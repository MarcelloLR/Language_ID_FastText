<CHAPTER ID="020">
Sporazum o prosti trgovini EU/Indija (kratka predstavitev) 
<SPEAKER ID="169" NAME="Predsednik">
Naslednja točka je poročilo gospoda Karima v imenu Odbora za mednarodno trgovino o sporazumu o prosti trgovini EU/indija.
<SPEAKER ID="170" NAME="Syed Kamall,  " AFFILIATION="PPE-DE">
namestnik poročevalca. - Gospod predsednik, mnogo svojega časa sem v tem Parlamentu ljudem pripovedoval, da nisem gospod Karim in da sem dejansko gospod Kamall. Ljudje so najverjetneje zmedeni, ko slišijo, da gospod Kamall govori o poročilu gospoda Karima. V njegovem imenu govorim, ker zaradi nepredvidenih okoliščin ne more biti nocoj tu in se zato opravičuje.
<P>
Njegovo poročilo učinkovito zajema trgovino z blagom, storitvami, naložbami in intelektualno lastnino ter z vprašanji glede razvoja. Skupna alternativna resolucija s strani skupin PPE-DE, ALDE in UEN ni bila predložena zaradi občutka, da je prvotna odločitev odbora izid precej nereprezentativnega glasovanja, zaradi česar je ostalo poročilo z več zaščitniških klavzul nedotaknjeno. Alternativna resolucija bolje izpostavlja kako pomembna trgovinska partnerka je Indija za EU in koristi, ki jih lahko liberalizacija trgovine prinese obema državama.
<P>
EU in Indija sta s pogajanji začeli junija 2007, in sicer glede tako imenovanega sporazuma o prosti trgovini, a mnogi bi ga verjetneje pravilneje imenovali prednostni tržni sporazum. Poročilo poziva k zaključku obsežnega, ambicioznega in uravnoteženega sporazuma o prosti trgovini med EU in Indijo, ki bi moral izboljšati tržni dostop do blaga in storitev in pokrivati znatno število področji trgovine ter vključevati določbe o regulativni preglednosti na področjih, ki se nanašajo na skupne naložbe v trgovino, pa tudi na področja kot so sanitarni in fitosanitarni standardi, varstvo intelektualne lastnine, olajšanje trgovine in carina.
<P>
Glavne točke poročila kažejo, da so se, če pogledate trgovino z blagom, povprečne tarife, ki se uporabljajo v Indiji, zmanjšale na ravni, ki jih je sedaj mogoče primerjati z drugimi državami v Aziji - predvsem povprečna tarifa, ki se uporablja v Indiji, je sedaj 14,5 % v primerjavi s povprečjem EU, ki znaša 4,1 %. Prav tako ugotavlja zaskrbljenost Indije glede izvajanja sistema REACH, dragih certifikatov za izvoz sadja v EU in dragih postopkov za ugotavljanje skladnosti glede oznake CE, ter poudarja, da mora sporazum o prosti trgovini ta vprašanja rešiti.
<P>
Poročilo prav tako poudarja, da liberalizacija storitev nikakor ne sme ovirati pravice do urejanja storitev, vključno z javnimi storitvami. Vendar bi bilo treba prav tako priznati, da država pogosto ne more zagotoviti tako imenovanih "javnih" storitev in priznati bi morali, da morajo imeti nedržavni akterji v zasebnem sektorju vlogo zagotavljanja osnovnih storitev za revne, predvsem, ko država tega ne more storiti sama, pogosto zaradi pomanjkanja prihodka.
<P>
Trgovina s storitvami med EU in Indijo je precej neuravnotežena, medtem ko EU v Indijo izvaža 1,5 % svojih storitev, izvaža Indija v EU 9,2 % svojih storitev. Poročilo prav tako spodbuja Indijo k razvoju ustrezne zakonodaje o varstvu podatkov, da bi se zagotovilo, da v naši trgovini s storitvami lahko zaupamo sposobnosti indijskih podjetij za upravljanje z velikimi količinami podatkov, saj obstaja zaskrbljenost glede varstva podatkov.
<P>
Poročilo prav tako priznava, da poglavja o naložbah pogosto spremljajo obveze o sprostitvi pretoka kapitala in odpravi nadzora kapitala. Zato Komisijo prosimo, da se vzdrži vključevanja takšnih klavzul glede na pomembnosti nadzora kapitala, predvsem za revnejše države, da se ublaži vpliv finančne krize.
<P>
Poročilo nadalje pozdravlja zavezanost Indije k trdnemu varstvu intelektualne lastnine in uporabi prožnosti TRIPS, da bi izpolnila določene obveznosti na področju javnega zdravstva. Ponovno bi se morali vsi zavedati, da lahko preveč obveznosti za javno zdravstvo državljanom v revnejših državah pogosto onemogoči dostop do zdravil, ker ni spodbud, da bi farmacevtske družbe razvijale zdravila za te države.
<P>
Na koncu pa poročilo priznava, da je obsežno razvojno poglavje temeljni del vsakega sporazuma o trgovini in da bi morali zagotoviti trgovino in neposredne tuje naložbe. Prav tako priznava, da predvsem v tem Parlamentu obstaja zaskrbljenost glede vprašanj, kot so okoljski standardi in osnovna delavska zakonodaja ter zakonodaja o varnosti in zdravju pri delu. Prav tako bi morali priznati, da lahko pri iskanju nekakšnega ravnotežja med vprašanji trgovine in zaščito okolja, standardi Mednarodne organizacije dela itd, nihalo pogosto zaniha predaleč na eno stran in bodo na koncu imela ta prednost pred trgovino in obsodila revne države na še večjo revščino, ker podjetnikom v teh državah otežujemo razvoj njihovih zmogljivosti.
<SPEAKER ID="171" NAME="Louis Michel" LANGUAGE="FR">
Gospod predsednik, rad bi se zahvalil Evropskemu parlamentu za goreče zanimanje, ki ga je pokazal v naših pogajanjih o sporazumu o prosti trgovini med Evropsko unijo in Indijo.
<P>
Predvsem sem hvaležen gospodu Kamallu in Odboru za mednarodno trgovino za odlično delo, ki so ga skupaj s povezanima Odborom za zunanje zadeve in Odborom za razvoj opravili pri pripravi poročila o Sporazumu o prosti trgovini EU/Indija. Izmenjave s Parlamentom so bile zelo obsežne, osnutek predloga za resolucijo obravnava skoraj vse možne vidike pogajanj o sporazumu o prosti trgovini med Evropsko unijo in Indijo. Izražena mnenja so koristno orodje za naša pogajanja o sporazumih o prosti trgovini.
<P>
Ko govorimo o sporazumu o prosti trgovini Evropska unija/Indija, je pomembno upoštevati splošni okvir in kompleksnost naših strateških odnosov z Indijo, vključno s Sporazumom o sodelovanju z leta 1994 in Skupnim akcijskim načrtom, da omenim le dve glavni pobudi in dialoge, ki smo jih vzpostavili z Indijo.
<P>
Prepričani smo, da je izredno pomembno, da z Indijo delamo, da bi uspešno zaključili pogajanja o ambicioznem sporazumu o prosti trgovini, ki bo obema stranema, Evropski uniji in Indiji, omogočil, da sta pri tem zmagovalki.
<P>
Bolj kot je ambiciozen sporazum o prosti trgovini, večje gospodarske koristi bodo nastale za vsako stran, Evropsko unijo in Indijo. To je eden od glavnih sklepov raziskave o vplivu in trajnostnem razvoju, ki jo je vzporedno s pogajanji izvedel neodvisni svetovalec.
<P>
Cilj ocene vpliva in ocene trajnostnega razvoja je bila analiza gospodarskega, socialnega in okoljskega vpliva prihodnjega sporazuma o prosti trgovini in opredelitev morebitnih nujnih podpornih ukrepov.
<P>
Ocena vpliva in trajnostnega razvoja je trenutno v svoji končni fazi in bi morala biti na voljo aprila, z drugimi besedami, ravno pravočasno za podporo pogajanj v teku.
<P>
Naj vam na kratko poročam o napredku v zvezi s temi pogajanji. Od začetka v juniju 2007 je potekalo šest pogajalskih zasedanj, šesto pa je potekalo prejšnji teden, od 17. do 19. marca, v Delhiju. Pričakujemo, da bomo letos sklicali dve dodatni zasedanji, najbolje bi bilo, če bi se to zgodilo po indijskih volitvah v aprilu in pred vrhom Evropska unija/Indija, ki bo novembra.
<P>
Glede vsebine pogajanj je bil dosežen napredek pri vseh vprašanjih, ki se nanašajo na sporazum o prosti trgovini, a opraviti je treba še mnogo dela.
<P>
Natančneje, izmenjali smo predloge za tarife, imeli smo dobre razprave o več ključnih storitvenih področjih in napredovali smo pri razpravah o besedilih na skoraj vseh področjih sporazuma. Vendar pa smo še vedno daleč od sporazuma.
<P>
Preden zaključim, bi Parlamentu in poročevalki rad še enkrat izrazil hvaležnost Komisije. Komisija željno pričakuje druge priložnosti za učinkovito sodelovanje s Parlamentom.
<SPEAKER ID="172" NAME="Predsednik">
Predstavitev je končana.
<P>
Glasovanje bo potekalo v četrtek, 26. marca 2009.
<P>
Pisne izjave (člen 142)
<SPEAKER ID="173" NAME="Kader Arif  " LANGUAGE="FR">
V sredo je naš Parlament izrazil svoje mnenje glede prihodnosti sporazuma o prosti trgovini med Evropsko unijo in Indijo. Zaradi dela socialdemokratov besedilo, ki ga je sprejel odbor, poudarja gospodarsko in socialno krhkost Indije, države, kjer 80 % prebivalstva živi od manj kot 2 USD na dan. Da bi se spopadla s takšnim stanjem, je Skupina socialdemokratov v Evropskem parlamentu predložila številne spremembe, ki poudarjajo, da bi vsako krepitev tržnih odnosov EU z Indijo moral spremljati strog okvir za preprečevanje vsake liberalizacije javnih storitev, za zagotovitev dostopa do javnega zdravstva in osnovnih zdravil in za zaščito interesov najbolj ranljivih ljudi in sektorjev. Ni presenetljivo, da je desnica v Parlamentu oblikovala zavezništvo, da bi predlagala mnogo bolj liberalno besedilo na plenarnem zasedanju, kjer poziva predvsem k liberalizaciji bančništva, zavarovalništva, poštnih storitev in javnih naročil. Pri ponedeljkovem glasovanju bom zagovarjal vizijo socialdemokratov o pravični in nepristranski trgovini in bom nasprotoval vsem poskusom desnice, da ta načela prekliče.
<SPEAKER ID="174" NAME="Rovana Plumb  " AFFILIATION="PSE">
v pisni obliki. - (RO) Trgovina z blagom med EU in Indijo se je med leti 2000 in 2007 več kot podvojila. Izvoz je s 13,7 milijard EUR narasel na 29,5 milijard EUR, medtem ko je uvoz zrasel z 12,8 milijard EUR na 26,3 milijarde EUR. V letu 2007 je izvoz v Indiji znašal 2,4 % izvoza EU in 1,8 % uvoza EU in Indija je bila deveta najpomembnejša tržna partnerica EU.
<P>
To poročilo pozdravljam, ker poziva k zaključku obsežnega, ambicioznega in uravnoteženega sporazuma o prosti trgovini med EU in Indijo, ki bo izboljšal tržni dostop do blaga in storitev in pokrival znatno vso trgovino ter vključeval določbe o regulativni preglednosti na področjih, ki se nanašajo na skupno trgovino in naložbe, pa tudi standarde in postopke skladnosti, SPS, pravice intelektualne lastnine, vključno z uveljavljanjem, olajšanjem trgovine in carine, javnimi naročili, trgovino in konkurenco pa tudi trgovino in razvoj ter klavzulo o človekovih pravicah kot temeljni element sporazuma o prosti trgovini.
<P>
Poudariti želim, da mora sporazum o prosti trgovini pomagati:
<P>
doseči vse večje dvostranske koristi za vse večje število državljanov
<P>
doseči razvojne cilje tisočletja, vključno s tistimi za preprečevanje degradacije okolja in upoštevanje družbenih standardov.
<SPEAKER ID="175" NAME="Bogusław Rogalski  " AFFILIATION="UEN">
v pisni obliki. - (PL) Indija je država nasprotij. Na njeno svetovno podobo so vplivale prekomerna poseljenost, revščina (80 % indijskega prebivalstva živi od manj kot 2 USD na dan) in bolezni. Nedavno je napredek na področju gospodarstva pripomogel k temu, da se je indija obrnila v vodilno svetovno gospodarstvo. Vendar pa je prispevek Indije k napredku na področjih raziskav v medicini, tehnologiji in vesolju v nasprotju s pomanjkanjem hrane in čiste vode, ki vplivata na državo.
<P>
EU je največji tuj vlagatelj in tržni partner Indije. V letu 2007 so naložbe EU znašale do 65 % vseh naložb v Indiji. Naložbe Indije v EU so se prav tako pogostokrat povečale v zadnjih nekaj letih. EU bi se morala osredotočiti na zagotavljanje večstranskega tržnega sistema, ki temelji na določenih načelih, kot je določila STO, ki nudi najboljše priložnosti za pošteno in odkrito mednarodno trgovino.
<P>
Vendar bi morali poudariti dejstvo, da se mora Indija boriti z visoko stopnjo problema revščine v smislu svetovnih kazalnikov lakote, saj je na 66. mestu od 88-ih držav. Indija, ki je svetovna jedrska sila, tudi ni podpisnica sporazuma o neširjenju jedrskega orožja. Še eno zaskrbljujoče vprašanje je problem dela otrok, saj morajo otroci na splošno delati v nevarnih in nezdravih pogojih.
<P>
Klavzule glede človekovih pravic in demokracije bi morale tvoriti temeljni del vsakega sporazuma o prosti trgovini, podpisanega z Indijo. Prav tako moramo zagotoviti, da se spoštujejo socialni in okoljski sporazumi in standardi.
