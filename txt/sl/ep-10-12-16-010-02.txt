<CHAPTER ID="010-02">
2. Uganda: zakon "Bahati" in diskriminacija LGBT populacije
<SPEAKER ID="284" NAME="Predsednik">
Naslednja točka je razprava o šestih predlogih resolucij o Ugandi: zakon "Bahati Bill" in diskriminacija proti lezbijkam, gejem, biseksualcem in transseksualcem.
<SPEAKER ID="285" NAME="Véronique De Keyser" LANGUAGE="FR">
Gospod predsednik, komisar, pred točno enim letom smo v Parlamentu sprejeli resolucijo v zvezi z geji in lezbijkami ter Bahatijevim zakonom v Ugandi.
<P>
Zakaj se leto kasneje vračamo s skoraj povsem enako resolucijo?
<P>
Ker je problem daleč od tega, da bi bil rešen. Prvič, evangeličansko gibanje "Družina", ki je stalo za tem Bahatijevim zakonom, ni popustilo, in vidimo lahko, da se ta zakon ponovno pojavlja v Ugandi.
<P>
Drugi razlog je, da je oktobra in novembra lani ugandski časopis Rolling Stone izvedel kampanjo razkritja in javne osramotitve ter objavil seznam ugandskih homoseksualcev, ki so jih takoj izsledili in napadli ter se danes še vedno skrivajo kot izobčenci. Ugandsko ustavno sodišče je ustavilo izdajo tega časopisa, vendar je jasno, da se je ozračje poslabšalo. To je lov na ljudi.
<P>
Tretjič, samo 13 afriških držav priznava pravice homoseksualcev. Preostale države imajo zelo različne zakone, toda nekatere izmed njih - Sudan, severna Nigerija, Mavretanija - za homoseksualce predvidevajo smrtno kazen.
<P>
Toda nedavno, in s tem bom tudi zaključila, so afriške, karibske in pacifiške (AKP) države podale izjavo - po mojem mnenju sicer enostransko -, da se zavedajo, da nas to vprašanje v zvezi s homoseksualci nekoliko moti, vendar so ti vidiki del njihove kulture. Ne, to so človekove pravice, to so univerzalne vrednote, in resnično hočemo, da se Komisija in celotne Evropska unija odločno zavzemata za te univerzalne vrednote.
<SPEAKER ID="286" NAME="Charles Tannock">
avtor. - Gospod predsednik, družbe v Afriki so na splošno družbeno konzervativne. Žal je v številnih afriških državah homoseksualnost resnično zakonsko prepovedana. Mnogi ljudje v Afriki se počutijo ogrožene zaradi prizadevanj za spodbujanje homoseksualnosti, zlasti kadar ta prizadevanja vodijo nevladne organizacije in organizacije s sedežem na zahodu. V nekaterih delih Afrike prevladuje pojmovanje, da si liberalne demokracije prizadevajo svoja lastne, strpnejše vrednote vsiliti družbam z zelo drugačnimi in starimi tradicijami.
<P>
Toda naj bo kakor koli že, to ne opravičuje ali utemeljuje nebrzdane homofobije, ki je v nekaterih delih Afrike močno razširjena. Žal to homofobijo pogosto podpihujejo vlade in njihova medijska trobila. Uganda je ponovno prišla v novice zaradi skrajnosti in histerije nekaterih njenih zakonodajalcev. Podpirajo zakon, ki bi uveljavil smrtno kazen ali dosmrtni zapor za homoseksualce, odvisno od narave njihovega tako imenovanega kaznivega dejanja. Skupaj s skupino ECR zavračam ta drakonski zakon, ki bi bil huda kršitev pravic posameznika, in predsednika Musevenija pozivamo, naj nanj vloži veto. Uganda je država, v kateri večina ljudi preživi z dolarjem na dan: prepričan sem, da lahko zakonodajalci v državi najdejo boljše načine za služenje interesom ugandske družbe, kot da kazensko preganjajo geje.
<SPEAKER ID="287" NAME="Marietje Schaake">
avtorica. - Gospod predsednik, tako imenovani predlog zakona proti istospolno usmerjenim, ki ga obravnava ugandski parlament, predvideva kaznovanje homoseksualnega vedenja z zaporno kaznijo od sedem let do dosmrtne in celo smrtne kazni. Evropski parlament ostro obsoja ta predlog zakona, s tem pa ne vsiljujemo evropskih vrednot drugim državam, kot so menili nekateri, ki so se poskušali izogniti odgovornosti za kršitve človekovih pravic in odgovornosti za zaščito državljanov pred napadi na podlagi njihove spolne usmerjenosti.
<P>
Prava grožnja in ozračje strahu sta bila ustvarjena v oktobrski in novembrski izdaji časopisa Rolling Stone, lokalnem časopisu, ki je objavil imena in osebne podatke ljudi, ki naj bi bili homoseksualci, in bralce podžigal, naj jih poškodujejo ali linčajo. Posledično je bilo napadenih več ljudi.
<P>
Homoseksualnost je dejansko zakonita samo v 13 afriških državah in je kaznivo dejanje v 38 drugih. V Mavretaniji, Sudanu in severni Nigeriji je zanjo predvidena smrtna kazen.
<P>
Ugandske oblasti so dolžne v skladu s sporazumom iz Cotonouja spoštovati mednarodne in človekove pravice, Komisija, Svet in Evropska služba za zunanje delovanje pa morajo v celoti izkoristiti svoja razpoložljiva orodja za spodbujanje in zaščito uživanja človekovih pravic celotne LGBT populacije.
<SPEAKER ID="288" NAME="Raül Romeva i Rueda">
avtor. - Gospod predsednik, predlog zakona proti istospolno usmerjenim, ki ga je v ugandskem parlamentu vložil David Bahati in ki predvideva kaznovanje homoseksualnega vedenja z zaporno kaznijo od sedem let do dosmrtne in celo smrtne kazni, je preprosto nesprejemljiv.
<P>
Spomnimo se, da je v Afriki homoseksualnost zakonita le v 13 državah, v 38 državah pa je kaznivo dejanje, medtem ko je zanjo v Mavretaniji, Sudanu in severni Nigeriji predvidena smrtna kazen.
<P>
Zato moramo še enkrat ponoviti dejstvo, da je spolna usmerjenost zadeva, ki spada med pravice posameznika do zasebnosti. Zagotavlja jo mednarodno pravo o človekovih pravicah, skladno s katerim je treba varovati enakost in nediskriminacijo ter zagotavljati svobodo izražanja. Zato moramo ponovno obsoditi vsak poskus podžiganja sovraštva in zagovarjanja nasilja nad katero koli manjšinsko skupino, vključno na podlagi spola ali spolne usmerjenosti. Ugandske oblasti moramo spomniti na njihove obveznosti, ki izhajajo iz mednarodnega prava in sporazuma iz Cotonouja.
<P>
Zato tudi pozivam Komisijo, Svet in Evropsko službo za zunanje delovanje, naj v celoti izkoristijo svoja razpoložljiva orodja za spodbujanje in zaščito uživanja človekovih pravic lezbijk, gejev, biseksualcev in transseksualcev v njihovem odnosu z Ugando.
<SPEAKER ID="289" NAME="Filip Kaczmarek" LANGUAGE="PL">
Gospod predsednik, poskusi diskriminacije ugandskih državljanov na podlagi njihove spolne usmerjenosti so resna zadeva. Glede tega vprašanja ima Uganda podporo številnih afriških držav, ki nočejo, da bi mednarodna skupnost ali Evropska unija izvajala pritisk nanje, naj dekriminalizirajo homoseksualnost.
<P>
Nesporazum izhaja iz dejstva, da menimo, da je prepoved diskriminacije na tem področju univerzalna človekova pravica, kot je prej povedala gospa De Keyser. Večina afriških držav tega ne dojema tako, zato je dialog tako težek. Pravimo, da glede takšnih zadev ne moremo molčati, oni pa pravijo, da se vmešavamo v stvari, ki nimajo nič opraviti z nami.
<P>
Osnutki sprememb ugandske zakonodaje resnično predstavljajo radikalno spremembo. Uvajajo morebitno uporabo smrtne kazni za ponavljajoče se kršitve že obstoječih prepovedi ali za hujšo homoseksualnost, čeprav pravzaprav ni jasno, kaj naj bi to pomenilo. Ne strinjamo se s temi predlogi in upamo, da ne bodo sprejeti.
<SPEAKER ID="290" NAME="Marie-Christine Vergiat" LANGUAGE="FR">
Gospod predsednik, Uganda je ena izmed afriških držav, v kateri je homoseksualnost še vedno močno zatirana. Uganda ima razvpit in strog sloves na tem področju, odkar je pod vodstvom ameriških fundamentalističnih evangeličanov, s katerimi je tesno povezan ugandski voditelj države, začela pravo križarsko vojno proti homoseksualcem. Ne štejemo več ljudi, ki so žrtve preganjanja in mučenja samo zaradi svoje spolne usmerjenosti.
<P>
Muslimani in kristjani so se združili - prvi v državi -, da obsodijo to grozoto. Christopherju Senyonju, 70-letnemu anglikanskemu škofu, so njegovi nadrejeni prepovedali službovati, ker je bil eden izmed redkih, ki se je zavzel za homoseksualce.
<P>
Že omenjeni predlog zakona se res lahko kadarkoli spet pojavi. Gre celo tako daleč, da predvideva smrtno kazen za homoseksualce, za katere se domneva, da so HIV pozitivni ali imajo odnose z mladoletniki. Poziva, naj se jih prijavi.
<P>
Lokalni časopis Rolling Stone, ki nima prav nič skupnega z istoimensko revijo, je dejansko objavil seznam z imeni in naslovi gejevskih voditeljev pod odvratnim naslovom: "Linčajte jih!" Izhajanje tega ničvrednega časopisa je bilo začasno ustavljeno, vendar je bila škoda že storjena, kot je že bilo povedano.
<P>
V Afriki se na homoseksualnost pogosto gleda kot na zlo z zahoda, ki povzroča, da Afrika izgublja svoje podedovane vrednote. Nevladne organizacije pravijo, da je 500.000 od 32 milijonov prebivalcev Ugande homoseksualcev. Mnogi izmed njih zaprosijo za azil v evropskih državah. Bi se lahko potrudili po najboljših močeh zagotoviti, da bodo te prošnje deležne posebne obravnave, prav tako pa vsi moški in ženske, ki so žrtve zatiranja in mučenja?
<SPEAKER ID="291" NAME="Monica Luisa Macovei">
v imenu skupine PPE. - Gospod predsednik, vznemirjena sem zaradi uporabe kazenskega prava proti soglasnim istospolnim odnosom, ki potekajo zasebno. To je že del ugandskega prava, kazen pa je lahko dosmrtni zapor. Vendar pa bi Bahatijev zakon zadeve samo še poslabšal. Uporabiti bi bilo mogoče smrtno kazen, združevanje in izražanje vprašanj LGBT pa bi bilo učinkovito prepovedano.
<P>
Novi predlog zakona bo zaostril ozračje strahu in sovražnosti v državi, v kateri že poteka preganjanje LGBT populacije. Od ljudi bi se zahtevalo, da poročajo o zasebnih zadevah drugih. Življenje teh ljudi bo ogroženo. Človekovo dostojanstvo v Ugandi ne bo imelo nobenega pomena, če bo sprejet takšen zakon. Tega ne smemo dopustiti.
<SPEAKER ID="292" NAME="Michael Cashman">
v imenu skupine S&D. - Gospod predsednik, seveda se je v tem zadnjem letu veliko spremenilo. 23. novembra je Parlament ponovno navedel načelo univerzalnosti človekovih pravic in nediskriminacijo kot podlago, na kateri je treba okrepiti naše partnerstvo s Skupno parlamentarno skupščino. Pozval je tudi h krepitvi načela klavzul o človekovih pravicah, o katerih se ni mogoče pogajati, in sankcijam za nespoštovanje teh klavzul, med drugim v zvezi z diskriminacijo itd. na podlagi spolne usmerjenosti.
<P>
Dejstvo je, da se te države odločijo sodelovati z nami. Odločijo se skleniti partnerstva z nami. Imamo skupno parlamentarno skupščino AKP, imamo sporazum iz Cotonouja. Zato jih pozivamo, naj sodelujejo z nami glede skupnih, univerzalnih načel. O njih se ni mogoče pogajati. Če nočejo sodelovati na takšni podlagi, Komisijo in Svet pozivam, naj sprejmeta potrebne sankcije, da bi podkrepila dejstvo, da imamo načela, za katera se bomo zavzeli. Enako v prihodnosti strateškega partnerstva EU-Afrika pozivamo, da se vsa dejanja v okviru različnih partnerstev izvaja brez diskriminacije na kateri koli podlagi, vključno s spolno usmerjenostjo.
<P>
Zavzemanje za pravice drugih ni kolonializem. Človekove pravice so univerzalne in nedeljive, stati ob strani in ne storiti ničesar, ko so napadene osnovne človekove pravice nekoga drugega, pa pomeni biti sostorilec pri tem dejanju. Ne morete spodbujati homoseksualnosti v Afriki. Vsak v Afriki, ki bi se prebudil in rekel: "Danes bom homoseksualec", bi bil nor. Njegovo življenje bi bilo ogroženo, njegova družina pa bi ga morala predati policiji. Predstavljajte si, da ste ta oseba vi, in sprejmite potrebne ukrepe za obrambo teh pravic.
<SPEAKER ID="293" NAME="Alexandra Thein" LANGUAGE="DE">
Gospod predsednik, Konvencija Združenih narodov o človekovih pravicah, Evropska konvencija o varstvu človekovih pravic in temeljnih svoboščin in tudi Listina Evropske unije o temeljnih pravicah prepovedujejo diskriminacijo na podlagi spolne usmerjenosti. Evropska unija nima samo obveznosti v zvezi s človekovimi pravicami na svojem ozemlju, ampak tudi mednarodno dolžnost, da vztraja pri skladnosti s temi pravicami in da kritizira zlorabe, ko ima opravka s tretjimi državami, zlasti če zagotavljamo finančno podporo Evropskega razvojnega sklada tretjim državam kot je Uganda, ki so z nami podpisale sporazum o partnerstvu.
<P>
V skladu s tem imamo dejansko pravico podati pripombe, ko te tretje države ne izpolnjujejo zahteve v zvezi s človekovimi pravicami, določene v takšnih sporazumih o partnerstvu. Zato mora Uganda spoštovati mednarodne standarde za človekove pravice, ker je bila pogodbenica sporazuma iz Cotonouja, ki določa našo organizirano razvojno pomoč za države AKP.
<P>
Pred samo enim letom smo pozvali Ugando, naj ne uresniči svojih načrtov v zvezi z zakonom za kriminalizacijo homoseksualcev. Leto pozneje so se razmere poslabšale. Še vedno obstaja grožnja dolgih zapornih kazni ali celo smrtne kazni. Skupaj z drugimi sem maja letos protestirala pred ugandsko ambasado. To ni imelo nobenega učinka. Ponovno želimo poudariti, da EU na splošno nasprotuje smrtni kazni in tovrstni homofobni zakonodaji.
<SPEAKER ID="294" NAME="Ryszard Czarnecki">
v imenu skupine ECR. - (PL) Gospod predsednik, to je resnično zanimiva in pomembna razprava. Vašo pozornost bi pritegnil k dvema problemoma. Prvič, dejstvo je, da Uganda ni otok diskriminacije v morju spoštovanja človekovih pravic. Tri četrtine afriških držav imajo izredno stroge predpise o tej zadevi, ki se enačijo z diskriminacijo. To nedvomno ni toliko problem Ugande, kot je to širši problem, ki zajema celotno celino in afriško kulturo. Moje drugo vprašanje je naslednje: ni treba povedati, da Uganda ni na čelu spoštovanja človekovih pravic v Afriki. Poznamo mnogo primerov kršitev človekovih pravic, kar pomeni, da je to del večjega problema in moramo seveda o njem odkrito govoriti.
<SPEAKER ID="295" NAME="Corina Creţu" AFFILIATION="S&amp;D">
(RO) Gospod predsednik, naša resolucija je namenjena izredno resnim primerom kršitev človekovih pravic, žal pa je v Afriki standard kaznovanje homoseksualnosti kot kaznivega dejanja. To se odraža v zakonodaji 38 držav, v samo 13 afriških državah pa je homoseksualnost zakonita.
<P>
V tem okviru predlog zakona, ki si prizadeva uvesti določene kazni v Ugandi, od zapornih kazni do smrtne kazni, predstavlja resen napad na človekove pravice, vključno s pravico do zasebnosti. Objava črnega seznama 100 posameznikov, obtoženih homoseksualnosti, v lokalnem časopisu in hujskanje bralcev k linču je primer konkretne grožnje skupnosti, obsojane zaradi njene spolne usmerjenosti.
<P>
Kot je navedeno v naši resoluciji, naš ukrep ni namenjen, kot smo pogosto obtoženi, vsiljevanju evropskih vrednot, ampak varstvu človekovih pravic, ki so eden izmed glavnih ciljev Evropske unije. Menim, da morajo v zvezi s tem Evropska služba za zunanje delovanje in druge evropske institucije uveljaviti strožje kazni, da bi zagotovile skladnost z mednarodnimi sporazumi, katerih podpisnica je Uganda.
<SPEAKER ID="296" NAME="Cristian Dan Preda" AFFILIATION="PPE">
(RO) Gospod predsednik, o Ugandi in homoseksualnosti smo v Parlamentu razpravljali pred nekaj meseci. Od takrat se ni zgodilo nič pomembnega. Seveda se včasih govori, da je dobra novica, če ni novic. Vendar pa to v tem primeru ne drži, kajti čeprav se ni glasovalo za predlog zakona Davida Bahatija, predlog tudi ni bil zavrnjen. Ostaja blokiran v Odboru za pravne in parlamentarne zadeve in vsemu mednarodnemu pritisku, ki se je izvajal, na koncu ni uspelo doseči tega, namreč umik predloga.
<P>
To, kar je resnično grozno, in nekateri kolegi poslanci so že govorili o tem, je kampanja, usmerjena proti homoseksualcem, ki poteka v tej državi. Očitno se še naprej zanašamo na razumnost oblasti in morebiti na zmago načela, ki pravi: "Ne diskriminaciji".
<SPEAKER ID="297" NAME="Joe Higgins" AFFILIATION="GUE/NGL">
Gospod predsednik, sovražna kampanja v Ugandi proti gejem in lezbijkam je resnično strašna. Izprijena in reakcionarna homofobna kampanja, ki so jo začeli nekateri verski elementi in deli medijev in ki vključuje grožnje homoseksualcem s smrtjo, pomeni, da zelo veliko lezbijk, gejev, biseksualcev in transseksualcev v Ugandi zdaj živi v veliki negotovosti in strahu. Zaničevanja vredno je, da nekateri politiki prav tako izkoriščajo to zadevo in podpihujejo sovraštvo ter predlagajo celo usmrtitev ljudi, ki so homoseksualci.
<P>
Izražam spoštovanje pripadnikom homoseksualne skupnosti v Ugandi, ki se vsak dan pogumno borijo proti tej preteči grožnji njihovi identiteti in celo življenju. Homofobna kampanja temelji na klevetah, lažeh in izkrivljanjih o homoseksualcih in o tem, kaj pomeni biti homoseksualec. Najmočnejše sporočilo je treba poslati ugandski vladi - vključno s pregledom pomoči, čeprav seveda nočemo prizadeti navadnih Ugandcev.
<P>
Spodbuditi moramo dejavno solidarnost z organizacijami v Ugandi, ki zagovarjajo pravice homoseksualcev, da bi jim pomagali v tem ključnem boju za pravico in človekove pravice ter osnovno pravico biti to, kar si.
<SPEAKER ID="298" NAME="Andris Piebalgs">
član Komisije. - Gospod predsednik, predlog zakona proti istospolno usmerjenim, ki je bil predstavljen v ugandskem parlamentu, načenja resna vprašanja o človekovih pravicah. Varstvo človekovih pravic lezbijk, gejev, biseksualcev in transseksualcev je za EU prednostna naloga. Popolnoma se strinjam z zaskrbljenostjo Evropskega parlamenta zaradi razmer v Ugandi, toda tudi drugih državah, kjer je bila sprejeta kazenska in diskriminatorna zakonodaja proti LGBT populaciji ali se jo preučuje.
<P>
Komisija meni, da kriminalizacija homoseksualnosti, kot predvideva predlog zakona, krši obveznosti, ki izhajajo iz Konvencije Združenih narodov o človekovih pravicah, katere pogodbenica je Uganda in ki jo posledično mora spoštovati.
<P>
Predlog zakona je prav tako v nasprotju z deklaracijo Združenih narodov o spolni usmerjenosti in spolni identiteti. Predsedstvo EU in vodja misije v Ugandi sta večkrat zastavila to vprašanje ugandski vladi na srečanjih s predsednikom vlade, ministrom za zunanje zadeve in ministrom za pravosodje na srečanjih v okviru uradnega političnega dialoga, prav tako pa ugandski komisiji za človekove pravice.
<P>
Seznam s fotografijami ter imeni in naslovi ljudi, ki naj bi bili homoseksualci, skupaj z naslovom "Linčajte jih", ki je bil 2. oktobra objavljen v časopisu Rolling Stone, je bil nezaslišano dejanje, ki ogroža življenje teh ljudi, in odločno ga obsojamo.
<P>
Delegacija Evropske unije skupaj z misijami držav članic, ki so zastopane v Ugandi, in tudi državami partnericami, kot sta Norveška in Združene države, ter Visokim komisariatom Organizacije združenih narodov za človekove pravice še naprej pozorno spremlja razmere
<P>
Zadeva je bila obravnavana tudi v tehnični delovni skupini za človekove pravice, ki je forum za razvojne partnerje v Ugandi, na katerem razpravljajo, spremljajo usklajujejo in sprejemajo konkretne ukrepe v primerih, povezanih s človekovimi pravicami. Komisija namerava še naprej ob vsaki priložnosti izražati zaskrbljenost v zvezi s predlogom zakona proti istospolno usmerjenim in drugimi ukrepi za preganjanje LGBT populacije v Ugandi.
<P>
Komisija bo še naprej podpirala lokalne organizacije za človekove pravice pri njihovih prizadevanjih za spremembo odnosov v državi in izboljšanje pravne situacije za LGBT populacijo.
<SPEAKER ID="299" NAME="Predsednik">
Razprava je končana.
<P>
Glasovanje bo potekalo na koncu naslednje razprave.
