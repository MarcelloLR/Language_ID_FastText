<CHAPTER ID="008">
Obrazložitev glasovanja
<P>
Ustna obrazložitev glasovanja
<SPEAKER ID="108" NAME="Charles Goerens" AFFILIATION="ALDE">
(FR) Gospod predsednik, včeraj je predsednik čisto upravičeno vztrajal pri spoštovanju metode Skupnosti. Ta metoda zagotavlja vključenost vseh držav članic in institucij Skupnosti v procese odločanja, in to počne od samega začetka.
<P>
Način, kako je skupina G4 reševala bančno in finančno krizo v letu 2008, je čisto nasprotje spoštovanju zgoraj navedene metode, k čemur je gospod Barroso pozval včeraj popoldne. Leta 2008 smo zaman čakali gospoda Barrosa, da naredi red.
<P>
Evropsko unijo seveda sestavljajo Francija, Združeno kraljestvo, Zvezna republika Nemčija in Italija - vse članice skupine G4 -, vendar jo sestavljajo tudi Avstrija, Belgija, Estonija, Latvija, Romunija, Poljska, Madžarska, Luksemburg in tako dalje, ki so bile izključene iz pomembne faze procesa odločanja v letu 2008.
<P>
Predsednik Barroso, tudi leta 2008 bi morali zahtevati spoštovanje za metodo Skupnosti, z enako izjavo, kot ste jo podali včeraj. Zato vaše kandidature ne morem podpreti.
<P>
Gospod predsednik, dovolite mi, da dodam osebno pripombo. Tisti, ki imajo besedo, težko govorijo v vsem tem hrupu.
<SPEAKER ID="109" NAME="Crescenzio Rivellini" AFFILIATION="PPE">
(IT) Gospod predsednik, gospe in gospodje, po svojem nastopu bom povedal nekaj besed v napolitanščini (Del, ki v tem dokumentu ni prepisan, ker napolitanščina ni uradni jezik). Tega ne bom storil, da bi zastopal lokalne barve, temveč da bi usmeril politično in medijsko pozornost v naše izredne razmere: izredne razmere južne Italije. Predsednika Barrosa sem podprl, nenazadnje tudi zato, ker upam, da bo predsednik cele Evrope, vključno z južno Italijo.
<P>
Sredi Sredozemlja jug predstavlja vrata v Evropo in povezavo med različnimi svetovi. V vsej svoji zgodovini in s svojim geografskim položajem ter gostoljubnostjo lahko igra pomembno vlogo za staro celino v celoti. Južno Italijo bi bilo treba obravnavati z enako mero dostojanstva kot druge kraje v Evropi, zdaj, ko se spopada s težavami, pa mora Evropa poseči enako odločno kot takrat, ko je urejala status 150 milijonov državljanov z vzhoda, ki so postali državljani EU. To je zahtevalo svojo ceno in če danes delavec iz Gdańska zasluži 28-krat več, kot je zaslužil prej, se lahko za to zahvali tudi gospodarskim prizadevanjem Italije in južne Italije.
<P>
(Govornik je nadaljeval v napolitanščini)
<SPEAKER ID="110" NAME="Daniel Hannan" AFFILIATION="ECR">
Gospod predsednik, s časom smo se mogoče navadili na plitkost rituala, ki smo ga pravkar opravili. Ne glede na to, koliko poznamo strukture EU, ne vidimo več, kako nepravilno, kako nezaslišano je, da imamo vrhovno izvršilno in zakonodajno oblast v rokah neodgovorne in neizvoljene birokracije. Večina zakonov v državah članicah prihaja iz Evropske komisije, za katero nihče ne glasuje in katere se nihče ne more znebiti. Edino, kar si še lasti demokratično oblast, je ritual, ki smo ga pravkar imeli v tej dvorani, in za katerega sem prisiljen reči, da me spominja na enega izmed tistih občasnih srečanj ljudske skupščine iz starih časov SEV-a, kjer vsi skupaj vstanemo in si čestitamo, ker smo sprejeli nepremišljeno odločitev.
<P>
Osebno nimam nič proti Joséju Manuelu Barrosu. Če hočemo imeti federalističnega predsednika Komisije - in vidim, da je takšna tudi volja Parlamenta -, potem je to lahko on ali kdor koli drug. Zdi se prijeten možakar - in tako kot vsi britanski politiki sem velik lusofil in ne pozabljam na odnose z našo najstarejšo zaveznico -, vendar pa je nekaj absurdnega v pretvezi, da v sistemu, ki izključno pravico sprejemanja zakonov polaga v roke ljudi, za katere ne moremo voliti ali katerih se ne moremo znebiti, obstaja kakršna koli demokratična vključenost.
<SPEAKER ID="111" NAME="Syed Kamall" AFFILIATION="ECR">
Gospod predsednik, tako kot moj kolega, ki je govoril prej, bi tudi sam želel povedati, da imam tudi sam zadržke glede ponovne izvolitve gospoda Barrosa za predsednika Komisije.
<P>
Navsezadnje si prav on bolj kot kdor koli drug prizadeva za nadaljnjo evropsko integracijo, pogosto v nasprotju z voljo narodov Evrope. Vendar pa je prišel na zasedanje naše skupine, skupine ECR, in pojasnil, da podpira pametno ureditev.
<P>
Seveda, zdaj obstaja veliko nejasnosti, kaj "pametna ureditev" pomeni. Številni ljudje verjamejo, da je pametna ureditev slaba ureditev ali da vsaka ureditev ni tudi zelo pametna.
<P>
Želel pa bi ga vprašati, ali zares podpira to pametno ureditev, da bi se prepričal, da Komisija pri vsaki direktivi izvaja ustrezno presojo gospodarskega vpliva. Naslednje leto bomo v tem Parlamentu obravnavali Direktivo o upravljavcih alternativnih naložbenih skladov. Komisija do zdaj ni uspela opraviti ustrezne presoje gospodarskega vpliva - pravzaprav pravijo, da tega ni mogoče storiti.
<P>
Kako bomo v teh okoliščinah dobili pametno ureditev? Gospoda Barrosa prosim, da o tem ponovno premisli.
<SPEAKER ID="113" NAME="Andrew Henry William Brons" AFFILIATION="NI">
Gospod predsednik, skupni resoluciji o gozdnih požarih sem nasprotoval kljub dejstvu, da se strinjam z evropskimi državami, ki prostovoljno sodelujejo, da bi preprečile, premagale in popravile strahotno škodo, ki jo povzročajo gozdni požari.
<P>
Vendar pa nasprotujem oblikovanju organov Evropske unije, ki bodo izvrševali oblast iznad držav članic na področjih, ki so širša, kot je to potrebno, da bi reševali ta problem. Vašo pozornost bi rad usmeril na odstavke 3, 7 in 8 skupnega predloga resolucije.
<P>
Ta predlog izkorišča občudovanja vreden človekoljubni odziv na strahotne tragedije, ki smo jim bili priča, da bi naredil nekaj nadaljnjih korakov proti oblikovanju evropske enote civilne zaščite, imenovane "Europe Aid", kot so bile opisane v poročilu gospoda Barnierja.
<SPEAKER ID="114" NAME="Philip Claeys" AFFILIATION="NI">
(NL) Gospod predsednik, končnega glasovanja o tej resoluciji sem se vzdržal, čeprav sem to storil z nekaterimi zadržki in številnimi dvomi, saj to besedilo nedvomno vključuje veliko pozitivnih elementov, stvari, ki jim nihče ne more zares nasprotovati. Pri tem mislim na primer na podporo za okrepitev ukrepov držav članic na področju civilne zaščite s pomočjo izmenjave strokovnjakov in delovnih metod. To poletje smo se še enkrat prepričali, da gozdni požari dosegajo tak obseg, da je sodelovanje potrebno, vendar pa to sodelovanje med državami članicami že obstaja. Seveda je takšno sodelovanje mogoče še poglobiti, vendar je vprašljivo, kolikšen pomen ima na primer posebna enota EU za posredovanje. Na ta način bi se preprosto jemala sredstva iz držav članic, oblikoval bi se nov organ EU z lastnim osebjem in povečala bi se birokracija.
<P>
Pisne obrazložitve glasovanja
<SPEAKER ID="117" NAME="Maria da Graça Carvalho  " LANGUAGE="PT">
Predsednik Barroso je iz Evrope naredil svetovno voditeljico v boju proti podnebnim spremembam. Evropska unija je edini mednaroden blok, ki ima jasno, čvrsto pogajalsko stališče za konferenco v Köbenhavnu. Politične smernice za naslednjo Komisijo, ki jih je opisal predsednik Barroso, predstavljajo velikopotezno, sodobno vizijo Evrope, v kateri so boj proti podnebnim spremembam ter področja trikotnika znanja osrednjega pomena.
<P>
Izzivi, ki so pred nami, so zapleteni, odzivi pa morajo biti nujno celoviti. Za obdobje po letu 2010 predsednik Barroso torej predlaga usklajen in konvergenten pristop, ki vključuje lizbonsko strategijo, energetsko in podnebno politiko ter socialno politiko. Predlagani so novi viri rasti in socialne kohezije, ki temeljijo na novi industrijski strategiji za Evropo, sodobnem sektorju storitev in dinamičnem podeželskem gospodarstvu.
<P>
Predsednik Barroso tako daje prednost realni ekonomiji in njeni posodobitvi s pomočjo znanstvenih raziskav, tehnološkega razvoja, inovacij in načel trajnosti. Komisija bo pod vodstvom predsednika Barrosa v sodelovanju z Evropskim parlamentom in Svetom pomagala gojiti uspešno, trajnostno in socialno napredno Evropsko unijo.
<SPEAKER ID="118" NAME="Françoise Castex  " AFFILIATION="S&amp;D">
v pisni obliki. - (FR) Zavoljo politične doslednosti in iz spoštovanja do naših volivcev sem glasovala proti ponovni izvolitvi gospoda Barrosa. V svojem petletnem mandatu gospod Barroso, ki je zagotovil podporo nekaterih držav EU za vojno Georga Busha v Iraku, ni mogel niti v enem trenutku oživeti Evropske unije ali jo okrepiti pred nacionalnim osebnim interesom. Ko je nastopila finančna, gospodarska in socialna kriza, tej nalogi ni bil kos.
<P>
Vse kar je storil v teh petih letih, je bilo, da je podprl svojeglave poti finančnega kapitalizma, namesto da bi predlagal nove predpise, ki jih Evropa v 21. stoletju potrebuje. Politiko Evropske komisije je treba preusmeriti. Gospod Barroso ni prava oseba za to nalogo. Njegov program se ne more kosati z razsežnostjo trenutne krize: ne vsebuje evropskega načrta za oživitev, pakta o zaposlovanju, ureditve in učinkovitega nadzora finančnih trgov ter močnejših in hitrih instrumentov za odpravo trenutnih neravnovesij. Potrebujemo direktivo o javnih storitvah in plačno politiko, ki bi jo Komisija na novo usmerila. Če želimo rešiti naš evropski socialni model, potem potrebujemo precej bolj velikopotezno socialno agendo.
<SPEAKER ID="119" NAME="Diogo Feio  " LANGUAGE="PT">
Vesel sem, da lahko rečem, da sem kot Portugalec in poslanec Evropskega parlamenta, podprl ponovno izvolitev Joséja Manuela Durăa Barrosa kot predsednika Evropske komisije. Mislim, da so njegov uspeh v času prejšnjega mandata, ki ga je oblegalo toliko političnih, finančnih in socialnih težav, ter izkušnje, ki jih je pridobil na tem položaju, upravičile podporo vlad in zaupanje, ki jim ga je ponovno izkazal ta Parlament.
<P>
Obžalujem številne poskuse - vsi izmed njih niso bili odkriti ali resni - da se prepreči uspeh njegove kandidature, in opažam, da so bili ti poskusi obupani, ne samo zaradi pomanjkanja kakršne koli verodostojne alternative, temveč tudi zaradi nesmiselnosti trditev, na katerih so temeljili. Žal mi je tudi, da se tej poti, ki je tako lahka kot tudi nepomembna, niso mogli upreti niti poslanci iz moje države.
<P>
Upam, da bo druga Barrosova Komisija lahko združila tehnično pristojnost s tistim "nekaj več". Upam tudi, da bo dejansko spoštovala in izvajala načelo solidarnosti in da bo izbrala varnost in zanesljivost majhnih korakov, kot je predlagal že Jean Monnet, namesto da bi sprejela hiter pristop, ki obljublja veliko, vendar k pravemu napredku evropskega projekta in sna prispeva bolj malo. Ne glede na to, kako močno želimo seči do roba obzorja, bomo tja prišli samo korak za korakom. Stopimo po pravi poti.
<SPEAKER ID="120" NAME="José Manuel Fernandes  " LANGUAGE="PT">
Pozdravljam izid tega glasovanja, ki dr. Joséja Manuela Durăa Barrosa vrača v predsedstvo Evropske komisije. Portugalska je ponosna, da ima Portugalca s tako priznanimi sposobnostmi in kvalitetami, kot jih ima dr. Barroso na čelu Komisije. Še z večjim ponosom pa gleda na vrednost njegovega dela v prvem mandatu med letoma 2004 in 2009. To vrednost je pri tem glasovanju potrdil tudi Evropski parlament. Pravzaprav je bil izbran z veliko večino, večjo, kot jo zahteva Lizbonska pogodba.
<P>
V zadnjih petih letih je dr. Barroso pokazal močno in vsestransko vodstvo. Dokument o energetiki in podnebnih spremembah, Direktiva o storitvah in ureditev kemijskih snovi so samo nekateri primeri uspeha in vodstva. Bil je tudi na čelu pri iskanju rešitev in dejanskih predlogih za reševanje gospodarske krize, katere vplive še vedno čutimo. Evropski parlament je pravkar poslal sporočilo, da je Evropa močna in da potrebuje močnega voditelja. Zato se lahko z mirno vestjo in upanjem odpravimo proti Evropi večjega napredka in solidarnosti.
<SPEAKER ID="121" NAME="Joăo Ferreira  " LANGUAGE="PT">
Pravkar predložene politične smernice za naslednji mandat Komisije razkrivajo namero njenega predsednika, da se še naprej prizadeva za izpolnitev glavnih področij ukrepov, ki so bila vključena v smernice za mandat, ki se zdaj končuje. Te smernice izvirajo iz globoke gospodarske in socialne krize, s katero smo soočeni danes in katere tragične posledice - brezposelnost, neenakost, revščina in izključevanje - so neusmiljeno prizadele delavce in narode Evrope.
<P>
Na Portugalskem so bile posledice izvajanja politik, ki izhajajo iz teh smernic, uničenje ali dokončna ohromitev temeljnih proizvodnih sektorjev - kmetijstva, ribištva in industrije; napad na pravice delavcev, razvrednotenje plač in ustrezno povečanje brezposelnosti ter negotovih zaposlitev; neenakost pri porazdelitvi dohodka, ki zdaj očitno odstopa od povprečja EU; ter neuspeh politik deregulacije, liberalizacije in privatizacije osnovnih sektorjev, ki so razpustile javne storitve in komercializirale pomembne vidike našega kolektivnega obstoja. Ohranitev teh istih smernic pomeni ohranjanje koncentracije bogastva, ohranjanje razhajanj namesto približevanja in povzročanje nadaljnjih škodljivih izbruhov mirujoče sistemske krize, ki pridejo prej ali kasneje.
<SPEAKER ID="122" NAME="Lidia Joanna Geringer de Oedenberg  " AFFILIATION="S&amp;D">
v pisni obliki. - (PL) Vsi si želimo močnejšo Evropo in boljše življenje za ljudi! Enako si želite tudi vi, če sklepamo po "Političnih smernicah za mandat naslednje Komisije," ki ste jih predstavili Parlamentu. Vendar od kandidata za prihodnjega vodjo Komisije pričakujemo več: pričakujemo, da bo pojasnil, kako namerava to doseči, ne pa da samo predstavlja seznam izzivov.
<P>
Cilji so v resnici tako obsežni, da obstaja nevarnost, da bodo drug drugega izključili, in nedvomno bo prišel čas, ko se bo treba odločiti, katere prednostne naloge so "pomembnejše". Na primer, katerega bi izbrali, če bi cilj evropske gospodarske konkurenčnosti trčil ob cilj visoke ravni zaposlovanja? Besedilo, ki ste nam ga poslali, tega ne pojasnjuje.
<P>
Občutek imam, da je vaš dokument samo seznam želja, stvari, ki v prejšnjem mandatu niso bile dosežene. Vprašanje je, zakaj niso bile?
<P>
Želela pa bi omeniti še točko v vašem programu, ki se nanaša na internet. Govorite o pomenu interneta za gospodarski razvoj in socialno kohezijo Evrope in celo obljubljate, da bo nova Komisija razvila "Evropsko digitalno agendo". Zanima me, kako nameravate uresničiti to zamisel v praksi in kaj novega bo agenda prispevala v primerjavi s prejšnjimi pobudami.
<SPEAKER ID="996" NAME="Bruno Gollnisch  " LANGUAGE="FR">
Tako kot moji prijatelji, ki predstavljajo nacionalna gibanja v Evropi, sem tudi jaz eden izmed 219 poslancev Evropskega parlamenta, ki so glasovali proti gospodu Barrosu. Gospod Barroso je prijeten in uglajen mož, a predvsem je simbol neuspeha Evropske unije. Ni uspel rešiti naših gospodarstev in naših delovnih mest pred nepošteno svetovno konkurenco; ni uspel pomagati evropskim državam, da se rešijo iz krize; ni uspel reformirati finančnega sistema, da bi zajezil nebrzdane špekulacije; ni uspel zagotoviti demokracije; ni uspel zagotoviti samozadostnosti hrane in ni uspel zajeziti pospešene deindustrializacije naših držav.
<P>
Z eno besedo, ni uspel pokazati, da je Evropa Bruslja več kot samo stroj, ki narode in ljudi spravlja na kolena, v revščino in v suženjstvo. Če si pogledamo pobližje, je tudi izvolitev gospoda Barrosa simbol: je simbol načina delovanja te Evrope. Kakšen hrup bi samo nastal, če bi bili namesto predsednika Komisije, ki bo s svojimi politikami vplival na 500 milijonov Evropejcev, voditelji držav tisti, ki bi bili izvoljeni le z nekaj več kot polovico vseh glasov, četudi bi bili edini kandidati za to mesto.
<SPEAKER ID="123" NAME="Sylvie Guillaume  " LANGUAGE="FR">
Danes sem glasovala proti kandidaturi gospoda Barrosa in sicer zaradi treh temeljnih razlogov. Prvič, zaradi njegovih rezultatov iz preteklih petih let: predsedstva, ki je bilo slabo, konservativno in liberalno, ki se ni ganilo pred krizo, ki ni bilo sposobno spodbuditi usklajenega okrevanja in ki je izrecno pozornost namenjalo željam voditeljev držav ali vlad. José Manuel Barroso zagotovo ni spodbudil razvoja močne Evrope. Drugič, nisem ga podprla zaradi neustreznosti njegovega odziva na pogoje, ki jih je opredelila Skupina naprednega zavezništva socialistov in demokratov v Evropskem parlamentu: ker ni zagotovil ne pravega načrta za oživitev, ne pakta za zaposlovanje, ne ureditve, nadzora ali učinkovitih instrumentov za odpravo neravnovesij na finančnih trgih, in ker ni dal niti ene zaveze v zvezi z okvirno direktivo o zaščiti javnih storitev. Zadnji razlog za moj glas proti so sporočila, ki so jih naši volivci pošiljali v času evropskih volitev in ki so nam pokazala, da si ne želijo več šibke in nerazumljive Evrope, kjer se kompromisi razumejo kot vzvišena vrlina politične smeri.
<SPEAKER ID="124" NAME="Jacky Hénin  " AFFILIATION="GUE/NGL">
v pisni obliki. - (FR) Izvolitev predsednika Evropske komisije je izredno pomembno dejanje in državljani EU bi morali imeti pravico poznati izbor njihovih predstavnikov.
<P>
Osebno obžalujem in obsojam tajni postopek glasovanja, ki vodi k popolnemu pomanjkanju odgovornosti.
<P>
Poleg tega, ker ne morem najti skupne podlage s politiko, ki jo predlaga gospod Barroso, izjavljam, da njegove kandidature za predsednika Komisije ne bom podprl.
<SPEAKER ID="125" NAME="Cătălin Sorin Ivan  " AFFILIATION="S&amp;D">
v pisni obliki. - (RO) Na koncu petletnega mandata (2004-2009) ocena dejavnosti Evropske komisije na predsednika Barrosa ne prikazuje v najlepši luči. Na tej podlagi se zdi nujno, da se vzdržimo glasovanja, zlasti v času, ko bi glas proti pomenil nespametno politično odločitev, glede na neobstoj kakršne koli druge možnosti izbire, medtem ko bil bi glas za enak izražanju brezpogojnega in neupravičenega zaupanja v nesprejemljiv program.
<P>
Mislim, da je podpora, ki so jo države članice dale gospodu Barrosu, neizpodbiten dokaz dejstva, da ni bil močan predsednik, temveč predvsem predsednik, katerega nacionalni interesi so imeli prednost, kar pomeni, da so nacionalni voditelji tisti, ki so določili smernice za njegov mandat. Evropska komisija potrebuje predsednika, ki bo podprl razvoj politik Skupnosti in si nenehno prizadeval za povezovanje ter spodbujal pojem Združene Evrope. Nikakor ne sme biti zagovornik nacionalnih interesov. S socialno demokratičnega vidika gospod Barroso ni uspel izpolniti veliko število zavez, ki jih je dal na začetku svojega mandata leta 2004. Komisija je pokazala zelo malo zanimanja za številne izmed teh zavez, vključno z utrjevanjem Socialne Evrope. Zato sem se odločila, da ponovnega imenovanja gospoda Barrosa ne bom podprla.
<SPEAKER ID="126" NAME="Astrid Lulling  " LANGUAGE="FR">
Imenovanje gospoda Barrosa za predsednika Evropske komisije sem podprla.
<P>
Tako sem se odločila iz štirih razlogov.
<P>
Evropski svet je enoglasno predlagal kandidaturo gospoda Barrosa.
<P>
Kolikor jaz razumem demokracijo, si zmagovalci na volitvah lahko vzamejo pravico, da izberejo enega izmed svojih ljudi.
<P>
Ni druge izbire razen gospoda Barrosa; nobena druga možna rešitev se ni resno preučila.
<P>
Kritike, ki letijo na odhajajočega predsednika, se motijo glede temeljnega dejstva, in sicer, da je Komisija tista, ki lahko oblikuje predloge in da so države članice tiste, ki jih določajo.
<P>
Z mojo podporo pa prihaja tudi nekaj pričakovanj.
<P>
V času drugega mandata bi moral biti gospod Barroso nekoliko bolj neodvisen, nenazadnje tudi kar zadeva velike države članice, edini cilj njegovih ukrepov pa bi moral služiti splošnemu interesu Skupnosti.
<P>
Žal mi je, da se Komisija nagiba h konglomeratu komisarjev, ki imajo pri svojih odločitvah proste roke. Gospoda Barrosa bi prosila, da izkoristi svoj vpliv in ustavi tak razvoj.
<P>
Želim si, da bi si institucija kot "varuhinja pogodb" povrnila svojo prvotno moč, oziroma svojo zmogljivost, da kaže pot z izboljšanimi projekti.
<SPEAKER ID="127" NAME="Willy Meyer  " LANGUAGE="ES">
Gospod Barroso, predsednik Evropske komisije je odgovoren za trenutne razmere, ki jih je povzročila finančna, gospodarska, prehrambena in okoljska kriza, v katero se je Evropa pogreznila. Do danes še nihče ni prepoznal njegove napake, namesto tega pa se vsa krivda vali na Združene države. Do danes je Komisija poskušala graditi Evropo na politikah privatizacije in razgradnje socialne države.
<P>
Komisija je sprejela lizbonsko strategijo, ki je za leto 2010 napovedala 3-odstotno gospodarsko rast in 20 milijonov novih delovnih mest. Neuspeh te strategije je očiten. Kljub temu Komisija predlaga obnovo te strategije in nadaljnje izvajanje teh politik, ki so povzročile krizo. Ta kriza ni pandemska; je rezultat stave na eno samo posebno politiko: politiko, ki jo je sprejela Evropska komisija. Njen program za zunanjo politiko se ne sklicuje ne na Saharo ne na Palestino. Ne gre samo za to, da so ta vprašanja izključena iz njenih prednostnih nalog, EU načrtuje tudi dodelitev naprednega statusa Kraljevini Maroko in utrditev odnosov z državo Izrael.
<SPEAKER ID="128" NAME="Maria do Céu Patrăo Neves  " LANGUAGE="PT">
Za delo, ki ga je v zadnjih petih letih opravljal gospod Barroso, so značilni velik pragmatizem, resnost in neomajnost pri skrbi za najvišje interese Evrope.
<P>
Njegovo svetovno vodstvo v boju proti podnebnim spremembam, pravočasnost pri večanju vključenosti Evropejcev v oceane z uvedbo nove evropske pomorske politike in njegova sposobnost pri doseganju soglasja o finančni perspektivi v Evropi 27 držav članic, so le nekateri primeri, ki opravičujejo njegovo nadaljevanje dela kot vodje Evropske komisije.
<P>
Gospodarska rast, naložbe v inovacije in usposabljanje ter boj proti brezposelnosti so temeljni stebri nadaljevanja integracije Evrope ter obenem prednostne naloge gospoda Barrosa v prihodnosti.
<P>
V času, ko svetovni gospodarski in finančni položaj ni v najboljšem stanju, Evropa potrebuje močnega voditelja, ki bo vdihnil življenje evropskim projektom.
<P>
Iz vseh teh in številnih drugih razlogov menim, da je gospod Barroso idealen predsednik, ki lahko usmerja usodo EU v prihodnjem mandatu.
<SPEAKER ID="129" NAME="Frédérique Ries  " LANGUAGE="FR">
Tako kot 381 mojih kolegov poslancev sem tudi sama podprla imenovanje gospoda Barrosa za vodjo Komisije. To sem storila iz več razlogov, nenazadnje tudi zato, ker s strani nekaterih posameznikov na kandidata letijo neke posebej neupravičene obsodbe. Slišim nekatere sanje o novem Delorsu, obenem pa se pozablja, da smo spremenili svet... in tudi Evropo. Evrope 12 držav, Kohla in Mitterranda, ni več in se nedvomno ne bo nikoli več vrnila.
<P>
Prvi predsednik Komisije 25 držav, nato pa še 27, gospod Barroso, se je soočil z občutljivo nalogo vodenja širitve v letu 2004, to pa je bila naloga, za katero je bilo značilno približevanje. Za drugo bo značilna velikopoteznost. Upam, da bo tako in za to mu želim tudi izraziti zaupanje. Ne želim več igrati igre čarovnikovega vajenca, ne želim več čakati, ne na Godota, temveč na drugega hipotetičnega kandidata, ki ga Svet ne namerava predlagati. Ne želim več čakati in sodelovati pri nadaljnji slabitvi naših institucij ter slovesa, ki ga Evropa še vedno uživa pri mnogih Evropejcih. Od njega dejansko pričakujemo, da izpolni svoje obljube, kot so boj proti podnebnim spremembam in diskriminaciji in nujni usklajeni ukrepi za reševanje gospodarske in socialne krize. Če bi še enkrat preložili glasovanje, bi se stvari lotili povsem napačno. Čakanje na nekega fantomskega kandidata bi bila napaka.
<SPEAKER ID="130" NAME="Nuno Teixeira  " LANGUAGE="PT">
Močno, velikopotezno predsedstvo Komisije je nujno, če naj Evropa ponovno pridobi položaj svetovne voditeljice z vzpostavljanjem ravnovesja med gospodarskimi in političnimi cilji na eni strani ter socialno in teritorialno kohezijo na drugi. Prednostne naloge je treba opredeliti pragmatično, vendar brez zanemarjanja vrednot, ki se nahajajo v samem izvoru evropskega projekta.
<P>
Pred nami so številni izzivi, kot je preoblikovanje proračuna Skupnosti, ki ga mora Evropa obravnavati tako, da pokaže, da lahko opredeli svetovni program pri različnih temah, vključno z bojem proti podnebnim spremembam in ureditvijo finančnih trgov. V času, ko brezposelnost v več državah članicah narašča, je temeljnega pomena, da poiščemo trajnosten izhod iz trenutne gospodarske in socialne krize. Ta cilj bi moral države članice združiti okrog načela solidarnosti in krepitve evropskega notranjega trga.
<P>
Ker menim, da ima José Manuel Durăo Barroso kvalitete, ki mu bodo omogočile, da še naprej uspešno izpolnjuje naša pričakovanja, ker menim, da je njegov položaj v čast Portugalski, in ker je za majhne, osamljene, odmaknjene in najbolj oddaljene regije, kot je Madeira, dejstvo, da je v Komisiji nekdo, ki razume njihov položaj, ugodnost, podpiram njegovo ponovno kandidaturo za mesto predsednika Evropske komisije.
<SPEAKER ID="131" NAME="Frank Vanhecke  " LANGUAGE="NL">
Glasoval sem proti ponovnemu imenovanju gospoda Barrosa kot predsednika Evropske Komisije, saj je bil v preteklih letih pravi simbol Komisije, ki se je odločila, da se ne bo menila za demokratično zavrnitev Lizbonske pogodbe, in ki je to storila s takšnim omalovažujočim pristopom in na zelo vzvišen način. Gospod Barroso je tudi večkrat vztrajal pri novem valu masovnega priseljevanja, probleme, povezane z možnim pristopom Turčije k EU, pa je nenehno prikazoval kot manj resne, kot dejansko so. Zgovorno je tudi dejstvo, da gospod Barroso včeraj ni hotel odgovoriti na upravičeno vprašanje britanskega poslanca o njegovih namerah v zvezi z evropsko komisarko za človekove pravice - torej z notranjim, znotraj EU. Evropa velikega brata koraka naprej, a tega očitno ne ve nihče, niti poslanci Evropskega parlamenta.
<SPEAKER ID="132" NAME="Derek Vaughan  " AFFILIATION="S&amp;D">
v pisni obliki. - Čeprav ni v moji navadi, da bi se glasovanja vzdržal, sem na današnjem glasovanju za izvolitev predsednika Komisije začutil, da je vzdržanje prava izbira. Priznam, da je gospod Barroso nekoliko popuščal, na primer pri vprašanju o presojah socialnega vpliva. Vendar pa gospod Barroso ni uspel pokazati zaveze pri predstavitvi predlogov, ki so pomembni za skupino S&D na primer v zvezi z Direktivo o napotitvi delavcev, ki je ključnega pomena za zaščito valižanskih delavcev. Potrebujemo tudi večje zaveze v zvezi s portfelji, danimi novo imenovanim komisarjem, ter jasna pojasnila od gospoda Barrosa o sestavi njegove naslednje Komisije. Mislim, da zaobljuba gospoda Barrosa, da se bo boril proti socialnemu dampingu v Evropi, ni dovolj daljnosežna, in prav zato, kot tudi zaradi vsega zgoraj navedenega, sem se odločil, da se glasovanja vzdržim.
<SPEAKER ID="133" NAME="Bernadette Vergnaud  " AFFILIATION="S&amp;D">
v pisni obliki. - (FR) Kandidature gospoda Barrosa nisem podprla predvsem zato, ker verjamem v resnično politično Evropo, ki se ne more zadovoljiti s Komisijo, zavezano željam velikih podjetij. Menim tudi, da se človek ne more potegovati za drugačno obliko evropskega vodstva samo zato, da bi potem dal bianko ček za podporo liberalizmu, katerega program ima veliko premalo ambicij in vrednot. Človek, ki se je skril za zamislijo po "boljši ureditvi", da bi "dereguliral" vse, kar jaz, kot socialistka, zagovarjam: javne storitve, socialno zaščito delavcev, spoštovanje zdravstvenih sistemov, ureditev finančne ekonomije in zaščito potrošnikov ter okolja pred silami industrijskih skupin. Iz spoštovanja do lastnih prepričanj ter prepričanj volivcev menim, da te vrednote ne morejo biti vprašljive zaradi prikritih motivov in ukan, ki si želijo samo pridobiti majhna popuščanja s strani konservativcev, ki nadzorujejo večino držav članic, Evropski parlament in Komisijo in ki ne bodo dali miru, dokler ne spodbudijo razvoja nadaljnje deregulatorne politike.
<SPEAKER ID="134" NAME="Dominique Vlasto  " AFFILIATION="PPE">
v pisni obliki. - (FR) Čeprav je glasovanje za predsednika Evropske komisije tajno, bi želela javno izraziti svojo podporo kandidatu iz naše politične družine, Joséju Manuelu Barrosu, ter mu iskreno čestitati na ponovni izvolitvi. Ker je Skupina Evropske ljudske stranke (Krščanskih demokratov) zmagala na evropskih volitvah, je povsem naravno, da predsednik prihodnje Komisije pride iz naših vrst. Zato je bil kljub neplodnemu nezadovoljstvu med razdeljeno levico in Zelenimi, ki pa seveda niso predložili svojega kandidata, gospod Barroso ponovno izvoljen z zadovoljivim izidom. Pozdravljam tudi ponovno potrjeno zavezo delu v tesnem sodelovanju z našo skupščino, v okviru katere lahko gospod Barroso računa na našo odločnost in podporo vsakič, ko bomo morali glasovati o predlogih našega evropskega projekta. Parlament in Komisija se bosta zdaj lahko nemudoma lotila dela, kar je najpomembnejša stvar v teh težkih časih, v katerih se je treba hitro odzvati na mnoge izzive v imenu vseh Evropejcev. Poleg tega mora biti Evropa, medtem ko je vključena v G20 in pogajanja o podnebju, enotna in v dobri kondiciji: kljub drugim svetovnim silam jo krepi tudi današnji jasen, nedvoumen izid glasovanja.
<SPEAKER ID="995" NAME="Jean-Pierre Audy  " LANGUAGE="FR">
Resolucijo Evropskega parlamenta z dne 16. septembra 2009 o gozdnih požarih poleti 2009 sem podprl. Ta resolucija sledi številnim drugim, ki poudarjajo pogostost, resnost, obsežnost in vpliv naravnih nesreč in nesreč, ki jih povzroči človek, katerih število je v Evropi v zadnjih nekaj letih hitro naraščalo. Pojavi gozdnih požarov so vse hujši zaradi postopnega zapuščanja podeželja in njegovih tradicionalnih dejavnosti, neprimernega vzdrževanja gozdov, prostranih gozdov z eno samo vrsto dreves, sajenja neustreznih drevesnih vrst, pomanjkanja prave politike preprečevanja, premilih kazni za namerno povzročene požare in neustreznega izvajanja zakonov o prepovedi nezakonite gradnje in o zagotavljanju pogozditve. Žalostno je, da Komisija kljub zahtevam Parlamenta ni sprejela ukrepov za oblikovanje evropske enote civilne zaščite, zato pozdravljam dejanje mojega prijatelja gospoda Barnierja, ki to predlaga že nekaj časa. V času, ko zasebne zavarovalnice ne ponujajo kritja za gozdove, je treba zaradi nesposobnosti ukrepanja zasebnega sektorja nujno premisliti o javnem/zasebnem skupnem instrumentu, da bi se gozdovi zavarovali pred nevihtami in požari.
<SPEAKER ID="994" NAME="Carlos Coelho  " AFFILIATION="PPE">
v pisni obliki. - (PT) Na žalost so razmere, ki jih ustvarjajo skrajne suše in gozdni požari v južni Evropi, čedalje pogostejše in izrazitejše. Neizmerno škodo predstavljajo izguba človeških življenj (samo letos poleti je umrlo 11 ljudi), zmanjšana gospodarska dejavnost in degradacija okolja, predvsem zaradi pospešene dezertifikacije in ker je vsako leto v preteklem desetletju izginilo približno 400 000 hektarov evropskih gozdov.
<P>
Podnebne spremembe prispevajo k povečanju naravnih nesreč, vendar so številni primeri še vedno nepredvidljivi ali pa so posledica kaznivih dejanj. Zato je treba razviti znanstvene raziskave, da bi izboljšali postopke ocenjevanja tveganja, sisteme za preprečevanje požarov in gasilske objekte, sprostiti pa je treba tudi potrebna finančna sredstva.
<P>
Potrebujemo evropsko strategijo, da bi se borili proti naravnim nesrečam, pa tudi večjo interoperabilnost in usklajevanje med različnimi instrumenti Skupnosti. Države članice bi morale okrepiti svoje sodelovanje in usklajevanje, da bi zagotovile solidarnost in razpoložljivost sredstev hitre mobilizacije za namen boja proti tem nesrečam.
<P>
Predsedstvo Sveta pozivam, naj hitro sprejme odločitev o ureditvi novega solidarnostnega sklada, da bi se povečala preglednost in da bi bila njegova mobilizacija v izrednih razmerah prožnejša.
<SPEAKER ID="136" NAME="Diogo Feio  " LANGUAGE="PT">
Južna Evropa je žrtev nesreč (suše in požarov), ki so ogrozile človeška življenja, gospodarstva in lokalne ekosisteme in ki prispevajo k postopnemu zapuščanju širokih območij, ki so bila nekoč naseljena, za katera se je delalo in zanje skrbelo. Namesto da bi bilo to vprašanje in njegove resne posledice problem ene ali druge države, je zdaj dobilo čezmejno naravo in jasno je, da si zasluži odgovor, ki bo sprejet na evropski ravni.
<P>
Kot sem že povedal, bo imela Evropska unija tudi v stiski korist, če bo ostala enotna in če bo lahko mobilizirala sredstva, kot so solidarnostni sklad ter sistemi in metode za preprečevanje vzrokov in blažitev posledic teh nadlog ter zagotovitev prožnega, takojšnjega in ustreznega odgovora nanje.
<P>
Poleg Evropske Komisije, ki bi morala prevzeti vodilno vlogo pri iskanju rešitev in izvajanju najboljše prakse, je treba pozvati celoten gozdarski sektor, da posreduje svoje znanje, opredeli rešitve in pokaže na načine, s katerimi bi lahko pomagali razširiti dejavnosti, ki so povezane z gozdovi.
<P>
Portugalska otroška pesmica pravi, da je drevo prijatelj. Evropska unija bi morala to prijateljstvo vračati in tako podpreti prihodnost podeželja.
<SPEAKER ID="137" NAME="Joăo Ferreira  " LANGUAGE="PT">
Razlog, zakaj sem glasoval za, se navezuje na potrebo po učinkoviti solidarnosti in takojšnji mobilizaciji finančnih sredstev, da bi lahko kar najhitreje začeli reševati socialne in okoljske tragične razmere, v katerih so se znašli območja in skupnosti, ki so jih letos poleti prizadeli požari.
<P>
Mislim pa, da bi morala resolucija vsebovati večji poudarek na učinkih nekaterih politik Skupnosti, predvsem skupne kmetijske politike, ki ljudi silijo k zapuščanju zemlje in proizvodnih sistemov, ter na dejavnostih, ki prispevajo k preprečevalnem pristopu do problema požarov.
<P>
Posledice SKP, predvsem v državah, kot je Portugalska, so ene izmed osnovnih vzrokov za požare, ki trenutno leto za letom pustošijo široka območja kmetijskih zemljišč. Vendar pa mislim, da se tega možnega in dobrodošlega sodelovanja držav članic v boju proti gozdnim požarom ne bi smelo izkoriščati za utiranje poti odstranjevanju pomembnih vidikov suverenosti posameznih držav članic pri civilni zaščiti in ukrepih za nadzor in posredovanje na lastnem ozemlju.
<SPEAKER ID="993" NAME="Sylvie Guillaume  " LANGUAGE="FR">
Letos poleti so gozdni požari ponovno pustošili po jugu Francije. Tako kot naši drugi evropski sosedje, so se tudi naši državljani morali spopadati s plameni, te nesreče pa so povzročile tako materialno škodo kot človeško trpljenje. Zato sem si prizadevala za vzpostavitev neodvisne in stalne evropske enote za posredovanje, katere naloga bi bila pomagati državam članicam in regijam, ki so jih prizadeli požari in druge nesreče. Prav tako potrebujemo - in to prošnjo smo naslovili tudi na Komisijo - strategijo, ki bi nam omogočila, da ohranimo bogate ekosisteme v naših naravnih parkih, pa naj bo to Bauges, Ardèche ali Lubéron, pri čemer se celoten podvig zanaša na financiranje, namenjeno preprečevalnim ukrepom in dejanjem za namen ponovne vzpostavitve ekosistemov, ki so utrpeli škodo. Zatekanje k SKP bi lahko bilo upravičeno za namen preprečevanja širjenja gozdnih požarov, ki so prepogosto na nekaterih območjih posledica goste podrasti. Na koncu naj povem, da sem si prizadevala tudi za mobilizacijo solidarnostnega sklada EU, sklada, ki ga danes Svet blokira, čeprav je nujno potreben.
<SPEAKER ID="138" NAME="Eija-Riitta Korhola  " AFFILIATION="PPE">
v pisni obliki. - (FI) Gospod predsednik, v ponedeljkovi razpravi o gozdnih požarih poleti 2009 sem dejala, da se bodo naravni pogoji spremenili skupaj s podnebnimi spremembami. To je dejstvo, ki mu ni mogoče oporekati. Vendar pa ne pojasnjuje okoljskih nesreč, zlasti če se isti pojav ponavlja vsakih nekaj let. Lahko bi bili in morali bi biti bolje pripravljeni. Zato stališča moje skupine v zvezi s predlogom spremembe 5 danes nisem mogla podpreti in, če sem čisto odkrita, me to stališče precej čudi. Res je čas, da se države članice in Unija pogledajo v ogledalo. Povsem upravičeno je mogoče reči, da bi lahko bilo preprečeno uničenje, ki so ga povzročili gozdni požari, če bi nekatere države članice razvile in izvajale več učinkovitih preprečevalnih ukrepov in si močneje prizadevale za zaustavitev kaznivih dejanj pri pridobivanju več zemljišč za gradnjo.
<P>
Naše politično okolje ne sme biti okolje, v katerem si ljudje zatiskajo oči pred dejstvi. To ne koristi nikomur, predvsem kadar gre za obseg človeške tragedije, ki je posledica gozdnih požarov. Slišali smo namige, da naj bi bile podnebne spremembe eden izmed vzrokov povečanja števila gozdnih požarov, in res je, da se bo Evropa morala pripraviti na daljša obdobja gozdnih požarov, kot je bilo do sedaj praviloma obdobje od junija do septembra. Poletja se začenjajo prej in so toplejša in bolj suha, zlasti na jugu, zaradi tega pa narašča tudi nevarnost požarov. Vendar pa problem samih požarov ne leži v nobeni izmed naraščajočih sprememb naravnih pogojev, temveč drugje. Prilagoditi se spreminjajočemu okolju je eno; nekaj povsem drugega pa je sprejeti toge, slabe prakse in biti nepripravljen.
<SPEAKER ID="139" NAME="Willy Meyer  " LANGUAGE="ES">
V Grčiji so požari uničili 130 000 oljk, kakor tudi veliko hektarov vinogradov, živino, čebelnjake, skladišča, hleve in veliko število rastlinjakov in hiš. V Španiji so gozdni požari požgali 95 769 hektarov in povzročili 11 smrtnih primerov, ocenjene izgube pa znašajo 395 milijonov EUR.
<P>
Socialna, gospodarska in okoljska škoda, ki so jo požari povzročili lokalnim gospodarstvom, proizvodni dejavnosti in turizmu, je ogromna, zaradi česar potrebna pomoč za prizadete državljane in ponovno vzpostavitev prejšnjih okoljskih razmer prihaja z neposrednimi ukrepi na nacionalni ravni in na ravni Skupnosti.
<P>
Komisijo pozivamo, da nemudoma mobilizira obstoječ solidarnostni sklad EU in poskrbi za razpoložljivost sredstev za namen podpore sanacijskih programov za prizadeta območja, obnovo njihovega proizvodnega potenciala in celovito ponovno pogozditev požganih območij.
<P>
Izsekavanje gozdov je deloma posledica gradnje cest in železnic. Komisija mora spodbujati ukrepe, da bi javna dela, ki se financirajo iz skladov EU, vključevala določeno količino javnih naložb za izboljšanje, ohranjanje in povečanje javnih gozdov.
<SPEAKER ID="140" NAME="Andreas Mölzer  " LANGUAGE="DE">
Na žalost so leto 2009 zaznamovali uničujoči gozdni požari na jugu Evrope, ki so povzročili ogromno materialno in ekološko škodo. Na podlagi tega je bilo jasno, da požigalce, ki jim uničevanje gozdov prinaša dobiček, spodbujajo napake v gozdnih registrih ali pomanjkanje teh registrov, oziroma slabo opredeljena raba zemljišč. Zato je bilo pri tem predlogu resolucije pomembno, da se od držav članic zahteva, da pregledajo ali spremenijo te registre.
<P>
Poleg ponovne pogozditve je tako v izrednih razmerah kot za namen preprečevanja potrebno sodelovanje med strokovnjaki, gasilskimi brigadami in drugimi razporejenimi skupinami. Ta predlog resolucije vsebuje logične predloge, kot so predlogi o načinu podpore držav članic v nesreči v skladu z načelom solidarnosti. Zato sem predlog resolucije o gozdnih požarih poleti 2009 podprl.
<SPEAKER ID="141" NAME="Frédérique Ries  " LANGUAGE="FR">
Takoj na začetku moramo reči, da preprečevanje naravnih nesreč in prilagajanje podnebnim spremembam ni lahka naloga. Čeprav gre Evropski uniji z vzpostavitvijo okrepljenega mehanizma civilne zaščite in finančno božjo milostjo, ki jo predstavlja solidarnostni sklad, nekoliko bolje kot drugim regijam sveta, je vsako leto uničenih več kot 600 000 hektarov.
<P>
Ne govorim zgolj o gozdnih požarih v sredozemskem bazenu, izmed katerih so bili najhujši požari, ki so poleti 2009 razsajali v višavju okoli Aten. Osebno se mi za izboljšanje razmer zdita temeljna dva predloga. Prvič, poročilo gospoda Barnierja iz leta 2006 o evropski enoti civilne zaščite je treba izvesti v celoti. Še vedno čakamo na evropske zelene čelade, ki bodo dale težo evropski politiki za civilno zaščito, ki so jo podprli državljani. Drugič, pomembno je, da Komisija dobi pravico, da nadzoruje tisto, kar se dogaja na lokalni ravni. Bilo bi najmanj presenetljivo, če bi odobrili evropsko podporo v primeru gozdnih požarov, ki so jih verjetno zanetili hudodelci, samo zato, da bi zemljišče pripravili za razvoj.
<SPEAKER ID="142" NAME="Joanna Senyszyn  " LANGUAGE="PL">
Resolucijo o gozdnih požarih sem podprla. V požarih v Evropski uniji je bilo samo v letošnjem letu uničenih že več kot 200 000 hektarov gozdov. To je več kot v celem letu 2008! Koeficient nevarnosti gozdnih požarov na Poljskem je eden izmed največjih v Evropi. Aprila 2009 je bilo število požarov najvišje v zadnjih petih letih.
<P>
Sprejeti moramo nujne in učinkovite ukrepe za boj proti podnebnim spremembam, ki so ene izmed vzrokov za požare. Drugo pomembno vprašanje, povezano s sprejeto resolucijo, se nanaša na usklajevanje mehanizmov EU za preprečevanje podnebnih sprememb in zlasti za učinkovito uporabo solidarnostnega sklada za namen zmanjševanja posledic požarov.
<P>
Ustanoviti moramo evropsko enoto za posredovanje, ki bo v primeru naravnih nesreč sposobna hitro ukrepati. To bi predstavljalo finančno in organizacijsko dokončanje ukrepov, ki se izvajajo v državah članicah. Upam, da bo Evropska komisija ustrezno preučila parlamentarno resolucijo o reševanju posledic požarov in da jo bo mobilizirala, da bi okrepila svoje lastne ukrepe na tem področju.
<SPEAKER ID="992" NAME="Catherine Stihler  " AFFILIATION="S&amp;D">
v pisni obliki. - Današnja razprava o gozdnih požarih je dobrodošla. Opustošenje številnih prizorišč naravne lepote pomeni izgubo za vse nas. Pokazati moramo solidarnost do naših kolegov in pomagati prizadetim državam.
<SPEAKER ID="143" NAME="Nuno Teixeira  " LANGUAGE="PT">
Zaradi ponovne pogozditve, ki jo spodbuja regionalna vlada, vključno s pobudami organizacij za varstvo okolja, nedavne študije kažejo, da so se gozdovi v Madeiri v zadnjih 36 letih razširili za skoraj 5 000 hektarov, to pa je dosežek, ki je toliko pomembnejši, ker nasprotuje nacionalnim trendom. Dediščino neprecenljive vrednosti je treba zaščititi in medtem ko moramo biti nedvomno pripravljeni, da se odzovemo na gozdne požare, menim, da je temeljnega pomena, da vzpostavimo ravnovesje v dodeljevanju sredstev za preprečevanje požarov, njihovo odkrivanje in samo gašenje. To resolucijo sem podprl, ker menim, da je to politiko na evropski ravni mogoče spodbujati s strategijo solidarnosti, ki želi usklajevati odziv na požare in učinkovito preprečevanje nevarnih oblik vedenja.
<P>
Ta pristop bi s posebnim poudarkom na najbolj oddaljenih regijah moral tako organe oblasti kot lastnike gozdnih površin vključiti v čiščenje gozdov, sajenje avtohtonih vrst in ponovno naseljevanje podeželja. Kazniva dejanja bi bilo treba ustrezno kaznovati na nacionalni ravni. Prožnost pri izvajanju postopkov, povezanih z uporabo obstoječih ali novih strukturnih skladov, kot je solidarnostni sklad EU, bo omogočila hitrejši odziv pri ljudeh, ki so v požarih in drugih nesrečah izgubili zemljo, dom in živino.
<SPEAKER ID="144" NAME="Frank Vanhecke  " LANGUAGE="NL">
Končnega glasovanja o kompromisni resoluciji o posledicah gozdnih požarov leta 2009 sem se vzdržal. To sem storil zato, ker opažam, da večina v tem Parlamentu meni, da boj proti gozdnim požarom na evropski ravni ne bi smel biti omejen podporo in usklajevanje, temveč, da bi bilo treba ustanoviti nekakšno ločeno evropsko gasilsko enoto, še en evropski organ, ki bi stal ogromne vsote denarja, delo, ki ga že opravljajo drugi, pa bi se podvojilo.
<P>
V vsakem primeru je to prikaz dejstva, da evrofederalistov učinkovito in zadovoljivo upravljanje naše celine ne zanima toliko kot dajanje izjav, in sicer da je treba vse urediti na evropski ravni - kljub načelu subsidiarnosti, ki se ga tako pogosto razglaša.
