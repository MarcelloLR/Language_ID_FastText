<CHAPTER ID="020">
Varnost igrač (razprava) 
<SPEAKER ID="696" NAME="Predsednik">
Naslednja točka je vprašanje za ustni odgovor za Komisijo o varnosti igrač, ki so ga vložili v imenu Skupine Evropske ljudske stranke (Krščanskih demokratov) Andreas Schwab, Anja Weisgerber, Marianne Thyssen, Anna Maria Corazza Bildt, v imenu Skupine naprednega zavezništva socialistov in demokratov v Evropskem parlamentu Evelyne Gebhardt, Christel Schaldemose, Anna Hedh, Barbara Weiler, v imenu Skupine zavezništva liberalcev in demokratov za Evropo Cristian Silviu Buşoi, Jürgen Creutzmann, Antonija Prvanova, Nadja Hirsch, v imenu Skupine Zelenih/Evropske svobodne zveze, in v imenu Evropskih konzervativcev in reformistov Malcolm Harbour - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Gospod predsednik, v zvezi s sprejetjem Direktive o igračah bi rada opozorila, da smo imeli ob sprejetju te direktive v mislih cilj, da poskrbimo za večjo varnost otroških igrač, saj imajo zlasti otroci, ki še rastejo in se razvijajo, še posebno občutljiv odziv na nevarne snovi in na kemične snovi. Ob upoštevanju najsodobnejšega znanstvenega znanja na tej točki smo skozi evropsko zakonodajo povsod po svetu določili stroge zahteve za igrače.
<P>
Kakor vsako leto, pride to vprašanje v ospredje pred božičem in tudi meni osebno kot bodoči mami je to vprašanje blizu in mislim, da je zelo pomembno, da imamo stroge standarde. Zato sem pomagala začeti to razpravo.
<P>
To sem storila vpričo novih strokovnih mnenj, s katerimi je bilo zaključeno, da najstrožje mejne vrednosti za težke kovine glede na zadnja znanstvena spoznanja niso dovolj stroge. V direktivo smo vključili klavzulo posebej za takšne primere, kar omogoča spremembo in poostritev mejnih vrednosti v kasnejšem času in sedaj moramo to klavzulo uporabiti. Komisar Tajani, k temu smo pred enim letom pozvali tudi vašega predhodnika.
<P>
Vesela sem, da bo Komisija, kakor razumem, danes končno objavila mejne vrednosti za nekatere težke kovine, ki jih je treba poostriti, čeprav z zamudo od takrat, ko smo k temu pozvali, in zagotovo smo k temu spodbudili z današnjo razpravo. Vendar pa moramo na splošno pregledati vse nevarne snovi in zato se ne smemo omejiti le na težke kovine. Namesto tega moramo raziskati najnovejše informacije o nevarnih snoveh, znanih pod imenom policiklični aromatski ogljikovodiki (PAH). Če bi se izkazalo, da je nujno popraviti mejne vrednosti, da bi zaščitili naše otroke, pozivam, da se zakonodaja popravi tudi v tem smislu. Navsezadnje gre tu za varnost naših otrok.
<SPEAKER ID="698" NAME="Evelyne Gebhardt">
vlagateljica. - (DE) Gospod predsednik, vsako leto znova imamo to razpravo o varnosti igrač. Vsako leto znova ugotavljamo, da je treba še mnogo stvari izboljšati. Tu med drugim govorimo o snoveh, znanih kot snovi, ki so rakotvorne, mutagene in strupene za razmnoževanje (CMR) in povzročajo raka ter so lahko zelo nevarne za zdravje in v nekaterih primerih celo za življenje otrok.
<P>
Te nove informacije vsekakor kažejo, da moramo poskrbeti, da bodo mejne vrednosti spremenjene, in Komisijo pozivamo, naj to končno stori. Komisar, resnično upam, da se bo to dejansko zgodilo.
<P>
Vendar pa to ni edina težava. Obstaja še ena težava, in sicer tržni nadzor in tu imajo odgovornost tudi države članice. Njihova odgovornost je, da zagotovijo, da pridejo na trg le igrače, ki resnično izpolnjujejo varnostne standarde, ki smo jih sprejeli. Obžalovanja vredno pa je, da to ni vedno tako. Zato moramo zagotoviti, da se ti varnostni standardi izboljšajo.
<P>
Tretja in zadnja točka, ki jo želim podati, pa je povezana s trženjem igrač. Mnogo ljudi meni, da je oznaka CE kazalnik varnosti. Vendar ni, kar pravi sama Komisija. Zato je čas, komisar, da Komisija premisli, kako bi lahko izdali evropsko varnostno oznako, ki je resnično zanesljiva in jo nadzirajo tretje strani, neodvisni organi in telesa, da nevarna igrača preprosto ne bo mogla na trg ali v trgovine, kjer lahko ogrozi zdravje naših otrok. Menim, da moramo v tem smislu poravnati velik dolg in še vedno je treba storiti veliko stvari in to nujno.
<SPEAKER ID="699" NAME="Cristian Silviu Buşoi">
vlagatelj. - Gospod predsednik, varnost igrač je zelo pomembna tema in ne le zato, ker je zdaj tisti čas v letu, ko se znatno poveča prodaja igrač. Naša dolžnost v vlogi predstavnikov državljanov EU je, da zagotovimo, da bomo skrbeli za najboljše interese potrošnikov in zaščito otrok.
<P>
Revidirana Direktiva 2009/48/ES je namenjena zagotavljanju potrošnikom, da igrače, ki se prodajajo v EU, izpolnjujejo najvišje varnostne zahteve v svetovnem merilu, zlasti tiste, ki so povezane z uporabo kemičnih snovi. Ukrepi tržnega nadzora so bili okrepljeni. Dokumentacija, ki jo morajo proizvajalci in uvozniki zdaj imeti na razpolago za nadzor, mora vsebovati podroben opis načrta in proizvodnje igrače, posebne informacije o sestavinah in materialih, ki so uporabljeni v igrači, in tudi analizo nevarnosti, ki jih lahko predstavlja igrača.
<P>
Vendar pa so v znanstvenih mnenjih Znanstvenega odbora za zdravstvena in okoljska tveganja o oceni mejnih migracijskih vrednosti kemičnih elementov v igračah, v katerem je navedeno, da metoda, ki se uporablja za merjenje migracij kemičnih elementov, ni zanesljiva. Zato zahtevamo razjasnitev metode za preračun, ki je bila izbrana za ureditev CMR - kemičnih snovi v igračah. Prav tako obstaja razlog za skrb glede igrač, namenjenih otrokom, mlajšim od treh let. Glede na to, da je to najbolj ranljiva starostna skupina, bi bilo treba igrače, namenjene tem otrokom, testirati neodvisno.
<P>
Zadnja poročila RAPEX prav tako izpostavljajo težave glede tržnega nadzora igrač. Na trg EU še vedno vstopajo številne igrače, ki predstavljajo veliko nevarnost za najbolj ranljive potrošnike.
<P>
Obstajajo jasni znaki, da je treba revidirano Direktivo o varnosti igrač okrepiti, da bi zagotovili najvišjo raven zaščite za naše otroke. Menimo, da je treba ta vprašanja obravnavati čim prej in zagotoviti, da po uvedbi revidirane direktive ne bo ostalo vrzeli. Ostati moramo osredotočeni na varnost igrač, nadzor trga in preprečevanje uporabe nevarnih snovi v izdelkih, ki so posebej namenjeni otrokom.
<SPEAKER ID="700" NAME="Malcolm Harbour">
vlagatelj. - Gospod predsednik, menim, da je pomembnost vprašanja, ki ga obravnavamo nocoj, dejstvo, da je ta odbor še naprej izredno pazljiv glede vprašanj, povezanih z varnostjo igrač, kakor seveda tudi glede celotnega obsega potrošniškega blaga. Zato smo v sprejetje revidirane Direktive o igračah vložili ogromno truda.
<P>
A stvari se tu ne ustavijo in zato menim, da je dobrodošla priložnost, da vam damo, Komisiji, možnost, da nam zagotovite, da zelo pozorno spremljate razvoj dogodkov, rezultate testov in zagotavljanje, da se določbe obstoječe zakonodaje in prihodnje zakonodaje še naprej posodabljajo, da bodo odražale vedno večjo količino znanstvenih dokazov o morebiti nevarnih kemičnih snoveh. In sem je seveda vključen potreba po doslednih metodah testiranja. Del vprašanja je, da v mnogih primerih ugotavljamo, da se proizvajalci igrač srečujejo s težavami pri pridobivanju nekaterih skladnih standardov za testiranje in vem, da boste to obravnavali.
<P>
A rad bi omenil širše vprašanje, ker menim, kakor so povedali številni kolegi, da tu ni vprašanje le ureditev; tu gre za vprašanje celotne verige preskrbe igrač, velik del katere ne prihaja iz Evropske unije, ampak od zunaj.
<P>
Nedavno me je povabil vaš kolega, komisar Dalli, naj na pomembnem tristranskem vrhu med Američani in Evropejci na Kitajskem kot predstavnik Odbora za notranji trg in varstvo potrošnikov govorim o varnosti igrač. In ena pomembnih stvari, ki smo jih počeli tam in ki jih je storila Komisija - in zaupam jim -, je bila, da smo govorili s kitajskimi proizvajalci o načrtovanju varnosti izdelka od samega začetka: poznavanje teh direktiv. To nima nič z označevanjem, to nima nič s testiranjem tretjih strani; dejansko so to osnovna načela prenosa informacij in znanja, da bomo zagotovili, da se varnost načrtuje v izdelkih od samega začetka. In potem se ti varni izdelki vzdržujejo pri proizvodnji z ustreznimi sistemi kakovosti, ne le za samo igračo, ampak za vse njene dobavitelje.
<P>
Tako se torej zagotavlja varnost. Tu ne gre za označevanje. Tu gre za pravi regulativni okvir, kar pomeni, da moramo poskrbeti, da bodo vsi v preskrbovalni verigi razumeli svoje odgovornosti.
<SPEAKER ID="701" NAME="Heide Rühle">
vlagateljica. - (DE) Gospod predsednik, imam pripombo, ki bi jo rada naslovila na gospoda Harbourja. Gospod Harbour, to se dobro sliši, a še vedno mislim, da moramo tudi mi opraviti nekaj dela. Ne more biti naključje, da v Parlamentu razpravljamo o vprašanju varnosti igrač pred vsakim božičem, kar ponovno počnemo letos. Lansko leto smo razpravljali o rakotvornih snoveh v igračah, znanih kot mehčalna sredstva. Komisar Verheugen nam je lani izrecno obljubil, da bodo nove študije in da bo ukrepal, kjer bo to primerno. Te študije so na mizi od sredine letošnjega leta. Glede na podatke študije odbora SCHER, Znanstvenega odbora za zdravstvena in okoljske tveganja, so mejne vrednosti za PAH - rakotvorne snovi - previsoke. Tudi metode testiranja niso dovolj zanesljive. O tem moramo razmisliti. Moja vprašanja komisarju so, kako bo reševal zadeve, ki jih je nasledil v tem pogledu in kakšne ukrepe bo sprejel zaradi te kritike in na tem področju?
<P>
Tudi mejne vrednosti za težke kovine, zlasti za svinec, "niso več primerne", če citiram še eno študijo odbora SCHER. Kaj to pomeni za nas? Če bomo prilagodili vrednosti za težke kovine, ali bomo zagotovili drugačne mejne vrednosti v komitološkem postopku? Komisijo pozivam, naj ukrepa tudi na tem področju.
<P>
Poleg tega še vedno pričakujemo obljubljene mejne vrednosti za hrup, ki ga ustvarjajo igrače in je škodljiv za zdravje. Te vrednosti so nam bile obljubljene, ko smo končali prvo obravnavo; kmalu nam jih je treba predstaviti. Upam, da bomo kmalu imeli te vrednosti.
<P>
Nenazadnje pa bi se rada še enkrat vrnila k vprašanju nadzora trga, saj so najboljše direktive vredne le toliko, kot je vreden njihov nadzor trga, kar na koncu zagotavlja nadzor skladnosti z direktivami, in seveda k vprašanju tarif. Gospod Tajani seveda ve, da bi z veseljem sodelovali z njim na tem področju. Gospa Schaldemose je poročevalka, ki skrbi za to, da bodo ravno na tem področju izvedeni nadaljnji ukrepi. Skupaj bomo skrbno delali na tem. To bo naslednji pomemben korak skupaj z vprašanjem mejne vrednosti za težke kovine in rakotvorne snovi.
<SPEAKER ID="702" NAME="Antonio Tajani" LANGUAGE="IT">
Gospod predsednik, gospe in gospodje, razprava na plenarnem zasedanju o varnosti igrač v Evropski uniji ne bi mogla priti ob primernejšem času, kot je ta del leta, zlasti ob upoštevanju nedavnih dogodkov, ko smo bili priča temu, da so države, kot je Belgija, umaknile različne vrste igralnih podlog s trga, ker je bila vsebnost formamida, kemične snovi, ki je razvrščena med rakotvorne, mutagene in za razmnoževanje strupene snovi, dovolj visoka, da je veljala za nevarno za zdravje otrok, druge države, kot je Francija, pa ustrezno pospešujejo svoj tržni nadzor teh istih proizvodov.
<P>
Ta trenutek pričakujemo obvestilo o ukrepih, ki so jih sprejeli nacionalni organi oblasti, in nato bomo poskrbeli, da bodo zagotovljene podatke takoj analizirali naši znanstveni odbori. Če bo kot rezultat teh testov, kot rezultat znanstvenih podatkov potrjeno, da takšne koncentracije formamida resnično predstavljajo nevarnost za zdravje otrok, potem bomo ravnali po postopku v odboru in izvedli vse ukrepe, ki so potrebni, da se ustrezno spremenijo določbe direktive. Direktiva - in rad bi pomiril gospoda Harbourja - vsekakor ureja takšen mehanizem, kar pomeni, da jo je mogoče stalno posodabljati, da bo odražala zadnje razpoložljive znanstvene podatke.
<P>
Kakor je omenila gospa Weisgerber, je na primer Komisija že izvedla te spremembe za nekatere kemične snovi, kot sta svinec in kadmij, tako da so njune vrednosti v skladu z zadnjimi znanstvenimi podatki. Te spremembe bodo temeljito pregledane v skladu z regulativnim postopkom; tako bo Parlament popolnoma vključen v to delo. Vendar pa se vrh mehanizmov, ki jih ureja postopek v odboru - in tu naslavljam gospo Rühle - osebno obvezujem, da vas bom stalno obveščal o napredku glede teh dveh snovi.
<P>
Glede drugih posebnih vprašanj, ki so bila izpostavljena v predloženem vprašanju, bi rad začel z Znanstvenim odborom za zdravstvena in okoljska tveganja, ki navaja študijo, ki jo je izvedel Skupni raziskovalni center za analizo metodologije, ki se uporablja v laboratorijih za identifikacijo sledi težkih kovin, kot je svinec, v igračah. Te analize so bile izvedene v skladu s standardom EN 71-3.
<P>
Po podatkih študije je v analizi sodelovalo 40 laboratorijev, med katerimi so 15 od teh države članice sporočile kot kvalificirane za ocenjevanje ustreznosti igrač v okviru pomena direktive. Le trije od 40 laboratorijev so napačno razložili rezultate analiz. Komisija je poslala rezultate teh študij državam članicam, ki so sporočile imena laboratorijev, in samim laboratorijem, pri tem pa so jih povabile, naj sprejmejo ustrezne ukrepe.
<P>
Zadevna študija je bila poslana tudi Evropskemu odboru za standardizacijo, da jo bo mogoče vključiti v pregled standarda EN 71-3, ki je zdaj v pripravi. Cilj pregleda je vzpostaviti nov standard do določenega roka, namreč do leta 2013, za uporabo novih določb o kemičnih snoveh.
<P>
Glede te nove direktive o igračah, ki je bila sprejeta maja 2009: njena osnova je novi zakonodajni okvir za trženje izdelkov in zagotavlja večji nadzor trga. Države članice morajo zagotavljati instrumente, ki so nujni za zagotavljanje, da so evropskim potrošnikom dostopni le varni proizvodi. Njihova dolžnost je krepiti širše kontrole in zagotavljati, da njihovi inšpektorati učinkovito spremljajo proizvode, ki so že na evropskem trgu. Nazadnje, če bi države članice odkrile kakršne koli nepravilnosti pri igračah, morajo takoj obvestiti druge države o tem podatku preko sistema RAPEX, sistema EU za hitro opozarjanje o nevarnih potrošniških izdelkih.
<P>
Gospod Harbour, Komisija zelo tesno sodeluje s kitajskimi organi oblasti, zlasti glede varnosti igrač. Evropski in kitajski strokovnjaki na tem področju se redno srečujejo, da bi izmenjali informacije o veljavni zakonodaji in standardih in tudi o upravnih praksah. Inšpektorji kitajskih oblasti se usposabljajo, da bi izboljšali kakovost proizvodov.
<P>
Glede mejnih vrednosti kemičnih snovi, gospod Buşoi, je res, da ima pred znanstvenim stališčem prednost metoda, ki temelji na migracijah, ker temelji na resničnih tveganjih, ki so jim izpostavljeni otroci. Vendar pa določanje mejnih migracijskih vrednosti pomeni ocenjevanje tveganja in izpostavljenost tveganju, pa tudi dopuščanje sprejemljivih dnevnih vnosov, da bi izračunali te mejne vrednosti. Glede na veliko število kemičnih snovi - več kot 1000 - in pomanjkanje zadostnih informacij o vseh teh ne moremo izvajati te metode z znanstvenim znanjem, ki ga imamo zdaj.
<P>
Glede na povedano direktiva že določa mejne migracijske vrednosti za nekatere kemične snovi, za katere so na voljo znanstveni podatki, in dopušča, znova preko postopka v odboru, da bi morala biti prihodnja uvedba mejnih migracijskih vrednosti po znanstvenih podatkih na voljo za druge nove snovi.
<P>
Gospa Rühle, kar zadeva spojine in policiklične aromatske ogljikovodike, je te snovi mogoče najti v različnem potrošniškem blagu in ne le v igračah. Tako je bila možnost sprejetja posebnih ukrepov sedaj testirana v okviru uredbe REACH, ki ima širši obseg, in kaže, da je to najbolj ustaljena in učinkovita metoda.
<P>
Igrače, ki so namenjene otrokom, mlajšim od treh let, so predmet strožjih predpisov. Otroci, mlajši od te starosti, so bolj ranljivi in zahtevajo večjo zaščito. Če bi obstajali dvomi glede starostne skupine, za katero je igrača namenjena, mora proizvajalec uporabljati najstrožje standarde. Vendar pa kaže, da ni opravičila za to, da so vse igrače predmet enakih omejitev kot igrače, namenjene dojenčkom. Izpostavljenost nevarnosti in način, kako se te igrače uporabljajo, dejansko nista enaka. Dalje, nekatere kategorije igrač, ki so namenjene za starejše otroke in za katere niso bila zabeležena tveganja ali nesreče, bi bile na koncu tako preprosto prepovedane. Ta metoda ne bi bila sorazmerna in bi bila v nasprotju s ciljem boljše ureditve.
<P>
Nova direktiva prav tako prepoveduje uporabo kemičnih snovi, ki sodijo v kategorijo rakotvornih, mutagenih ali strupenih za razmnoževanje, ampak ta Parlament se je sam odločil, da popolna prepoved brez možnosti odstopanja ne bi bila niti upravičena niti realistična. Vendar pa, če snov ne predstavlja zdravstvenih tveganj, ker je nedostopna, potem recimo naj ne bi bila prepovedana.
<P>
Ocene je treba izvesti na osnovi posameznih primerov z znanstvenimi informacijami, ki so na razpolago za posamezne snovi. Strožje omejitve se lahko sprejmejo v okviru postopka v odboru za zagotavljanje ustrezne ravni varnosti. Komisija bo to predlagala, kadar koli bo zaradi resničnega tveganja in posebnih podatkov to veljalo za nujno.
<P>
Kakor veste, bo nova direktiva za gospodarske subjekte veljala od julija 2011. Obveznosti v zvezi s kemičnimi snovmi bodo veljale od julija 2013. Zagotavljanje, da vsi tisti, ki jih to zadeva - države članice in gospodarski subjekti -, uporabljajo nova pravila, in povezovanje nujnih prilagoditev znanstvenemu napredku, sta za Komisijo prednostni nalogi.
<P>
Zlasti države članice so se že dvakrat sestale, da bi razpravljale o spremembah nekaterih obveznosti, povezanih s kemičnimi snovmi, in sicer oktobra 2009 in septembra letos. Naslednje srečanje je načrtovano za april 2011, da se zaključi to delo.
<P>
Prav tako je bila sestavljena skupina strokovnjakov za kemične snovi, da bi vodila Komisijo. Ta skupina je imela Novembra že sestanek, ki je ustvaril dobre rezultate glede opredelitve vprašanj, ki jih je treba obravnavati, in glede možnosti, ki jih je treba predložiti. Naslednje srečanje je načrtovano za januar 2011.
<P>
Gospod Harbour, glede nadzora trga, bom imel možnost na vaša vprašanja odgovoriti ob kasnejši priložnosti.
<SPEAKER ID="703" NAME="Lara Comi">
v imenu skupine PPE. - (IT) Gospod predsednik, gospe in gospodje, Direktiva o varnosti igrač je pomenila pomemben korak naprej na področju zaščite otrok do 14. leta starosti. Določa osnovne zahteve, ki jih morajo igrače izpolnjevati pri proizvodnji in preden so dane na trg.
<P>
Evropska telesa za usklajevanje so pripravila usklajene evropske standarde na podlagi osnovnih zahtev: ustreznost igrač ocenjuje in zagotavlja oznaka CE, ki zagotavlja visoko raven varnosti glede mednarodnih standardov. Seveda upam, da bodo čez čas oznako CE zamenjali mikročipi. Dalje, osebno menim, da Evropska unija stalno stremi k posodabljanju svojih varnostnih preskusov, ki jih vedno bolj prilagaja novim tehnologijam.
<P>
Povedati moram, da sem zbegana glede potrebe po izvedbi razprave takoj pred božičem glede študije, v kateri je navedeno, da test o mejnih migracijskih vrednostih za kemične elemente v igračah ni skladen. Ne povzročajmo lažnih opozoril in ne skrivajmo jih za upravičeno potrebo po stalnem posodabljanju naših sistemov nadzora, ker bi lahko to škodilo tudi mnogim evropskim podjetjem, ki delujejo v sektorju igrač in ravnajo v skladu z veljavnimi pravili, in to bi se lahko zgodilo v času, ki je ključen za njihovo proizvodnjo.
<P>
Dalje, velja omeniti, da je treba izboljšave na področju zakonodaje vedno primerjati z izboljšavami pri njeni uporabi. Medtem ko se bo naše delo tu v Evropskem parlamentu nadaljevalo v smeri izboljšanja kakovosti igrač, pa je moje upanje za novo leto, da bodo neevropske države uporabljale naše standarde kot model, da bi izboljšale kakovost svojih proizvodov na mednarodni ravni.
<SPEAKER ID="704" NAME="María Irigoyen Pérez" LANGUAGE="ES">
Gospod predsednik, komisar, direktiva, ki je bila sprejeta leta 2009, je bila uspešna, ker posodablja zakonodajni okvir, ki ureja varnost igrač. Je pomemben korak v pravo smer, saj nam kaže pravo pot, a to ni dovolj.
<P>
Stalno moramo biti pazljivi in pozorni, da bomo zagotovili, da igrače, ki se prodajajo, ne bodo ogrožale zdravja in varnosti otrok. Vse igrače na trgu morajo biti v skladu s sedanjo zakonodajo.
<P>
Pregledati in izboljšati moramo mehanizme nadzora za odkrivanje nevarnih igrač glede snovi, ki veljajo za rakotvorne, mutagene ali strupene za razmnoževanje (snovi CMR), dišave ali druge nevarne snovi, kot so heteropolianionske (HPA) spojine.
<P>
Zakonodaja, ki naj bi jo upoštevali, mora biti bolj jasna glede opozoril v zvezi z najmanjšo starostjo in nevarnostmi, ki izhajajo iz neustrezne rabe. Zagotoviti moramo, da bo priporočena starost za igrače temeljila na študijah vedenja otrok.
<P>
Sposobni moramo biti prilagoditi našo zakonodajo znanstvenemu napredku, ki temelji na temeljitih študijah, in strožji pri nadzoru trga in uvoza igrač.
<P>
Sodelovati moramo, povečati sodelovanje med državami članicami in se zanesti na carinske službe, ki sodelujejo pri nadzoru poti, po kateri gredo uvožene igrače.
<P>
Evropejci se pripravljajo na božične nakupe in zagotoviti moramo, da bodo proizvodi, ki jih kupimo, v skladu z vsemi varnostnimi zahtevami.
<SPEAKER ID="705" NAME="Zuzana Roithová" AFFILIATION="PPE">
(CS) Gospod predsednik priporočilo Znanstvenega odbora Komisije glede omejitev za sprostitev šestih kemičnih snovi ni nedvoumno in zaradi tega je bilo postavljeno to vprašanje. Strinjam se s šestimi strokovnjaki, ki so izvedli oceno, da niso mogli jasno dokazati škodljivosti teh snovi za otroke, ker pri simulaciji izpostavljenosti uporabljajo vodo in ne slino otrok, ki vsebuje laktozo. Ne moremo pustiti staršev mladih otrok v dvomu glede morebitnih zdravstvenih tveganj igrač, ki so narejene iz sintetičnih materialov, vendar, in zato bi rada vprašala Komisijo, ali namerava nadaljevati svojo raziskavo tako, da bo začela delati poskuse na primer na miših, kakor se je zgodilo pri raziskavi učinkov bisfenola, ki se sprošča iz stekleničk za hranjenje otrok, ki so narejene iz sintetičnih materialov in ki bodo zdaj od marca prepovedane po EU.
<P>
Rada bi zastavila še dve posebni vprašanji. Ali se Komisija strinja s predlogom Znanstvenega odbora, ki priporoča, da dopustna izpostavljenost za otroka znaša do 50 % izpostavljenosti odrasle osebe? Dalje, ob upoštevanju dejstva, da Znanstveni odbor priporoča zmanjšanje mejne vrednosti kadmija z 0,5 mikrograma na kilogram teže otroka na dan na 0,36 mikrograma, bi rada vprašala, kako bo Komisija prenesla ta zaključek in tudi druge ugotovitve Odbora v posebne ukrepe v zvezi z mejnimi vrednostmi za otroke in tudi drugo potrošniško blago. Komisar, res bi radi vedeli, kakšen je časovni razpored za te ukrepe, da bodo starši majhnih otrok vedeli, pri čem so.
<SPEAKER ID="706" NAME="Sylvana Rapti" AFFILIATION="S&amp;D">
(EL) Gospod predsednik, medtem ko sem poslušala komisarja, ki je tako inteligentno govoril o policikličnih ogljikovodikih, rakotvornih in strupenih snoveh, sem za trenutek pomislila, da je kemik in ne komisar. Potem sem se spomnila, da je komisar, odgovoren za to vprašanje, in zato bi morala biti prva zadeva, ki bi jo moral storiti, da nam podrobno odgovori glede oznake CE, vprašanje, ki ga je izpostavila kolegica poslanka, Evelyne Gebhardt, oznaka, ki naj bi bila jamstvo za varnost igrač, s katerimi se igrajo naši otroci. Potem sem spoznala, da ni odgovoril zaradi zelo izrecnega razloga: ta petek bo natanko dve leti od takrat, ko je nekdanji komisar podpisal varnostni sporazum s prodajalci in uvozniki igrač v trgovini z igračami zunaj Bruslja. Danes mineva osemnajst mesecev, od kar imamo novo direktivo; in kljub temu smo danes ponovno tu, kot lani, kakor je po pravici izpostavil predsedujoči, in govorimo o isti temi, varnosti igrač, in letos so stvari še bolj resne, ker imamo recesijo, in v recesiji bodo šli starši, ki želijo kupiti igrače in jim primanjkuje denarja, v tržni sektor, ki prodaja podstandardne igrače. Vendar pa podstandardne igrače povzročajo tri probleme: prvič, ta tržni sektor ne ve, kaj počne; drugič, nima osebja, in tretjič, ni kontrol, kar pomeni, da še vedno nimamo zaščite. Kakor vsi vemo in sprejmemo, so otroci najbolj ranljiva stvar, ki jo imamo, in kakor ste po pravici povedali, komisar, so najbolj ranljivi člani družbe. Prosim, odgovorite glede oznake CE, ki je jamstvo za varnost. Rotim vas, komisar, da najdete praktično rešitev, da naslednje leto na bomo tu obravnavali istega vprašanja, ne mi ne vi.
<SPEAKER ID="707" NAME="Catherine Stihler" AFFILIATION="S&amp;D">
Gospod predsednik, tema varnosti igrač je pomembna za vse družine po Evropski uniji. Medtem ko so starši dolžni zagotoviti varnost otrok za katere odgovarjajo, morajo biti prepričani v vedenju, da so igrače, s katerimi se igrajo njihovi otroci, varne. Dejansko sem nocoj s seboj prinesla nekatere igrače, da nas spomnim, kakšne so videti nekatere igrače.
<P>
Zato mi tale lahkoten odnos do varnosti igrač in dejstvo, da smo še vedno tu ob 11.30 ponoči, da ponovno sprašujemo o varnosti igrač, ni preveč po godu. Kaj je torej treba storiti?
<P>
Od Komisije bi rada zvedela, katera podjetja, ki neposredno prodajajo ali distribuirajo igrače, so bila uspešno preganjanja zaradi zlorabe oznake CE? Glede teme nadzora trga so zaradi varčevalnih ukrepov, ki vplivajo na mnoge države članice, ravno te organizacije tiste, ki so tu, da bi zaščitile potrošnike, ki izginjajo, te pa se združujejo z drugimi organizacijami, ki jim vlada denar, njihovo financiranje se umika in zmanjšujejo se njihove pristojnosti. Na lokalni ravni - pogosto v prvi vrsti v boju proti nevarnim igračam - bodo zmanjšanja proračuna vplivala na učinkovitost trgovinskih standardov.
<P>
Ali lahko Komisija in Svet raziščeta, če bodo ta zmanjšanja pomenila kršitev zavez, podanih v Direktivi o splošni varnosti proizvodov, glede učinkovitega zagotavljanja sredstev, in kakšen nadzor se izvaja za zagotavljanje, da države članice varujejo otroke pred nevarnimi igračami? Ali bo za ta namen Komisija predložila zakonodajo o skupnem evropskem okviru za nadzor trga?
<P>
Kakor v nocojšnjem vprašanju so ljudje priznali delo sistema RAPEX. Vendar pa so njegova sredstva omejena in mogoče je storiti več za izmenjavo informacij in čim prejšnji umik nevarnih izdelkov s trga. Kakšna podpora se daje izmenjavi najboljših praks med nadzorniki v Evropski uniji? Poleg tega, ali bo Komisija uvedla obsežno podatkovno zbirko na ravni EU o nesrečah in poškodbah in to uvedla ob prvi priliki za otroke in škodo, ki je povezana z igračami, da bo mogoče nevarne proizvode odstraniti s trga takoj, ko bo to fizično mogoče?
<P>
Upam, da bomo v letu 2011 enkrat za vselej priča izboljšani zavezanosti za reševanje problema nevarnih igrač na evropskem trgu.
<SPEAKER ID="708" NAME="Csanád Szegedi" AFFILIATION="NI">
(HU) Gospod predsednik, gospe in gospodje, večna resnica je, da je naša prihodnost v rokah naših otrok. Zato je izredno pomembno, da poskrbimo, da ostanejo varni od najzgodnejše dobe in da se zagotovi, da bodo uporabljali visokokakovostne igrače, ki ne predstavljajo tveganja za zdravje. Vendar pa je določanje metod testiranja le en vidik zagotavljanja varnosti igrač. Najpomembnejša je skladnost z zakonodajo. Obsežno testiranje pa tudi uporaba sankcij z resnim svarilnim učinkom v primeru nepravilnosti sta zlasti pomembna v primeru uvoženih proizvodov. Pogosto poslušamo o nevarnostih za zdravje v zvezi s cenenimi igračami slabe kakovosti, ki v prvi vrsti izvirajo iz Daljnega vzhoda. Kot oče pogosto ugotavljam, da namesto tega, da bi jih odvrnili s strožjimi inšpekcijami, takšni ničvredni proizvodi najdejo pot v roke naših otrok v vedno večjem številu in različicah. Preprečiti moramo nadaljnji pritok takšnih igrač in podpreti razširjeno uporabo igrač iz naravnih materialov.
<SPEAKER ID="709" NAME="Seán Kelly" AFFILIATION="PPE">
(GA) Gospod predsednik, o tej zadevi sem govoril lani in kot mnogi govorniki sem tu nocoj, ko je preteklo še eno leto, in to ni dobro.
<P>
Vseeno pa domnevam, da ni nič bolj neprijetnega kot to, da se tvoj otrok poškoduje ali umre zaradi tega, ker se igra z igračo. S tem imamo v mislih, da nekaj pogoltne ali se zadavi, a obstaja tudi bolj prikrit morilec in to je rak. Dokazi kažejo, da se pogostost raka povečuje zlasti med mladimi otroci. Mnogi ljudje menijo, da je to rezultat tega, da so izpostavljeni kemičnim snovem v otroških igračah. Posebej so omenjeni policiklični aromatski ogljikovodiki in zato je pomembno, da v največji možni meri zmanjšamo količino snovi CMR v otroških igračah.
<P>
Zato moramo ukrepati.
<P>
(GA) Čas je, da to storimo in da zagotovimo, da bodo igrače, ki jih uporabljajo naši otroci, zanje varne.
<SPEAKER ID="712" NAME="Antonio Tajani" LANGUAGE="IT">
Gospod predsednik, gospe in gospodje, najprej bi rad ponovno izpostavil, v odgovor na mnoga vprašanja, ki so bila zastavljena med razpravo, da bo direktiva veljala za gospodarske subjekte od julija 2011 in da bodo dolžnosti, povezane s kemičnimi snovmi, veljale od julija 2013. V svojem govoru sem dejal, da je uporaba novih pravil s strani vseh, ki jih to zadeva, prednostna naloga Komisije.
<P>
Glede nadzora je jasno, da stroga zakonodaja ni le nujna, ampak jo je treba tudi pravilno uporabljati ali pa ne bo nikoli učinkovita. Zato sem prepričan, da morajo države članice igrati temeljno vlogo; res je, igrača, ki vstopi na notranji trg v Rotterdamu ali v Constanzi v Romuniji, lahko jutri konča v Bolonji, Lizboni ali Helsinkih, brez mejnega nadzora.
<P>
Potrošnike bolj kot posodabljanje direktiv vsakih štirinajst dni, pomirja to, da lahko zaupajo v strogost in ustrezno delovanje tržnega nadzora; z drugimi besedami, dejstvo, da bo nekdo, če poskuša prodati nevarne igrače, kaznovan in da bodo nevarni izdelki umaknjeni s trga.
<P>
Očitno ista utemeljitev velja za podjetja; tista, ki ravnajo v skladu s predpisi, plačajo za ta položaj. Vsekakor cenijo dejstvo, da niso izpostavljena nepošteni konkurenci tistih, ki bolj ali manj zavestno prodajajo neskladne proizvode in igrače. Na kratko, resničen izziv je potrošnikom dati duševni mir, podjetjem pravno gotovost in enake možnosti in organom tržnega nadzora sredstva ter mehanizme za sodelovanje.
<P>
Zato bo v letu 2011 Komisija pregledala možnost razvoja večletnega programa za nadzor trga za določitev dolgoročnih ukrepov, ki jih je treba sprejeti, in zagotavljanje nujnih finančnih sredstev, da bomo zagotovili enotno stroga preverjanja in skladne ukrepe držav članic.
<P>
Rad bi vas obvestil, da nameravam leta 2011 z nizozemskimi organi oblasti organizirati na pristanišču v Rotterdamu dogodek, ki bo, če bo mogoče, potekal hkrati z začetkom veljavnosti te direktive. Zamisel je, da bi videli, kako bo največje pristanišče v Evropi ravnalo v skladu z novimi pravili, ki jih določa nova direktiva.
<P>
Glede oznake CE - ki je bila ena glavnih tem, obravnavanih na mojem zaslišanju pred Parlamentom pred mojim imenovanjem in o kateri smo razpravljali tudi na mojih zaslišanjih pred Odborom za notranji trg - spomnil bi vas, da ne potrjuje kakovosti; potrjuje le skladnost z nekaterimi standardi. Zato je to potrdilo skladnosti s standardi in ne potrdilo kakovosti. Kakor sem povedal mnogokrat, je oznaka kakovosti nekaj, kar bi lahko predvideli šele v prihodnosti.
<P>
Izvajanje oznake CE in preprečevanje njene zlorabe - nekaj, kar se žal dogaja pri mnogih proizvodih, vključno s tistimi, ki niso iz EU - je že zdaj velika naloga. Tako verjamem, da se lahko še naprej ukvarjamo s to zadevo, da razvijemo oznako CE - in osebno ne nasprotujem razpravi o uvedbi oznake za kakovost, morda v prihodnosti, ampak menim, da je zdaj še prezgodaj za to.
<P>
Glede podatkovnih zbirk, te bodo vključene v pregled Direktive o varnosti igrač. Vendar pa glede bisfenola, ki ga vsebujejo stekleničke za hranjenje otrok, to ni igrača in je ta direktiva ne zajema, ampak, kot je izpostavila spoštovana poslanka, je bila že umaknjena s trga.
<P>
Menim, da sem odgovoril na večino vprašanj, ki so mi bila zastavljena. Hvaležen sem predsedniku in poslancem EP, ki so zastavili vprašanja Komisiji.
<SPEAKER ID="713" NAME="Predsednik">
Razprava je končana.
<P>
Pisne izjave (člen 149)
<SPEAKER ID="714" NAME="Liam Aylward" LANGUAGE="GA">
Več tisoč novih igrač pride vsako leto na trg Evrope in božič je čas, ko povpraševanje po igračah v trgovinah doseže svoj vrh. Zato je to pravočasno vprašanje.
<P>
Obstajajo značilne skrbi glede občutljivih kemičnih snovi, ki jih najdemo v nekaterih igračah. Komisija mora to nemudoma obravnavati. Varnostni standardi morajo temeljiti na zanesljivih metodah testiranja in izvesti je treba intenzivne raziskave za zagotavljanje, da v otroških igračah ne bo škodljivih snovi.
<P>
Čeprav bodo morale biti vse igrače, ki se pojavljajo na trgu od 20. julija 2011 naprej, v skladu z novo direktivo o varnosti igrač in čeprav imamo v Evropi najstrožjo zakonodajo glede varnosti igrač, je potrebna stalna skrb. Komisija mora biti oprezna in okrepiti tržni nadzor uvoza.
<P>
Vsak umik nevarnih igrač je razlog za skrb in vsak primer je treba takoj pregledati. Potrošniki morajo zaupati oznaki CE, ki zagotavlja, da je proizvod skladen s standardom EU in narejen iz nestrupenih materialov.
