<CHAPTER ID="011">
Slavnostna seja
<SPEAKER ID="154" NAME="Predsednik">
- Gospod podpredsednik, ekscelence, dragi kolegi, dragi prijatelji, v veliko čast mi je, da lahko v Evropskem parlamentu pozdravim gospoda Josepha Bidna, 47. podpredsednika Združenih držav Amerike.
<P>
(Aplavz)
<P>
Podpredsednik Biden je že mnoga leta ključna oseba v ameriški politiki in prijatelj kolegov v Parlamentu. V ameriški senat je bil prvič izvoljen leta 1972, kjer je deloval kot eden izmed najmlajših senatorjev v zgodovini te države. Preden je novembra 2008 postal podpredsednik Združenih držav Amerike, je bil v senat izvoljen šestkrat.
<P>
Kot bivši predsednik odbora za zunanje zadeve in odbora za pravosodje, je poznan po tem, da jasno pove svoje mnenje, včasih tudi, da bi podprl zadeve, ki v tistem trenutku še zdaleč niso priljubljene. Pripravlja mnenje; ne sledi mnenju. To je eden izmed razlogov, zakaj je danes vaš govor v Evropske parlamentu, gospod podpredsednik, tako pomemben, ključen za nas. Naj se vam še enkrat zahvalim za zelo toplo povabilo ter zelo konstruktivne in plodne razprave prejšnjo sredo v Washingtonu.
<P>
Dragi kolegi, v današnjem mnogostranskem, večpolarnem svetu, Evropa in Amerika lahko in morata sodelovati v partnerstvu za globalno stabilnost in prosvetljene vrednote, v katere verjamemo. To zavezo dokazuje tudi današnji obisk podpredsednika Bidna v Evropski uniji.
<P>
Brez močnega in učinkovitega čezatlantskega partnerstva kot enakovredni parterji - Združene države Amerike in Evropska unija - ne bomo dosegli trajnih rešitev za številne izzive, s katerimi se soočamo: podnebne spremembe, energetska varnost, gospodarska kriza, ki nas je vse prizadela, terorizem ali zagovarjanje človekovih pravic, zagovarjanje proste trgovine in izboljšanje globalnega upravljanja.
<P>
Kolegi, pred 25 leti, skoraj na današnji dan, je 8. maja 1985 predsednik Ronald Reagan nagovoril Parlament. To je bilo prvič in do sedaj zadnjič, da je Predsednik ZDA nagovoril demokratično izvoljene predstavnike Evropejcev. Gospod podpredsednik, dejstvo, da ste danes prisotni v Parlamentu, je simbol obnovitve dialoga na najvišji ravni med našima celinama.
<P>
V Evropi imamo novo pogodbo, ki nam v Parlamentu daje nove pristojnosti in možnost, da ukrepamo in ki je hkrati tako pomembna za celotno Evropsko unijo. V Ameriki po enem letu pod predsedovanjem predsednika Obame vlada novo upanje za svet. Gospod podpredsednik, vaš nagovor ne bi mogel biti načrtovan ob boljšem času.
<P>
Gospod podpredsednik, v veliko zadovoljstvo mi je, da vas lahko danes popoldne pozdravim v Evropskem parlamentu. Beseda je vaša.
<P>
(Aplavz)
<SPEAKER ID="155" NAME="Joe Biden">
podpredsednik Združenih držav Amerike. - Gospod predsednik, hvala za vašo dobrodošlico. V veselje mi je bilo, da smo vas lahko gostili v Washingtonu in v Beli hiši in v veliko čast mi je - pa tudi v privilegij -, da lahko nagovorim tako cenjen organ.
<P>
Deloval sem v parlamentu, ki je imel le 435 poslancev; to je še večja čast. Spominjam se govora predsednika Reagana leta 1985 in če navedem irskega pesnika - Williama Butlerja Yeatsa -, ko govori o Irski v pesmi z naslovom Easter Sunday (Velika nedelja) iz leta 1916, ki pravi: "Vse se je spremenilo, popolnoma spremenilo; porodila se je strašna lepota". Od leta 1985 se je veliko spremenilo, veliko se je spremenilo in porodila se je strašna lepota.
<P>
Kot veste, gospe in gospodje, sem izjemno zadovoljen, da sem že drugič v Bruslju, tokrat kot podpredsednik in kot verjetno veste, nekateri ameriški politiki in novinarji imenujejo Washington DC prestolnico svobodnega sveta. Vendar se mi zdi, da si to ponosno mesto, ki se kiti s tisočletno zgodovino in ki služi kot prestolnica Belgije, dom Evropske unije in kot sedež NATA, da lahko to mesto upravičeno zahteva ta naziv. Kot zakonodajalec z več kot 36 letnim stažem v našem parlamentu, sem še posebej počaščen, da lahko nagovorim Evropski parlament.
<P>
S predsednikom Obamo sva bila prva kandidata v zadnjih 50 letih v Ameriki, ki jima je uspelo priti v Belo hišo iz vrst naših zakonodajnih teles, torej sva te izvršne funkcije prevzela ob dobrem poznavanju dela, ki ga opravljate v utrdbi evropske demokracije. Skupaj z bivšimi kolegi v kongresu Združenih držav Amerike predstavljamo več kot 800 milijonov ljudi. Ustavimo se in za trenutek razmislimo o tem.
<P>
Dva izvoljena organa, ki oblikujeta zakone za skoraj eno osmino svetovnega prebivalstva: To je resnično izjemno. V skladu z Lizbonsko pogodbo ste sedaj prevzeli še več pooblastil in večjo odgovornost, ki jo prinaša ta razširjen vpliv in to pozdravljamo. To pozdravljamo, saj v Združenih državah Amerike potrebujemo močne zaveznike in zavezništva za reševanje problemov 21 stoletja, pri čemer so nekateri enaki kot v prejšnjem stoletju, veliko pa je tudi novih.
<P>
Dovolite mi, da sem kar najbolj jasen. Administracija Obama/Biden ne dvomi, da potrebuje in močno podpira aktivno Evropsko unijo. Verjamemo, da je to ključnega pomena za napredek Amerike in dolgoročno varnost. V to nikakor ne dvomite.
<P>
Ko sem v vseh teh letih predsedoval Odboru za zunanje zadeve senata Združenih držav Amerike, sem se imel priložnost sestati s številnimi evropskimi zakonodajalci iz nacionalnih zakonodajnih organov, vključno z nekaterimi izmed vas, ki ste danes prisotni. Zato po vseh teh letih cenim, kako pomemben korak je predstavljala ustanovitev edinega večnacionalnega parlamenta v svetu, ki je bil izvoljen z univerzalno volilno pravico. Zelo veliko se je spremenilo.
<P>
Veseli me, da prek čezatlantskega zakonodajnega dialoga gradite močno partnerstvo s kongresom Združenih držav Amerike in upam, da bo urad, ki ste ga prejšnji mesec odprli v Washingtonu, še okrepil te vezi.
<P>
Ljudje, ta teden pred 65 leti so manj kot 200 km južno od tu nacistični voditelji podpisali brezpogojno predajo, ki je pomenila konec druge svetovne vojne v Evropi. Naslednji dan je na Times Squareu in Piccadilly Circusu izbruhnilo proslavljanje; vesela množica, ki je plesala vzdolž Champs-Elysées in mestnih trgov po vseh državah zaveznicah. Tu v Bruslju so ob zahvalnici verniki peli nacionalne himne Britanije, Belgije in Združenih držav Amerike. Na ta radostni dan, 8. maja 1945, je ležala ta celina v ruševinah, ki sta jih prizadeli dve uničujoči vojni v manj kot 30 letih. Takrat se je vsem preživelim morala zdeti miroljubna združena Evropa, Evropski parlament le fantazija. Pa vendar smo tu zaradi vaših sodržavljanov in državnikov, kot so Paul-Henri Spaak, po katerem je ta velika dvorana poimenovana, Robert Schuman in Jean Monnet ter vizije, na katerih se je porodil ta parlament in za katere je od predsednika Lyndona Johnsona prejel predsedniško medaljo za svobodo: zbrani v tej dvorani. Tukaj ste.
<P>
Kar se je začelo kot enostavno zavezništvo med nekaj narodi, da bi vzpostavili skupni trg za premog in jeklo, je postalo gospodarska in politična gonilna sila. Skupnost, posvečena svobodni miselnosti, svobodnemu pretoku in svobodnemu podjetništvu. Evropa, ki jo je eden izmed zgodovinarjev poimenoval "ne toliko kraj, kot ideja". Tu sem, da bi ponovno potrdil, da s predsednikom Obamo verjameva v to idejo in v boljši svet ter boljšo Evropo, ki se zaradi te ideje že poraja. Evropa, v kateri imajo vse države članice koristi zaradi pogajanj o trgovinskih sporazumih in boju proti propadanju okolja z enotnim glasom; Evropo, ki spodbuja kulturne in politične vrednote, ki jih moja država deli z vsemi vami. Evropa, ki je cela, Evropa, ki je svobodna in Evropa, ki živi v miru.
<P>
(Aplavz)
<P>
Kot je predsednik Obama povedal v Pragi pred manj kot enim letom, je močna Evropa močnejši parter za Združene države Amerike - in potrebujemo močne partnerje. Zato bomo storili vse, kar je v naši moči, da bi podprli ta vaša velika prizadevanja. Zadnjih 65 let kaže na to, da kadar Američani in Evropejci usmerijo svojo energijo v skupne namene, skoraj ni stvari, ki je ne bi mogli uresničiti. Z Marshallovim načrtom smo skupaj ponovno zgradili Evropo in s tem mogoče izvedli največjo naložbo v zgodovini človeštva. Skupaj smo zgradili v svetu najdlje trajajoče varnostno zavezništvo, NATO, ter vojaško in politično silo, ki povezuje Ameriko in Evropo in nas je v naslednjih desetletjih še bolj zbližala. Skupaj smo vzpostavili najobsežnejši trgovinski odnos v svetovni zgodovini, ki predstavlja 40 % svetovne trgovine in ki nas je vodila v obdobje edinstvene blaginje in tehnološkega napredka. Skupaj smo zagotovili pomoč in upanje tistim, ki so utrpeli humanitarne katastrofe na številnih krajih, od Zahodnega Balkana do Konga in našega še vedno trajajočega dela na Haitiju.
<P>
Vsem tistim skeptikom, ki kljub vsem tem dosežkom, še naprej dvomijo v stanje čezatlantskega odnosa ali v naklonjenost moje države do združene Evrope, lahko povem: tudi če Združene države Amerike in narodi, ki jih vsi vi zastopate, ne bi bili združeni zaradi skupnih vrednost in dediščine več milijonov naših državljanov, vključno z mano, bi nas nerazdružljivo povezovali že samo naši globalni interesi.
<P>
Odnos med mojo državo in Evropo je danes ravno tako pomemben za vse nas, kot je bil v preteklosti. Ta država se je znašla pred novimi izzivi, ki niso nič manj nevarni kot izzivi, s katerimi se je soočala v 20 stoletju in skupaj - skupaj - jih rešujemo enega za drugim. Gre za težke probleme; prihajalo bo do nesoglasij, vendar jih rešujemo skupaj. Podnebne spremembe: ena izmed največjih groženj, s katero se sooča naš planet. Združene države Amerike in Evropa si prizadevajo, da bi vse države, predvsem pa velika gospodarstva, prispevala k svetovni rešitvi. Vsi smo veliko pričakovali in naredili smo velik korak naprej v Københavnu. Sedaj moramo izvesti ta zmanjšanja emisij, financiranje in preglednost v zvezi s tem financiranjem, hkrati pa moramo pomagati najranljivejšim narodom, od arktičnega severa do tihomorskih otokov, ki so glasniki te prihajajoče krize.
<P>
V prizadetih pokrajinah Afganistana in Pakistana si skupaj prizadevamo prekiniti, odpraviti in premagati Al-Kaido in talibanske bojevnike ter izuriti afganistansko vojsko ter policijo, da bo lahko njihova vlada zaščitila svoje ljudi in da ne bo predstavljala grožnje za svoje sosede. Da bi zagotovili sposobnost vladanja afganistanske vlade, Združene države Amerike, Evropska unija in njene države članice namenjajo znatna finančna sredstva, pa tudi kadre. Čeprav nadaljnje izvajanje teh pomembnih nalog ni bilo vedno priljubljeno, veste - tako, kot vem tudi sam - je to potrebno. Kot voditelji smo dolžni svojim državljanom predstaviti, da je to potrebno za našo skupno varnost - čeprav se kot politik, ki to delo opravlja že 38 let, zavedam, da ni enostavno. Zagotavljam vam, da to ni nič kaj bolj priljubljeno v moji državi, kot v kateri koli izmed vaših držav.
<P>
Zaradi tega Združene države Amerike in Evropa stojta druga ob drugi, da bi Iranu preprečili pridobitev jedrskega orožja: dejanje, ki bi ogrozilo njegove državljane in sosednje države, vključno z nekaterimi našimi najtesnejšimi zavezniki. Skupaj smo stopili na doslej še ne videno pot sodelovanja z Iranskimi vodji in, gospe in gospodje,
<P>
(Aplavz)
<P>
kljub nekaterim skeptikom, predsednik resnično misli, kar je povedal: da bomo ponudili roko vsakomur, ki bo najprej odprl pest. Na začetku te administracije je predsednik Obama izjavil, da smo pripravljeni sodelovati z Iranom na podlagi medsebojnih interesov in medsebojnega spoštovanja. Z našimi zavezniki smo iranskim voditeljem jasno povedali, da lahko začnejo ponovno pridobivati zaupanje v mednarodni skupnosti, vključno s tem, da dovolijo dostop do predhodno neobjavljenih obratov za bogatitev urana in zamenjavo nizko obogatenega urana za gorivo v raziskovalnih reaktorjih. Kot je svet lahko spremljal in videl, so iranski voditelji zavrnili naša skupna prizadevanja v dobri veri in s svojimi dejanji še naprej ogrožajo stabilnost regije. Naj povem odkrito: Iranski jedrski program krši obveznosti države, ki izhajajo iz pogodbe o neširjenju jedrskega orožja in obstaja tveganje, da bo sprožil tekmo jedrskega oboroževanja na Bližnjem vzhodu. Ali ne bi bila ironija - ali ne bi bilo ironično - sedaj, ko je padla železna zavesa in so bile odpravljene medsebojne grožnje o uničenju med supersilama, da bi prišlo do nove oboroževalne tekme v najmanj stabilnih delih sveta. Šlo bi za ironijo in menim, da nam naši vnuki in pravnuki ne bi nikoli odpustili, če bi se to zgodilo.
<P>
Poleg tega iransko vodstvo podpira teroristične organizacije, ta podpora pa se nadaljuje v nezmanjšanem obsegu in še naprej brezvestno preganja tiste svoje državljane, ki miroljubno protestirajo in si prizadevajo za pravico: izdaja dolžnosti vseh vlad z vidika tega, kar dolgujejo svojim državljanom. Teheran se sooča z neizogibno odločitvijo: spoštovanje mednarodnih pravil in pridružitev skupnosti odgovornih držav - kar močno upamo - ali pa soočenje z dodatnimi posledicami in vse večjo osamitvijo.
<P>
Glede na nevarnost, ki jo predstavlja Iran, smo zavezani zagotavljati varnost za naše zaveznike. Zaradi tega smo uvedli obrambni program fazno prilagodljivih raket: da bi odvrnili od in ubranili to celino pred raketnimi napadi.
<P>
(Aplavz)
<P>
Gospe in gospodje, v NATU si prav tako skupaj prizadevamo, da bi se pripravili na najrazličnejše prihodnje varnostne grožnje, vključno z energetsko varnostjo in kibernetsko varnostjo, prav tako pa še naprej podpiramo tesno sodelovanje na področju varnosti med NATOM in EU.
<P>
Lani so ZDA in Evropa hitro in odločno ukrepali, ko se je svet znašel v finančni krizi, najhujši vse od Velike depresije. S temi skupnimi napori smo pomagali preprečiti to, kar so ljudje napovedovali: popoln zlom svetovnega gospodarstva. Danes s predsednikom Obamo tesno spremljava gospodarsko in finančno krizo v Grčiji in prizadevanja Evropske unije, da bi se spopadla z njo. Pozdravljamo sveženj pomoči, o katerem Evropa razmišlja v sodelovanju z Mednarodnim denarnim skladom in podprli bomo - tako neposredno, kot tudi prek MDS - vaša prizadevanja pri reševanju Grčije.
<P>
Ti primeri in še številni drugi, ki bi jih lahko omenil, kažejo na to, zakaj je Evropa ne le največja ameriška trgovinska partnerica, ampak tudi najpomembnejša zaveznica.
<P>
Gospe in gospodje, ta teden pred več kot šestimi desetletji so se naši predniki sestali, da bi zgradili institucije, s katerimi bi bilo mogoče zagotoviti, da se najtemnejša poglavja 20 stoletja ne bi do konca stoletja ali v 21 stoletju. Te institucije - ta institucija - so pomenile velik uspeh, vendar pa se moramo sedaj osredotočiti na izzive tega novega stoletja, ki sem jih omenil na začetku govora.
<P>
Svet se je spremenil. Popolnoma se je spremenil. Porodila se je strašna lepota. Mogoče je najcelovitejša grožnja, s katero se danes soočamo, grožnja, ki jo našim državljanom predstavljajo nedržavni akterji in nasilni ekstremisti, še posebej, če bi se - bog ne daj - ti nasilni skrajneži uspeli dokopati do kakršnega koli orožja za množično uničenje. Nadloga ne spoštuje meja - nobenih. Noben narod, ne glede na to, kako močan, kako bogat, kako organiziran ali kako sposoben je, se ne more sam spopasti s to grožnjo. Uspešno jo lahko odpravimo le, če bomo skupaj ukrepali in ravno to moramo tudi storiti.
<P>
Nova pooblastila, ki jih Parlamentu podeljuje Lizbonska strategija, vam dajejo pomembno vlogo v tem boju in večjo obvezo za odgovorno upravljanje. Vlada Združenih držav Amerike in Parlament sta se prerekala glede tega, kako najbolje zaščititi državljane, ne da bi pri tem kršili temeljne pravice, na katerih sto zgrajene vse naše družbe. Povsem sem prepričan, da moramo - kar lahko - oboji zaščititi naše državljane in ohraniti naše svoboščine.
<P>
Vse od prevzema funkcije lani, sva s predsednikom Obamo sledila ustavni določbi o iskanju večje enotnosti. Za uresničevanje tega je bil eden izmed najinih prvih uradnih ukrepov opustitev praks zasliševanja, ki so dale malo rezultatov in s katerimi nismo mogli nadaljevati z mirno vestjo.
<P>
(Aplavz)
<P>
Odredila sva zaprtje centra za pridržanje v zalivu Gvantanamo, ki je za teroriste postal simbol krivičnosti in poziv k uporu.
<P>
(Aplavz)
<P>
In ceniva podporo - čeprav je bilo to za vas težko -, ki ste nama jo številni izmed vas nudili pri tem prizadevanju.
<P>
To sva storila zaradi tega, ker tako kot vi, tudi midva s predsednikom Obamo zavračava napačni izbiro med varnostjo in našimi ideali. Verjameva, da nas zagovarjanje naših načel samo krepi in da njihovo ogrožanje dejansko ogroža naša prizadevanja v širšem boju proti nasilnemu ekstremizmu. Kaj je njihov namen? Njihov namen je spremeniti to, kar cenimo - spremeniti to, kako se obnašamo. Osem dni po napadu 11. septembra sem skupini več tisoč univerzitetnih študentov v moji državi povedal, da ne smemo dopustiti, da bi tragedija 9/11 končala naš način življenja, saj teroristi skušajo doseči ravno to. Prav tako sem jim povedal, da Amerika sama ne more zmagati v tem novem boju.
<P>
Te besede niso bile primerne le v takratni situaciji, ampak menim, da so se izkazale za resnične - in so danes prav tako resnične. Tej publiki vsekakor ni treba razlagati o ponosni evropski tradiciji ščitenja državljanov pred vladno invazijo na njihovo zasebnost - zaveza, ki izhaja iz spoštovanja neločljivega dostojanstva vseh ljudi. Pravimo jim neodtujljive pravice. Zapisali smo jih v naše ustave in tudi zavezanost Amerike k zasebnosti je globoka - tako globoka, kot vaša. Naš četrti ustavni amandma ščiti posameznike pred nerazumljivimi preiskavami in zaseganju s strani države, ki ga je nekoč naš najslavnejši pravnik poimenoval "pravica, da te pustijo pri miru". Vrhovno sodišče Združenih držav Amerike je jasno povedalo, da je zasebnost z ustavo zaščitena in temeljna pravica. Tako kot EU, je tudi vrhovno sodišče označilo to pravico kot stvar osebnega dostojanstva.
<P>
Osebno sem 36 let svoje kariere branil pravice do zasebnosti. V senatu Združenih držav Amerike organizacije vsako leto ocenijo tiste, ki so najbolj zavezani državljanskim pravicam in vsako leto jaz - potem pa še predsednik Obama - oznaniva enega izmed štirih izbranih ljudi. Tega vam ne pripovedujem zaradi sebe, ampak zaradi zavezanosti naše administracije k individualnim pravicam. Če bi se sedaj spremenil, bi na laž postavil vse, za kar sem si v svoji državi prizadeval v zadnjih 37 letih. Ko sem vodil odbor za pravosodje, ki je odgovoren za potrjevanje predsednikovih kandidatov za pravosodje, sem bil vedno uvrščen med najodločnejše zagovornike državljanskih svoboščin, za prednostno nalogo pa sem si zadal, da ugotovim poglede morebitnih sodnikov glede zasebnosti, preden sem se odločil ali lahko gredo na sodišče.
<P>
S predsednikom Obamo prav tako verjameva, da je glavna, najosnovnejša in najresnejša dolžnost vlade, ščititi svoje državljane - državljane, ki jim služi -, kot tudi pravice, ki jih imajo. Predsednik Obama je povedal, da je zagotavljanje varnosti naše države prva stvar, na katero pomisli, ko se zjutraj zbudi in zadnja stvar, na katero misli, preden se zvečer odpravi spat. Predvidevam, da vsi svetovni vodje gledajo enako na svojo vlogo. Prav tako kot zasebnost, je tudi fizična varnost neodtujljiva pravica. Vlada, ki se odreka svoji dolžnosti zagotavljanja varnosti za svoje državljane, krši njihove pravice ravno tako kot vlada, ki utiša upornike ali zapira obtožene kriminalce brez sojenja.
<P>
Tudi sedaj, ko smo tukaj zbrani, naši sovražniki uporabljajo vsa orodja, ki jih dobijo v roke, da bi izvedli nove in uničujoče napade, kot so bili napadi na New York, London, Madrid in na številnih drugih krajih po svetu. Da bi jih zaustavili, moramo uporabiti vsa zakonita sredstva, ki so nam na voljo - zakonodajo, vojsko, obveščevalno tehnologijo -, ki je v skladu z našimi zakoni in vrednotami. Borimo se na številnih frontah, od pogumnih mož in žena, ki služijo v tujini v naših vojskah, do staršev in neumornih organov pregona, ki preiskujejo zapletene in sumljive finančne mreže.
<P>
Prav v tem tednu so naše službe za mejni nadzor in carina, z uporabo podatkov o potnikih, prijele osumljenca, ki je po poskusu bombnega napada na Times Squaru v New Yorku skušal pobegniti iz države. Ključnega pomena je, da ohranimo vse zmogljivosti, ki so nam na voljo v skladu z zakonom, da zaustavimo takšne napade. Zaradi tega smo prepričani, da je program za spremljanje financiranja terorizma bistvenega pomena za našo varnost, kot tudi za varnost Evrope - če lahko to omenim. Zagotovil je ključne sledi za protiteroristične preiskave na obeh straneh Atlantika ter s tem prekinil načrtovanja in posledično rešil tudi življenja. Vgrajene ima varovane sisteme, ki zagotavljajo, da se spoštujejo osebni podatki in da se uporabljajo izključno za protiteroristične namene. Vendar vas ne grajam, ker dvomite v to. Razumemo vaše pomisleke. Zaradi tega sodelujemo, da bi jih obravnavali in popolnoma sem prepričan, da lahko uspemo tako pri uporabi orodja, kot pri zagotavljanju zasebnosti. Pomembno je, da to storimo in pomembno je, da to storimo kar se da hitro.
<P>
Kot bivši senator se prav tako zavedam, kako težko je lahko sprejeti težke odločitve, ki jih zahtevajo globalni izzivi ter hkrati ostati zvest lokalnim vrednotam. Predvidevam, da greste vsi skozi to, vsakič, ko glasujete v Parlamentu. Dlje kot smo brez sporazuma o programu za spremljanje financiranja terorizma, večje je tveganje terorističnega napada, ki bi ga lahko preprečili. Kot voditelji smo odgovorni, da v okviru zakonodaje storimo vse, kar je v naši moči, da bi zaščitili 800 milijonov ljudi, ki jim služimo. Med nami je že prihajalo do nesoglasij, zagotovo bo do njih prihajalo tudi v prihodnje, vendar sem prav tako prepričan, da se lahko ZDA in Evropa soočita z izzivi 21. stoletja - tako, kot smo se z izzivi 20. stoletja - če se bomo pogovarjali in prisluhnili drug drugemu; če bomo odkriti drug do drugega.
<P>
(Aplavz)
<P>
Gospe in gospodje, Winston Churchill nas je naučil, da moramo biti pogumni, če želimo vstati in spregovoriti. Pogum je potreben tudi da se usedemo in prisluhnemo. Danes popoldne sem govoril samo jaz. Zagotavljam vam, da bomo jaz, moja vlada in moj predsednik ponovno prisluhnili našim zaveznikom. Gospe in gospodje, ni naključje, da sva s predsednikom za prvo čezmorsko destinacijo izbrala ravno Evropo. Ni naključje, da sva se od takrat vrnila sem že večkrat. Združene države Amerike potrebujejo Evropo in z vsem spoštovanjem trdim, da Evropa potrebuje Združene države Amerike. Drug drugega potrebujemo bolj kot kadar koli do zdaj.
<P>
(Aplavz)
<P>
Na obletnico v tem tednu torej gledam, kot na dobrodošlo priložnost, da ponovno potrdimo vez med našimi ljudmi, ki je bila vzpostavljena dolgo nazaj v strašni nesreči. Tako kot takrat, tudi sedaj pri uresničevanju svojih idealov in pri iskanju partnerjev, se Evropejci in Američani najprej ozrejo drug na drugega, preden iščejo drugje. Tako kot takrat, smo tudi sedaj počaščeni in hvaležni, da smo na vaši strani v prizadevanjih, ki nas še čakajo. Če ponovim, tukaj sem, da jasno in odkrito povem: Predsednik Obama in Joe Biden močno podpirata združeno, svobodno in odprto Evropo. Močno podpirava, kar tu predstavljate. Želiva vam vso srečo, naj vas bog blagoslovi in naj bog varuje naše vojake. Hvala lepa.
<P>
(Aplavz)
<SPEAKER ID="156" NAME="Predsednik">
- Gospod podpredsednik, še enkrat bi se vam rad zahvalil. To predstavlja odlično osnovo za nadaljnje sodelovanje in naše prihodnje pogovore. Kot ste omenili, da se pogovarjamo in prisluhnemo drug drugemu. To je zelo pomembno.
<P>
Rad bi se vam zahvalil, da ste ponovili pomembne besede iz prejšnjega tedna: Evropa potrebuje Ameriko. Spominjamo se 20. stoletja - prve svetovne vojne, druge svetovne vojne, železne zavese - borili smo se drug ob drugemu, da bi skupaj dosegli zmago, kot demokracije. In kot ste dodali danes, Amerika potrebuje Evropo. Tega ne bomo pozabili. Gre za dober začetek našega partnerstva in sodelovanja.
<P>
Gospod podpredsednik, še enkrat bi se vam rad zahvalil.
<P>
(Aplavz)
