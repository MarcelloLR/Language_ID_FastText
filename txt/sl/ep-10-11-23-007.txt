<CHAPTER ID="007">
Slavnostna seja - Gruzija
<SPEAKER ID="114" NAME="Predsednik">
Gospod predsednik, gospe in gospodje, spoštovani gostje in prijatelji. Rad bi toplo pozdravil predsednika Gruzije, Mihaila Sakašvilija.
<P>
(Aplavz)
<P>
To ni prvi obisk predsednika Sakašvilija v Evropskem parlamentu. Z nami je bil pred štirimi leti in v Bruslju je bil tudi leta 2004, le malo po tem, ko je bil izvoljen za predsednika Gruzije. Danes je poseben dan - danes, 23. novembra, je sedma obletnica rožnate revolucije, razvodja brez pretakanja krvi, ki je prineslo spremembe položaja ne le v Gruziji, ampak v celotni regiji Južnega Kavkaza. Gospod predsednik, skoraj 60 let se Evropska unija giblje v smeri, ki jo je sedaj izbrala tudi Gruzija - smer trajnega miru, blaginje in neogrožene svobode. Predsednik Sakašvili je dobil svojo začetno izobrazbo v Kijevu. Nato je študiral na evropskih in ameriških univerzah in je bil vedno povezan s Strasbourgom - študiral je tu, tu je prejel diplomo in, kolikor vem, je tu spoznal tudi svojo prihodnjo ženo. To je torej poseben kraj za gospoda Sakašvilija.
<P>
Zadnjih sedem let ni bilo enostavnih za Gruzijo. Kršena je bila ozemeljska integriteta Gruzije. Rad bi vas spomnil, da smo maja letos sprejeli resolucijo, ki poziva Rusijo, naj spoštuje pogoje premirja in umakne svoje sile iz ozemlja Gruzije.
<P>
(Aplavz)
<P>
Pred štirimi leti je gospod Sakašvili v tej sejni dvorani dejal, da Gruzijci niso le eden najstarejših evropskih narodov, ampak da se tudi močno zanimajo za evropsko povezovanje. To smatrajo kot pristop k mednarodnim zadevam, ki jim je ljubši. Prepričan sem, da ta zanos ni danes nič manjši, kot je bil pred štirimi leti. Tu v Evropskem parlamentu in Evropska unija pripisujemo velik pomen demokratizaciji. Standardi demokratizacije in demokracije so zelo visoki in standardi prostega trga so tudi visoki. Človekove pravice, pravna država in svoboda tiska vsi zahtevajo reforme - reforme ustavnega sistema, volilne zakonodaje in pravosodnega sistema. Pred nekaj trenutki sem o teh zadevah govoril s predsednikom Gruzije in strinjala sva se, da to ni preprost proces in da je nujen, če si želimo biti podobni in če želimo enostavneje sodelovati.
<P>
Vesel sem tudi, da je Gruzija hitro premagala gospodarsko krizo. Tudi Evropska unija je pri tem igrala vlogo - ponudili smo pomoč. Danes je Gruzija ponovno na stopnji hitre gospodarske rasti. V Evropski uniji želimo, da bi bila Gruzija stabilna in da bi se dobro razvijala, a želimo tudi, da se to zgodi v celotni regiji Južnega Kavkaza. Gruzija bi morala biti popoln model prehoda na demokratični in svobodni tržni sistem, prežet z zaščito človekovih pravic in delovanjem pravne države. To nam mora predlagati gospod Sakašvili in danes reči, da je tako pomembno. Veseli smo, da ste z nami, in radi bi vas prosili, da spregovorite. Beseda je vaša, gospod predsednik.
<P>
(Aplavz)
<SPEAKER ID="115" NAME="Mihail Sakašvili">
predsednik Gruzije. - Gospod predsednik, počaščen sem zaradi velike časti, ki jo vaše vabilo pomeni za mojo državo, in rad bi se zahvalil vam in vsem političnim skupinam za to izredno priložnost. Gospod predsednik, kakor smo ugotovili v naših predhodnih razpravah, sem bil nazadnje tu pred štirimi leti, torej je to tako, kot na Olimpijskih igrah. Vrnil sem se štiri leta kasneje. Upam, da bom tokrat bolje nastopal kot ob zadnji priložnosti.
<P>
Sem sem prišel, da bi prinesel sporočilo upanja in podal svečano zaobljubo. Sem prihajam, da potrdim, da je mir - pravičen in trajen mir - mogoč v moji regiji, in da potrebujemo pri tem prispevek Evrope.
<P>
Več stoletij je bilo kavkaško gorovje geopolitična skrivnost in varljiv paradoks: regija, kjer so bili posamezniki in duše svobodni, a državljani zatirani; kjer so bile kulture strpne, a vlade so ustvarjale umetne delitve; kjer se ljudje nikoli ne nehajo počutiti globoko v sebi Evropejci, a kjer so zidovi, ki so jih postavili imperiji, spremenili Evropo v oddaljen privid; kjer si moški in ženske prizadevajo za mir, a vojne so se zdele neizogibne.
<P>
Sem sem prišel, da bi vam povedal, da moramo končati te čase, da mora sodelovanje zamenjati rivalstvo in da morajo nad vojaško retoriko prevladati pogajanja.
<P>
V vseh razrvanih kotičkih sveta je Evropski parlament simbol upanja. Je presenetljiv dokaz, da je mogoče celo najhujše konflikte premagati in da je mir vreden vsakega političnega tveganja.
<P>
Ta kraj ne bi obstajal, če se pogumni vodje sredi ruševin, obdanih s smrtjo in upravičenimi zahtevami po maščevanju, ne bi odločili končati stoletij vojn in sprožili najbolj velikopoteznega in privlačnega političnega preskusa našega časa: evropskega zedinjenja. Ta Parlament, ki ni razdeljen glede na nacionalnost, ampak glede na politične skupine - izpolnjuje to vizijo, ki jo je tako jasno izrazil Victor Hugo na Mednarodnem mirovnem kongresu v Parizu leta 1849.
<P>
Dovolite mi, da tega velikega poeta citiram v njegovem jeziku:
<P>
predsednik Gruzije.- (FR) Prišel bo dan, ko se boste vsi vi, vsi narodi celine, ne da bi izgubili svoje kvalitete, ki vas razlikujejo, ali vašo čudovito osebnost, združili v večjo unijo in poosebili evropsko bratstvo.
<P>
Prišel bo dan, ko bodo edina bojišča trgi, odprti za trgovino, in umi, odprti za zamisli.
<P>
Prišel bo dan, ko bodo topovske krogle in bombe zamenjali glasovi, splošna volilna pravica ljudstev, častitljiva razsodba velikega neodvisnega senata, ki bo Evropi to, kar je parlament Združenemu kraljestvu, kar je dvodomni parlament Nemčiji in kar je zakonodajna skupščina Franciji.
<P>
predsednik Gruzije.- Večina Hugojevih sodobnikov je menila, da je nezrel sanjač, celo ko je imel ta govor. Potrebnih je bilo več kot sto let in dve svetovni vojni, da je zgodovina slišala njegov glas.
<P>
Gospe in gospodje, čas je, da Hugojev glas odzvanja tudi v moji regiji in da ga tudi tam slišimo. Skrajni čas je, da ta glas bratstva premaga zvoke topov in sovražnih vzklikov. Skrajni čas je, da se evropski mir razširi na Kavkaz.
<P>
(Aplavz)
<P>
In naša odgovornost kot političnih vodij je, da si izmislimo drzne pobude, da bi to uresničili.
<P>
Gospe in gospodje, pred natanko sedmimi leti je rožnata revolucija sprožila novo potovanje starega naroda, moje drage Gruzije, proti evropski družini. 23. novembra 2003 je več sto tisoč državljanov vseh regijskih, verskih in socialnih ozadij mirno prevzelo ulice in parlament. Niti eno okno ni bilo razbito in niti ena stvar ni bila ukradena iz zgradbe. Storili so več, kot le to, da so strmoglavili pokvarjen in v preteklost usmerjen režim. Sprožili so to, kar so ekonomisti v Londonu pred nekaj tedni imenovali mentalna revolucija.
<P>
Kakor nekateri med vami v tej skupščini dobro veste, sta obstajala dva načina, kako se rešiti komunističnih režimov po osvobodilnem strmoglavljenju ZSSR - evropski in nacionalistični: pravna država in država strahu. Če povzamem: Václav Havel in Slobodan Milošević.
<P>
Ko se je tiranija Partije končala, so razdelitve, korupcija, vertikalnost, birokracija, ciničnost in avtoritarnost, ki so bili stebri sovjetske družbe, ostali nedotaknjeni. Pred sedmimi leti je bila Gruzija uradno neodvisna država, a še vedno je bila del tega sveta strahu in sovraštva. Meje sovjetske miselnosti niso bile odpravljene in Sovjetska zveza je še vedno obstajala v mislih in duši ljudi. Le miselna revolucija je lahko pripeljala do evropske preobrazbe naših družb.
<P>
To je sporočilo, ki smo ga mi Gruzijci, prinesli v to regijo. To je sporočilo, ki je sprostilo toliko jeze proti nam med tistimi, ki so hrepeneli po imperiju, a to je sporočilo, ki je Gruzijo spremenilo v laboratorij reform za našo regijo. Ko smo vodili rožnato revolucijo, smo bili člani študentskih organizacij, opozicijskih strank in skupin civilne družbe, vsi združeni v enih samih sanjah: da bi slabo delujočo posovjetsko državo, ki je bila bolj, kot si je mogoče predstavljati, pohabljena zaradi korupcije in zločinov, spremenili v evropsko demokracijo.
<P>
Gospe in gospodje, Sovjetska zveza je temeljila na načelu pravice do vladanja. Ljudje so si umetno nasprotovali na vsaki ravni družbe in na vsakem področju. V vsaki republiki, v različnih regijah so skrbeli, da so bile družbene in etnične skupine neprestano v rivalstvu in politike so šteli za umetnost manipulacije, strahu in sovraštva. To pojasni, zakaj so se nekdanji komunistični vodje tako brez težav spreobrnili v nacionaliste - na Balkanu in tudi na Kavkazu, v vzhodni Evropi in tudi v Rusiji. Pred sedmimi leti je bila Gruzija še vedno razdeljena v izolirane skupnosti, ki so se bale druga druge. Nekateri skrajneži so slabost države izkoriščali za zavračanje manjšin.
<P>
Naša prva naloga je bila zato najprej sprejeti multikulturalizem in razlike. Na vseh ravneh smo razvili pozitiven akcijski program, od visokega izobraževanja do izvršilnih zakonodajnih organov. Sovjetska zveza je imela še eno značilnost - popolno centralizacijo. Pred sedmimi leti je bila Gruzija še vedno popolnoma osredotočena na svoje glavno mesto in začeli smo obsežen program decentralizacije, vlagali v infrastrukture regionalnega razvoja in veličastno pooblastili lokalne oblasti. Posledično so postale regije, ki so bile nekoč opuščene, najbolj izraziti primeri našega razvoja.
<P>
Do rožnate resolucije je vsa ključna regionalna načela imenoval predsednik, torej medtem ko so drugi obnavljali slavno vertikalno oblast, ki odpravlja avtonomnost vseh regij, smo mi sistematično prenašali oblast na regionalno izvoljene organe. Ta revolucija je nedavno pripeljala do neposredne izvolitve župana glavnega mesta Tbilisi - prejšnjega maja - in do odločitve, da se ustavno sodišče prestavi v mesto Batumi, parlament pa v drugo največje mesto Gruzije - Kutaisi - v središču Gruzije.
<P>
Sovjetska zveza je bila en sam nadzor in korupcija - pretežka in neučinkovita država. Naš prvi korak je bil zato razpustiti KGB in odpustiti celotno policijsko silo...
<P>
(Aplavz)
<P>
... pa tudi carinike in davčne agente, prav tako pa tudi odpreti naše gospodarstvo in naš izobraževalni sistem.
<P>
Vizija, ki je vodila vse te korake, je bila zajeta v enem samem simbolu. Poleg vsake gruzijske zastave v vsaki uradni zgradbi smo namestili evropsko zastavo. To smo storili, da bi pokazali, kam nameravamo peljati Gruzijo z našimi reformami.
<P>
Seveda je imela naša mirna revolucija svoj delež neuspehov in slabosti. Seveda smo naredili napake, a kot je velik izumitelj evropskega kozmopolitizma in eden mojih najljubših filozofov, Imannuel Kant, napisal glede francoske revolucije: "Ne morete biti pripravljeni na svobodo, dokler niste dejansko svobodni". To, kar je imel Immanuel Kant v mislih, gospe in gospodje, je, da vas nobena knjiga ne more naučiti, kako voditi - ali kako se vesti - v svobodi. Tega se lahko naučiš le iz lastnih uspehov in neuspehov.
<P>
Doživeli smo neuspehe in učili smo se iz njih, a prav tako smo imeli presenetljive uspehe. Gruzijo je Svetovna banka ravno izpostavila kot prvo gospodarsko reformatorko na svetu v zadnjih petih letih in sedaj je dvanajsta na svetu in prva v srednji in vzhodni Evropi - in vsekakor v posovjetskem svetu - z vidika lahkega poslovanja. Nekoč epicenter posovjetske mafije, Gruzija, je po podatkih EBOR in Transparency International od leta 2004 do leta 2009 bolj napredovala proti korupciji, kot katera koli druga država v svetu. Zares, na seznamu TI se je Gruzija povzpela za približno 70 mest in naključno je v približno enakem času Rusija nazadovala za približno 70 mest. Srečali smo se na sredi in ne spomnim se, da bi nas pozdravili, a to se je zgodilo.
<P>
Ta vrednotenja cenim le zato, ker odražajo in obnavljajo socialno in moralno preoblikovanje, ki se je zgodilo v moji državi - mentalna revolucija, ki sem jo omenil prej. Gruzijski državljani so prenehali misliti na svojo državo kot na posovjetsko državo. Vidijo, sodijo in kritizirajo jo kot evropsko državo. Takšna sprememba močno presega vodje in stranke, ki so vodile rožnato revolucijo. To je nekaj, česar nima nihče v lasti in česar ne more nihče zatreti, ne mi ne nihče drug.
<P>
Takšna revolucija vodi do tega čudovitega dejstva v našem delu sveta: da so institucije sistematično bolj popularne kot politične osebnosti. Ravno smo imeli veliko policijsko reformo in po podatkih zadnje raziskave - raziskave Gallup - je policija dobila 86-odstotno stopnjo zaupanja, številka, ki je v preteklosti znašala 5 %. Enako velja za predsedstvo, za Parlament in za druge institucije v državi: to je bilo ravno nasprotno od tistega, kar se je zgodilo prej. To vam res pove, da so institucije bolj priljubljene kot voditelji in da se država pomika v pravo smer.
<P>
Storiti je treba ogromno. Očitno smo bolj kot kdaj koli predani zasledovanju naših poti reform. Zavedamo se, da demokracije vedno pomenijo, da delo še ni končano.
<P>
Seveda našega alternativnega demokratičnega modela niso vsi pozdravili. Srečal se je s silovito opozicijo revizionističnih sil, ki še vedno dojemajo padec ZSSR kot najhujšo katastrofo 20. stoletja. Leta 2006 so za moj narod uvedli popolni embargo. Pred tem je bil leta 2005 popolni embargo na energijo. Pred letom 2008 so preganjali naše državljane, vedno znova so bombardirali naše ozemlje in leta 2008 končno napadli. Ta trenutek te sile še vedno zasedajo 20 % gruzijskega ozemlja in očitno kršijo mednarodno pravo ter sporazum z dne 12. avgusta o prekinitvi ognja, ki je bil dosežen zaradi prizadevanj mojega dobrega prijatelja in velikega evropskega vodje, francoskega predsednika Nicolasa Sarkozya, ki je bil takrat predsednik Evropske unije.
<P>
V tem trenutku ima Gruzija še vedno do 500 tisoč razseljenih oseb in beguncev, ki se ne morejo vrniti domov, ker so se nekateri ljudje, ki jih navdihuje stara imperialistična miselnost, odločili, da pozdravijo 21. stoletje z organizacijo kampanj etničnega čiščenja in izgradnjo novega berlinskega zidu, ki deli mojo državo.
<P>
Kako smo se odzvali na te napade? Najprej smo v celoti izvajali sporazum o prekinitvi ognja in presegli naše obveznosti in niti enkrat nismo uporabili za izgovor tega, da Rusija zavrača njegovo upoštevanje. Lani avgusta je vodja nadzorne misije Evropske unije Hansjörg Haber - Nemec - javno hvalil Gruzijsko disciplino in našo strategijo delovanja kot konstruktivni unilateralizem. Ko tanki in rakete stojijo 50 km od glavnega mesta, je skrajni čas, da mnoge vlade razglasijo, da so oblegane, ni časa za svobodo in razkošje demokracije - ki si ju ne morejo privoščiti - in se začnejo spopadati z opozicijo ter pozivati k tako imenovani enotnosti družbe. Storili smo ravno nasprotno. Medtem ko nam grozijo streli, v teh razmerah gradimo demokracijo.
<P>
Pred železno zaveso, ki so jo okupacijske sile zgradile okoli regije Abhazije v majhnem obmorskem mestu Anaklia, ki je bilo pred nekaj leti nasilja polno nikogaršnje ozemlje, se ta trenutek gradi novo turistično letovišče z lepimi hoteli in peščenimi plažami. Nekateri predlagajo, naj se ustavimo in počakamo, da se razmere rešijo, in šele takrat začnemo graditi, ko bodo tla trdnejša, manj pretresena in manj nevarna. Naša filozofija je popolnoma nasprotna. Gradimo zgradbe, ne zato, ker so na močnih in trdnih tleh, ampak zato, ker bomo s tem, ko jih gradimo, s časom utrdili tla.
<P>
V Anaklii se je leta 2005 začela nova razvojna faza, ko je bilo mesto že dvakrat uničeno v konfliktih leta 1993 in 1998. Leta 2008 je bilo ponovno priča popolnemu uničenju. Vse nove zgradbe so požgale ruske čete, ki so napadle, vključno z diskotekami, kavarnami, hosteli za mlade in drugimi hoteli.
<P>
Čez nekaj tednov se je ponovno začela gradnja.
<P>
Veliki pesnik in slavni ruski disident, Aleksander Galič, eden tistih osmih junakov, ki so demonstrirali na Rdečem trgu leta 1968 proti invaziji na Prago, je avtor tega slavnega reka: Отечество в опасности! Наши танки на чужой земле!, kar pomeni, da je domača država v nevarnosti, da so naši tanki napadli tujo državo. Napisal je še eno sijajno sijajno besedilo o Gruziji, ki ga bom ponovno navedel v ruščini: Прекрасная и гордая страна! Ты отвечаешь шуткой на злословье!, ki se v grobem prevaja kot "sijajna in ponosna država, na obmetavanje z blatom se odzivaš z nasmeškom".
<P>
(Aplavz)
<P>
Zadnjič, ko sem obiskal Anaklio, sem videl vrsto diskotek, ki so bile ravno tako živahne, kot so tiste kjer koli v Evropi, kjer so mladi plesali ravno tako, kot bi na Ibizi ali v St. Tropezu. Edina razlika je bila v tem, da je bila diskoteka "18", kamor smo šli mi, zadnja diskoteka na plaži. Natanko pet metrov od tam je zid, za katerim je postavljena okupacijska vojska in potem sledi skoraj 100 km teme in praznine. Naj vas vprašam: kaj je bolj nesmiselno kot novi berlinski zid na peščeni subtropski obali Črnega morja?
<P>
Na kratko, razumemo, da je mir naš najvišji interes, in prepričani smo, da za mir ni druge možnosti. S tem, ko bi ogrozili mir, bi ogrozili vse, kar smo dosegli, in vse, kar želimo doseči v prihodnjih letih.
<P>
Sem sem prišel oznaniti novi korak v naši politiki konstruktivnega unilateralizma. Tu sem, da podam pobudo, ki upam, da bo z vašo pomočjo umirila napetosti in omogočila začetek resnih pogajanj. Preden sem prišel sem, sem mnogo premišljeval. Posvetoval sem se tudi s prijatelji - ameriškimi in evropskimi zavezniki in z ljudmi v regiji - in gruzijska vlada že smatra, da jo zavezuje sporazum o prekinitvi ognja z dne 12. avgusta, in je vedno razumela, da premirje jasno prepoveduje uporabo sile.
<P>
A da bi dokazali, da je Gruzija vsekakor predana mirni rešitvi njenega konflikta z Rusko federacijo, danes govorimo o unilateralni pobudi, s katero se izjavi, da Gruzija ne bo nikoli uporabila sile, da bi odbila rusko okupacijo in povrnila svoj nadzor nad okupiranimi območji. V svojem prizadevanju za prekinitev okupacije in ponovno združitev se bo zatekala le k mirnim sredstvom.
<P>
Tudi, če Ruska federacija ne bo hotela umakniti svojih okupacijskih sil, tudi če bodo milice njenih zastopnikov pomnožile kršitve človekovih pravic, bo Gruzija obdržala svojo pravico do samoobrambe le v primeru novih napadov in invazije 80 % ozemlja Gruzije, ki ostaja pod nadzorom gruzijske vlade.
<P>
Pomembna pisma bom naslovil na generalnega sekretarja ZN, generalnega sekretarja OVSE in vodstvo Evropske unije, in jasno izrazil našo zavezo, da ne bomo uporabili sile, da bi vzpostavili nadzor nad našo celotno nezakonito razdeljeno državo, niti proti okupacijskim silam niti proti njihovim namestnikom - pa čeprav bi nam morda Ustanovna listina ZN to omogočala.
<P>
Moja obljuba danes tukaj pred vami predstavlja enostransko izjavo države v okviru mednarodnega prava. Ta pobuda še zdaleč ni enostavna za državo, ki je delno zasedena in šteje 500 tisoč razseljenih oseb ter beguncev. Predstavlja in razširja našo politiko konstruktivnega unilateralizma. Pripravljen sem na poglobljen, celovit dialog z mojim ruskim sogovornikom.
<P>
Seveda bomo še naprej sodelovali v ženevskih pogovorih v upanju, da bo naša današnja zaobljuba prepričala Rusko federacijo, naj preneha zavirati te razprave. A za začetek potrebujemo tudi politični dialog. Da bi se to zgodilo, mora mednarodna skupnost ruskim voditeljem jasno povedati, da so danes razmere popolnoma nepravilne in nevzdržne.
<P>
Da bi jih prisilili k razpravi o kompromisu, je nujno pojasniti tamkajšnje dejanske razmere. Zato zahtevamo, da se vojaško okrepitev znotraj mednarodnih meja Gruzije označi kot nezakonito zasedbo suverenega ozemlja. Mnogi evropski narodi, pa tudi Združene države, so že ravnali tako. Kajti, če to ni vojaška zasedba, kaj je potem? Ali gre morda za vojaški turizem, če smo priča več deset tisoč četam, raketam in tankom, nezakonito uperjenim proti vam, in je del našega poseljenega ozemlja odstranjen?
<P>
Enako je treba brutalne kampanje, ki so izgnale več sto tisoč gruzijskih državljanov iz okupiranih ozemelj, opredeliti kot nezakonita dejanja etničnega čiščenja. Če ne bomo javno obtožili tega etničnega čiščenja, zakaj bi okupatorji sploh premislili o tem, da jim dovolijo, da se vrnejo na svoje domove, v mesta in vasi?
<P>
Gospe in gospodje, če je prva žrtev vojne vedno resnica, potem je resnica vedno najbolj trden temelj miru. Naš konstruktivni unilateralizem in zaobljuba, ki sem jo ravno izrekel, ne bosta imela pričakovanega vpliva, če naši evropski prijatelji ne bodo glasno povedali resnice. Če vi ne boste povedali resnice, kdo jo bo? Danes sem prišel sem, da vam ponižno povem, da v bistvu smo mi - in morda celotna regija - odvisni od vas.
<P>
Gospe in gospodje, naša regija je bila v nedavni zgodovini priča preštevilnim vojnam. Napočil je čas - če ponovno povzamem Hugoja -, da topove zamenjajo okrogle mize. Naša regija ima svojo lastno Varšavo, svoj lasten Coventry, svoj lasten Oradour-sur-Glane, in čas je, da gradimo na skupnem zavračanju vojn in pustošenja. Čas je, da povemo, da se nikoli več ne sme ponoviti Grozni, glavno mesto regije s 400 tisoč prebivalci, ki je bilo popolnoma izbrisano s površja zemlje. Čas je, da povemo, da nikoli več ne smemo biti priča ljudem, izgnanim iz njihovih domov in preganjanim na podlagi njihove narodnostne pripadnosti, vere ali porekla, kot se je to zgodilo v moji lastni državi, pa tudi v drugih državah te regije.
<P>
Pripravljen sem delati z ruskim vodstvom, da bi zagotovili, da se to ne bo ponovilo in da bodo posledice vojne obrnjene in da bodo vzpostavljeni pogoji za mir. Zidov, kot je ta, ki deli Gruzijo, ne bodo podrle bombe, ampak zaveza državljanov, da bodo gradili svobodno, združeno, demokratično državo in zaveza svetovne skupnosti, da bo uveljavljala mednarodno pravo, in to je ambicija, ki se ji ne bomo nikoli odrekli. Nikoli se ne bomo odrekli naši ambiciji, da ponovno združimo našo državo in jo z miroljubnimi sredstvi utrdimo kot svobodni demokratični narod.
<P>
Opaziti je, da kljub ogromnemu pritisku in večkratnim grožnjam Moskve niti ena nekdanja sovjetska republika ni priznala tega razkosanja Gruzije. To na veliko presenečenje in jezo nekaterih kaže, da so stari časi zagotovo mimo. To kaže, da so nekdanji ujeti narodi sovjetskih časov z vsemi ovirami in problemi postali močne neodvisne države, ki same določajo svoje politike. Na kratko, nihče ne gre nazaj v ZSSR.
<P>
Gospe in gospodje, naša regija je sprejela odločitev. Sprožena je bila vojna, da bi prekinili to gibanje, a tanki ne morejo preobrniti občutka zgodovine in čas je, da se dolg in bridek preostanek imperializma mirno konča. Zato pozivam ruske vodje, naj izberejo prihodnost. Lahko bi igrali tako pomembno pozitivno vlogo pri preoblikovanju naše skupne regije, ki je v teku, če bi sprejeli druge države za partnerice in ne za sužnje.
<P>
Vsi si želimo - in jaz osebno si želim - Rusijo za partnerico in ne za sovražnico. Nihče nima večjega interesa kot mi, da bi bili priča temu, da se Rusija spremeni v državo, ki resnično deluje v sodelovanju z narodi, spoštuje mednarodno pravo in - to je pogosto povezano - brani temeljne človekove pravice. Zato iskreno podpiram prizadevanja evropskih in ameriških vodij, naj Rusijo pritegnejo v bolj konstruktiven odnos. Naš konflikt ni storil ničesar, da bi otežil čustva med našima narodoma; rad bi povedal Rusom, da bodo vedno dobrodošli v Gruziji kot partnerji, turisti, študenti, podjetniki, novinarji ali preprosto kot prijatelji - a ne kot okupacijske sile.
<P>
(Velik aplavz iz dvorane)
<P>
Gospe in gospodje, ta govor bi rad zaključil s citatom predsednika prve Republike Gruzije, Noeja Žordanie. Kakor verjetno veste, je bila Gruzija prva evropska socialdemokratska republika, ki je bila kdaj proglašena, in sicer leta 1918, in na to smo zelo ponosni. V naši ustavi so vključene močne pravice žensk in druge močne socialne pravice. Nekaj dni preden je rdeča armada napadla Gruzijo, je Žordania pojasnil našo evropsko izbiro: "Kaj vzamemo od kulturnega poklona evropskih narodov? Več kot 2 tisoč let nacionalne kulture, demokratični sistem in naravno bogastvo".
<P>
Rusija nam je ponudila možnost, da se vrnemo in živimo vojaška življenja. Rusiji smo rekli, da gremo v Evropo, in želimo, da gre Rusija skupaj z nami proti Evropi. Danes vas nagovarja še en gruzijski predsednik z enakim sporočilom ljubezni do evropskih zamisli in vrednot. Redko se dogaja, da nek narod dobi isto možnost dvakrat v zgodovini. Danes sem vam prišel povedati, da bomo to priložnost izkoristili in storili vse, kar lahko, da dosežemo svojo evropsko usodo.
<SPEAKER ID="118" NAME="Predsednik">
Predsednik Sakašvili, vaše sporočilo danes je bilo za vse nas zelo pomembno, a zelo pomembno je bilo tudi za prihodnji vrh OVSE v Astani, v Kazahstanu, ki bo čez en teden, in sicer 1. in 2. decembra. Najprej je bilo ključnega pomena za vašo celotno regijo, za Kavkaz, tako za južni kot za severni Kavkaz. Vedno smo vedeli, da ste pogumni - sedaj lahko rečemo, da ste tudi razumni. Pogum in razum vedno sodita skupaj.
