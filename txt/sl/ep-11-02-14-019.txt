<CHAPTER ID="019">
Enominutni govori (člen 150 poslovnika EP) 
<SPEAKER ID="204" NAME="Predsednik">
Naslednja točka so enominutni govori o zadevah političnega pomena.
<SPEAKER ID="205" NAME="Damien Abad" AFFILIATION="PPE">
(FR) Gospod predsednik, smo v najhujši svetovni finančni krizi od leta 1929 in zato Evropa ne sme stati križem rok. Urejanje mednarodnega finančnega sistema ni tema za desnico, levico ali sredino: pomembno je za vse ljudi sveta. Trdno sem prepričan, da mora Evropa prevzeti vodilno vlogo, kot je to storila prejšnji marec, ko je pozvala Komisijo in države članice, naj se osredotočijo na vprašanje obdavčevanja mednarodnih finančnih transakcij.
<P>
Eno leto po tem moramo prestaviti v višjo prestavo in storiti vse, kar je v naši moči, da bo Evropa postala vir navdiha in izvor predlogov. Zato pozivam Evropski parlament, da sprejme skupno, odločno in ofenzivno stališče, ki bo naklonjeno uvedbi davka na finančne transakcije na mednarodni ravni.
<P>
S francoskim predsedovanjem G20, ki je za prednostno nalogo izbralo mednarodno finančno urejanje, ima Evropa edinstveno priložnost, da v nenehno spreminjajočem svetu utre pot humanistični viziji. S takšnim davkom bi dobili praktičen, uporaben in pošten instrument. Evropa mora zbrati dovolj poguma, prav tako pa tudi Evropski parlament.
<SPEAKER ID="206" NAME="Marc Tarabella" AFFILIATION="S&amp;D">
(FR) Gospod predsednik, danes, 14. februarja, na valentinovo, želim izpostaviti, da je ena od petih žensk v Evropi žrtev nasilja v družini.
<P>
V Evropi je 40-50 % žensk doživelo spolno nadlegovanje na delovnem mestu. Smo v 21. stoletju, Evropa pa še vedno ni sprejela nobenih zakonodajnih ukrepov za odpravo nasilja nad ženskami. Evropski parlament je to vedno znova zahteval, to je zahteval Svet, Komisija pa je obljubila, ampak kje je evropska strategija za boj proti nasilju nad ženskami?
<P>
Nasilje nad ženskami je najresnejša in najbolj razširjena oblika kršenja človekovih pravic v Evropi. Potrebujemo ukrepe Evrope za premagovanje ogromnih razlik med našimi državami na področju zaščite žensk. Če govorimo v številkah, nas nasilje nad ženskami v družini - če omenim le to, žal zelo pogosto obliko - stane 1 milijon EUR vsake pol ure. Če želimo sodobnejšo in bolj demokratično Evropo, potrebujemo močno strategijo za boj proti nasilju nad ženskami.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Gospod predsednik, ETA je povzročila veliko gorja in mora za vedno izginiti. Baskovska družba zavrača njene zločine. Edina politična opcija, ki je ni obsodila, je bila prepovedana. Sedmega februarja so spremenili svoje stališče. Ustanovili so novo stranko, ki izpolnjuje zahteve, določene v španski zakonodaji in sodnih odločbah. Tako so prisluhnili temu, kar že več desetletij zahtevajo baskovska družba, njene ustanove in zakoniti predstavniki, ki si prav tako prizadevajo, da bi priznali in odškodovali trpljenje žrtev.
<P>
Prav tako pa moramo povedati, da so v Španiji uveljavljena skrajna kazenska merila proti organizaciji ETA občasno pripeljala do resnih kršitev temeljnih pravic. V imenu boja proti terorizmu so bile postopoma inkriminirane ideologije in celo baskovščina. O primeru časopisa Egunkaria sem v Parlamentu že govorila. So tudi drugi primeri, ki se ne smejo več ponoviti.
<P>
Zaradi tega moramo podpreti udeležbo nove stranke na bližajočih volitvah maja.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Gospod predsednik, če nadaljujem s temo kolegice poslanke, gospe Bilbao, želim Parlamentu sporočiti, da je španska vlada pred nekaj dnevi zaustavila postopek za priznanje nove baskovske politične skupine v registru političnih strank. Menimo, da takšen ukrep ni v skladu z dobro evropsko prakso in da v drugih državah članicah v podobnih primerih ne bi prišlo do tega.
<P>
Povedati moramo, da je bila Španija večkrat deležna kritik mednarodnih organizacij, kot je Amnesty International, zaradi uporabe mučenja. Prav tako želimo izpostaviti, da je Evropsko sodišče za človekove pravice ob številnih priložnostih kritiziralo uporabo mučenja oziroma vsaj dejstvo, da ni dovolj raziskano.
<P>
Dejstvo, da so številni zaporniki organizacije ETA daleč stran od domov, vsekakor ni v skladu s splošnimi načeli prava in menimo, da je sodelovanje Evropske unije v mirovni proces ključnega pomena.
<SPEAKER ID="209" NAME="Marisa Matias" AFFILIATION="GUE/NGL">
(PT) Gospod predsednik, cene hrane so dosegle najvišje vrednosti in se bodo že sedmič zapored zvišale. Na to povečanje lahko vpliva več dejavnikov in prvi med njimi je kratkoročni dejavnik. Gre za sovpadanje slabega vremena v nekaterih državah, kot sta Rusija in Argentina.
<P>
Sta pa tudi dva dejavnika strukturne narave in ju zaradi tega tudi izpostavljam. Prvi je povezan z dejstvom, da so nekateri pridelovalci hrane in potrošniki, ki so bili izvozniki, zdaj uvozniki, kot je na primer Kitajska. Drugi je povezan z dejstvom, da lahko nekatere velike multinacionalke zaradi svoje moči vplivajo na cene v svojo korist. Očiten primer tega so žitarice: na tem področju prevladuje šest velikih multinacionalk.
<P>
Zaradi razmer so kmetje zelo negotovi glede cen prehrambnih izdelkov. Evropa mora spet storiti to, kar je nehala početi pred nekaj časa, in sicer zaščititi svoje pridelovalce in potrošnike. Ne moremo si privoščiti naivnosti v svetu, kjer se vsi zatekajo k različnim oblikam zaščite in kjer multinacionalke manipulirajo s cenami.
<SPEAKER ID="210" NAME="Slavi Binev" AFFILIATION="NI). Binev">
(BG) Gospod predsednik, izraziti želim svoje razočaranje nad postopkovno brezbrižnostjo Komisije, kadar zahtevamo pisne odgovore.
<P>
Že večkrat sem odgovor na vprašanje prejel dolgo po preteku tritedenskega roka. Ne samo, da je postopek zelo mučen, ampak so tudi odgovori vedno nejasni, kratki in v slogu "imate prav, vendar to ni v naši pristojnosti".
<P>
Gospe in gospodje, zastopam državo, kjer so institucije pred 20 leti v drugem političnem sistemu prelagale odgovornost druga na drugo in niso odgovarjale, ker je bilo tako enostavneje. To ni pravi način komunikacije. Gre za napačen pristop in sprašujem se, kakšen je odnos Komisije do navadnih Evropskih državljanov, če je tako naduta do poslancev v EP. Strah me je odgovora.
<SPEAKER ID="211" NAME="Jim Higgins" AFFILIATION="PPE">
Gospod predsednik, danes ni le valentinovo, ampak je tudi evropski dan epilepsije in govori se, da naj bi Sveti Valentin imel epilepsijo.
<P>
Namen evropskega dneva epilepsije je odpraviti mite in stigme, ki so povezani z boleznijo, za katero v Evropski uniji trpi šest milijonov ljudi. V moji državi, na Irskem, mali državi, z epilepsijo vsak dan živi 37 tisoč ljudi. Namen kampanje je zagotoviti večjo odprtost, boljše poznavanje epilepsije in obravnavati vprašanja nege za ljudi z epilepsijo.
<P>
V moji državi vlada veliko pomanjkanje nevrologov svetovalcev - največje v Evropski uniji - kjer je treba na obisk čakati tudi do dve leti. To je grozno. Gre za osupljivo odstopanje od standardov pri oskrbi bolnikov z epilepsijo v Evropski uniji.
<P>
Potrebujemo raziskave in podatke: potrebujemo bazo podatkov na ravni EU, kjer bi lahko izmenjali najboljše prakse in izboljšali razmere za tiste, ki skušajo živeti normalno življenje, vendar ne morejo voziti avtomobilov, motorjev in ne morejo normalno živeti vsakodnevnega življenja, čeprav so zelo inteligentni. Nekaj je bilo narejenega, vendar nas čaka še veliko dela.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Gospod predsednik, danes je tudi evropski dan spolnega zdravja. Gospe in gospodje, statistike so zaskrbljujoče: Svetovna zdravstvena organizacija ocenjuje, da se vsako leto več kot 300 milijonov ljudi neprostovoljno okuži s spolno prenosljivo boleznijo.
<P>
Kot svari Evropski forum za spolno zdravje, se zaskrbljujoče povečuje število nezaželenih nosečnosti med najstnicami zaradi preslabe izobrazbe in izobraženosti naših mladostnikov. Kot navaja Komisija, je med državami članicami, v njih pa tudi med državljani glede na dohodek, nekaj opaznih neenakosti z vidika dostopa do storitev za spolno zdravje.
<P>
Da bi se lahko borili proti temu, potrebujemo evropsko strategijo. Na tem področju je načrte pripravilo le pet držav članic in vsem je uspelo zmanjšati število nezaželenih nosečnosti, število okužb spolno prenosljivih bolezni, pa tudi število splavov.
<P>
Skupna strategija bi morala biti osredotočena na preprečevanje z uporabo izobraževanja, ki nadgrajuje politike informiranja, krepi prizadevanja pri načrtovanju družine in lajša dostop do kontracepcije. Potrebujemo medsektorsko, velikopotezno strategijo brez tabujev, s katero bo mogoče vsem Evropejcem zagotoviti pravice do najboljšega spolnega zdravja in varnosti.
<SPEAKER ID="213" NAME="Kristiina Ojuland" AFFILIATION="ALDE">
Gospod predsednik, evropske državljane želim seznaniti, da me je prejšnji teden namestnik stalnega predstavnika Ruske federacije v Evropski uniji posvaril, naj Evropski parlament ta teden ne razpravlja ali sprejme resolucije o pravni državi v Rusiji, saj bi to sprožilo burni odziv v Kremlju.
<P>
Kolegi, sprašujem se, ali sem edina poslanka, na katero so ruski diplomati skušali vplivati na tak način. Dejanja tega ruskega diplomata so, odkrito povedano, šokantni in niso v skladu z dobrimi diplomatskimi praksami. Slišijo se kot grožnja. Zagotavljam vam, da poslanci svobodno in demokratično izvoljenega Parlamenta ne smemo - in ne bomo - sledili napotkom iz Kremlja. Putin ne more pritiskati na nas. Smo Evropejci, ki se zavzemamo za prave vrednote, in ne bomo podlegli nobenim grožnjam.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Gospod predsednik, sindikati, stranke in akterji turško-ciprske skupnosti na Cipru se močno upirajo politiki Ankare, ki med drugim uporablja tudi politike in priseljevanje, da bi turške Ciprčane spremenila v ogroženo vrsto.
<P>
V celotni zadevi so najbolj žalostne ponižujoče in nevljudne izjave turškega predsednika vlade Erdogana, namenjene turškim Ciprčanom; pozval je, da morajo biti vsi, ki delujejo proti politiki Ankare na zasedenem delu Cipra, obsojeni. Turški predsednik vlade zdaj odkrito in neposredno priznava, da ima Turčija strateške interese na Cipru, turškim Ciprčanom pa je neuspešno ukazal, naj bodo tiho.
<P>
Podpiramo jih. Njihov boj je naš boj. Njihova prizadevanja so naša prizadevanja. Za težave niso krivi turški Ciprčani, kot so trdili nekateri ljudje. Težave povzroča nepopustljiva in samovoljna politika Turčije.
<SPEAKER ID="215" NAME="Ágnes Hankiss" AFFILIATION="PPE">
(HU) Gospod predsednik, da bi izvedli našo varnostno strategijo ter se učinkovito spopadli s terorizmom in organiziranim kriminalom, v Evropski uniji nujno potrebujemo visoko kakovostno usposabljanje organov pregona: usposabljanje organov pregona, s katerim lahko uskladimo in poenotimo zelo različne običaje organov pregona v različnih državah članicah. Tu ima vidno vlogo Evropska policijska akademija, ki mora opraviti pomembno nalogo. Obžalovanja vredno je, da je CEPOL, Evropska policijska akademija, v Evropskem parlamentu poznana zaradi domnevnih nezakonitih in koruptivnih dejanj nekdanjega vodstva. Hkrati moramo povedati - tega se verjetno zaveda in to zanima še manj ljudi, kot jih zanimajo škandali -, da so se začeli z imenovanjem novega vodstva v letu 2010 izvajati zelo pomembni procesi v delovanju Evropske policijske akademije. Zato je pomembno, da obravnavamo preteklost in prihodnost. V zvezi s prihodnjimi cilji potrebujemo dve stvari: Zagotoviti moramo pravno organizacijsko avtonomijo Evropske policijske akademije in razvojne možnosti za obnovljeno delovanje. Želim, da bi to spremljali in podprli.
<SPEAKER ID="216" NAME="Luigi de Magistris" AFFILIATION="ALDE">
(IT) Gospod predsednik, gospe in gospodje, 14. februar je evropski dan epilepsije. Gre za zdravstveno stanje 6 milijonov Evropejcev, od tega približno 300 tisoč Italijanov.
<P>
Pomembno je, da združenja, tudi Italijansko združenje za epilepsijo, ki so se odločila povečati ozaveščenost glede tega resnega zdravstvenega stanja, o katerem še vedno premalo vemo, o katerem ni dovolj jasnih informacij in glede katerega mnogi izjemno občutljivi vidiki še naprej ostajajo nepoznani, v tem času organizirajo srečanja.
<P>
V zadnjih nekaj letih smo na evropski ravni dosegli nekaj napredka, predvsem z direktivo iz leta 2009, vendar je nedokončanega še veliko dela, predvsem zagotavljanje vseh državljanskih pravic ljudem, ki trpijo zaradi tega zdravstvenega stanja na področju dela in mobilnosti ter zagotavljanje razpoložljivosti zdravljenja v času pouka.
<P>
Zato menim, da so dnevi, ko se ozremo na takšne temeljne vidike teh težav, zelo pomembni.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Gospod predsednik, decembra 2010 je stopnja brezposelnosti v EU-27 dosegla 9,6 %, kar je 23 milijonov brezposelnih. V primerjavi z lanskimi razmerami se je stopnja brezposelnosti povečala v dveh tretjinah držav članic. Gospodarska kriza je najhuje prizadela mlade in ženske. Stopnja brezposelnosti za ženske v EU-27 se je dvignila na 9,6 %, stopnja brezposelnosti mladih pa je dosegla 21 %. V nekaterih državah, kot so Španija, Slovenija in Litva, je številka celo presegla 35 %. Prav tako je zaposlenih le 50 % ljudi, starejših od 60 let. Evropski državljani so še vedno najbolj zaskrbljeni zaradi delovnih mest.
<P>
Pozivam Komisijo in države članice, naj izvedejo potrebne ukrepe, da bi socialna Evropa postala resničnost. Evropski državljani iščejo dostojno delo, s plačilom, ki jim bo omogočalo razumno preživeti, ter dostop do socialnih zdravstvenih storitev dobre kakovosti.
<P>
Komisijo in države članice pozivam, da prednostno zagotovijo finančna sredstva za ukrepe, ki bodo ustvarili delovna mesta in spodbudili industrijski razvoj v Evropski uniji.
<SPEAKER ID="218" NAME="Anna Záborská" AFFILIATION="PPE">
(SK) Gospod predsednik, novembra 2008 je bil štiriletni Adam Azab, državljan Slovaške republike in Evropske unije, v Egiptu na silo ločen od matere. Sodišči na Slovaškem in v Egiptu sta odločili, da otroka dodelita v oskrbo matere. Otrokov oče, egiptovski državljan, te odločitve ne spoštuje. Egiptovska policija in notranje ministrstvo ne moreta in nočeta razkriti naslova malega Adama. Njegova mati, gospa Katarína Azab, v Egiptu že dve leti in pol išče svojega sina s pomočjo slovaškega veleposlaništva. Zaradi nemirov v Egiptu se je morala vrniti na Slovaško, vendar brez sina. Še naprej živi v strahu za življenje in zdravje otroka. Komisijo in Parlament pozivam, da hitro posredujeta in zaščitita temeljne pravice svojih državljanov. Prosim vas za pomoč, da bi malega Adama lahko vrnili materi.
<SPEAKER ID="219" NAME="Martin Ehrenhauser" AFFILIATION="NI">
(DE) Gospod predsednik, ni še dolgo tega, ko je poročevalec o sporazumu SWIFT spregovoril na plenarnem zasedanju in nam zagotavljal, da ne bo pokrival evropskih podatkov o notranjih transakcijah. Kot vemo, to ni res. Iz pogodbe so v resnici izključeni le podatki o transakcijah SEPA, medtem ko standardne transakcije EU, pa tudi plačila v realnem času SWIFTNet FIN, niso. Ravno to dokazuje, da bo zaradi sporazuma SWIFT prišlo do velikega odtekanja podatkov in da so se glavni argumenti zagovornikov sporazuma SWIFT sesuli v prah.
<P>
Kaj bo zdaj storil Evropski parlament? Nič. Popolnoma nič! Nobenih vzklikov, le poskus, da bi te nove informacije pometli pod preprogo. To je v ostrem nasprotju z dogodki v nemškem parlamentu. Tam je že potekala razprava, danes pa sem od nemške socialdemokratske stranke prejel elektronsko pošto, ki jasno sporoča, da se mora Evropski parlament aktivno vključiti v to področje. Ravno k temu pozivam Parlament. Zelo pomembno je, da zaustavimo ta masovni prenos podatkov in ponovno začnemo s pogajanji.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Gospod predsednik, v času velikih socialnih napetosti lahko le pozdravimo pomemben sporazum o socialnem dialogu v Španiji med vlado, sindikati in delodajalci.
<P>
Ta sporazum je vzor za Evropo, saj takšnega mejnika že dolgo ni bilo. Prav tako moramo biti pozorni na misli Cándida Méndeza, enega izmed glavnih akterjev v španskem sporazumu, ki se je 8. februarja udeležil srečanja Ekonomsko-socialnega odbora v Bruslju.
<P>
Na tem srečanju je gospod Méndez poudaril, da moramo razširiti dialog na evropsko raven, sindikati pa morajo imeti pomembno vlog in prevzeti pobudo.
<P>
Tako bi moralo biti.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Gospod predsednik, v zvezi z našo nedavno razpravo o meddržavni posvojitvi želim opozoriti na institucijo rejniške družine. Je alternativa oskrbe na domu za otroke, ki čakajo na posvojitev ali na rešitev težav v naravnih družinah. Rejniške družine so učinkovita in zaželena oblika nege otrok in so posebna priložnost za socialno neprilagojene otroke, ki imajo najmanjše možnosti za posvojitev.
<P>
Države članice moramo spodbujati, da spremenijo zakonodaje, s tem pa bo mogoče izboljšati običajne oblike nege in oskrbo v rejniških družinah z velikim številom otrok ali z rejniki strokovnjaki in zagotoviti ustrezno finančno pomoč. Organizacije rejniških družin bi lahko sodelovale pri pripravi osnutkov predlogov za pravne ukrepe, ki jih na tem področju res potrebujemo. Rejniški starši potrebujejo tudi skupine, v katerih sodelujejo starši, rejniki, skrbniki in socialni delavci, ki bi učinkovito sodelovali, njihov namen pa bi bil zagotavljanje medsebojne pomoči in podpore pri starševstvu. Prav tako pomembno je tudi splošno spodbujanje ideje rejniških družin v družbi, da jih bo več in da bodo deležne priznanja in spoštovanja ter da bomo znali ceniti njihov ogromen prispevek k negi otrok.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Gospod predsednik, razmere narodnih manjšin so odvisne predvsem od konstruktivnega sodelovanja političnih predstavnikov večinske družbe in manjšine. V zadnjih 20 letih smo lahko videli, da so bile uspešne tiste skupnosti madžarskih manjšin, ki živijo zunaj Madžarske, kjer je pripravljenost političnega vodstva manjšine na sodelovanje naletela na konstruktiven odnos s političnim vodstvom večinske družbe, ki manjšine obravnava kot partnerje, ne glede na to, ali so sodelovale v vladi ali ne. Tega sodelovanja ne moremo z ničemer nadomestiti. Zelo sem zadovoljen, da se je sedanja slovaška vlada odločila za pot, ki lahko nekega dne pripelje do zgodovinske madžarsko-slovaške sprave. Prenehati moramo z nacionalističnimi trditvami ene države, ki podžigajo nacionalizem druge države. Upam, da bodo v madžarsko-slovaških odnosih namesto nacionalizma med sabo tekmovale oblike manjšinam naklonjenega sodelovanja. Verjamem, da bo ta zgodovinska madžarsko slovaška sprava prinesla ogromne rezultate, saj državi nimata nobene druge možnosti.
<SPEAKER ID="223" NAME="Georgios Toussas" AFFILIATION="GUE/NGL">
(EL) Gospod predsednik, množični upori proti barbarskim represivnim režimom plutokracije v državah Unije za Sredozemlje dokazujejo nepremagljivo moč ljudi, hkrati pa razkrivajo hinavščino imperialistov.
<P>
Evropska unija in Združene države Amerike zdaj na veliko govorijo o svoboščinah navadnih ljudi in o demokraciji v Egiptu in drugih državah. Pred tem so ZDA, NATO in EU mnogo let podpirali in storili vse, da bi okrepili te barbarske režime in poglobili trgovinske, gospodarske, politične in vojaške odnose z njimi, z velikimi posli in njihovimi političnimi govorniki, s tem pa ustvarjali množično revščino, nesrečo, pregon in množične vale beguncev in ekonomskih migrantov, ki živijo v prenatrpanih koncentracijskih taboriščih držav članic Evropske unije.
<P>
Mubarak je še danes na položaju sopredsednika Unije za Sredozemlje. Izjave Evropske unije in Združenih držav Amerike, namenjene ljudem, ki se upirajo, imajo le en namen: zmesti ljudi v njihovem boju. Ljudje ne bi smeli biti ujeti zaradi posredovanj Združenih držav Amerike in njenih zaveznic. Grška komunistična stranka poziva ljudi, naj izrazijo resnično podporo ljudem, ki sodelujejo v tem boju.
<SPEAKER ID="224" NAME="Antonello Antinoro" AFFILIATION="PPE">
(IT) Gospod predsednik, gospe in gospodje, s tem govorom želim izraziti zaskrbljenost več tisoč ribiških družin na jugu Italije, predvsem iz regij Kampanja in Sicilija, ki sestavljajo polovico flote majhnih ribičev. Ti ljudje trpijo zaradi nepravične in nepotrebne prepovedi ribolova manjšega obsega; prepoved, ki ne temelji na nobeni znanstveni podlagi in politično ni smiselna. Zaradi takšnih dejanj bodo ribiči, ki opravljajo dejavnost, pomembno za nacionalni in evropski bruto domači proizvod (BDP), gledali na Unijo kot na sovražnico.
<P>
Pred dvema ali tremi dnevi smo nekatere poslance, nekaj jih je v Parlamentu tudi danes zvečer, prosili za srečanje s komisarko Damanaki. Čeprav nam je bilo to obljubljeno, od takrat nismo dobili nobenega odgovora, ne glede na to, da se je komisarka zavezala, da bo poiskala boljšo rešitev za celotno vprašanje, pri tem pa pokazala politično dovzetnost.
<P>
Vendar z žalostjo ugotavljamo, da je birokracija v Bruslju prevladala nad politiko. Zato se mi zdi pomembno, da se Parlament na podlagi Lizbonske pogodbe enkrat za vselej upre nekaterim oblikam zastarelega in kratkovidnega razmišljanja.
<P>
Komisarko pozivamo, da nas nagovori in to vprašanje obravnava v Parlamentu.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Gospod predsednik, čeprav je bil Sporazum EU-Maroko o partnerstvu v ribiškem sektorju podaljšan za štiri leta, protokol, ki določa ribolovne možnosti in vračanje, preneha veljati 28. februarja.
<P>
Obstaja nevarnost, da bodo dejavnosti flote EU, ki izvaja predvsem mali priobalni ribolov, prekinjene, kar bo močno vplivalo na evropska področja in mesta, ki jih je kriza močno prizadela. Prav tako je zaradi tega lahko prekinjen razvoj trajnostnega ribolova v sklopu protokola in obseg naložb za prebivalce območja.
<P>
V petek je Komisija pozvala Svet, naj odobri začetek pogajanj za obnovitev protokola, v ponedeljek pa se bo sestal Svet za kmetijstvo in ribištvo.
<P>
Hitro se moramo odzvati. Zato pozivam Svet, da Komisiji da mandat za to srečanje, Komisijo pa pozivam, da sproži razgovore v prihodnjem tednu, da bi tako zagotovili nov protokol z vsemi jamstvi in začasno podaljšanje dejavnosti ter da bo tako veljal za dovolj dolgo obdobje enega ali dveh let, ko bomo lahko sklenili končen, povsem zadovoljiv sporazum.
<SPEAKER ID="226" NAME="Jarosław Kalinowski" AFFILIATION="PPE">
(PL) Gospod predsednik, v svetu je kronično podhranjenih ali strada približno ena milijarda ljudi. V letu 2008 so se cene hrane močno povečale, kar je v približno 30 državah po svetu povzročilo izgrede, povezane s hrano. Danes se cene hrane približujejo cenam v letu 2008. K temu je prispevala tudi splošna gospodarska kriza, zaradi česar se moramo še toliko bolj potruditi, da bi poiskali pošten način porazdelitve hrane na svetovni ravni. Žal v Evropski uniji pozabljamo, da je skupna kmetijska politika predvsem politika, namenjena zagotavljanju visoko kakovostne hrane po primerni ceni za vse evropske potrošnike. Ne smemo dopustiti nadaljnjega odpravljanja instrumentov, ki urejajo trg in ohranjajo zaloge na ustrezno visoki ravni, kamor so vključene tudi zaloge žitaric. Prav tako moramo odpraviti špekulacije na tem trgu - nerazumljivo in nemoralno je, da nekatere skupine, ki hlepijo po večjih dobitkih, izkrivljajo pravila prostega trga in milijone ljudi po svetu obsojajo na lakoto.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Gospod predsednik, rezultati vzorčne študije kažejo, da le 4 odstotki bolgarskih študentov sodelujejo v programih za izmenjavo študentov, kot je Erasmus. Glavni razlog za to so finančne omejitve.
<P>
Cilj 20 % mobilnosti študentov do leta 2020 bomo lahko dosegli le, če bomo ponovno pregledali mehanizme financiranja. Na podlagi tega lahko pridemo do dveh vrst ukrepov. Prvi so posojila za mobilnost študentov. Študija londonske ekonomske fakultete predlaga vzpostavitev evropskega instrumenta za kreditiranje izmenjave študentov, kar bo pri študentih povečalo zanimanje.
<P>
Druga vrsta ukrepa je povezana s povečanjem študijskih pomoči za izmenjavo študentov. Študijska pomoč zmanjšuje socialne neenakosti in je najučinkovitejša naložba v izboljšanje standardov izobraževanja in konkurenčnosti evropskega gospodarstva. Prav tako mora biti zagotovljenih več sredstev iz evropskega in nacionalnih proračunov, da bodo študenti lahko sodelovali v evropskih programih mobilnosti.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Gospod predsednik, pozdravljam civilna gibanja v Tuniziji in Egiptu, ki so spodnesla dva diktatorska režima, ki sta se utrjevala več desetletij. Poleg skrbi za prihodnost arabskega sveta, od katerega je odvisno ravnovesje svetovnega reda, nas mora skrbeti tudi za dobrobit državljanov v in zunaj Evropske unije.
<P>
Od začetka gospodarske krize smo prednost namenjali reševanju finančnega in bančnega sistema in uravnovešanju državnega proračuna. Zdaj pa so nastopile razmere, ko breme recesije povzroča nepredvidljive posledice z velikim geopolitičnim vplivom. Dvig cen hrane in brezposelnost sta v Tuniziji in Egiptu le še povečala ogorčenje nad diktatorskima režimoma. Pomanjkanje možnosti in vse težje sedanje razmere prav tako vplivajo na razpoloženje državljanov v nekaterih državah članicah, predvsem v vzhodnih in južnih regijah Evropske unije. Prepričan sem, da moramo večjo pozornost nameniti življenjskim standardom ljudi. Sicer tvegamo, da bodo prebivalci, od katerih se neprestano zahteva, da se žrtvujejo, nepričakovano izrazili svoje nezadovoljstvo.
<SPEAKER ID="229" NAME="Mario Pirillo" AFFILIATION="S&amp;D">
(IT) Gospod predsednik, gospe in gospodje, opisati želim resne razmere, v katerih so se znašli italijanski ribiči, ker ne smemo loviti sardelic. Zaradi prepovedi trpi več tisoč družin, ki se preživljajo s to dejavnostjo.
<P>
Zaradi odnosa "ne storimo ničesar" komisarke Damanaki in njenih uradnikov zapravljamo edini čas za lovljenje teh vrst rib, ki traja od začetka januarja do 31. marca.
<P>
Prvega februarja sem skupaj z delegacijo štirih drugih poslancev, vključno z gospodom Antinoro, ki je danes navzoč, osebno lobiral pri komisarki, naj hitro ukrepa in obljubila je, da nam bo odgovorila v nekaj dneh. Vendar do danes še nismo prejeli nobenega odgovora, kar dokazuje komisarkino nezmožnost, da se odziva na razmere, kjer je potrebno takojšnje ukrepanje.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Gospod predsednik, izraziti želim zaskrbljenost nad sprejetjem sporazuma o novem modelu upravljanja gospodarstva v Evropskem svetu. Prvič, ta model je namenjen le državam članicam v območju evra. Druge države članice imajo le pravico pomagati pri usklajevanju tega modela. Zaradi tega se postavlja vprašanje, zakaj so posebnih ukrepov, namenjenih reševanju gospodarstva, deležne le države območja evra, ko pa se tudi države, ki niso v območju evra, borijo z ogromnimi gospodarskimi in finančnimi težavami in lahko v prihodnje potrebujejo pomoč.
<P>
Mislim, da je ta primer v Evropski uniji negativen precedens, zaradi katerega lahko pride do tako imenovane Evrope dveh hitrosti. V Evropi lahko nastanejo vse večje razlike v stopnji rasti in razvoja, kar bo negativno vplivalo na idejo o enotni Evropski uniji in bo razočaralo naše državljane.
<SPEAKER ID="231" NAME="Brian Crowley" AFFILIATION="ALDE">
Gospod predsednik, nisem zahteval časa za govor, vendar se vam zahvaljujem, ker ste mi dovolili, da izrazim sočustvovanje z družinami ljudi, ki so prejšnji četrtek, 10. februarja, izgubili življenje v tragični letalski nesreči v mojem mestu Cork na Irskem.
<P>
Če se gasilska služba na letališču Cork ne bi tako hitro odzvala in pogasila požar na letalu, bi izgubili še šest drugih življenj. Dve osebi sta lahko sami odšli z mesta nesreče, čeprav se je letalo dvakrat prevrnilo na vzletni stezi.
<P>
Za nas v Parlamentu, ki redno letimo, je pomembno, da se zavedamo potrebe po vzdrževanju gasilskih služb na vseh letališčih v Uniji na najvišji ravni pripravljenosti, da bi se lahko takoj odzvale na takšne nesreče.
<SPEAKER ID="232" NAME="Predsednik">
S tem se ta točka zaključi.
