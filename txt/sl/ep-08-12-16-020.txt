<CHAPTER ID="020">
Vrednostni papirji in dogovori o finančnem zavarovanju (razprava) 
<SPEAKER ID="507" NAME="Predsednik">
Naslednja točka je poročilo gospe Kauppi v imenu Odbora za ekonomske in monetarne zadeve o predlogu Direktive Evropskega parlamenta in Sveta o spremembi Direktive 98/26/ES o dokončnosti poravnave pri plačilih in sistemih poravnave vrednostnih papirjev in Direktive 2002/47/ES o dogovorih o finančnem zavarovanju glede povezanih sistemov in kreditnih zahtevkov - C6-0181/2008 -.
<SPEAKER ID="508" NAME="Piia-Noora Kauppi">
poročevalka. - Gospod predsednik, imela sem to čast, da sem bila poročevalka za temo o dokončnosti poravnave pri plačilih in sistemih poravnave vrednostnih papirjev in o direktivi o dogovorih o finančnem zavarovanju. Jutri zapuščam Parlament - to je moje zadnje zakonodajno poročilo za Evropski parlament -, zato se opravičujem, če bom nocoj malo bolj čustvena.
<P>
To ni najbolj politična zadeva. Včasih v Evropskem parlamentu opravljamo čisto tehnična dela, vendar pa sem popolnoma prepričana, da bo ta direktiva, ta zakonodaja, Evropi pomagala naprej.
<P>
Cilj te zakonodaje je posodobiti direktive v skladu z najnovejšim tržnim in zakonodajnim napredkom. Najpomembnejša sprememba, ki jo prinaša direktiva o dokončnosti poravnave pri plačilih, je razširiti področje zaščite direktive tako, da bo pokrivala tudi poravnavo v nočnem času in poravnavo med povezanimi sistemi; to je zelo pomembno, saj se je v zadnjem času močno povečalo število povezav in potrebo po interoperabilnosti. Direktiva MIFID, za katero sem prav tako imela čast biti poročevalka v Parlamentu, in Evropski kodeks ravnanja glede poravnave poslov z vrednostnimi papirji bosta postala vedno bolj uporabna, kar pomeni, da ne bo več potrebe po usklajevanju dogovorov o poravnavah in finančnih zavarovanjih.
<P>
Glede Direktive o dogovorih o finančnem zavarovanju (FCD) je zelo pomembno, da sprejmemo kreditne zahtevke kot finančno zavarovanje. Evropski parlament je želel tudi razširiti obseg instrumentov, ki so sprejemljivi kot zavarovanja v medbančnih kreditnih zahtevkih. Zame je bila izključitev mikropodjetij in malih podjetij sprejemljiva, kot na primer potrošniška posojila.
<P>
Vzpostavitev usklajenega pravnega okvira za uporabo kreditnih zahtevkov kot zavarovanj v čezmejnih poslih pomaga krepiti likvidnost trga in zagotavlja ustrezno delovanje sistemov poravnave v hitro razvijajočih se trgih. Nove direktive tudi uvajajo mnoge poenostavitve, pojasnila in opredelitve. Te rešitve bodo močno pripomogle h krepitvi orodij za upravljanje nestabilnosti finančnih trgov.
<P>
Moj cilj je bil doseči kompromis na prvi obravnavi, zato smo se ves čas pogajali s Svetom in Komisijo. Pogajala sem se tudi z ostalimi političnimi skupinami, predvsem z gospo Berès in gospo Starkevičiūtė, da bi tako dosegli kompromis, ki bi zadovoljil vse v Parlamentu. Zelo sem zadovoljna, da je Odbor za ekonomske in monetarne zadeve soglasno sprejel poročilo.
<P>
Nazadnje pa sem prav tako zelo zadovoljna s kompromisom, o katerem bomo glasovali na delnem zasedanju ta teden. Pri mnogih zadevah so pogajanja potekala dobro in lahko smo se dogovorili o osnovnih smernicah te zakonodaje. Seveda pa je bilo tudi nekaj kontroverznih zadev, pri katerih nisem mogla uresničiti vseh svojih ciljev.
<P>
Tako med pogajanji nisem uspela pridobiti podpore za predlog ECON o spremembi opredelitve sistema, ki bi omogočila, da bi v okvir zaščite direktive vključili sisteme, ki temeljijo na pravnem aktu ECB, ter tako omogočili Evropski centralni banki, da bi sama določila takšne sisteme. Vesela sem, da je Evropska komisija med pogajanji izjavila, da načeloma podpira takšno spremembo in bo najverjetneje kmalu predstavila predlog v tej smeri.
<P>
Glede direktive o finančnih zavarovanjih in notifikacijah bi si želela, da bi vse države že ukinile zahtevo po notifikacijah, ki po mojem mnenju samo povečuje obseg birokracije in nima posebnega cilja; vendar pa, kot sem ugotovila, je ta zadeva zelo občutljiva za nekatere države članice, zato sem zadovoljna, da smo vključili določbo o preverjanju.
<P>
Mislim, da bo mogoče po nekaj letih tudi tiste maloštevilne države članice, ki še vedno zahtevajo te predhodne notifikacije, prepričati, da bodo prenehale s to nepotrebno prakso. Kot sem že omenila, sem zadovoljna, da smo lahko poiskali kompromis, o katerem smo se lahko vsi strinjali. Upam, kolegi poslanci, da boste v četrtek glasovali o tej zakonodaji.
<P>
Nazadnje pa naj povem še, da mi je bilo v veselje delati z vsemi vami ta zadnja leta. To je moje 20. in hkrati zadnje zakonodajno poročilo. Pogrešala bom Parlament, to stavbo in vse vas.
<SPEAKER ID="509" NAME="Predsednik">
Gospa Kauppi, še enkrat se vam zahvaljujemo za vaše delo in vam želimo vse najboljše v prihodnosti.
<SPEAKER ID="510" NAME="Charlie McCreevy">
član Komisije. - Gospod predsednik, rad bi se zahvalil poročevalcema, gospe Kauppi in gospodu Sakalasu iz Odbora za ekonomske in monetarne zadeve oziroma Odbora za pravne zadeve za hitro in zelo učinkovito delo na tem dokumentu.
<P>
Direktive o dokončnosti poravnave in finančnih zavarovanjih dobro delujejo in imajo močno podporo na trgu. Kljub vsemu pa sem vesel, da smo lahko dosegli dogovor o potrebnih prilagoditvah in uskladitvah z najnovejšimi dogajanji na trgu in v zakonodaji v manj kot osmih mesecih. To je pomembno za finančno stabilnost in predvsem za nadaljnje ustrezno delovanje sistemov poravnave, ki so vedno bolj povezani med sabo, hkrati pa ohranitev njihove identitete. Nobene potrebe ni bilo, da bi ustvarili supersisteme, kar je jasno navedeno v spremembah.
<P>
Moje službe so začele pripravljati predlog za Komisijo v začetku leta 2007, pred začetkom trenutne finančne krize. Kljub vsemu pa verjamem, da spremembe, ki smo jih predlagali, upravičujejo izzivi, ki jih je prinesla kriza. Vzpostavitev usklajenega pravnega okvira za uporabo kreditnih zahtevkov kot zavarovanj v čezmejnih poslih bo še bolj okrepila likvidnost trga, ki je v trenutnem okolju tako potrebna.
<P>
Pričakujemo, da bodo kreditni zahtevki v prihodnosti pogosteje uporabljeni, če bodo poenostavljena pravila. Seveda pa je to odvisno od povpraševanja na trgu po drugih oblikah zavarovanja. Vendar pa smo v prvih mesecih finančne krize lahko videli, da je povpraševanje po kreditnih zahtevkih naraščalo, na primer v primerjavi z znanimi s premoženjem zavarovanimi vrednostnimi papirji. Razlaga je preprosta: vse dokler se kreditni zahtevki ne združujejo, kot je to primer pri listninjenju, lahko prejemnik zavarovanja oceni njihovo posamično kreditno sposobnost, preden se odloči, ali jih bo sprejel ali ne. Pri glasovanju o poročilu gospe Kauppi vas prosimo, da se strinjate s tem, da se omogoči uporaba kreditnih zahtevkov z ukinitvijo določenih formalnih zahtev.
<P>
Komisija se zavezuje, da vam bo po teh spremembah poročala čez pet let. Predvsem bomo preverili, kako deluje ukinitev obveznosti registracije ali obveščanja dolžnika o zagotovitvi kreditnih zahtevkov kot finančnega zavarovanja, zlasti v tistih državah članicah, ki trenutno oklevajo in želijo biti izvzete iz člena 3(1) Direktive o dogovorih o finančnem zavarovanju.
<P>
Naj izkoristim to priložnost in zaželim Piii-Noori Kauppi vse dobro v prihodnosti. Vem, da se vrača na zelo zanimiv položaj na Finskem. V času, ko sem bil sam komisar, sva izredno dobro sodelovala, vedno je bila pripravljena pomagati in z veliko predanostjo se je lotila vsake naloge, ki ji jo je dodelil Parlament. Prepričan sem, da bo tudi njena nadaljnja poklicna pot zelo uspešna, njej in njeni družino pa želim vse dobro.
<SPEAKER ID="511" NAME="Aloyzas Sakalas">
pripravljavec mnenja Odbora za pravne zadeve. - Gospod predsednik, Odbor za pravne zadeve me je imenoval za sestavo mnenja za glavno poročilo gospe Kauppi v Odboru za ekonomske in monetarne zadeve. Predložil sem dve spremembi. Odbor za pravne zadeve je potrdil osnutek mnenja in podpira spremembe, ki sem jih predložil, namreč da bi morala imeti Evropska centralna banka možnost neposrednega imenovanja in obveščanja lastnih sistemov brez vmešavanja nemške Bundesbank ali drugih nacionalnih oblasti.
<P>
Organizirali smo trialog s strokovnjaki iz Evropske centralne banke, Sveta in Evropske komisije. Strokovnjaki iz Evropske centralne banke so dali izjavo in izrazili močno podporo spremembam, ki jih je predložil Odbor za pravne zadeve. Nasprotno pa je imel Svet težave pri iskanju kompromisa v delovnih skupinah glede ene od predloženih sprememb, saj države članice niso naklonjene temu, da bi ECB dale pravico do neposrednega imenovanja in obveščanja lastnih sistemov. Obžalujem, da te predložene spremembe Svet ni sprejel, vendar pa verjamem, da obstaja odlična priložnost za obravnavo te teme v prihodnosti.
<SPEAKER ID="513" NAME="Othmar Karas" LANGUAGE="DE">
Gospod predsednik, komisar, gospa Kauppi, gospe in gospodje, dovolite mi, ker lahko sedaj govorim v imenu skupine, da začnem z zahvalo Piii-Noori Kauppi v imenu svoje skupine, ne le za njeno izjemno predanost, ampak predvsem za njeno zavzetost za delo v Parlamentu in pripravljenost na sklepanje kompromisov. Pri njej vedno veš, kaj zastopa, in veš tudi, da sodeluje z drugimi. Vrača se na zanimiv položaj in kar je še pomembneje, imela bo več časa za materinstvo. Zahvaljujem se vam za dobro sodelovanje in vam želim vse najboljše.
<P>
Pri tem pregledu je Evropska unija zopet našla pravi odgovor za krizo na finančnih trgih. Še vedno obstaja veliko preveč razlik med posameznimi državami članicami in začeto usklajevanje je korak v pravi smeri. Kriza na finančnih trgih, kot lahko vidimo iz tega primera, je hkrati tudi priložnost za komunikacijo s strani Evropske unije in za stalno izboljšanje našega evropskega finančnega tržnega sistema. Jasno bom povedal, da je za stabilnost finančnih trgov izjemno pomembno zagotoviti sistem poravnav, ki ustrezno deluje, predvsem na hitro rastočih trgih, v trenutnih razmerah pa je to samo še bolj pomembno.
<P>
Zame obstajajo tri pomembne točke. Najprej, usklajen pristop pri teh poročilih. Drugič, podpiram poenostavitev uporabe obeh direktiv. Tretjič, rezultate tega poročila in direktive bom upošteval v svojem poročilu o Direktivi o kapitalskih zahtevah in s tem pripomogel k bolj celovitemu poročilu in usklajenemu pristopu.
<SPEAKER ID="514" NAME="Pervenche Berès" LANGUAGE="FR">
Gospod predsednik, komisar, gospa Kauppi, prosim, dovolite mi, da v imenu Skupine socialdemokratov v Evropskem parlamentu še sama nekaj dodam k prej povedanim pozitivnim komentarjem. Res je, da pri pogajanjih z vami vedno vemo, kje smo. Imate svoja mnenja, vendar pa je pri pogajanjih z vami vse zelo črno in belo. Na koncu smo vedno natančno vedeli, kje smo, in smo tako lahko dosegli napredek. Zopet ste pokazali svojo sposobnost, da delate s komer koli. Menim, da je to posebna lastnost inteligentnosti tega parlamenta. V te posebnem poročilu vam je prav to omogočilo, za kar smo si vsi že od začetka prizadevali, da ste dosegli dogovor že na prvi obravnavi.
<P>
Jedro poročila govori o zadevi, ki jih Komisija na žalost ne namenja dovolj pozornosti. To je vprašanje "novega trga", glede katerega bi si po sprejemu Direktive o trgih finančnih instrumentov želeli, da bi Komisija predložila konkretnejše predloge za organizacijo, strukturiranje, nadziranje in urejanje trga, znanega kot "novi trg".
<P>
To je zelo majhno poročilo, zelo praven in zelo tehničen gradnik, ki je uporaben, vendar pa ne more skriti ogromne naloge, ki je pred nami, glede katere še vedno čakamo predloge Komisije. Rezultati tega, kar je Komisija želela sprožiti s kodeksom ravnanja, so zelo omejeni. Segaj pričakujemo oceno in kot mnoge druge zainteresirane strani na trgu smo tudi sami zelo razočarani, saj je popolnoma jasno, da samoregulacija na tem področju ne zadostuje.
<P>
Pojavili sta se dve glavni težavi v tem posebnem in zelo specifičnem besedilu, ki ga imamo danes pred seboj. Prvič, morali smo se odločiti, ali naj Evropska centralna banka dobi posebna pooblastila pri tem ukrepu. Verjamem, da so bili dani uporabni predlogi. Vendar pa svet ni želel iti mimo trenutne situacije in zaradi naše modrosti in smisla za odgovornost smo ta kompromis sprejeli. To je torej vodilo v uravnotežen predlog, ki ga imamo sedaj na mizi in s katerim se moramo seznaniti.
<P>
Drugi pomemben element je bil zagotoviti, da način, kako so se sistemi povezovali, sam po sebi ni ustvarjal avtonomnih sistemov. Še enkrat je stališče, ki ga je sprejel Parlament, razumno stališče, ki omogoča vzpostavitev te povezave, ne da bi postala avtonomna, česar s tem besedilom nismo želeli doseči.
<P>
Očitno obstaja še mnogo vprašanj, ki jih je treba rešiti, in upam, da bo Komisija, ki ima na tem področju pobud monopol, ravnala v skladu s svojo odgovornostjo.
<SPEAKER ID="515" NAME="Margarita Starkevičiūtė">
v imenu skupine ALDE. - (LT) Predstavljeni dokument je le videti tako tehničen. V resnici zagotavlja delovanje varnega sistema poravnav vrednostnih papirjev, ki je pomemben za mnoge ljudi, ki so vključeni v pokojninske sklade, zavarovalne sheme ali naložbene sheme. Poročevalkin dokument je zelo dobro pripravljen, kar je značilno za vse njene dokumente. Zelo sem zadovoljna, da sem imela to čast, da sem delala z njo pri pripravah številnih finančnih dokumentov, in žal mi je, da je danes njen zadnji dan v Evropskem parlamentu. V skupini Zavezništva liberalcev in demokratov za Evropo se strinjamo s tem dokumentom, saj odraža naše stališče. In kakšno je to stališče? Najprej verjamemo, da je treba skupni trg poravnav vrednostnih papirjev Evropske unije razširiti, saj je zelo razdrobljen. Vendar pa ne želimo vzpostavitve monopola; zato verjamemo, da predstavljeno poročilo vzpostavlja pogoje za prilagodljivo vzpostavitev sporazuma o sodelovanju za različne sisteme in uvedbo novih povezav.
<P>
Menimo, da je zelo pomembno, da so postopki v zvezi z urejanjem finančnih zavarovanj poenostavljeni in jasnejši ter da bi moralo biti v primeru insolventnosti in v drugih kritičnih primerih enostavneje reševati nesporazume glede lastnine in da bi morali biti vsi pogoji jasnejši. Videti je, da je bil tudi ta cilj dosežen.
<P>
Podobno kot drugim poročevalcem mi je žal, da ni bilo mogoče rešiti problema s sistemi poravnav, ki jih je vzpostavila Evropska centralna banka. Rada bi pozvala Komisijo, naj čim prej pripravi kompromisni predlog o tej zadevi, saj bo morala Evropska centralna banka posvetiti vedno več pozornosti delovanju takšnih sistemov in zato je treba rešiti vprašanje njihovega vzdrževanja, saj je najbrž prav to tisto, kar ustavlja širitev teh predpisov na obstoječe sisteme, ki so pod nadzorom Evropske centralne banke.
<SPEAKER ID="516" NAME="Dragoş Florin David" LANGUAGE="RO">
Rad bi čestital poročevalki Piii-Noori Kauppi za njeno poročilo o direktivi o finančnih zavarovanjih, ki vsebuje tri glavne spremembe k trenutni direktivi. Te so izključitev kreditnih sporazumov za potrošnike in mala podjetja iz področja uporabe direktive; uvedba klavzule o časovni omejitvi petih let glede pravice držav članic, da zahtevajo obvestilo o registraciji, in nenazadnje razširitev področja uporabe direktive s predlogom, naj kot sprejemljiva zavarovanja vključuje medbančna posojila in ne le posojil centralne banke, kot je predvideval prvotni predlog.
<P>
Verjamem, da so predložene spremembe skladne z evropskimi predpisi na tem področju, kar je eden od razlogov, da podpiram sprejetje teh predlogov. Naj se za konec zahvalim gospe Kauppi za vse njeno trdo delo v Evropskem parlamentu in ji zaželim veliko uspehov na novi poklicni poti. Hvala.
<SPEAKER ID="517" NAME="Zuzana Roithová" AFFILIATION="PPE-DE">
Gospa Kauppi, rada bi se vam zahvalila za vaše delo, profesionalnost in predanost pri pogajanjih za dosego kompromisa o predlagani direktivi, ki bo nedvomno pomagala pri stabilizaciji finančnih trgov. Čestitam gospe Kauppi, da je dosegla sporazum že na prvi obravnavi. Prav tako se ji želim danes zahvaliti za vse njeno delo v Evropskem parlamentu, ne le za okrog 20 poročil, ki so pokrivala teme, kot so gojenje dobre prakse v bančnem sektorju, na primer v zgoraj omenjenem kodeksu. Vendar pa je Piia Kauppi svojo profesionalnost izkazala tudi pri številnih drugih poročilih. Zelo cenim stališče, ki ga je zavzela v našem skupnem boju proti patentiranju programske opreme v času, ko Evropska unija nima evropskega patenta. Njeno odsotnost bomo čutili, dokler se morda ne bomo pogajali o tem patentu v prihodnosti. Zahvaljujem se vam za sodelovanje.
<SPEAKER ID="518" NAME="Charlie McCreevy">
član Komisije. - Gospod predsednik, vsem bi se rad zahvalil za njihov prispevek k razpravi in, kot sem že prej omenil v svoji izjavi, v celoti podpiram poročilo Parlamenta.
<P>
Direktivi o dokončnosti poravnave in finančnem zavarovanju sta dva temelja okolja trgovanja po zaprtju borze in ni dvoma, da trenutne spremembe predstavljajo zelo pomemben napredek.
<P>
Komisija je podprla zahtevek ECB za določanje sistemov neposredno Komisiji, vendar pa trenutno za to ni zadostne podpore v Svetu. Vsekakor pa je to nekaj, k čemur se bomo še vrnili v bližnji prihodnosti.
<P>
Še enkrat želim gospe Kauppi vse najboljše.
<SPEAKER ID="519" NAME="Piia-Noora Kauppi">
poročevalka. - Gospod predsednik, rada bi se zahvalila kolegom za njihove prijazne besede, komisarju pa za sodelovanje v vseh teh letih.
<P>
Želim izpostaviti nekaj političnih točk, najprej glede kodeksa ravnanja pri obračunu in poravnavi. Menim, da ni pravi čas, da bi delali dokončne ocene glede uvedbe kodeksa. To je eden od razlogov, zakaj so bili nekateri udeleženci na trgu proti razvoju povezav in interoperabilnosti. Pravijo, da so problemi pri dokončnosti poravnav in tudi pri usklajevanju različnih pravil. Menim, da bomo udeležencem na trgu s sprejetjem te direktive olajšali sprejemanje povezav in interoperabilnosti z njihovimi sistemi.
<P>
Druga stvar zadeva ECB. Menim, da lahko bolj sodelujemo s Komisijo, predvsem pri ustvarjanju pristopa Skupnosti k različnim temam. Imamo že praktičen razvoj, ki vodi v sprejetje sistemov Skupnosti, ECB pa ustvarja sisteme, ki temeljijo na mrežah, ki ne delujejo v skladu z zakonodajo nobene konkretne države članice. Neumno bi bilo, da bi prevzeli to vsakodnevno prakso, medtem ko poskušamo posodobiti evropske zakone. Zato sem zelo zadovoljna, da bo Komisija preučila to zadevo. Mogoče bo v naslednjem parlamentarnem obdobju primeren čas, da ti sistemi, ki jih je postavila ECB, postanejo del Direktive o dokončnosti poravnave.
<P>
Glede Haaške konvencije pa naj samo povem, da smo videli, kako težko se je dogovarjati o podrobnostih, če je treba pri tem upoštevati direktive Evropske skupnosti. Zelo pomembno je, da napredujemo s Haaško konvencijo in s pogajanji o različnih vprašanjih, ki zadevajo civilnopravna vprašanja. Predvsem pa je bilo težko poskušati najti kompromis o času začetka veljavnosti in času preklica. To so zelo postranske zadeve, vendar pa menim, da se tudi Komisija pri teh pomembnih temah pomika naprej, mogoče v naslednjem mandatu.
<SPEAKER ID="520" NAME="Predsednik">
Razprava je zaključena.
<P>
Glasovanje bo potekalo v četrtek.
