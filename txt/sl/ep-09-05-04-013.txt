<CHAPTER ID="013">
Razpored dela
<SPEAKER ID="020" NAME="Predsednik">
Končni osnutek dnevnega reda za to delno zasedanje, ki je bil sestavljen na konferenci predsednikov v četrtek, 30. aprila 2009, v skladu s členom 132 Poslovnika, je razdeljen. Predlagane so naslednje spremembe:
<P>
Sreda:
<P>
Skupina GUE/EGL je zahtevala umik skupne izjave o poročilih gospodov Leinena, Dehaena, Broka, Guy-Quinta in Kaufmanna o Lizbonski pogodbi z dnevnega reda.
<SPEAKER ID="021" NAME="Mary Lou McDonald">
v imenu skupine GUE/NGL. - Gospod predsednik, v imenu naše skupine sem zahtevala brisanje tega svežnja poročil z dnevnega reda tega zasedanja. Mislim, da bi morala naša zbornica pokazati ustrezno mero skromnosti in spoštovanja demokratičnega postopka. Vsi vemo, da je Irska zavrnila Lizbonsko pogodbo, zato me nekoliko čudi, da naša zbornica vztraja pri razpravi o tej zadevi.
<P>
Z vidika demokracije ni primerno, da bi zbornica preprosto prezrla irsko odločitev ali da bi se v naslednjih mesecih pustila vpreči v pritiske na Irsko, naj pogodbo sprejme, saj ta očitno ni v našem interesu niti v interesu Evropejcev. Naj spomnim poslance, da je Irska, in samo Irska, imela demokratično glasovanje o pogodbi, in da so v edini državi, kjer so ljudem omogočili demokratično odločati, ljudje to pogodbo zavrnili.
<P>
Danes, le nekaj tednov pred evropskimi volitvami, ko je vprašanje kakovosti naše demokracije še bolj pomembno kot sicer, zato zahtevam, da poročila umaknemo z dnevnega reda in se raje posvetimo gospodarskim vprašanjem in vprašanju brezposelnosti - ki v resnici vplivajo na življenje naših ljudi.
<SPEAKER ID="022" NAME="Daniel Cohn-Bendit">
v imenu skupine Verts/ALE. - (DE) Gospod predsednik, ne morem verjeti, da kdo lahko razmišlja na tak način. Ne obravnavamo vendar ratifikacije Lizbonske pogodbe. Radi bi se samo pripravili na trenutek, ko bo ratificirana. Če ne bo ratificirana, bodo pač vsi naši sklepi nični. Če bo ratificirana - in to naj bi se zgodilo oktobra - pa bo Parlament moral od novembra naprej delovati precej drugače. Res neodgovorno bi bilo od nas, če se ne bi pripravili. Zato je ta razprava potrebna in zato moramo sprejeti sklepe.
<P>
Nadalje se mi zdi, gospa McDonald, zelo nepošteno do vaše kolegice gospe Kaufmann, ki na žalost zapušča Parlament, ko ji poskušate onemogočiti, da bi ob izteku svojega mandata še doživela sprejem svojega tako pomembnega poročila v Evropskem parlamentu. V imenu vaše kolegice gospe Kaufmann vam moram nasprotovati.
<P>
(Aplavz)
<SPEAKER ID="024" NAME="Pedro Guerreiro" LANGUAGE="PT">
Gospod predsednik, predlagamo, naj se na dnevni red vključi razprava o reformi skupne ribiške politike, upoštevajoč, da je Evropska komisija dne 22. aprila predstavila Zeleno knjigo o reformi te pomembne skupne politike, upoštevajoč pa tudi daljnosežne posledice, ki bi jih lahko imeli na ta pomembni strateški sektor in na ribiče nekateri od predlogov v Zeleni knjigi. Predlog, naj se vprašanje vključi na dnevni red, je zaradi političnega pomena in aktualnosti te razprave tako ali tako podal tudi že Odbor za ribištvo našega parlamenta. Današnje delno zasedanje je za Parlament zadnja priložnost, da še v tekočem mandatu izrazi svoje mnenje o tem vprašanju.
<SPEAKER ID="025" NAME="Philippe Morillon">
predsednik Odbora za ribištvo. - (FR) Gospod predsednik, težava je preprosto v tem, da nimamo dovolj časa. Ne bi bilo praktično danes, ko imamo na voljo tako malo časa, načenjati razprave o tematiki, ki bo zaključena šele leta 2012 ali 2013.
<P>
O tem smo razpravljali v Odboru na sestanku 30. aprila. Vsi moji kolegi so mnenja, da bi bilo z obravnavo najbolje počakati do naslednjega parlamentarnega mandata.
