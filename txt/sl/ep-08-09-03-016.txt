<CHAPTER ID="016">
Trgovina s storitvami (razprava)
<SPEAKER ID="349" NAME="Predsednik">
Naslednja točka je poročilo gospoda Syeda Kamalla v imenu odbora za mednarodno trgovino o trgovini s storitvami.
<SPEAKER ID="350" NAME="Syed Kamall">
poročevalec. - Gospod predsednik, najprej se zahvaljujem poročevalcem v senci in njihovi skupini svetovalcev za njihov koristen prispevek k temu poročilu. Menim, da smo imeli nekaj zelo zanimivih razprav, v katerih se nismo vedno strinjali. Vendar nam je vsaj uspelo voditi razprave na zelo vljuden način.
<P>
Prav tako se zahvaljujem sekretariatu odbora za mednarodno trgovino za njihov prispevek in, ker sem že pri zahvalah, se zahvaljujem vsem uradnikom generalnega direktorata za trgovino za njihove koristne nasvete in predloge.
<P>
Zagotovo si Evropska unija kot največji izvoznik storitev zelo prizadeva za odprtje novih trgov za storitve. Vendar je moje osebno zanimanje v zvezi s tem področjem bolj usmerjeno na način, kako se lahko storitve uporabijo kot orodje, da se najrevnejšim pomaga iz revščine.
<P>
Vendar preden to naredimo, se spomnimo, kako pomembne so storitve. Storitve predstavljajo 75 % ali približno toliko (o natančnih zneskih se razpravlja in prereka) bruto domačega proizvoda EU v primerjavi z 2 % za kmetijstvo. V Afriki storitve predstavljajo 52 % bruto domačega proizvoda v primerjavi s 16 % za kmetijstvo, pri čemer se delež povečuje. Če se upoštevajo te številke, je resnično škoda, da se je na krogu pogajanj za razvoj iz Dohe tako zelo poudarjalo kmetijstvo, saj se bo dejansko z odprtjem trgovine in storitev veliko ljudi rešilo iz revščine. Zato sem bil pripravljen sprejeti predloge sprememb, ki navajajo, da pogajanja o trgovini in storitvah niso namenjena le interesom EU, ampak tudi gospodarski rasti najrevnejših držav.
<P>
Ne smemo pozabiti, kaj razvoj dejansko pomeni: rešiti ljudi iz revščine, kar lahko dosežemo s spodbujanjem podjetnikov, da ustvarijo bogastvo in delovna mesta.
<P>
V veliko najrevnejših državah mi podjetniki govorijo, da si zelo prizadevajo za reševanje vprašanja revščine. Vendar dejansko potrebujejo bančne storitve, da dobijo ugodnejše posojilo za širitev svojih podjetij in zaposlitev več ljudi ter ustvarjanje večjega bogastva na lokalni ravni; zavarovalniške storitve, ki zagotavljajo, da se imajo na kaj opreti, če njihovo življenje ali podjetje propade in gre kaj narobe; pravne storitve za uveljavljanje zadevnih pogodb, ki so jih sklenili s partnerji; ter komunikacijske storitve za poznavanje najugodnejših cen na lokalnih trgih, sprejemanje odločitev, kdaj stopiti na lokalni trg, in dejansko vključitev na lokalne trge.
<P>
Vendar moramo vsi priznati, da kadar vlade, ne po svoji krivdi, niso zmožne najrevnejšim državljanom zagotoviti osnovnih storitev, kot je zdravstvo, izobraževanje in voda, potem morajo podjetniki zapolniti primanjkljaje na področju zagotavljanja storitev.
<P>
Žal, trgovina s storitvami predstavlja le približno 25 % svetovne trgovine, vendar ima možnosti, da ustvari veliko več bogastva in delovnih mest. Vendar se vrnimo k nekaterim spornim točkam poročila.
<P>
Ena od točk v razpravi so bile tako imenovane "storitve splošnega gospodarskega pomena", vendar si moramo zapomniti, da različne države to različno opredeljujejo. Nekatere države menijo, da mora zdravstvo, izobraževanje in vodo zagotavljati le država. Druge se obračajo na nedržavne akterje. V Etiopiji, Keniji in Ugandi več kot 40 % ljudi v najnižjem gospodarskem kvintilu prejema zdravstveno oskrbo od zasebnih ponudnikov storitev. Zagotovo moramo spodbujati več naložb v te sektorje.
<P>
V zvezi z izobraževanjem svoje kolege pozivam, da pogledajo delo profesorja Jamesa Tooleyja iz univerze v Newcastlu. Svojo raziskavo je začel na Inštitutu za izobraževanje s sedežem v Londonu v prepričanju, da je zasebno šolstvo dejansko osovraženo. Vendar je kmalu ugotovil, morda v nasprotju z intuicijo, da zasebne šole lahko zagotovijo boljšo izobrazbo revnim. Ko so izvedli raziskavo državnih šol v Indiji, so nekatere preprosto zaprli. V nekaterih šolah se učitelji niti niso pojavili in v enem primeru je učitelj od svojih študentov zahteval, da mu cel dan pripravljajo čaj. Zato so se revni zaposleni odseljevali, ko so videli, da so razmere drugje boljše. Varčevali so, da so lahko plačali zasebno izobraževanje, ki ni potekalo v jeklenih in steklenih trdnjavah, ampak ponavadi v preprosti sobi nad trgovino. Te šole so potem subvencionirale brezplačno šolanje za revne brezposelne.
<P>
Sprašujem, kaj je narobe s spodbujanjem trgovine s temi storitvami, če to pomaga najrevnejšim. Zdaj slišim nekatere poslance v tem parlamentu, ki verjamejo, da lahko le država zagotovi te storitve, ki morajo delovati na podlagi monopola. Tudi v primeru neuspešnosti držav ali kadar država ne zbere dovolj prihodkov za zagotavljanje teh storitev, ne verjamejo, da se mora nedržavnim akterjem dovoliti, da odpravijo pomanjkljivosti. Ali bi raje videli, da najrevnejši nimajo dostopa do vode? Ali bi raje videli, da najrevnejši nimajo dostopa do izobraževanja? Ali bi raje videli, da najrevnejši nimajo dostopa do zdravstva, kot da obiskujejo zasebnega ponudnika?
<P>
Naslednja sporna točka je suverenost. Torej, strinjam se s tistimi, ki trdijo, da naših pogajalskih partnerjev ne moremo prisiliti, da odprejo trgovino s storitvami. Vendar se moramo zagotovo strinjati, da, če se država odloči liberalizirati to, kar mi obravnavamo kot storitve splošnega gospodarskega pomena, od države nimamo pravice zahtevati, naj ne liberalizira svojih trgov.
<P>
Kljub temu moram povedati, da so me nekateri moji kolegi razočarali: nekateri poslanci tega parlamenta menijo, da moramo državam v razvoju dejansko sporočiti, da zaprejo svoje trge. Ni pomembno, ali je zasebno ali državno. Ni pomembno, ali so ponudniki državni ali tuji. Pomembno je, da deluje. Namesto tega menim, da moramo sodelovati pri odpravi trgovinskih ovir, ki škodijo revnim.
<P>
Sodelovati moramo pri ukinitvi državnih monopolov, ki veliko najrevnejšim ne omogočajo temeljnih storitev, pri čemer moramo biti naklonjeni navedenim podjetnikom, ki želijo rešiti vprašanje globalne revščine z ustvarjanjem bogastva in delovnih mest s povečanimi naložbami v storitve.
<SPEAKER ID="351" NAME="Peter Mandelson">
komisar. - Gospod predsednik, Evropskemu parlamentu sem hvaležen za to poročilo. Kot je navedeno, storitve predstavljajo največji delež bruto domačega proizvoda v državah v razvoju. Liberalizacija trgovine s storitvami je zato ključnega pomena za gospodarsko rast, kot tudi za države v razvoju, v katerih storitve niso zadostno razvite.
<P>
V veliki meri se strinjam s stališči, ki so bila izražena v poročilu. So v skladu z našo globalno evropsko strategijo. Ta temelji na visoko zastavljenem večstranskem programu in previdno izoblikovanem sklopu dvostranskih sporazumov. V celoti smo zavezani razvojni razsežnosti večstranskega trgovinskega kroga in, kot potrjuje poročilo, sprejemamo večstransko upravljanje storitev kot pozitivno v korist EU in tudi revnejših držav.
<P>
Strinjam se s spodbudo v poročilu za visoko zastavljeno raven zavezanosti pri pogajanjih, ki potekajo, in prihodnjih pogajanjih za dvostranske in regionalne sporazume. Natančno upoštevamo priporočila v poročilu glede različnih pogajanj, ki potekajo in splošno zadevajo sektorje, ki jih naša storitvena industrija obravnava kot pomembne.
<P>
Dovolite, da navedem splošen premislek o pogajanjih glede sporazumov o storitvah, ki velja za dvostranske in večstranske dogovore. Hitra rešitev za pogajanja o storitvah ne obstaja, tudi preprosti obrazec, ki bi veljal za vse sektorje storitev in vse države, ne. Ta pogajanja vključujejo obravnavanje zapletenega in pogosto natančnega sklopa ureditvenih okvirjev držav na področjih, ki so tako različna, kot je izraženo v zadnjem delu vašega poročila, tj. od finančnih storitev do zdravstvene oskrbe ali izobraževanja. To moramo izvesti na nevsiljiv način, ki ohranja pravico tretjih držav, da doma urejajo različne storitvene sektorje, kot želijo same, medtem ko jih odprejo zunanji ponudbi, če je konkurenčnost zaželena. Razlikovanja ne sme biti.
<P>
Priznavamo, da nekateri storitveni sektorji predstavljajo večji delež bruto domačega proizvoda kot drugi, ter da je v zvezi s tem liberalizacija njihove trgovine lahko bolj vplivala na našo splošno blaginjo. Vendar moramo pri dajanju prednosti kateremu koli zadevnemu sektorju med drugimi dejavniki upoštevati relativno specializacijo naših držav in regij EU za različne sektorje.
<P>
Končno, naj izrazim še mnenje o večstranskem procesu. Vaše poročilo pozdravlja objavo signalne konference o storitvah kot del ministrskih pogajanj o razvojni agendi iz Dohe. Dejansko smo si zelo prizadevali za ta dogodek, ki je potekaj julija v Ženevi. Bil je relativno uspešen. Nismo slišali vseh zadev, ki bi jih želeli, vendar smo slišali dovolj, da lahko rečemo, da so članice Svetovne trgovinske organizacije in številne od naših ciljnih držav razumele pomembnost, ki jo pripisujemo rezultatu uspešnega dostopa na trg v storitvenem sektorju.
<P>
Ne morem napovedati, kako bodo napredovali večstranski pogovori pri pogajanjih o razvojni agendi iz Dohe s točke, na kateri smo jih končali julija. Smo v razmerah, v katerih je eno vprašanje, tj. posebni zaščitni mehanizmi v kmetijstvu držav v razvoju, neposreden vzrok za neuspeh, čeprav so še druga vprašanja, ki jih je treba odpraviti. Zato je podpora dogovoru o splošnih podrobnostih kot celota zelo krhka in ni le vprašanje premagovanja razlik v kmetijstvu med Združenimi državami in Indijo. Počutim se, kot da imamo v rokah neprecenljivo vazo, ki je ročno izdelana, vendar jo moramo prenesti preko zelo spolzkih tal. Eden nepravilen gib in celotna zadeva se lahko razbije na veliko majhnih koščkov. Zato moramo pri premikanju biti previdni. Ne moremo mirovati, vendar se je enako težko premakniti naprej.
<P>
Pripravljeni smo se ponovno vključiti na kateri koli ravni je koristno, da zagotovimo, da ne zgubimo tistega, kar smo dosegli in kar je že predloženo. Vendar morajo biti ostali resnično politično zavezani k sodelovanju pri pogajalskem procesu. V tem smislu napredek, dosežen na signalni konferenci za storitve, ne bo zaman. Izražena sporočila so predstavila prilagodljivost naših ključnih trgovskih partnerjev na področju storitev, kar so dragocene informacije.
<P>
V sedanjih okoliščinah neuspelih pogajanj v Ženevi lahko največ prispevamo z realistično pozitivnim odnosom ter s pojasnitvijo, da lahko zamudimo veliko priložnost, če nam ne uspe. Vaše poročilo je zato pravočasno, ker jasno in uravnoteženo sporoča, kako pomembna je liberalizacija trgovine na enem od ključnih področij dogovora o razvojni agendi iz Dohe, tj. področje storitev, za nas in naše partnerje. Veselim se nadaljevanja svojega sodelovanja in dialoga s Parlamentom na tem področju in drugih področjih trgovinske politike.
<SPEAKER ID="352" NAME="Olle Schmidt" LANGUAGE="SV">
Gospod predsednik, trgovina s storitvami je danes nujna za vsa gospodarstva. Ni mogoče, da katera koli država doseže gospodarski uspeh z drago in neučinkovito storitveno infrastrukturo. Zato se zelo zahvaljujem gospodu Kamallu za odlično in pomembno poročilo.
<P>
Proizvajalci in izvozniki tekstila, paradižnika in drugega blaga ne bodo konkurenčni, če nimajo dostopa do učinkovitega bančnega sistema, učinkovitih zavarovalniških podjetij, računovodskih podjetij, telekomunikacij in prevoznih sistemov.
<P>
Mnenje odbora za ekonomske in monetarne zadeve poudarja, da je dostop do finančnih storitev, kot so mikro krediti, dostop do osnovnih bančnih storitev in mednarodnih bančnih nakazil, potreben zato, da se posamezniki iz držav v razvoju vključijo v osnovne gospodarske dejavnosti in ustanovijo podjetja.
<P>
Odbor prav tako poudarja, da so zaradi posebnih značilnosti finančnega sektorja v globaliziranem svetu potrebne premišljene rešitve. To je tudi zadeva, o kateri je govoril komisar Mandelson. Če naši partnerji v pogajanjih, predvsem države v razvoju, zavrnejo priložnost za odprtje trga storitev, bo to zmanjšalo njihove možnosti za gospodarski razvoj.
<P>
Tistim v tej skupščini, ki dvomijo, pravim: poglejte, kako so se razvile vaše države. Razvoj trgovine z blagom je potekal hkrati z razvojem trgovine s storitvami. Gospod predsednik, to je koristilo vsem državljanom.
<SPEAKER ID="353" NAME="Zbigniew Zaleski">
v imenu skupine PPE-DE. - Gospod predsednik, v ozadju socialističnega pristopa proti liberalizaciji tega trga je strah, da bo država izgubila vpliv na storitve, če bodo prišle v roke zasebnikov, ter da bo nekaj narobe. Petdeset let komunizma je dokaz, da ni tako. Konkurenčne storitve v turizmu, financah, prometu, ki omogoča dostop do stvari, ter izobraževanju in usposabljanju so velik izziv in upanje za pomoč revnim državam pri razvoju.
<P>
Kako si predstavljam pomoč pri razvoju, če primerjamo trg blaga, ki so otipljive stvari, in storitev? Storitve so ljudje, ki opravljajo dejavnosti. Omogočajo prenos znanja. Bistvo ni v podarjanju rib, ampak v ribiški palici, kot smo ponavadi govorili v tem parlamentu. Poleg tega to omogoča sproščanje osebnih pobud, inovacije in več sodelovanja pri različnih dejavnostih. Tudi trg storitev se lahko bolj prilagodi kulturnih zahtevam, je prožnejši ter se lažje prilagaja zahtevam lokalnih predpisov, ki jih je treba upoštevati v kateri koli državi. S tem se lahko zmanjša brezposelnost. Na socialni ravni se lahko doseže večje vključevanje ljudi iz različnih okolij in socialnih razredov.
<P>
Govorimo o vodi, izobraževanju ter zdravju, in zakaj bi ne. Petdeset let komunizma in nedavne spremembe v moji državi so dokazale, da je liberalizacija bolj dobronamerna kot slaba, pri čemer jo odločno podpiram.
<SPEAKER ID="354" NAME="Françoise Castex">
v imenu skupine PSE.
<P>
(FR) Gospod predsednik, gospod komisar, gospe in gospodje, najprej se zahvaljujem poročevalcu za kakovost njegovega poročila. Omogočil nam je priložnost za novo, izčrpno razpravo o trgovini s storitvami. Določili smo lahko, kaj nas zbližuje, in opredelili nekaj točk za razpravo. Videli bomo, ali te na koncu razprave in glasovanja predstavljajo resno razhajanje.
<P>
Kadar govorimo o notranjem trgu ali zunanji trgovini se strinjamo glede dejstva, da trg storitev predstavlja največji delež pri ustvarjanju bogastva in četrtino svetovne trgovine. Dejansko je mogoče, da ta gospodarski sektor v Evropski uniji še lahko raste. Zato je upravičeno vključevati trg storitev v dvostranska in večstranska trgovinska pogajanja. Vendar bomo morali določiti načela in pogoje za trg trgovine s storitvami.
<P>
Prva točka, ki jo moja skupina želi poudariti, je, da je treba razlikovati med trgom storitev in trgom blaga. Storitve niso kot blago iz več razlogov. Najprej, storitve nimajo istih značilnosti; nekatere so povezane s temeljnimi potrebami in pravicami. Menimo, da je zelo potrebno razlikovati med komercialnimi in nekomercialnimi storitvami v zdravstvu ali izobraževanju. Osnovnim storitvam, kot je voda in energija, je treba določiti poseben status.
<P>
Storitve niso kot blago, ker trgovanje z njimi pogosto zelo neposredno vključuje človekovo prizadevanje in ne le navidezno trgovanje s tehnologijami. Čeprav se s storitvami lahko ustvarjajo nova delovna mesta, so tudi sektor, v katerem je največ neformalnih zaposlitev in največ negotovosti. Zato sem zadovoljna, da poročilo določa, da pravila trgovanja morajo spoštovati standarde zaposlovanja, ki jih je oblikovala Mednarodna organizacija dela. V naših razvojnih ciljih se moramo boriti tudi proti negotovosti in revščini.
<P>
Končno, nismo zanemarili ciljev iz Dohe in mednarodne trgovine kot nosilca razvoja. S tem stališčem se zavezujemo k upoštevanju različnih interesov držav članic in držav v razvoju pri pogajanju za zavezujoče načrte in gospodarske partnerske dogovore. Evropska unija mora upoštevati stopnje razvoja, hitrost in želje držav pri odpiranju trgov storitev, zlasti pri liberalizaciji nekaterih od njihovih storitev. S tem mislim zlasti na finančne storitve. Izvajanje pritiska na tretje države glede načina načrtovanja in upravljanja storitev ni sprejemljivo. Suverenost teh držav je treba spoštovati, kadar to zadeva vprašanja, ki so tako občutljiva, kot so javne ali finančne storitve.
<P>
Ne vem, ali bomo glede tega vprašanja sprejeli popolno soglasje. Mogoče je to področje, ki v tem parlamentu ločuje desnico in levico.
<SPEAKER ID="355" NAME="Ignasi Guardans Cambó" LANGUAGE="ES">
Gospod predsednik, to poročilo jasno poudarja pomembnost storitev v naših gospodarstvih in pomembnost njihove postopne liberalizacije.
<P>
Res je, da je ta poročevalec v senci z zanimanjem spremljal razpravo, ki potrjuje, zakaj nekateri sedimo na sredini tega parlamenta, in ne na eni, ali drugi strani, torej, zakaj nekateri sedimo tukaj, na sredini.
<P>
Kaj nas razlikuje, če prijazno vprašam, od ljudi, ki se še vedno oklepajo določene zamisli o tem, kaj storitve so, kaj se lahko in kaj se ne sme privatizirati, od ljudi, ki še vedno ne prenesejo zamisli, da nekatere storitve lahko zelo učinkovito zagotavlja zasebni sektor, pogosto učinkoviteje kot javni sektor, pogosto celo neodvisno od razvitosti države, od ljudi, ki še vedno zahtevajo, da je država v manj razvitih državah zelo vplivna, kot da je vplivnost države odgovor na vse njihove težave, ne da bi upoštevali, da je tako velik vpliv države pogosto podlaga za veliko moč, ki jo ima v navedenih državah korupcija.
<P>
To je nekaj opomb, nekaj nezaupanja glede svobodne konkurence, svobodnega podjetništva in možnosti, da državljani prejmejo storitve s samo družbo prek svobodnega gospodarstva.
<P>
To smo slišali v tej razpravi. Vendar želim pojasniti, kar je tudi razlog, da smo v sredini, da se prav tako v celoti ne strinjamo s poročevalcem, čeprav je pozneje radodarno sprejel predloge sprememb od drugih skupin, ker se nam včasih zdi, da poročevalec dejansko nima dovolj rahločutnosti, ali da včasih morda ni zadostna, da bi ocenil, kaj pomeni splošni pomen, da bi razumel, da vse ni predmet tržnih pravil, in da bi razumel, da države članice dejansko morajo imeti svobodo in jo ohraniti za zaščito nekaterih storitev izven samega trga v obliki, ki jo je mogoče regulirati, ali za zagotavljanje storitev izključno z javnim sektorjem.
<P>
Katere so te storitve? Ne moremo reči. Niti v Evropi nismo enotni, kaj splošen pomen je: obstajajo različne rešitve za ocenjevanje javnega in storitvenega sektorja pri zbiranju odpadkov, izobraževanju, vodi, pogrebnih storitvah, pokopališčih, javnem prevozu in poštnih storitvah celo v Evropi. Vendar je treba razumeti, da imajo izobraževanje, zdravstvo itd. razsežnost, ki se ne sme v celoti in popolnoma prepustiti zasebnim podjetjem.
<P>
Zato spodbujajmo liberalizacijo storitev; razumimo, da s tem izboljšujemo storitve, ki jih državljani prejemajo. Pomembno je, da Evropska unija prevzame pobudo v zvezi s tem v vseh svojih trgovskih sporazumih, zlasti ko se srečujemo z neuspehom (za katerega ne vemo, ali je začasen, ali stalen) kroga pogajanj iz Dohe ter celotnega večstranskega okvira na tem področju.
<P>
Evropska unija ima zato znatno odgovornost, da zahteva povečanje in dejansko prisili k liberalizaciji storitev tudi v manj razvitih državah, vendar z dejanskim upoštevanjem njihove svobode in z razumevanjem, da to mora vključevati, pri čemer zaključujem, gospod predsednik, zelo močno regulacijo. V veliko primerih je treba v liberalizacijo vključiti regulacijo in jasna pravila, ki spoštujejo svobodo in avtonomijo vsake države članice, da se zase odloči, kaj mora ob upoštevanju tradicije, realnih razmer prebivalstva ali dejanskih okoliščin ostati del javnega sektorja.
<SPEAKER ID="356" NAME="Cristiana Muscardini">
v imenu skupine UEN. - (IT) Gospod predsednik, gospe in gospodje, v imenu skupine Združenje za Evropo narodov čestitam gospodu Kamallu za odlično opravljeno delo. Storitveni sektor, kot je priznal sam, je najpomembnejši sektor na vsem svetu. Tudi v Afriki in Aziji je najpomembnejši sestavni del bruto domačega proizvoda. Vendar mora biti ta strateški sektor gonilo gospodarske rasti, zlasti v državah, ki se še vedno ne razvijajo dovolj.
<P>
Poročilo dobro razlaga znatno rast v trgovini s storitvami kot nosilcu večje blaginje in stabilnosti, zlasti za države, ki se še morajo razviti. Trgovina s storitvami je tudi prenos znanja med državami in državljani. Zato je svoboda za izvajanje takšne trgovine, če upošteva skupna in pomembna pravila, ključna za katero koli razvojno strategijo. Vendar ne sme nihče poskušati izvažati ali uvažati modelov za druge: vsaka država v razvoju mora sprejeti ustrezne časovne okvire za svojo razvojno zmožnost.
<P>
Zato mora nova pot k liberalizaciji upoštevati dejstvo, da morajo vlade zadostiti potrebe državljanov in ne, kot se včasih žal dogaja v Afriki, kadar vlade niso sposobne svojim ljudem zagotoviti osnovnih storitev, kot sta voda in energija, ponuditi priložnost za zagotavljanje storitev javnim podjetjem, povezanih z vladami drugih držav, ker zagotovo tvegajo, da se pojavijo gospodarske, politične in varnostne težave tudi na mednarodni ravni.
<P>
Neuspeh kroga pogajanj iz Dohe je žal kaznovala vse: Evropsko unijo, industrializirane države, vendar menimo, da zlasti najrevnejše države. Zato upamo, da s tem poročilom odločno sporočamo, da si ponovno prizadevamo za skladen razvoj družbe v celoti.
<SPEAKER ID="357" NAME="Caroline Lucas">
v imenu skupine Verts/ALE. - Gospod predsednik, na začetku se poročevalcu zahvaljujem za njegovo odprtost in sodelovanje. Vendar naša skupina kljub temu na jutrišnjem glasovanju tega poročila ne bo mogla podpreti, dejansko delno zaradi navedene domneve, da je trgovina s storitvami v osnovi popolnoma enaka kot trgovina z blagom. Že gospa Castex je dejala, da to preprosto ne drži.
<P>
S tem se ne moremo strinjati, še najmanj, ker trgovina s storitvami skoraj vedno zahteva spreminjanje nacionalne zakonodaje ali izvedbenih uredb, ki pogosto posegajo globoko v socialno strukturo družbe, zlasti če to zadeva osnovne storitve, brez katerih ljudje ne morejo živeti.
<P>
Prav tako ne drži, da sami člani Svetovne trgovinske organizacije vedno bolj razlikujejo med trgovino z blagom in trgovino s storitvami. Na zadnjem ministrskem srečanju pred nekaj meseci, julija, v Ženevi je skupina latinskoameriških držav tudi razposlala predlog, da se iz Svetovne trgovinske organizacije v celoti umaknejo zdravstvo, izobraževanje, voda, telekomunikacije in energija, dejansko na podlagi tega, da so to v osnovi javne storitve in človekove pravice, ki se jih ne sme obravnavati kot tržno blago. Končno, poročilo selektivno navaja nekatere pozitivne nacionalne primere liberalizacije in osnovnih storitev, vendar sploh ne omenja veliko uničujočih primerov, ki bi se lahko enakovredno navedli in ki se jih moramo zavedati.
<P>
Vprašanje, na katerega se želim osredotočiti, je težava liberalizacije bančnih storitev. Vprašanje, ki se je letos največkrat pojavljalo v naslovih časopisov, je globalna finančna kriza. Na splošno velja, da jo je povzročilo pomanjkanje ustrezne regulacije finančnih trgov. Kljub temu bogatejše države v pogajanjih Svetovne trgovinske organizacije o storitvah zahtevajo nadaljnjo deregulacijo, pri čemer to poročilo dejansko v celoti podpira navedeni predlog. Zdi se mi malo ironično, da je direktor Svetovne trgovinske organizacije, Pascal Lamy, pozval k zaključku agende Svetovne trgovinske organizacije kot rešitvi globalne finančne krize, medtem ko bi po objektivni oceni njene dejanske politike najverjetneje prispevale k nadaljnji finančni nestabilnosti.
<P>
Razočarana sem, ker so bili vsi naši predlogi sprememb, ki bi zahtevali vsaj odlog nadaljnje liberalizacije finančnih storitev dokler forum o finančni stabilnosti ne objavi svojih priporočil za nekatere nove osnovne predpise, kot so kapitalske zahteve in čezmejna likvidnost, (kar je bila le blažja zahteva, naj počakamo na to) dejansko zavrnjeni. Zato smo ponovno predložili navedene predloge sprememb, pri čemer vas nedvomno pozivamo, da jih podprete.
<SPEAKER ID="358" NAME="Helmuth Markov">
v imenu skupine GUE/NGL. - (DE) Gospod predsednik, gospod komisar, gospe in gospodje, konsenz poročila je splošno prepričanje, da je večstranski sistem meril in predpisov pomemben in potreben, da si trgovina in razvoj ne smeta nasprotovati ter da je Evropska unija zlasti odgovorna zaradi svoje gospodarske pomembnosti pri oblikovanju mednarodnih gospodarskih odnosov.
<P>
Vendar se pristopi temeljno razlikujejo. Domnevno je v osnovi pomembno, da izboljšamo dostop na svetovni ravni, kakovost ter izbiro storitev, zlasti v državah v razvoju. Vendar to ni dosegljivo s konceptom konkurenčnosti, ki zajema vsa področja, liberalizacijo in privatizacijo, zlasti v javnih sektorjih (voda, zdravstvo, izobraževanje, energija in potniški promet).
<P>
Še manj ustrezen način za spodbujanje globalnega trajnostnega razvoja je strategija deregulacije, za katero si Komisija prizadeva v večstranskih in vedno več tudi v dvostranskih pogajanjih, ker je usmerjena predvsem na dostop evropskih podjetij na svetovni ravni, ki delujejo mednarodno, pri čemer se premalo osredotoča na mala in srednje velika podjetja.
<P>
Še ena točka: Evropska unija želi končati sporazume o prosti trgovini, ki zadevajo tudi tuje investicije, z državami, kot so Kitajska, Koreja, Indija, države ASEAN ter afriške, karibske in pacifiške države. V nasprotju je Nemčija pred kratkim uvedla zakon, v skladu s katerim velja, da se lahko delež tujih delnic z glasovalno pravico v nemškem podjetju omeji na največ 25 %. Ko je Bolivija menila, da je veliko višji delež tujega kapitala v njeni proizvodnji zemeljskega plina treba omejiti, se je Evropa pritoževala.
<P>
Moja skupina je prepričana, da se mora vsaka država zase odločiti, v skladu s katerimi pravili se želi odpreti globalni konkurenci in koliko. Predsednik Arias je danes dejal, da potrebujemo nesorazmeren pristop. To je bistveno.
<SPEAKER ID="359" NAME="Georgios Papastamkos" AFFILIATION="PPE-DE">
(EL) Gospod predsednik, kot sta izjavila poročevalec in komisar Mandelson, so storitve eden od najbolj dinamičnih sektorjev v evropskem in globalnem gospodarstvu. Vendar moramo priznati, da lahko še znatno okrepimo mednarodno trgovino storitev, kar bi koristilo podjetjem in še bolj potrošnikom.
<P>
V smislu izvoznega trženja je storitveni sektor zlasti pomemben za države v razvoju. Progresivno odpiranje trgov, ki temelji na načelu različne obravnave, prispeva k prenosu tehnologije, znanja in izkušenj ter izboljšanju njihove infrastrukture.
<P>
Primarni cilji EU so zavezujoča konsolidacija vsaj obstoječega stanja v zvezi z dostopom do trgov in njihova nadaljnja liberalizacija. Po mojem mnenju je potrebno zmanjšati ovire, s katerimi se srečujejo evropska podjetja, ter zagotoviti večjo preglednost in predvidljivost na tujih trgih.
<P>
Raven ponudb in splošni potek pogajanj Svetovne trgovinske organizacije v storitvenem sektorju sta do zdaj nezadovoljiva. Dvostranska ali medregionalna pogajanja o visoko zastavljenih sporazumih v prosti trgovini so postala nujen dodatek k večstranskemu okviru, zlasti po neuspehu julijskih pogajanj.
<P>
V pogajanjih o nadaljnjem odpiranju trgov bo treba zagotoviti pravico do regulacije za samo EU in njene trgovinske partnerje, zlasti na področju javnih storitev in storitev splošnega pomena.
<SPEAKER ID="360" NAME="Carlos Carnero González" AFFILIATION="PSE">
(ES) Gospod predsednik, gospodu Zaleskemu in gospodu Guardansu sporočam, da, kot vesta, obstaja znamenita slika Goye z naslovom "Spanje razuma poraja prikazni", pri čemer včasih sanje o liberalizaciji s strogimi pravili trga lahko porajajo neučinkovitost in neenakost. Ko govorimo o storitvah, moramo to dejansko upoštevati.
<P>
Zamislimo si na primer revno državo, v kateri izobraževanje ne deluje dobro in v kateri se je odločilo, da bodo prišli zunanji akterji in domnevno zagotovili kakovostno izobraževanje otrokom te države. Kako smo lahko prepričani, da navedena zasebna podjetja tega ne bodo storila s ciljem, da postanejo monopol ali oligopol, ali določila cene, ki niso dosegljive potrošnikom, v tem primeru učencem, in na koncu prav tako izvajala nekakovostno izobraževanje? Kdo nam lahko to zagotovi? Ker se to lahko zgodi. V tem primeru ne bi imeli proste konkurence, ampak popolnoma regulirane konkurence v zasebnih rokah.
<P>
Zato moramo jasno podpreti privatizacijo trgovine s storitvami ter hkrati ločevati med javnimi storitvami in storitvami splošnega gospodarskega pomena, kar zagotavlja, da so merila in pravila o dostopnosti in kakovosti izpolnjena ter da so socialna merila dejansko prisotna.
<P>
Krepitev gospodarstev pomeni krepitev držav članic - tistih, ki so odprte pravilom trga, vendar ne prepustijo državljanov izključno na voljo tistim, ki jih bolj spretno izvajajo.
<SPEAKER ID="361" NAME="Mieczysław Edmund Janowski" AFFILIATION="UEN">
(PL) Gospod predsednik, gospod komisar, čestitam gospodu Kamallu za njegovo odlično poročilo. Čestitke.
<P>
Poudariti je treba, da je dostop do trga in prosta trgovina s storitvami temeljna za gospodarsko rast in zmanjšanje brezposelnosti. Ta rešitev koristi našim državam in regijam. Ta ugodnost vključuje tudi partnerje izven Evrope, zlasti revne države. Pogajanja na podlagi agende iz Dohe morajo zagotoviti usklajen storitveni sveženj, vključno s finančnimi storitvami, v zvezi s katerimi je EU najbolj odprta in pregledna.
<P>
Vendar mora ta odprtost vključevati tudi vzajemnost in spoštovanje. V zvezi s tem moramo obravnavati tudi tako imenovan "davčni raj". Pravila, ki so sprejeta, morajo upoštevati potrebo po spodbujanju konkurence in zato znižati cene in dvigniti kakovost storitev, ter se po drugi strani boriti proti korupciji in monopolizaciji trga.
<P>
V zvezi s tem izpostavljam, da trgovina s storitvami vedno bolj vključuje visoko tehnologijo, informacijsko tehnologijo, kulturne dobrine itd. Storitve, ki se ponujajo preko spleta, zaslužijo posebno pozornost. Zagotoviti je treba pravice intelektualne lastnine in varstvo osebnih podatkov, pri čemer mora obstajati zaščita proti prevaram, trgovini s pornografijo in drugim kriminalnim dejanjem. Družba, ki se stara, in invalidi potrebujejo vedno več storitev na področju zdravstva in oskrbe. Zato moramo načrtovati večje število priseljencev, ki bodo delali na teh področjih. Zaradi sedanjih političnih razmer moramo pozornost usmeriti na energetske in komunikacijske storitve.
<P>
Slišali smo, da so povsod na svetu storitve zelo pomemben del bruto nacionalnega proizvoda. V globalni trgovini s storitvami se kaže rastoči trend, pri čemer že predstavlja četrtino storitev. Upajmo, da nam uspe ustvariti sistem jasnih in pravičnih pravil, ki zagotavljajo, da so vse strani enakopravne. To ne bo preprosto, vendar kdo pravi, da moramo opravljati le preproste naloge.
<SPEAKER ID="362" NAME="Jens Holm" AFFILIATION="GUE/NGL">
(SV) Gospod Kamall poziva k daljnosežnemu odpiranju trgov storitev v državah v razvoju. Žal je to v celoti v skladu s sedanjo trgovinsko politiko EU. Gospod Kamall na primer želi, da lokalnim podjetjem ali javnemu sektorju v državah v razvoju, ki zdaj izvajajo storitve, konkurirajo multinacionalna evropska podjetja.
<P>
To je politika, ki se je v Evropi že preizkusila. Moja država Švedska je ena od prvih držav, ki je deregulirala svoj trg na področju energije, elektrike, železnice in poštnih storitev. Danes vidimo rezultat: višje cene, slabše vzdrževanje in pogosto manj kakovostne storitve. Nekaj monopolov lahko služi z dobički, kot jih še ni bilo, od storitev, ki so bile prej v skupnem lastništvu.
<P>
Ali je to razvojni model, ki ga moramo prodati državam v razvoju? Ne. Na srečo obstajajo države, ki stvari počnejo drugače.
<P>
Norveška, ki je neodvisna od EU, je preklicala vse zahteve na podlagi splošnih sporazumov o trgovini s storitvami za liberalizacijo storitvenega sektorja revnih držav.
<P>
Na splošno je Norveška spregovorila proti politiki, v katero država ne posega in ki jo EU uveljavlja glede na Svetovno trgovinsko organizacijo. To vzbuja upanje. EU mora na prvo mesto postaviti potrebe revnih držav, namesto da poziva k deregulaciji in privatizaciji.
<SPEAKER ID="363" NAME="Daniel Varela Suanzes-Carpegna" AFFILIATION="PPE-DE">
(ES) Gospod predsednik, čestitam svojemu kolegu gospodu Kamallu za njegovo poročilo, v katerem poudari potrebo po razvoju mednarodnega trga storitev, ki upošteva različne razmere držav v razvoju, pri čemer ne zanemarja, da morajo biti pogoji pravični za vse strani.
<P>
Po eni strani obstaja velik potencial, da Evropska unija odpre svoj storitveni sektor novim trgom, na katerih ima veliko primerjalno in konkurenčno prednost na globalni ravni: razvoj novih poti za sektor, eno od glavnih orodij, s katerimi lahko Evropa obvladuje izziv globalizacije.
<P>
Po drugi strani to predstavlja veliko prednosti za države v razvoju.
<P>
Najprej, na tem področju bi jim koristilo znanje in spretnosti Evropske unije, ki jih potrebujejo za razvoj svojih lastnih gospodarstev, zlasti v osnovnih in meddisciplinarnih sektorjih, kot so finančne storitve. Zato bi to omogočilo prenos tehnologij iz evropskih institucij in podjetij. Ugodnejši gospodarski okviri bi povzročili "učinek privabljanja" naložb iz drugih delov sveta, zato bi se prednosti za njihova gospodarstva znatno povečale.
<P>
Drugič, zaradi napredovanja pogajanj bi se izboljšale razmere za tiste, ki želijo storitve zagotavljati, ter podjetja, ki si želijo zagotoviti svoj položaj v Evropi.
<P>
Iz poročila izpostavljam potrebo, da se ravna v skladu s temeljnimi pravili Mednarodne organizacije dela, zlasti v zvezi z delom otrok in prisilnim delom, ker se strinjam, da mora biti odprtost nesorazmerna, vendar v skladu s pravili poštene konkurence in pravičnih pogojev, pri čemer se ne pozablja na interese naših podjetij.
<P>
Pozvati moramo k večji zavezanosti, zlasti velikih nastajajočih gospodarstev Kitajske, Indije in Brazilije, ki je vedno v okviru Svetovne trgovinske organizacije. Poročilo navaja specifične primere različnih trgovskih blokov, kot so ASEAN, zalivske države, Indija in Koreja. Poročilo ne vključuje enega območja, katerega razvojna raven in gospodarske razmere so primerne za razvoj našega storitvenega sektorja. Govorim o Mercosurju in v njegovem okviru o Braziliji; bil sem poročevalec Parlamenta za poročilo o statusu pogajanj s to državo. Čeprav ni izrecno omenjena med glavnimi točkami poročila, sem jo želel omeniti, zato da bi se vključila.
<SPEAKER ID="364" NAME="Glyn Ford" AFFILIATION="PSE">
Gospod predsednik, priznavam veliko količino dela, ki jo je moj kolega Syed Kamall opravil pri pripravi poročila o trgovini s storitvami, vendar se bojim, da mu ne morem čestitati za njegovo delo brez zadržkov, ker se v osnovi ne strinjam z nekaterimi elementi njegovega pristopa.
<P>
Ključno vprašanje so storitve splošnega gospodarskega pomena. Tukaj, običajno v Evropskem parlamentu, med skupino socialdemokratov in krščanskimi demokrati dosežemo točko kompromisa, ki izraža politično ravnovesje sil v tej instituciji. Vendar se bojim, da ob tej priložnosti tega kompromisa nismo sprejeli: dejansko smo slišali nekaj pripomb njegovih kolegov, ki namigujejo, da se nekateri od njegovih kolegov, tisti, ki imajo bolj razvito socialno zavest, nemirno presedajo in počutijo zelo neudobno zaradi pristopa, ki ga je izbral poročevalec.
<P>
To je zagotovo najbolj liberalno poročilo (s čimer mislim na slabšalni pomen izraza, da ne bo pomote), ki ga je odbor za mednarodno trgovino kadar koli predložil na plenarno zasedanje. Neučinkovito razlikuje med komercialnimi in nekomercialnimi storitvami, pri čemer bomo lahko jaz in velika večina moje skupine glasovali za poročilo gospoda Kamalla le, če bodo sprejeti predlogi sprememb številka 2, 11 in zlasti predlog spremembe številka 5, ki bodo ščitili univerzalne, dostopne in visoko kakovostne javne storitve za vse.
<SPEAKER ID="365" NAME="Reinhard Rack" AFFILIATION="PPE-DE">
(DE) Gospod predsednik, storitve so bistven del naše gospodarske prihodnosti. To ne drži le za visoko razvita gospodarstva tukaj v Evropi, ampak prav tako in zlasti za tako imenovane države v razvoju. Ker je to res, moramo dokazati, da je deregulacija, ki smo jo v preteklosti dosegli v sektorju prevoza blaga, naš cilj tudi v storitvenem sektorju. Morda je v veliko primerih tukaj tudi pomembnejša.
<P>
Poročevalec, gospod Kamall, ki se mu zahvaljujemo za poročilo, in gospod Zaleski sta izpostavila, kaj je v storitvenem sektorju mogoče: prenos znanja, boljša usposobljenost, delavna mesta in boljša infrastruktura. To so zadeve, ki jih dejansko moramo podpreti skupaj. Če gledamo na zadeve s tega stališča, moramo upoštevati veliko ideologij, zaradi katerih smo se v Evropi v zadnjih letih in stoletjih prerekali, ne da se preveč oziramo nazaj.
<P>
Podprimo posebne potrebe v nekaterih sektorjih, vendar zavrnimo nadomestne bitke, ki jih nekateri poslanci tega parlamenta želijo biti na hrbtu držav v razvoju.
<SPEAKER ID="366" NAME="Harald Ettl" AFFILIATION="PSE">
(DE) Gospod predsednik, vsi želimo odpreti meje za zagotavljanje storitev. V zvezi s tem bi spregovoril o dveh točkah. Evropska unija je leta 2006 jasno izrazila svoje stališče o zagotavljanju javnih storitev, pri čemer občutljivega področja javnih storitev sploh ni izpostavljala odprti konkurenci.
<P>
Zdaj dejansko poskuša na podlagi splošnih sporazumov o trgovini s storitvami prikrito liberalizirati ta občutljiv sektor. Tukaj ne moremo uporabiti istega pristopa kot za komercialne storitve. Obratno dejansko velja tudi za države v razvoju. EU ne sme izvajati pritiska na države v razvoju in jih prisiliti, da liberalizira javne storitve. O tem morajo odločati same.
<P>
Druga občutljiva točka zadeva trg finančnih storitev. Trg finančnih storitev je od osemdesetih let prejšnjega stoletja doživel zelo naglo rast v najobsežnejše globaliziranih tržnih sektorjih, tudi glede finančnih transakcij. Letni prihodek valutnih trgov znaša 360 trilijonov USD. Vključitev v globalni rastoči trg je dejansko gospodarska svoboda, pri čemer države v razvoju kažejo veliko mero ranljivosti glede zunanjih pretresov. Liberalizacija finančnih storitev mora zato upoštevati razvojni položaj določene...
<P>
(Predsednik je prekinil govornika.)
<SPEAKER ID="367" NAME="Zbigniew Krzysztof Kuźmiuk" AFFILIATION="UEN">
(PL) Gospod predsednik, v tej razpravi želim opozoriti na dve točki. Najprej, res je, da je storitveni sektor leta 2007 v Evropski uniji predstavljal 75 % bruto nacionalnega proizvoda, pri čemer je izvoz storitev iz EU predstavljal več kot 28 % skupnega svetovnega izvoza, vendar je v sami v Evropski uniji še vedno veliko ovir za prosto zagotavljanje storitev ponudnikov storitev iz novih držav članic. Upam, da bo v zvezi s to zadevo EU v prihodnosti bistveno napredovala.
<P>
Drugič, odločno je treba nasprotovati rešitvam, predlaganim v poročilu, s katerimi mora EU, kot del pogajanj Svetovne trgovinske organizacije, enostransko zmanjšati plačila in subvencije za kmetijstvo, da bo, kot je rečeno, nagrajena v obliki dodatnih zaslužkov iz trgovine s storitvami. Ta pristop, ki mu je EU že velikokrat sledila, je pripeljal do omejevanja proizvodnje, včasih tudi do ukinitve veliko sektorjev kmetijske proizvodnje v Evropski uniji, kar je znatno oslabilo varnost hrane v državah EU, pri čemer so v zadnjih mesecih znatno višji stroški kmetijskih surovin.
<SPEAKER ID="368" NAME="Roberto Fiore" AFFILIATION="NI">
(IT) Gospod predsednik, gospe in gospodje, želim, da pozornost namenite dejstvu, da se je govorilo o liberalizaciji bančnega sistema, vendar vsi vemo, da se je po sporazumu Basel II v tem sektorju pojavil monopol, pri čemer smo videli propad podjetij v celoti, gospodarskih enot v celoti, dejansko zaradi monopolizacije finančnega sistema.
<P>
Zato menim, da moramo v nekaterih pogledih ponovno uvesti stari sistem, kooperativni sistem, ki je v podeželskih območjih in veliko delih Evrope zagotavljal podlago za male zasebne pobude in rast družin. Zato dejansko govorimo in ukrepajmo v smislu liberalizacije namesto monopola v tem pomembnem bančnem sektorju, ki zadeva obstoj družin in podjetij v Evropi.
<SPEAKER ID="369" NAME="Paul Rübig" AFFILIATION="PPE-DE">
(DE) Gospod predsednik, gospe in gospodje, menim, da so mala in srednje velika podjetja zelo specifično potrebna tudi na področju finančnih storitev. V Evropi imamo 25 milijonov podjetij. Menim, da bi jih veliko od njih lahko bilo enakovredno uspešnih na mednarodnem trgu.
<P>
Končno, eno od bistvenih vprašanj tudi v najmanj razvitih državah je, kako ustvariti prihodek. Komisar Mandelson zato meni, da je zlasti pomembno, da se ne umaknemo iz pogajanj Svetovne trgovinske organizacije, ampak da jih ponovno spodbudimo. Potrebujemo spodbujanje trgovine, potrebujemo ustrezno zavezanost, pri čemer upam, da bomo to kmalu dosegli.
<SPEAKER ID="370" NAME="Peter Mandelson">
komisar. - Gospod predsednik, zagotovo nameravam odločno nadaljevati s pogajanji za sprejetje dogovora iz Dohe o svetovni trgovini. To je zelo pomembno, pri čemer sem hvaležen, da je spoštovani poslanec to poudaril.
<P>
Dejansko nisem nameraval dajati pripomb ali se odzvati na to razpravo. Odgovarjam zato, ker se mi zdi, da se iz nekaterih govorov razbere nesporazum glede zagotavljanju storitev v enaindvajsetem stoletju, zlasti med državami v razvoju, pri čemer se poleg tega oblikuje zmotna ideološka meja v pripombah tistih, ki so k tej razpravi prispevali s "komercialnimi" in "nekomercialnimi" storitvami, kot jih imenujejo. Povedati moram, da na potovanjih po svetu in po državah razvoju, kot preživljam večino svojega časa jaz, ta razlika in ta ideološka meja, ki so ju navajali v tej razpravi, vedno bolj izginja brez sledi. Ni res, kot je gospa Lucas dejala, da med člani Svetovne trgovinske organizacije države v razvoju vedno bolj gledajo na trgovino s storitvami kot zelo drugačno in ločeno od trgovine z blagom. Dejansko se v Svetovni trgovinski organizaciji in pri trgovinskih pogajanjih pojavlja natančno nasproten trend. Države v razvoju v teh pogajanjih vedno več omenjajo trgovino s storitvami. Menim, da ne drži trditev (kar govorim kot oseba, ki je socialdemokrat že veliko desetletij, pri čemer menim in upam, da sem razvil socialno zavest), da je zagotavljanje državnih storitev dobro in zasebno zagotavljanje storitev slabo. To je zastarelo razmišljanje in je v nasprotju z interesi držav v razvoju in samimi potrebami najrevnejših članov navedenih držav in navedenih skupnosti, ki jih moramo zaščititi z našimi vrednotami kot Evropejci in našimi načeli kot Evropejci.
<P>
Zato upam, da ne bomo sledili in krepili, če lahko spoštljivo predlagam, to nenavadno enačenje, da so lahko potrebe najrevnejših na prvem mestu, če državam v razvoju ne omogočimo priložnosti za učinkovitejšo in potrošnikom ugodnejšo oskrbo z vodo, energijo in telekomunikacijami ter tudi oskrbo z zdravstvom in izobrazbo z naložbami, tehnologijo, vodstvenimi znanji in tehnikami različnih mednarodnih virov na podlagi konkurenčnosti.
<P>
To zagotovo ne pomeni, da morajo biti storitve zato neregulirane. Ne podpiram monopolističnega vedenja, določanja cen in kartelov, vendar to dokazuje, kar je govoril poslanec. Regulacija, ki jo izvajajo nacionalne vlade v državah v razvoju, je dejansko v zvezi s temi storitvami bistvena, vendar vas prosim, da ne oblikujete ali podpirate tega, kar menim, da je, kot sem opisal, zmotna ideološka meja med komercialnimi in nekomercialnimi storitvami. Oboje so enako učinkovite, če so ustrezno regulirane in ustrezno namenjene potrebam ljudi, ki nujno potrebujemo več takšnih storitev, ki so v veliko primerih učinkovitejše zagotovljene in cenejše.
<SPEAKER ID="371" NAME="Syed Kamall">
poročevalec. - Gospod predsednik, resnično ne vem, kje naj začnem, saj so bili vsi tako prijazni. Vsem se zahvaljujem za njihove prispevke k razpravi, pri čemer pozdravljam prav vsak prispevek.
<P>
Rad bi obravnaval nekaj vprašanj, ki so se pojavila, v nekaj minutah, ki so mi na voljo. Redko spregovorim, zato mi dovolite, da v tem uživam.
<P>
Gospod Markov je govoril, da "ena velikost ustreza vsem". V tem poročilu je precej jasno, da ne bi smeli liberalizacije vsiljevati drugim državam, pri čemer prav tako ne bi smeli drugim državam ali državnim monopolom vsiljevati protekcionizma. Sporočiti sem hotel to, kar nikakor ni blizu izrazu "ena velikost ustreza vsem". Priznavamo, da v različnih državah obstajajo različne rešitve, a omogočimo jim možnost liberalizacije. Veliko ljudi iz revnejših držav mi je reklo, da imajo dovolj tega, da nimajo izbire, da se morajo obrniti na državne monopole, ki slabo delujejo, ali na zasebne monopole, za katere vsi vedo, da so povezani z vladajočo elito. Resnično si želijo predvsem dostopa ali izbire, prek katere imajo dejansko neke vrste dostop.
<P>
Glede premora v liberalizaciji finančnih storitev obstaja razlika med finančno krizo, ki se kaže globalno, ter slabimi posojili in slabimi dolgovi. Revni afriški podjetniki so mi povedali, da hočejo dostop do kapitalskih trgov, da bi si lahko izposodili denar za nakup traktorja, s katerim bi lahko orali polja in lokalno ustvarili več premoženja, zato jim dajmo to zmožnost ter dostop do kapitala.
<P>
Nazadnje, obsodil me je kolega Glyn Ford, kar dejansko jemljem kot pohvalo. Z veseljem sem slišal, da je to "najliberalnejše poročilo", pri čemer upam, da bo to nekoč zapisano na mojem nagrobniku, čeprav še ne takoj. Izpostaviti želim, da obstaja razlika med socialno zavestjo in socialistično zavestjo. Socialna zavest pomeni, da se osredotočimo na to, kar dejansko deluje in kako lahko resnično pomagamo revnim, ter se ne oklepamo zastarele socialistične ideologije, ki je, kot je dejal gospod Zaleski, izgubila svojo legitimnost, ker so jo toliko let vsiljevali Srednji in Vzhodni Evropi.
<SPEAKER ID="372" NAME="Predsednik">
Razprava je končana.
<P>
Glasovanje bo potekalo v četrtek, 4. septembra 2008.
<P>
Pisna izjava (člen 142)
<SPEAKER ID="373" NAME="Pedro Guerreiro  " AFFILIATION="GUE/NGL">
v pisni obliki. - (PT) Julija je ponovno propadel še en poskus, da se konča krog pogajanj iz Dohe, ki poskuša doseči napredek pri liberalizaciji trgovine, pri čemer Parlament že hoče odobriti samoiniciativno poročilo, ki si tako neprimerno prizadeva za svetovno liberalizacijo trgovine s storitvami v STO ali z dvostranskimi ali večstranskimi sporazumi s tretjimi državami, ki jih spodbuja EU.
<P>
To je pristna spodbuda, ki vodi v liberalizacijo vseh storitev, vključno z javnimi storitvami, kar poročilo imenuje "javne potrebe in potrebe splošnega pomena".
<P>
Med drugim hoče doseči večjo liberalizacijo zdravstvene oskrbe, vodovodne distribucije, izobraževanja, kulturnih storitev, turizma ali finančnih storitev.
<P>
Poročilo si prizadeva razložiti, da "načela sporazuma GATS ne prepovedujejo ne privatizacije, ne deregulacije", in določiti, da bodo po začetku veljavnosti sporazuma STO potrebni pogajalski krogi v rednih časovnih presledkih "za dosego vse večje liberalizacije" ...
<P>
Da bi se prekinil sedanji "zastoj" v STO, poročilo vztraja pri novih pobudah, kot je "pomembna konferenca", in jih pozdravlja, pri čemer poskušajo omogočiti, da bo sporazum kmalu mogoč.
<P>
Velika podjetja v Evropi tega tudi sama ne bi mogla bolje napisati.
