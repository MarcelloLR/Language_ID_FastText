<CHAPTER ID="011-02">
2. Brazilija: izročitev Cesareja Battistija
<SPEAKER ID="340" NAME="Predsednik">
Naslednja točka je razprava o šestih predlogih resolucij o Braziliji: izročitev Cesareja Battistija.
<SPEAKER ID="341" NAME="Mara Bizzotto" LANGUAGE="IT">
Gospod predsednik, gospe in gospodje, v mednarodnem pravu je politični begunec oseba, ki se zaradi utemeljenega strahu pred preganjanjem zaradi rasne, verske, nacionalne pripadnosti, pripadnosti določeni družbeni skupini ali političnega prepričanja nahaja izven države, katere državljan je.
<P>
Cesare Battisti ni politični begunec. Ne glede na zatočišče, ki ga je več let nudila Francija, govorimo o množičnem morilcu, ki je izvedel ali naročil štiri umore in ki se je skrival pod pretvezo političnega boja, da bi se izognil dosmrtni kazni. Sramotno je, da lahko velika država, kot je Brazilija, zavrne izročitev nekaznovanega zločinca tako, da mu odobri status političnega begunca. Italijanske oblasti in predvsem sorodniki žrtev vztrajajo, da se tega zločinca postavi pred sodišče.
<P>
Spričo nadutosti predsednika Lule pri zavračanju izročitve EU italijanske vlade ne more prepustiti same sebi. Evropa je uporabila in mora uporabiti razpoložljive diplomatske instrumente, da zagotovi izročitev gospoda Battistija Italiji, celo za ceno groženj s tem, da bo prekinila sporazume o sodelovanju z Brazilijo.
<SPEAKER ID="342" NAME="Anneli Jäätteenmäki">
predlagateljica. - (FI) Gospod predsednik, spoštovanje neodvisnosti pravosodne oblasti in zakonitosti njenih odločitev je eden od predpogojev za pravno državo in demokratično družbo. Vsaka oseba ima pravico do poštenega sojenja in sodbo neodvisnega sodišča je treba spoštovati.
<P>
V tem primeru je brazilsko vrhovno sodišče odločilo dovoliti izročitev Battistija. Odločitve, sprejete v Italiji, v zvezi z zahtevo za izročitev so bile vse sprejete v pravilnem pravnem redu. Evropsko sodišče za človekove pravice pritožbe ni preučilo. Z drugimi besedami, ta zadeva je zaključena.
<P>
Zdaj morajo brazilske oblasti zagotoviti izvajanje prava in izročiti Battistija. Moja skupina upa, da bo Evropska služba za zunanje delovanje storila vse, kar lahko, da zagotovi, da bosta prevladala pravosodni sistem in pravna država.
<SPEAKER ID="343" NAME="Raül Romeva i Rueda" LANGUAGE="ES">
Gospod predsednik, resnica je, da nisem poskušal prikriti svojega nelagodja v zvezi z zadevo in razmerami, saj sem resnično mnenja, da smo soočeni s pomembnim vprašanjem. Vendar pa gre za vprašanje, ki zadeva Italijo in Brazilijo, obstajajo pa številni forumi, na katerih se moramo po mojem mnenju spopasti z vprašanjem. Nisem prepričan, da je ta forum, ki je namenjen razpravam o resolucijah o kršitvah človekovih pravic po svetu, pravi.
<P>
To pravim z največjim spoštovanjem in sem od samega začetka popolnoma solidaren z vsemi žrtvami terorizma v vseh delih sveta, tudi tem. To pravim, da bi spodbudil splošno razmišljanje o tem, kako se na koncu o tovrstnih vprašanjih razpravlja na zasedanjih v četrtek popoldne, ko imamo, in to moram poudariti, stanje sub judice in je resolucija že pripravljena.
<P>
Naša skupina težko podpira takšne razmere, zaradi česar se čutimo dolžne vzdržati se glasovanja. Nameravamo se vzdržati, to pa poudarjam ne zato, ker si vsebina ali vprašanje ne zaslužita razmišljanja, ampak zato, ker se nam zdi, da ni ne čas ne kraj za to.
<SPEAKER ID="344" NAME="Roberta Angelilli" LANGUAGE="IT">
Gospod predsednik, gospe in gospodje, s to resoluciji evropske institucije pozivamo, naj igrajo vlogo pri utrjevanju pravic pravičnosti in zakonitosti, ko opravljajo svoje diplomatske funkcije.
<P>
Danes Evropski parlament jasno in glasno zahteva, naj se na Listino o temeljnih pravicah ne gleda samo kot na zbirko dokumentov in naj se na državljane ne gleda samo kot na potrošnike na skupnem trgu, ampak kot na imetnike neodtujljivih temeljnih pravic, o katerih se ni mogoče pogajati. Sorodniki žrtev Cesareja Battistija - ki je umoril štiri spodobne, delovne ljudi v nesmiselnem pomoru pred očmi njihovih družin in otrok - so včeraj prišli sem v tem duhu zaupanja.
<P>
Komisar, z gorečnostjo in zakonsko močjo, ki je za nami, se zanašamo na vsakogar, da bo opravil svoje delo, in v teh zadnjih nekaj sekundah bi kolege poslance prosila, naj naklonijo minuto spominu na žrtve.
<SPEAKER ID="345" NAME="David-Maria Sassoli" LANGUAGE="IT">
Gospod predsednik, gospe in gospodje, danes smo v tej dvorani, da bi se spomnili, da morajo Evropski parlament in demokratične institucije zaščititi in podpirati sorodnike žrtev terorizma ter zagotoviti občutek pravice, ki jo zahteva evropsko javno mnenje.
<P>
V resoluciji, ki smo jo predložili in bomo o njej kmalu glasovali, poudarjamo, da so odnosi med Brazilijo in Evropsko unijo utemeljeni na vzajemnem priznavanju in spoštovanju pravne države in temeljnih pravic. Zato naši prijateljski odnosi z Brazilijo niso vprašljivi.
<P>
Poudaril bi, da je bil v Italiji obtoženec Cesare Battisti spoznan za krivega štirih umorov. Čeprav je ubežnik, je gospod Battisti na svojih sojenjih - ki so vsa potekala v prisotnosti njegovega zagovornika - imel pravna zagotovila, da je italijanski pravosodni sistem opravil svoje, da so bile izčrpane vse pravosodne ravni in da je bil obsojen na dve kazni dosmrtnega zapora.
<P>
Gospod predsednik, celo Francija - kamor je prej pobegnil Cesare Battisti - se je leta 2004 odločila sprejeti zahtevo Italije za izročitev in je priznala njegove zločine in zadevne obsodbe, saj je Cesare Battisti zločinec, ki mora plačati za svoje zločine. Nasprotovanje Brazilije je težko razumeti, če ne zaradi drugega, pa zaradi tega, ker mu brazilske oblasti uradno niso dale statusa političnega begunca, kar je eden izmed razlogov za prekinitev dvostranskega sporazuma med Italijo in Brazilijo o izročitvi.
<P>
Zato se je odločitev vrhovnega sodišča družinam žrtev in širši javnosti zdela nepojmljiva. Gospod predsednik, predstavljamo Evropo pravic in pravic za vse. Žrtve imajo pravico vedeti, da bodo storilci takšnih grozljivih kaznivih dejanj svojo kazen odslužili v zaporih v svoji državi.
<SPEAKER ID="346" NAME="Ryszard Czarnecki">
predlagatelj. - (PL) Gospod predsednik, nisem Italijan, nisem Brazilec, sem državljan države članice Evropske unije in nočem, da bi bila Unija takšna Unija, ki je izgubila občutek za sorazmernost - Unija, v kateri ima kriminalec enake pravice kot žrtve kaznivih dejanj in njihove družine. To je nesprejemljivo. Gre za vprašanje določenih osnovnih standardov - rekel bi celo človeških standardov - in ne evropskih standardov. Če govorim kot nekdo, ki ni preveč čustveno vpleten in ki lahko, predvidevam, na situacijo gleda hladno in objektivno, se mi zdi, da lahko v zvezi s to zadevo rečem, da je tu prišlo do določene izgube ravnovesja, ki je nesprejemljiva za naše davkoplačevalce in volivce. Menim, da je odločitev brazilskega vrhovnega sodišča nepojmljiva za vsakogar, ki ji nameni pozornost.
<SPEAKER ID="347" NAME="Mario Mauro" LANGUAGE="IT">
Gospod predsednik, komisar, gospe in gospodje, gospod Romeva i Rueda, na včerajšnji tiskovni konferenci v Parlamentu so sorodniki žrtev brutalnih umorov Cesareja Battistija spregovorili odkrito in ponosno, da bi ponovno predstavili vprašanje, ki leži v središču te tragične zadeve.
<P>
Ne gre za maščevanje, ampak je treba zadostiti pravici. Ker je treba zadostiti pravici, je treba izročiti Cesareja Battistija, in ker je treba izročiti gospoda Battistija, upamo, da lahko Parlament avtoritativno in verodostojno okrepi ta isti poziv: ne gre za maščevanje, ampak je treba zadostiti pravici.
<P>
Evropska unija je politični projekt, v katerem smo združili svoje vrednote in svoje ideale, da bi dokončno premagali moč ideologij, totalitarnih ideologij, samovoljnega nasilja in brezmejnega zla terorizma. Da bi uresničili ta projekt, danes ponovno odločno pozivamo: ne prizadevajmo si za maščevanje, vendar zagotovimo, da bo zadoščeno pravici.
<SPEAKER ID="348" NAME="Gianluca Susta" LANGUAGE="IT">
Gospod predsednik, komisar, gospe in gospodje, prepogosto se zgodi, da intelektualci ali institucije z obsežnimi pristojnostmi v nekaterih državah nočejo razumeti pojava italijanskega terorizma, s čimer vzbujajo dvom v verodostojnost našega pravosodnega sistema.
<P>
Ker je to pravna podlaga za zavrnitev izročitve Cesareja Battistija, ne moremo storiti drugega, kot to zavrniti. Cesare Battisti, človek z dvomljivo preteklostjo, je proizvod časa, v katerem so tisoči mladih ljudi - izmed katerih so bili številni obupno osamljeni - izbrali oborožen boj kot sredstvo političnega boja in odtujevalne utopične sanje, v katere so verjeli, spremenili v zločin. Druge države so doživele podobne tragedije, vendar pa nobena doslej ni protagonistom ponudila možnosti za reformo, v nasprotju z Italijo, ki je z bojem proti terorizmu resnično utrdila svoj občutek nacionalne enotnosti.
<P>
Ob upoštevanju poziva sorodnikov žrtev zato zahtevamo, da se Cesareja Battistija postavi pred italijanski pravosodni sistem, ki bo vedel, kako pokazati - kot je storil v stotinah drugih primerov nekdanjih teroristov, ki so zdaj ponovno vključeni v družbeno in civilno življenje -, da biti kaznovan pomeni tudi uvesti spremembe, kot je Italijan Cesare Beccaria učil zahodno civilizacijo, in ne samo ustrahovanja ali nasilja, kot se bojijo brazilske oblasti.
<SPEAKER ID="349" NAME="Ilda Figueiredo">
v imenu skupine GUE/NGL. - (PT) Gospod predsednik, obravnavamo zadevo, ki ni prav nujna, vendar pa ne manjka tem, ki zadevajo resnično nujne zadeve, kot so zaprtje in umor sindikalistov v Kolumbiji, zatiranje in smrt v Hondurasu ali tragične razmere na palestinskih ozemljih, ki jih je zasedel Izrael.
<P>
Če hočete govoriti o Braziliji, bi bilo resnično nujno pokazati našo solidarnost z ljudmi, ki so jih prizadela neurja, ki so nedavno bičala državo Rio de Janeiro, zlasti mesta Nova Friburgo, Petrópolis in Teresópolis, in v katerih je umrlo več kot 700 ljudi, več kot 13.000 ljudi je ostalo brez strehe nad glavo, povzročena pa je bila tudi ogromna škoda.
<P>
Obžalovanja vredno je, da Evropski parlament še ni obravnaval te tragedije in Evropske komisije ni prosil, naj izrazi svojo aktivno solidarnost predsednici Brazilije in svojo razpoložljivost, da zagotovi vso potrebno pomoč. Zato s teh sedežev čestitamo novi predsednici Brazilije Dilmi Roussef za njeno nedavno izvolitev. Pošiljamo čustva solidarnosti in globokega obžalovanja za tragične posledice neurij, čustva, ki zajemajo brazilski kongres, družine, ki so žrtve te tragedije, in vse ljudi v Braziliji.
<P>
V zvezi z resolucijo, predstavljeno tu, vztrajamo pri potrebi po spoštovanju odločitev zakonitih oblasti Brazilije, kjer se zadržuje Cesare Battisti, in po tem, da počakamo na odločitve zakonitih oblasti Brazilije brez pritiskov tega parlamenta. Zato predlagam, da se predlog umakne, da bi se izognili obžalovanja vredni odločitvi.
<P>
(Govornica se je strinjala, da sprejme dve vprašanji na podlagi modrega kartončka v skladu s členom 149(8) poslovnika)
<SPEAKER ID="350" NAME="Francesco Enrico Speroni" AFFILIATION="EFD">
(IT) Gospod predsednik, gospe in gospodje, kolegi poslanki, ki je med drugim povedala, da obstajajo številne druge nujne zadeve, ki jih moramo obravnavati, bi odgovoril zgolj z navedbo dejstva, da je v nasprotju s številnimi drugimi zadevami, ki so očitno vredne naše pozornosti, to nujna zadeva, ki vključuje ne samo državo zunaj Evropske unije, ampak tudi državo znotraj nje, mislimo pa tudi na državljane, ki so bili ubiti ali poškodovani in so evropski državljani.
<SPEAKER ID="351" NAME="Ilda Figueiredo" AFFILIATION="GUE/NGL">
(PT) Gospod predsednik, povedala sem že in zdaj ponavljam, da to ni resnično nujna zadeva. Vemo, da je ta primer v rokah zakonitih oblasti v Braziliji in da se tam zadržuje italijanskega državljana. Zato nič od tega, kar govorimo v tem parlamentu, ne sme izvajati pritiska na zakonite oblasti v Braziliji. Počakati moramo na odločitve, ki jih bodo pravočasno sprejele. V zvezi z nujnimi zadevami imamo tu celo vrsto zadev, vključno s solidarnostjo z žrtvami neurij v Braziliji, zaradi katerih je umrlo več kot 700 ljudi.
<SPEAKER ID="352" NAME="Roberta Angelilli" AFFILIATION="PPE">
(IT) Gospod predsednik, gospe in gospodje, gospe Figueiredo bi postavila enostavno vprašanje. Ali menite, da 30 let - saj je preteklo veliko let od umora teh ljudi - ne zadostuje, da končno nujno pozivamo k zadostitvi pravici?
<SPEAKER ID="353" NAME="Ilda Figueiredo" AFFILIATION="GUE/NGL">
(PT) Gospod predsednik, kot smo že povedali in zdaj ponavljamo, gospod predsednik, gre za vprašanje tega, kako razpravljamo o tej zadevi. O njej razpravljamo v času, ko bi morali razpravljati o nujnih vprašanjih. Celo iz izjav gospe Angelilli je jasno, da bi o njej lahko razpravljali ob drugi priložnosti in da o njej še vedno lahko razpravljamo ob drugi priložnosti, vendar ne zdaj kot o nujni zadevi. Tisto, kar je bilo nujno, je bila solidarnost s 700 ljudmi, ki so v zadnjih nekaj dneh zaradi neurij umrli v Braziliji.
<SPEAKER ID="354" NAME="Fiorello Provera" LANGUAGE="IT">
Gospod predsednik, gospe in gospodje, Cesare Battisti ni romantični junak, kot so ga prikazali nekateri, ampak krut morilec z zgodovino ropov, ki je bil spoznan za krivega za umore štirih ljudi s strelom v tilnik.
<P>
Neupravičeno je imel koristi od doktrine političnega azila gospoda Mitterranda ter so ga ščitili in idealizirali nekateri levičarski francoski intelektualci. Po pobegu v Brazilijo, da bi se izognil vračanju in zaporu, je gospoda Battistija rešil predsednik Lula zaradi napačne odločitve, verjetno sprejete iz političnih razlogov, ki ni upoštevala trpljenja žrtev in njihovih sorodnikov.
<P>
Gospa Figueiredo, zahteva Parlamenta brazilskim oblastem in Komisiji ne zahteva samo spoštovanja pravnih predpisov in dvostranskih sporazumov, ampak je njen namen tudi utrditi načelo, da noben ideološki razlog ne more upravičiti dejanj morilca in da mu nobena država ne sme zagotoviti nekaznovanosti.
<P>
Nikoli ne smemo pozabiti, da je prestajanje kazni etična vrednota moralne odškodnine žrtvam. To je temelj družbene pogodbe, ki podpira vse skupnosti, ki so civilizirane ali nameravajo biti.
<SPEAKER ID="355" NAME="Salvatore Iacolino" AFFILIATION="PPE">
(IT) Gospod predsednik, komisar, gospe in gospodje, 31 let po prelitju krvi žrtev barbarskih umorov, ki sta jih zagrešila Cesare Battisti in njegova skupina, zadeva še vedno ni pozabljena.
<P>
Bolečina sorodnikov žrtev, ki smo jih včeraj imeli priložnost poslušati na tiskovni konferenci v Strasbourgu, je resničen dokaz tega. Gospod Mastella - takrat minister za pravosodje v italijanski vladi - je bil tisti, ki si je z institucionalnim ukrepanjem nadvse prizadeval zagotoviti končno pravico v primeru Battisti.
<P>
Danes je skupaj s sorodniki žrtev, državljani Italije in celotno državo Evropski parlament - ki kaže izredno soglasje s skupnim predlogom resolucije - tisti, ki drugo državo, ki je prijateljica Evrope in prijateljica Italije, odločno poziva k takojšnji izročitvi Cesareja Battistija, ki je zločinec in terorist ter je bil obsojen z dokončnimi sodbami, da bi končno zaključil to težko in boleče dejanje, ki se vleče že predolgo.
<SPEAKER ID="356" NAME="Carlo Fidanza" AFFILIATION="PPE">
(IT) Gospod predsednik, gospe in gospodje: "Sam po sebi je bil nepomemben slepar ali manjši kriminalec, vendar pa je bil pameten in je kot jaz verjel, da lahko postane politik. Ljudje, ki so bili najbolj čustveno in fizično prizadeti zaradi kriminalnih dejanj njegove skupine, niso nikoli zahtevali maščevanja, ampak celo zdaj zahtevajo resnico in pravico. Ne zato, ker gre za dosmrtni zapor, ampak zato, ker je bila izrečena obsodba, je treba kazen, ki je bila določena v skladu s pravili našega pravnega sistema, spoštovati in izvršiti". To so besede Arriga Cavalline, ki si je Cesareja Battistija prizadeval pridobiti, ko je ta služil kazen za rop, o gospodu Battistiju, njegovih kaznivih dejanjih in družinah žrtev.
<P>
To je bistvo celotne zadeve: bil je navaden kriminalec, ki se je ponovno pojavil kot terorist in je bil obsojen na dosmrtni zapor, ker je umoril ali naročil umore štirih neoboroženih ljudi, nato pa se je najprej skrival v Mehiki, zatem Franciji in zdaj v Braziliji, ščitila pa ga je mreža mednarodne podpore, kot da bi bil romantičen revolucionar in ne neusmiljen morilec.
<P>
Zato izročitev Cesareja Battistija Italiji ni samo zadnje dejanje v dolgi zgodovini domnevnega političnega preganjanja, kot nas skušajo še vedno prepričati nekateri kavarniški intelektualci, ampak tudi zakonita zahteva države članice - da ne omenjam, da je ustanovna - Evropske unije, da se spoštuje mednarodne pogodbe in lastni pravosodni sistem.
<P>
(Aplavz)
<SPEAKER ID="357" NAME="Charles Tannock" AFFILIATION="ECR">
Gospod predsednik, nasprotujem vaši odločitvi, da se postopek "catch-the-eye" izvede samo na podlagi tega, kdo ni govoril v razpravi o Pakistanu. To je popolnoma drugačna razprava o drugačnem vprašanju. Doslej je bila to razprava med luzofoni in italofoni. To je dobro, vendar pa bi morda tudi druge države hotele izraziti svoje mnenje o tem, prav tako pa druge delegacije iz drugih političnih skupin.
<SPEAKER ID="358" NAME="Predsednik">
Popolnoma se strinjam, da je to docela drugačna razprava, vendar pa imamo dodeljeni dve minuti časa, zato lahko dam besedo dvema osebama. Če bi bili na mojem mestu, kako bi to storili? Hočem dati pošteno možnost vsem, ki niso govorili v prejšnji točki, pošteno možnost predstavnikom vsake politične skupine. Res je, da so večinoma govorili naši italijanski kolegi, zato bom poskrbel za to in besedo prepustil predvsem poslancem, ki niso Italijani.
<SPEAKER ID="359" NAME="Eija-Riitta Korhola" AFFILIATION="PPE">
(FI) Gospod predsednik, v določeni meri razumem razočaranje nekaterih kolegov poslancev v zvezi z nujnostjo resolucije o Cesareju Battistiju.
<P>
Konec decembra, potem ko je predsednik Lula da Silva izdal odločitev, da se ne dovoli izročitve, je Berlusconi napovedal, da bo odpoklical svojega veleposlanika v Braziliji in nadaljeval boj, da doseže izročitev Battistija Italiji. Nedvomno je to del tega istega boja.
<P>
Vendar pa to ne zmanjšuje resnosti Battistijevih kaznivih dejanj. Italijanskemu sodstvu se je izogibal 30 let in se je zato izognil smrtni kazni za umor. Odnosi med EU in Brazilijo temeljijo na zaupanju ter na spoštovanju demokracije, pravne države in človekovih pravic. Povzdigovanje kriminalcev v status političnega begunca je nesprejemljivo.
<SPEAKER ID="360" NAME="Corina Creţu" AFFILIATION="S&amp;D">
(RO) Gospod predsednik, menim, da mora spoštovanje neodvisnosti sodstva - temeljni standard Evropske unije in Brazilije - prevladati nad vsemi drugimi premisleki. Trdno sem prepričana, da bo odlične odnose med obema stranema na gospodarski in politični ravni podprlo enako dobro sodelovanje v sodnih zadevah, tako da bo Cesare Battisti, ki je bil obsojen na dosmrtni zapor zaradi štirih umorov in drugih kaznivih dejanj, služil kazen po zakonu, ki mu vlada.
<P>
Med Brazilijo in Italijo je sklenjen sporazum o izročitvi. Zato moramo na Brazilijo nasloviti poziv, naj spoštuje ta sporazum. Ker ima spor zelo izrazit politični vidik, menim, da je treba dialog začeti na tej ravni z novo brazilsko voditeljico države.
<SPEAKER ID="361" NAME="Marie-Christine Vergiat" LANGUAGE="FR">
Gospod predsednik, gospe in gospodje, nekoliko sem presenečena nad številom poslancev tu v dvorani na četrtkovo popoldne. Ker sem prisotna vsak četrtek popoldne, se mi zdi nenadno zanimanje za vprašanja človekovih pravic precej nenavadno.
<P>
To bi pozdravila, če ne bi opazila, da so prisotni predvsem italijanski poslanci, ki jih običajno ne zanimajo človekove pravice in ki so, če smo že pri tem, pogosto prvi...
<P>
(Nasprotovanje)
<P>
Cenjeni kolega poslanec, bi radi pojasnili? Potem, prosim, govorite v mikrofon in vam bom odgovorila. Temu bi rekli osebna obtožba. Vi ste Italijan, jaz sem Francozinja, spoštujem vas kot Italijana. Vsi lahko vidijo, da je nenazadnje v Parlamentu večina italijanskih poslancev, kar je za četrtek popoldne nenavadno, da ne rečem kaj hujšega. Tu sem vsak četrtek popoldne, gospod! Vsak četrtek popoldne sem tu na plenarnem zasedanju!
<P>
(Medklici)
<P>
Prosim za tišino, da lahko govorim! Nimam navade prekinjati kolegov poslancev in ne pustim, da se me prekinja! Gospod predsednik, bi lahko dobila svoj dodeljeni čas?
<P>
(Predsednik je prosil govornico, naj nadaljuje svoj govor)
<P>
Opazila sem tudi, da so italijanski poslanci na splošno prvi, ki zahtevajo, da se spoštuje njihovo demokracijo in da se nihče ne vmešava v italijanske zadeve. To je dejstvo. Prebrati morate samo razprave Evropskega parlamenta, da bi to ugotovili. Tu nismo zato, da bi ugotovili, ali je Cesare Battisti kriv ali nedolžen. Vem - in zdaj govorim vam -, da so svinčena leta težko obdobje, s katerim se morajo sprijazniti Italijani. To vem. Vem, da so bile številne žrtve. Vendar pa vem tudi, da se ni vsem tistim, ki so zakrivili teroristične napade, sodilo v Italiji. Ponavljam: ni se vsem tistim, ki so zakrivili teroristične napade, sodilo v Italiji!
<P>
(Medklici)
<P>
Bi mi, prosim, pustili govoriti brez prekinjanja? Kot da smo v nacionalnem parlamentu! Tako se ne dela v Evropskem parlamentu! Gospod predsednik, bi bilo mogoče govoriti brez prekinjanja?
<P>
(Predsednik je prosil govornico, naj sklene svoj govor)
<P>
Menim, da ni naša stvar, da se na četrtkovo popoldne vmešavamo v odnose med Brazilijo in Italijo. Tu smo, da zagotovimo spoštovanje pravice do sodnega varstva, popolnoma se strinjam s tem, toda dajmo brazilskemu vrhovnemu sodišču čas, da izreče svojo sodbo. Zadeva je zdaj pred brazilskimi sodišči, vrhovno sodišče mora še odločiti, to vprašanje ni...
<P>
(Predsednik je prekinil govornico)
<P>
(Govornica se je strinjala, da sprejme vprašanje na podlagi modrega kartončka v skladu s členom 149(8) poslovnika)
<P>
(FR) Gospod predsednik, v navadi mi je, da spoštujem kolege poslance, in pripravljena sem odgovoriti na vprašanje. Želela bi si, da bi bili oni enako strpni do mene.
<SPEAKER ID="363" NAME="Roberta Angelilli" AFFILIATION="PPE">
(IT) Gospod predsednik, gospe in gospodje, če spoštujete svoje kolege poslance, gospa Vergiat, potem si vsekakor ne bi smeli drzniti reči, da vaših kolegov poslancev človekove pravice nikoli ne zanimajo.
<P>
Tu sem 16 let. Preverite lahko seznam mojega dela v Parlamentu in vsekakor si ne zaslužim vaše pridige o človekovih pravicah.
<P>
V imenu mojih kolegov poslancev bi vprašali, ali vas je sram, da vzbujate dvome glede teh štirih ljudi?
<P>
Ali veste, kakšno delo so opravljali ti ljudje? Bili so zelo skromni ljudje. Eden je bil varnostnik, drugi mesar, tretji trgovec in četrti agent javnih varnostnih sil.
<P>
Včeraj so nam otroci teh ljudi, ki so bili v času umora stari med 10 in 15 let, povedali, da se vsak dan spominjajo svojih očetov v mlaki krvi. Resnično mislite, da je primerno začenjati prepir?
<SPEAKER ID="364" NAME="Marie-Christine Vergiat" LANGUAGE="FR">
Gospod predsednik, to imam za vprašanje v obliki osebne obtožbe. Ne, ni me sram, gospa Angelilli, ker sem povedala, da se mi zdi, da so bila svinčena leta težka leta za Italijo. Vsekakor mislim, da so bila svinčena leta težka leta za Italijo! Vem, koliko žrtev je bilo v Italiji. To obdobje me osebno zanima.
<P>
Zato, ne, ni me sram. Ne dvomim v žrtve; dvomim v uporabo zasedanja v četrtek popoldan s strani italijanskih poslancev, namenjenega vprašanjem človekovih pravic, za razpravo o vprašanju, ki zadeva samo Italijo in Brazilijo. Menim - in upam, da se bo tudi komisar odzval tako -, da se Evropska unija nima pravice vmešavati v zadeve med Italijo in Brazilijo; to ni njegova vloga. Ta zasedanja so namenjena človekovim pravicam! Poleg tega, gospa Angelilli, nisem vam pridigala o tem!
<SPEAKER ID="365" NAME="Predsednik">
Vprašanj na podlagi modrega kartončka ne bom več sprejemal. Imeli smo argumente in protiargumente. (Zdaj besedo dajem naslednjemu govorniku.)
<SPEAKER ID="366" NAME="Mario Mauro" AFFILIATION="PPE">
(IT) Gospod predsednik, gospe in gospodje, podati želim pripombo glede pravilnosti postopka, ki temelji na členu v zvezi s sestavo dnevnega reda. Poudaril bi samo, da je to vprašanje na dnevnem redu zaradi odločitve konference predsednikov, ki je bila nato potrjena z glasovanjem na plenarnem zasedanju prejšnji ponedeljek.
<P>
Na dnevnem redu ni zaradi želja italijanskih poslancev. Gre za uradno dejanje, ki ga je najprej zahtevala konferenca predsednikov in nato celoten Parlament.
<P>
(Aplavz)
<SPEAKER ID="367" NAME="Oreste Rossi" AFFILIATION="EFD">
(IT) Gospod predsednik, gospe in gospodje, Evropska unija mora resnično zagotoviti spoštovanje sporazuma med Brazilijo in Italijo, katerega namen je urediti pogoje in postopke sodelovanja v zadevah izročitve.
<P>
Brazilsko vrhovno sodišče je dovolilo izročitev Cesareja Battistija, ki je bil na sedmih sojenjih spoznan za krivega in v nenavzočnosti obsojen na štiri kazni dosmrtnega zapora za prav toliko umorov, končne obsodbe pa so izdali italijanski pravosodni organi. Predsednik Brazilije v odhajanju je zavrnil izročitev tega zločinca Italiji. Poleg tega je skupina levičarskih brazilskih poslancev v dejanju izrednega preziranja naše države obiskala Cesareja Battistija v zaporu in se fotografirala ob proslavljanju z njim.
<P>
Evropska unija, ki ima odlične trgovinske in gospodarske odnose z Brazilijo, ne more storiti nič drugega, kot posredovati, da bi uveljavila pravo in pravice sorodnikov žrtev do pravičnosti. Ravno včeraj so se sorodniki žrtev s poslanci Evropskega parlamenta srečali v Strasbourg, ti pa so bili - enkrat za spremembo - enotni ne glede na njihovo politično pripadnost.
<SPEAKER ID="368" NAME="Štefan Füle">
član Komisije. - Gospod predsednik, Komisija se popolnoma zaveda nedavne odločitve brazilskega predsednika v odhajanju, da zavrne izročitev italijanskega državljana gospoda Battistija, ki ga je italijansko sodišče v nenavzočnosti obsodilo na dosmrtni zapor in nekaj drugih zapornih kazni.
<P>
Preučil sem vaša mnenja glede tega posebnega primera in se pridružujem vašim občutkom do žrtev in njihovih družin. Vendar pa Komisija meni, da v tem primeru ni podlage za njeno posredovanje. Evropska unija ni sklenila nobenega sporazuma o izročitvi z Brazilijo, in tudi, če bi ga, ne bi imela pravice posredovati v posameznih primerih izročitve. Odločitev o izročitvi med državami članicami Evropske unije ali med državami članicami Evropske unije in tretjimi državami so v izključni pristojnosti sodstva.
<P>
Odnose Italije z Brazilijo o sodelovanju v kazenskih zadevah ureja dvostranski sporazum o izročitvi, sklenjen leta 1989. Brazilske oblasti so uporabile svoje diskrecijske pravice v skladu z zakonodajo, da zavrnejo izročitev gospoda Battistija.
<P>
Zelo jasno bi dodal: v primeru izročitve ne dvomim, da italijansko sodstvo zagotavlja visoke standarde, ki se jih pričakuje od držav članic Evropske unije.
<SPEAKER ID="369" NAME="Predsednik">
Razprava je zaključena.
<P>
Glasovanje bo potekalo kmalu.
<P>
Pisne izjave (člen 149 poslovnika)
<SPEAKER ID="370" NAME="Ana Gomes" LANGUAGE="PT">
Sem proti pobudi te resolucije, ker menim, da primer izročitve Cesareja Battistija nima mesta v razpravi v tem parlamentu o nujnih primerih "kršitev človekovih pravic, demokracije in pravne države", enostavno zato, ker ne predstavlja kršitve človekovih pravic, demokracije ali pravne države v Braziliji, in tudi zato, ker ni nujna zadeva. To je pravni in politični spor med Brazilijo in Italijo, pričakuje pa se odločitev brazilskega vrhovnega zveznega sodišča. Ta čas mi moral Parlament Braziliji poslati dve drugi sporočili: sporočilo o solidarnosti v zvezi z nesrečo, v kateri je življenje izgubilo več kot 700 ljudi, in sporočilo o zadovoljstvu zaradi demokratične izvolitve predsednice Dilme Rousseff. Brazilija je nedvomno demokratična država, ki je v zadnjem desetletju precej napredovala v političnih, civilnih, socialnih, gospodarskih in kulturnih zadevah in je zgled v boju proti revščini in lakoti zaradi vladnih programov "Nič lakote" in "Družinski dodatki".
<SPEAKER ID="371" NAME="Monica Luisa Macovei" AFFILIATION="PPE">
v pisni obliki. - Ohraniti je treba pravno državo. Od tega je odvisna verodostojnost javnih institucij. Brazilskega predsednika Lulo je brazilsko vrhovno sodišče pooblastilo, da izroči Cesareja Battistija, italijanskega državljana, med drugim obsojenega zaradi štirih umorov. 31. decembra 2009, je predsednik Lula na zadnji dan svojega mandata zavrnil izročitev Battistija Italiji. Pričakujem, da bodo brazilske oblasti sprejele nepolitično nepristransko končno odločitev; odločitev, ki podpira pravno državo. Pravna država je temeljnega pomena za odnose med Brazilijo in EU. Naši sporazumi temeljijo na načelih človekovih pravic in pravičnosti. Prepričana sem, da bodo ta načela ostala vzajemna.
