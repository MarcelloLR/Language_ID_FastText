<CHAPTER ID="011-02">
2. Razmere v Bangladešu
<SPEAKER ID="257" NAME="Predsednik">
- Naslednja točka je razprava o šestih predlogih resolucij o razmerah v Bangladešu.
<SPEAKER ID="258" NAME="Ewa Tomaszewska">
avtorica. - (PL) Gospod predsednik, zaradi nemirov januarja 2007 je prehodna vlada v Bangladešu razglasila izredne razmere in 11. junija letos sprejela novo uredbo o omejevanju človekovih pravic z nenatančno opredelitvijo teroristične dejavnosti.
<P>
Junija so bili v Bangladešu valovi množičnih aretacij, pri čemer so se izkoristila izredna pooblastila, s katerimi se aretacije lahko izvedejo brez naloga, če se domneva povezava med osebo, ki se jo aretira, in kaznivimi dejanji. Dejansko so te aretacije zadevale voditelje, člane in simpatizerje dveh glavnih opozicijskih skupin, lige Awami in bangladeške ljudske stranke, ki so odklonili sodelovanje z vlado pri organiziranju splošnih volitev, dokler se njihovih voditeljev ne izpusti na prostost. Današnja začetna pogajanja z ligo Awami zbujajo upanje. Vendar množična porast cen hrane ogroža stabilnost države. Zaradi takšnih okoliščin volitve, načrtovane za december, ne zagotavljajo, da se Bangladeš usmerja k demokraciji.
<P>
Bangladeško vlado pozivamo, naj prekliče izredno stanje in spoštuje človekove pravice, s čimer se bo pripomoglo k ohranjanju demokratičnih standardov med potekom volitev. Oborožene sile pozivamo, naj prenehajo z dejanji, povezanimi z organizacijo volitev.
<SPEAKER ID="259" NAME="Jean Lambert">
avtorica. - Gospod predsednik, kot vemo, je Parlament že precej časa zaskrbljen glede razmer v Bangladešu. Podprli smo pozive k ukrepom, da bi se zagotovile svobodne in pravične volitve, pri čemer smo podprli tudi pozive civilne družbe k pregledanim in posodobljenim volilnim registrom, s čimer bi se znotraj teh volitev zagotovila največja mogoča udeležba.
<P>
Menim, da je pomembno povedati, da zelo podpiramo napredek, ki se je dosegel v zvezi z novim elektronskim registrom. Prevzela se je pomembna naloga in če bo dejansko izpolnjena pravočasno ter bo zagotovila vključenost tudi manjšin itd., bo to resnično zgodovinski dosežek bangladeških organov. Vemo, da je volilni register vsekakor že imel zelo pozitiven učinek za veliko žensk iz revnejših družin in okolij, ki so končno dobile občutek identitete, da si lahko zdaj izposodijo majhne vsote denarja za ustanovitev lastnih podjetij itd.
<P>
Torej je bilo nekaj pozitivnih ukrepov. Prav tako podpiramo nedavne ukrepe v zvezi z vojnimi zločinci in ukrepe proti korupciji, ki jih je sprejela vlada, ali vsaj del te vlade.
<P>
Vendar smo zelo zaskrbljeni glede vloge in dejavnosti trajajoče prehodne vlade ter izrednega stanja. Nekateri so dejali, da je izredno stanje tehnično vprašanje, ki vladi zagotavlja, da se lahko vsaj obdrži na položaju po koncu prehodnega obdobja.
<P>
Vendar ne glede ali se s tem strinjate ali ne, menim, da trenutno dogajanje v zvezi z izrednim stanjem resnično začenja izražati jasno pomanjkanje nadzora znotraj sistema v tej državi, zlasti glede na poročila o množičnih aretacijah, pomanjkanju pravičnih postopkov in domnevnih mučenjih, ki smo jih ravnokar poslušali ter poročanja o izvensodnih ubojih, pritisku na novinarje in vedno večjem nasilju nad ženskami.
<P>
Zato je jasno, da mora prehodna vlada imeti nadzor v varnostnih silah, da se prenehajo množične aretacije in se aretirane ljudi obsodi ali izpusti ter da se zagotovi pravični postopek. Iz te resolucije je vsekakor razvidna želja, za katero menim, da obstaja v Parlamentu, in sicer da se prekliče izredno stanje ter civilni družbi zagotovijo celotne, pravične in svobodne volitve s podporo Evropske unije, natančneje z njeno sposobnostjo spremljanja volitev.
<SPEAKER ID="260" NAME="Marios Matsakis">
avtor. - Gospod predsednik, Bangladeš je ena od najrevnejših držav na svetu in njena ozemeljska celovitost se bo uničila, ker bo do leta 2050 velik del države preplavilo morje, če se globalno segrevanje ne ustavi. Izredno stanje z vsemi svojimi protidemokratičnimi oblikami, stanje, ki ga je razglasila prehodna vlada, oblikovana januarja 2007 sredi nasilja pred volitvami, bi se moralo do zdaj že preklicati. Vsem posameznikom, pridržanim v skladu z izrednimi pravili, bi bilo treba soditi na sodišču ali jih izpustiti.
<P>
Poleg tega se mora novi protiteroristični odlok nujno uskladiti z mednarodno sprejetimi standardi za zaščito osebnih pravic in svoboščin. Prav tako se morajo oborožene enote te države prenehati vmešavati v politične procese države, pri čemer morajo naslednje volitve potekati v nevojaškem in mirnem političnem ozračju.
<SPEAKER ID="261" NAME="Esko Seppänen">
avtor. - (FI) Gospod predsednik, v resoluciji, ki smo jo ravnokar sprejeli, je Evropski parlament zahteval spoštovanje človekovih pravic Indijcev.
<P>
Razmere v Bangladešu so zelo težavne. V celotni državi je izredno stanje že 18 mesecev in svobodnih volitev še ni na obzorju. Bangladeš ni demokratična država, vendar je na svetu seveda veliko nedemokratičnih držav in kršitev demokracije. Od vseh nedemokratičnih držav so EU in Združene države obsodile le Zimbabve. Nedemokratičnost tamkajšnjih volitev lahko zahodni mediji svobodno kritizirajo, ker ta država nima nafte. Nafta je varovalo pred obsodbami zaradi kršitev demokracije.
<P>
Tudi Bangladeš ni naftna država. Zato bi mediji lahko izpostavili razmere v tej državi s tihim blagoslovom vladajočih sil, odvisnih od nafte. Bangladeš je ponovno uvedel smrtno kazen in po razglasitvi izrednega stanja je bilo neutemeljeno aretiranih 300 000 ljudi, od katerih jih je v zadnjem mesecu umrlo 12 000. Veliko ljudi, aretiranih v zadnjih tednih, je bilo zagovornikov demokracije, dejavnih lokalnih članov političnih strank in podpornikov demokracije, ki jih država in vlada obravnavata kot zločince.
<P>
Terorizem je beseda dneva tudi v Bangladešu in je pretveza za kršitve človekovih pravic. Bangladeš ni država, ki temelji na pravni državi. Kršitve človekovih pravic se tam izvajajo v obliki najrazličnejših pridržanj, pomanjkljive zaščite pravic obtoženega in napakah v izdaji sodb ter argumentih, na katerih temeljijo. Človekove pravice, določene v ustavi, se ne spoštujejo. Zato pozivamo Parlament, naj podpre skupno resolucijo, ki zahteva takojšnjo razveljavitev izrednega stanja in pravočasne svobodne volitve.
<SPEAKER ID="262" NAME="Thomas Mann">
v imenu skupine PPE-DE. - (DE) Gospod predsednik, Ahmedova prehodna vlada se mora osredotočiti na svoje dejanske cilje: boj proti korupciji, doseganje varnosti v državi in ustvarjanje predpogojev za izvedbo volitev, in sicer avgusta na regionalni ravni ter decembra za celotno državo. Vendar je treba volitve izvesti pošteno, s spoštovanjem mednarodnih konvencij, pri čemer morajo možnost pasivnega in aktivnega sodelovanja imeti tudi etnične ter verske manjšine. Opazovalci volitev, tudi iz Evropske unije, morajo ustrezno spremljati razmere v državi.
<P>
Seveda je treba preprečiti napade ekstremistov. Vendar se mora novi protiteroristični odlok 2008, ki je temu namenjen, uskladiti z mednarodnim pravom. To se še ni zgodilo. Trenutno se uporablja predvsem za ljudi, ki so žrtve političnega preganjanja. Ni čudno, da v Bangladešu vlada strah, če se aktiviste za človekove pravice in državljane, ki izrazijo kritiko, poljubno aretira.
<P>
Aretirani imajo pravico do pravičnega postopka. Organizacija za človekove pravice Odhikar je sporočila, da so informacije o množičnih aretacijah in trpinčenju utemeljene. Kot član delegacije južnoazijskega združenja za regionalno sodelovanje (SAARC) Evropskega parlamenta sem večkrat obiskal Bangladeš. Prisotnih je bilo tudi veliko poslancev, ki so danes tukaj. V tej zmerni islamski državi nam je naklonjenih veliko ljudi, ki so na odgovornih mestih. Komaj čakajo na prispevek od zunaj, in sicer od Evropske unije, torej Komisije in Sveta.
<P>
Gospod predsednik, čestitam vam za odločitev, ki ste jo ravnokar sprejeli glede sklepčnosti v Evropskem parlamentu. Gospa Gill, želim si, da bi lahko izvajali vse nujne zadeve in nam ne bi bilo treba stalno ponavljati, da jih bo obravnaval ustrezen odbor. Gospod Matsakis ima popolnoma prav. Korak naprej v zvezi s tem bi bil, da nenadoma ne bi bilo več medskupin. To bi bilo tudi usodno, ker tega odbori ne morejo opraviti.
<P>
Čim bolj moramo izkoristiti priložnost za dovolj časa, tako da ne bomo več priča trenutnim razmeram, ko mora ubogi predsednik uporabljati kladivce, za kar je potreben čas, pri čemer upamo, da bomo v prihodnosti lahko govorili dvakrat toliko časa, zaradi česar bo Evropski parlament poznan kot zagovornik človekovih pravic in bo postal močnejši.
<SPEAKER ID="263" NAME="Neena Gill">
v imenu skupine PSE. - Gospod predsednik, bil sem predsednik delegacije za odnose z državami Južne Azije in obiskal sem Bangladeš, pri čemer bi rekel, da je to zelo krhka država, ki se je soočila z večjimi političnimi, okoljskimi, gospodarskimi in socialnimi ovirami, kot si je zaslužila. Vendar, ko sem bil tam, sem bil presenečen nad živahnimi in svobodnimi mediji ter odločenostjo ljudi, da bodo premagali svoje težave.
<P>
Menim, da bi se v naših odnosih z Bangladešem morali osredotočiti na podporo demokratičnim gibanjem v tej državi in vzpostavitvi pravne države, pa tudi pomoči pri gradnji demokratičnih institucij. Medtem ko ima EU pomembno vlogo, da pomaga Bangladešu pri doseganju teh ciljev, bi se to moralo prenesti v konstruktivne ukrepe za pomoč državi in ne v poskuse mikroupravljanja njihovih težav.
<P>
Resnično podpiram razglasitev volitev, načrtovanih za tretji teden decembra letos in pozivam prehodno vlado, naj zagotovi, da bodo te volitve svobodne in poštene, pri čemer naj volilni komisiji dovoli, da nadaljuje s svojim časovnim načrtom.
<P>
Odgovoril bi na pripombe gospoda Manna proti meni, ker menim, da točk iz prejšnje razprave ni ustrezno izpostavljati. Rekel bi, da mora gospod Mann, če se zelo resno zavzamemo za svoje nujne ukrepe, zagotoviti, da so tisti ljudje tukaj. Dolžnost vseh nas je, da zagotovimo prisotnost svojih kolegov, ker na podobo Evropskega parlamenta po svetu vplivajo manjšine. V takšnih razpravah je pomembno, da imamo v mislih naslednje: pomembno je, da obravnavamo nujne zadeve, vendar poskrbite, da bodo prisotni vsi vaši ljudje.
<SPEAKER ID="264" NAME="Janusz Onyszkiewicz">
v imenu skupine ALDE. - (PL) Gospod predsednik, po številu prebivalcev je Bangladeš sedma največja država na svetu, pri čemer to število presega 150 milijonov. Ta država je neodvisnost dosegla leta 1971, vendar je 20 let trpela pod avtokratskimi vladami, ki so bile zelo pogosto vojaške narave. Vendar se je leta 1991 tam začelo nekaj drugega. Vzcvetela je demokracija in bila je 5 % porast. Po besedah dobro poznanega podjetja Goldman Sachs je Bangladeš, kar zadeva hitro gospodarsko rast, država z zelo obetajočo prihodnostjo. Danes smo priča množični regresiji in obstaja politična kriza. Na ulicah se je pojavila vojska. Poleg tega vojska želi spremeniti ustavo, da bi lahko uvedla, kar je po njenih besedah njena lastna oblika demokracije. To smo že slišali. Imeli smo priložnost podrobno opazovati, kaj pomeni ta posebna oblika demokracije. Če ta nova oblika pomeni vključevanje vojske v politiko, menim, da je takšna usmeritev zelo slaba.
<SPEAKER ID="265" NAME="Ryszard Czarnecki">
v imenu skupine UEN. - (PL) Gospod predsednik, razmere v Bangladešu so bile vedno zelo resne, še zlasti pa v zadnjih 18 mesecih, tj. od časa, ko se je tam uvedlo izredno stanje. En učinek tega je bil, na primer, povečati število smrtnih kazni in aretiranih je bilo več kot 300 000 ljudi, med katerimi so jih veliko mučili. Težava je, da nič ne kaže, da bi se te represije omilile. Pred šestimi tedni je bilo aretiranih več kot 12 000 ljudi. Vse to se dogaja v času dramatičnih gospodarskih okoliščin. Cene riža in osnovnih živil so se povečale za tretjino. Verjetno se bo pojavil velik val emigracij, pri čemer bo število ljudi v naslednjih 40 letih doseglo 25 milijonov. Razlog za takšno izseljevanje bodo poplave, ki bodo zelo verjetno posledica naraščanja vodne gladine v Bengalskem zalivu. Vse to kaže na naslednji zaključek: Bangladeš je država, ki ji moramo posvetiti pozornost in jo podpreti. Prav tako moramo podpreti gospodarske in demokratične spremembe v tej državi, ki je najrevnejša država na svetu.
<SPEAKER ID="266" NAME="Eija-Riitta Korhola" AFFILIATION="PPE-DE">
Gospod predsednik, v skladu z izredno upravo, ki se je spodbudila leta 2007, se lahko oseba zapre za nedoločen čas brez sodnega naloga, če obstaja upravičen sum, da je vpletena v dejavnosti, povezane s korupcijo. Z nedavno aretacijo Motiurja Rahmana Nizamija so trije voditelji treh glavnih političnih strank Bangladeša zaprti na podlagi navideznih obtožb zaradi korupcije.
<P>
Od marca 2008 je bilo aretiranih vsaj 12 000 oseb, pri čemer jim je bila odvzeta pravica do izpustitve na podlagi varščine. Med njimi je več sto članov političnih strank, vendar so žrtve tega protikorupcijskega lova na čarovnice tudi poslovneži in novinarji.
<P>
Ključni politični voditelji ne morejo sodelovati v dialogu za volitve, napovedane za december letos, kar omejuje demokratični proces. Čeprav prehodna vlada zanika obtožbe, da so te aretacije politično motivirane, je strateška časovna uskladitev teh dogodkov preveliko naključje, da bi se zanemarilo.
<P>
Pripornikom je treba zakonito soditi na podlagi podprtih dokazov ali pa jih nemudoma izpustiti. V nasprotnem primeru bo izid prihodnjih volitev sleparski in daleč od demokratičnega.
<SPEAKER ID="267" NAME="Lidia Joanna Geringer de Oedenberg" AFFILIATION="PSE">
(PL) Gospod predsednik, težave v Bangladešu, na katere opozarjamo že nekaj let, še vedno niso rešene. Svet vedno znova posluša o vedno več primerih kršitev človekovih pravic v tej državi. Od januarja 2007 je v Bangladešu izredno stanje. Protiteroristični odlok, uveden 11. junija, je dodatno omejil človekove pravice in postal še eno orodje v politični bitki. V zadnjih 18 mesecih je bilo 300 000 aretacij in izvajanje smrtne kazni se je razširilo. Zapornike mučijo in ti umirajo v nepojasnjenih okoliščinah. Bangladeški organi si ne prizadevajo podpirati gospodarstvo v državi, v kateri so se cene hrane v zadnjih mesecih povišale za več kot tretjino in v kateri četrtini teritorija grozi stalna nevarnost poplav in humanitarna katastrofa. Možnost za spremembe v državi zagotavljajo svobodne parlamentarne volitve, pred katerimi se odpravi izredno stanje. Ključno je, da prehodna vlada zagotovi medijsko svobodo v predvolilnem obdobju ter sodelovanje predstavnikov vseh etničnih in verskih skupin v državi na volitvah. EU mora čim prej obnoviti svojo misijo za spremljanje volitev v Bangladešu, pred tem pa mora urad Evropske komisije v Bangladešu pozorno spremljati politične razmere v državi in položaj v zvezi s spoštovanjem temeljnih človekovih pravic.
<SPEAKER ID="268" NAME="Leopold Józef Rutowicz" AFFILIATION="UEN">
(PL) Gospod predsednik, svoboda in državnost v Bangladešu sta se zagotovili in kupili na račun življenj več milijonov njegovih državljanov. Ta narod se zaradi razmer v državi in njene lege sooča tudi z velikimi izgubami. Stalno se dogajajo naravne nesreče. Država je s 1 040 ljudmi na kvadratni kilometer prenaseljena; ni mest in prihodek na prebivalca je zelo nizek. Tej državi je zaradi nepismenosti ter pomanjkanja cest in komunikacijskih povezav težko vladati. Zahteva stalno pomoč od zunaj, ne le pri oblikovanju učinkovitega demokratičnega sistema, ki v islamskih državah predstavlja pomembno in veliko težavo. Preučitev učinkovitih oblik pomoči je zelo pomembno, pri čemer je treba preprečiti, da bi Bangladeš vodile totalitarne vlade. To resolucijo podpiram. Razpravljanje o demokraciji lahko spodbudi pozitivne ukrepe s strani Parlamenta.
<SPEAKER ID="269" NAME="Filip Kaczmarek" AFFILIATION="PPE-DE">
(PL) Gospod predsednik, bangladeška prehodna vlada, ki jo podpira vojska, zapira na tisoče ljudi, med njimi člane opozicije. Več mesecev so zaprti, ne da bi jih za kar koli obtožili. To se izvaja pod pretvezo boja proti korupciji in terorizmu. Vlada tudi preganja neodvisne medije in dovoljuje mučenje. Te razmere se dogajajo v državi, ki je na čelu najrevnejših in najgosteje poseljenih držav na svetu. Glede na to je treba z zaskrbljenostjo povedati, da Evropska unija težavam Bangladeša pripisuje premajhen pomen. To se mora spremeniti. Dobro priložnost za to bodo zagotovile parlamentarne volitve, ki so se razglasile za konec leta. Evropska komisija in Svet morata vsekakor imeti dejavnejšo vlogo pri odpravljanju izrednega stanja in ustavitvi kršitev človekovih pravic. EU mora poseben pritisk izvesti zlasti na prihodnjih volitvah, pri čemer mora pozorno spremljati priprave na te volitve in tudi njihov potek.
<SPEAKER ID="270" NAME="Jo Leinen" AFFILIATION="PSE">
(DE) Gospod predsednik, Evropsko unijo zelo zanimajo demokratične razmere in spoštovanje človekovih pravic v Bangladešu. Tudi sam se pridružujem pozivu k svobodnim in poštenim volitvam ter ukrepom za odpravo izrednega stanja v bližnji prihodnosti. Jasno je, da demokratična razprava ne more potekati v ozračju strahu in zastraševanja.
<P>
Res je, da so naše zahteve namenjene prehodni vladi, vendar moramo tudi poudariti, da politične sile v Bangladešu delujejo tudi na precej nekulturen način ter da stvari ne potekajo mirno, ampak zelo nasilno, zlasti med volilnimi kampanjami. Volilne kampanje se vedno uporabljajo za ustrahovanje manjšin. Zato je naše sporočilo namenjeno vsem udeležencem, zlasti vladi, vendar tudi strankam.
<P>
Gospod predsednik, spoštujem vašo odločitev, vendar poudarjam, da naš Poslovnik določa naslednje: "Če glasovanje pokaže, da Parlament ni sklepčen, se glasovanje uvrsti na dnevni red naslednje seje." (Člen 149(3)). Upam, da na takšnih glasovanjih ne bo 30 prisotnih poslancev, ampak 600, kar se vedno dogaja na opoldanskih glasovanjih.
<SPEAKER ID="271" NAME="Justas Vincas Paleckis" AFFILIATION="PSE">
(LT) Bangladeš je ena najrevnejših držav na svetu. Prav tako je ena od najgosteje poseljenih držav na svetu. Bangladeš je država, ki je v največji nevarnosti zaradi podnebnih sprememb. Nazadnje, ta država je ena od najmanj demokratičnih.
<P>
Naštel sem štiri težave, štiri grožnje, in že ena od njih lahko spravi na kolena celo uspešno državo. Da se prekine ta začaran krog, je torej treba ponovno uvesti demokracijo; tudi današnja razprava bi morala biti usmerjena k temu cilju.
<SPEAKER ID="272" NAME="Marios Matsakis" AFFILIATION="ALDE">
Gospod predsednik, obžalujem, da moram ponovno govoriti, vendar moram spet odgovoriti gospe Gill. Navedla je obtožbo, da so razprava v četrtek popoldne in resolucije na željo majhnih manjšin. To je nespoštljivo, nepošteno in neutemeljeno. O teh resolucijah se obsežno razpravlja na srečanjih, na katerih so prisotni predstavniki vseh skupin, vključno s skupino PSE, dan ali dva preden pridejo sem v četrtek popoldne. Predstavniki teh skupin jih odobrijo, če se strinjajo z njihovimi vsebinami, nato pa se o njih razpravlja in glasuje.
<P>
Torej, če je problem v povezavi s skupino socialdemokratov, to ni naša skrb. To je problem in skrb skupine gospe Gill. Morda o teh vprašanjih ne razpravljajo dovolj ali pravočasno, vendar je to njen problem. Kar zadeva četrtek popoldne, je ravno obratno. Ne gre za manjšine. Skupina PPE-DE ima v četrtek popoldne večino in kar želi skupina PPE-DE, se sprejme, ker imajo večino.
<SPEAKER ID="273" NAME="Zdzisław Zbigniew Podkański" AFFILIATION="UEN">
(PL) Gospod predsednik, preučevanje primerov kršitev človekovih pravic, demokratičnih načel in pravne države ter sprejemanje ustreznih rešitev na plenarnih zasedanjih sta postala praksa Evropskega parlamenta. Ena od stvari, ki se ji posvečamo danes, so razmere v Bangladešu, kjer se volitve, načrtovane za 22. januar 2007, niso izvedle in so se preložile do decembra 2008. To je še poslabšalo razmere, pri čemer je na eni strani povzročilo veliko družbenopolitičnih protestov in na drugi strani poostritev pravnih uredb ter strožji odziv vladnih sil. Izrazi terorizem, dejanja, ki škodujejo blagu in posameznikom, ter resni zločini se pogosto uporabljajo kot podlaga za aretacije in sodbe sodišč. Nemirno stanje še poslabšuje kriza s hrano, pri čemer so se izdatki za hrano povišali za kar 60 %. Tega problema se ne da rešiti z uporabo sile, kot so aretacije, sodbe sodišča, pripori. Potrebna je sprava med vojskujočimi skupinami. Takšno spravo bi dosegli z demokratičnimi volitvami, zato je resolucija, ki k temu poziva, smiselna in se mora podpreti.
<SPEAKER ID="274" NAME="Predsednik">
Preden predam besedo Komisiji, naj se odzovem svojemu prijatelju, gospodu Leinenu.
<P>
Jo, dejal si, da bo glasovanje, če ga ne bomo izvedli to popoldne, potekalo naslednjič. Imel bi prav, če ne bi šlo za glasovanje o nujnih zadevah, ker člen 115(6) našega Poslovnika v skladu z razlago odbora za ustavne zadeve, ki mu predseduješ, zelo jasno določa, da se predlogi resolucij, ki jih ni mogoče obravnavati v času, namenjenemu razpravi, štejejo za brezpredmetne. Enako velja za predloge resolucij, za katere se ugotovi, da seja ni sklepčna.
<P>
Zato se za nujne zadeve in le za nujne zadeve, če se pred glasovanjem ugotovi, da ni sklepčnosti, glasovanje ne izvede. Ne more se preložiti; tako je določeno v členu 115(6).
<SPEAKER ID="275" NAME="Olli Rehn">
komisar. - Gospod predsednik, parlamentaren volitve decembra so dejansko ključne za zagotavljanje trajnostne demokracije v Bangladešu. Napredek je, vendar je potrebno veliko več napredka, zlasti na področju človekovih pravic.
<P>
Do zdaj smo večinoma pozitivno ocenili korake, ki jih je naredila vlada pri pripravah na te volitve v zvezi z volilnim okvirom in dialogom s političnimi strankami. Tehnične priprave so bistveno napredovale.
<P>
Vendar, ker so v Bangladešu izredne razmere, bomo natančno spremljali, ali postopna odprava omejitev v zvezi z izvajanjem civilnih in političnih pravic omogoča verodostojne svobodne in poštene volitve. Naj tudi jasno povem, da bo naše prizadevanje v tem procesu, vključno z morebitno ponovno napotitvijo misije za opazovanje volitev, ki se je prekinila v začetku leta 2007, povezano s to zavezo vlade.
<P>
Prav tako nas skrbijo vprašanja, ki ste jih izrazili v svoji resoluciji z dne 6. septembra lani, pa tudi v svojih predlogih, ki so jih politične skupine predložile za današnjo razpravo. Omejitve pri izvajanju temeljnih svoboščin se morajo odpraviti v tolikšnem obsegu, da se ohranijo le še tiste, ki so nujno potrebne za zagotavljanje varnosti.
<SPEAKER ID="276" NAME="Predsednik">
Ta razprava je končana.
<P>
Glasovanje bo potekalo na koncu razprav.
<SPEAKER ID="277" NAME="Charles Tannock  " AFFILIATION="PPE-DE">
v pisni obliki. - Bangladeš je velika in strateška južnoazijska država s 153 milijoni prebivalcev in okrog 80 milijoni registriranih volivcev, kar jo uvršča med največje demokracije na svetu.
<P>
Prehodna vlada je EU in ZDA zdaj sporočila, da bo po tem, ko bo uspešno zaključila volilni register, ki bo učinkovit proti ponarejanju volilnih rezultatov, decembra 2008 izpeljala demokratične volitve. Vojska se je zdaj zavezala k umiku od oblikovanja politike. Nekdanja predsednica vlade Sheikh Hasina je bila izpuščena iz humanitarnih razlogov. Izredne razmere, ki jih ta resolucija upravičeno želi odpraviti, še vedno trajajo in se morajo prenehati pred volitvami. Številne ljudi, ki so bili aretirani po izbruhu nasilja lani, kar je pripeljalo do izrednega stanja, je treba izpustiti ali obtožiti. Dolgoročni opazovalci EU se morajo vrniti čim prej, da bodo spremljali predvolilne razmere.
<P>
EU zelo pozorno opazuje Bangladeš zaradi zaskrbljenosti glede vedno slabšega položaja človekovih pravic v zadnjih nekaj letih in vedno večje islamske radikalizacije njegove družbe, z izseljevanjem hindujcev, ahmadov in kristjanov ter navidezne opustitve uspešnega modela posvetne večstrankarske demokracije s strani vlade. Bangladeš ima bistvene lastnosti za uspešno demokracijo v muslimanskem svetu in EU mora to odločno podpreti.
