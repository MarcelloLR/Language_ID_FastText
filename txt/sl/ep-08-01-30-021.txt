<CHAPTER ID="021">
Enominutni govori o zadevah političnega pomena
<SPEAKER ID="210" NAME="Predsednik">
Naslednja točka so enominutni govori.
<SPEAKER ID="211" NAME="Iuliu Winkler" AFFILIATION="PPE-DE">
(HU) Hvala, gospod predsednik. Sklad za regionalni razvoj in kohezijski skladi so zelo pomembni za nove države članice, ker so tam razlike med regijami zelo velike. Moja država, Romunija, lahko zaprosi za več kot 20 milijard EUR za regionalni razvoj do leta 2013. Eno leto po pristopu izkušnje kažejo napredek pri črpanju iz skladov, namenjenih regionalnemu razvoju, vendar smo še vedno daleč od tega, kar želimo doseči. Za romunske regije je ključno, da povečajo svojo sposobnost za črpanje iz skladov, tako da jih učinkovito uporabljajo in sistematično prikažejo.
<P>
Romunija potrebuje orodje za to, kot je na primer učinkovit in bolj decentraliziran sistem ustanov javne uprave, ter novo razdelitev na področja gospodarskega razvoja, ker sedanje regije ne ustrezajo namenu in niso učinkovite, zato je treba ustvariti nove regije od spodaj navzgor v skladu z ustreznimi socialnimi sporazumi, ki bi jih vodile izvoljene regionalne vlade. Z novo razdelitvijo Romunije na področja gospodarskega razvoja ne smemo odlašati. Najlepša hvala.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Opozorila bi na nekatere težave, povezane s katastrofami in nesrečami na morju. O takšnih tragedijah se običajno razpravlja, ko se zgodijo, potem pa sčasoma utonejo v pozabo. Vendar so nesreče na morju del skupne pomorske politike. Nanje se moramo pripraviti, tako kot se pripravljamo na izvajanje prenosa.
<P>
Bolgarska ladja Vanessa je nedavno doživela brodolom v Azovskem morju. V zadnjih nekaj mesecih se je ob slabem vremenu zgodilo več nesreč v Kerškem zalivu. Nekateri mornarji so umrli, nekateri so pogrešani, nastala je škoda več milijonov eurov. Azovsko morje in Črno morje sta bila onesnažena z nafto. Skupna pomorska politika mora zagotoviti ukrepe za zmanjšanje tveganj in določiti navigacijske ureditve, ki bodo zmanjšale število nesreč. Potrebujemo obsežen program za hiter odziv in izvajanje nujnih reševalnih akcij. Potrebujemo opremo, ki lahko deluje v slabem vremenu in je postavljena na takšnih mestih, da omogoča hitro uporabo na krajih nesreče.
<SPEAKER ID="213" NAME="Magor Imre Csibi" AFFILIATION="ALDE">
(RO) Gospod predsednik, gospe in gospodje: debelost prizadene več kot polovico prebivalstva v večini držav članic. Še bolj skrb zbujajoče je, da ima vsako leto več kot 400 000 otrok v Evropi prekomerno telesno težo. Eno od vprašanj, ki jih je treba obravnavati pri boju proti debelosti, je učinkovito označevanje živil. Na žalost evropske oznake za živila še ne zagotavljajo informacij, ki jih potrošnik potrebuje za zdravo in varno odločanje.
<P>
Zato pozdravljam predlog Evropske komisije, da spremeni direktivo o označevanju živil, in posledično uvedbo poenostavljenega sistema oznak, ki bodo natisnjene na sprednji strani embalaže za živila. Vendar obžalujem, da predlog Komisije ne vključuje sistema označevanja z barvnimi kodami, ki jasno prikazujejo hranilno vrednost proizvoda (nizka, srednja, visoka). Označevanje mora imeti koristi za proizvajalce in potrošnike in dobro obveščeni potrošnik bo sprejemal pametne prehranske odločitve.
<SPEAKER ID="214" NAME="Brian Crowley" AFFILIATION="UEN">
Gospod predsednik, v zvezi s prihajajočim referendumom o reformni pogodbi na Irskem poudarjam pomen navedenega z gospodarskega stališča, ker se z reformno pogodbo želi izboljšati učinkovitost Evropske unije pri njeni zmožnosti sprejemanja odločitev, kar bo samo po sebi povzročilo večji gospodarski uspeh in večjo rast. S stališča Irske je bilo prejšnje leto 2,6 milijarde EUR vloženih v irsko industrijo in podjetja; ustvarjenih je bilo 9 000 novih delovnih mest; bilo je za 80 milijard EUR izvoza; več kot 80 % vseh izdelkov, proizvedenih na Irskem, je bilo izvoženih večinoma na trge Evropske unije. Povprečna plača na Irskem znaša 44 000 EUR na leto, več kot 3 milijarde EUR pa vlada dobi od davka na dobiček pravnih oseb. Za zagotovitev stalne rasti v gospodarskem smislu so ta vprašanja na področju zaposlovanja, gospodarske rasti in upravljanja premoženja zelo pomembna. Zato na referendumu na Irskem vsi skupaj želimo dobiti glas "za".
<SPEAKER ID="215" NAME="Ilda Figueiredo" AFFILIATION="GUE/NGL">
(PT) Medtem ko je brezposelnost na Portugalskem dosegla eno od najvišjih ravni v zadnjih 20 letih, pri čemer je zlasti prizadela ženske in mlade, še ena multinacionalka pritiska na delavce, da razdrejo pogodbo o zaposlitvi. To podjetje je Yasaki Saltano, ki želi opustiti proizvodnjo kablov v kraju Serzedo, Gaia. Potem ko je že zelo zmanjšalo število delavcev, želi nadaljevati s premestitvijo proizvodnje v druge države, zlasti v Azijo in Afriko. Ta multinacionalka je zaposlovala več kot 6 000 delavcev v tovarnah v krajih Ovar in Serzedo, za kar je dobila več milijonov eurov pomoči Skupnosti. Vendar se je število teh delovnih mest zdaj zmanjšalo za več kot dve tretjini.
<P>
Zato moramo ponovno poudariti potrebo po učinkovitih ukrepih za preprečevanje takšnih premestitev proizvodnje in ne posegati le po blažilnih ukrepih, kot je sedanji globalizacijski sklad za delavce, ki jih prizadenejo premestitve multinacionalk, zlasti v avtomobilskem sektorju in sektorju avtomobilskih delov, na primer Opel Portugal, Johnson Controls in Alcoa Fujikura, ki so zdaj prenehali delovati.
<SPEAKER ID="216" NAME="Urszula Krupa" AFFILIATION="IND/DEM">
(PL) Gospod predsednik, na zadnjem zasedanju nisem smela govoriti, zato danes v Evropskem parlamentu protestiram zaradi kršenja človekovih pravic in žaljenja posameznikovega dostojanstva.
<P>
Med poletom v Buenos Aires, kamor nas je povabila poljsko-ameriška skupnost ter kjer smo širili in zagovarjali evropske vrednote skupaj z direktorjem katoliške radijske postaje, ki jo spoštujejo milijoni poslušalcev, so nas nadlegovali novinarji zasebne komercialne televizijske mreže TVN, ki so poskušali od nas dobiti intervju ter so osebno užalili duhovnika in mene, poslanko Evropskega parlamenta. To psihološko nasilje, ki je ogrozilo naše duševno in fizično dobro počutje med štirinajsturnim poletom, se je končalo po več posegih letalskega osebja Lufthansa, vendar se je nadaljevalo po pristanku.
<P>
Prav tako bi opozorila na nevarnost posredovanja informacij o poletih, številkah sedežev in hotelskih rezervacijah, ki so v nasprotju z veljavno zakonodajo, tretjim osebam, ker jih lahko uporabijo različni teroristi.
<SPEAKER ID="217" NAME="Peter Baco" AFFILIATION="NI">
(SK) Gospe in gospodje, naši madžarski kolegi v svojih govorih v Evropskem parlamentu redno brez razloga napadajo Slovaško. Zadnji napad je vključeval laž o odpravi nacionalnega radijskega omrežja na Slovaškem in izzivanje v zvezi s tem, kako naj bi Slovaška sodelovala z Madžarsko pri normalizaciji varstva voda Malega žitnega otoka na Donavi.
<P>
Končno smo že dosegli dogovor o vodnem režimu v celotni donavski regiji. Zadnji sporazum je bil sestavljen iz pogodbe, ki sta jo sklenili madžarska in slovaška vladna delegacija leta 1998 - sam sem vodil slovaško delegacijo - in dobro se spomnim, da je ta pogodba upoštevala tudi madžarske zahteve v zvezi s tem območjem. Slovaška vlada je to pogodbo ratificirala in jo upošteva, zdaj pa jo mora končno ratificirati in upoštevati še madžarska vlada.
<SPEAKER ID="218" NAME="Roberta Alma Anastase" AFFILIATION="PPE-DE">
(RO) Gospod predsednik, kot poročevalka o regionalnem sodelovanju v črnomorski regiji izražam zaskrbljenost glede bolgarskega sporazuma z dne 18. januarja 2008, da bo Bolgarija sodelovala pri ruskem energetskem projektu Južni tok.
<P>
Projekt predstavlja dvojni izziv za varnost oskrbe z energijo v Evropski uniji. Prvič, podpora projekta s strani države članice nasprotuje prvotnemu cilju diverzifikacije energetskih virov Unije. Projekt Južni tok bi le povečal odvisnost EU od enega vira. Drugič, projekt Južni tok ogroža projekt NABUCCO, ki naj bi bil strateško pomemben za uspešnost politike EU glede varnosti oskrbe z energijo.
<P>
Naj opozorim, da je ta sporazum med Bolgarijo in Rusijo nastajal takrat, ko je Evropski parlament z večino glasov sprejel poročilo o sodelovanju na območju Črnega morja.
<SPEAKER ID="219" NAME="Cătălin-Ioan Nechifor" AFFILIATION="PSE">
(RO) V svojem prvem enominutnem govoru raje ne bi obravnaval negativne teme, ampak kar se je prejšnji teden zgodilo na vzhodni meji Evropske unije, mora biti opozorilo za vse nas.
<P>
Skupina ukrajinskih državljanov je 21. in 22. januarja zaprla dostop avtomobilov do mejne točke med Romunijo in Ukrajino Siret-Porubnoe, ker je bila nezadovoljna zaradi zahteve po plačilu za vizum za vstop na romunsko ozemlje, glede na to, da romunski državljani od 1. januarja 2008 ne potrebujejo več vizuma za vstop v Ukrajino.
<P>
Kot država članica mora Romunija ravnati v skladu z evropskimi predpisi v zvezi z vizumi za nedržavljane EU in nikakor ne more odobriti posebnega obravnavanja za Ukrajino. Zato menim, da morata Parlament in Komisija Ukrajino pozvati k skladnejšem delovanju, s čimer bi pokazala svojo evropsko usmeritev.
<P>
(Predsednik je prekinil govornika.)
<SPEAKER ID="220" NAME="Marian Harkin" AFFILIATION="ALDE">
Gospod predsednik, opozarjam na nedavno poročilo Agencije za varstvo okolja o kakovosti vode na Irskem. Medtem ko smo veliko vlagali v nadgrajevanje sistemov odpadnih voda v skladu z okvirno direktivo o vodah, moramo še vedno doseči nekatere cilje v zvezi s kakovostjo vode.
<P>
V zvezi s tem bi omenil vprašanje, ki smo ga prezrli in ga na Irskem še naprej preziramo: to je vprašanje nadgradnje znatnih sredstev in prenove greznic na Irskem, zlasti na podeželju. Greznice so prevečkrat krivec za onesnaževanje pitne vode na Irskem. Vendar če obstaja težava, mora irska vlada nujno vzpostaviti programe z dodelitvijo pomoči, da preuči in po potrebi nadgradi obstoječe greznice.
<P>
Mogoče pa obstaja program za nevlaganje v nadgradnjo greznic, da bi to lahko nato uporabili kot palico, ki bi kaznovala podeželsko prebivalstvo. Če to drži, je kratkoročno in popolnoma v nasprotju z evropsko zakonodajo.
<SPEAKER ID="221" NAME="Francesco Enrico Speroni" AFFILIATION="UEN">
(IT) Gospod predsednik, gospe in gospodje, neapeljsko politiki imajo navado pošiljati svoje smeti po Evropi. Danes so odpadki dosegli Quirinale, kjer je umazani boljševik Napolitano ukazal dobrikanje, da bi dosegel podaljšanje agonije svojih pivskih prijateljev, brez prizadevanja za demokracijo ali za upoštevanje želje ljudi, da glasujejo za nov parlament. Vendar je to vse, kar lahko pričakujemo od nekoga, ki je zagovarjal sovjetsko invazijo na Madžarsko.
<SPEAKER ID="222" NAME="Pedro Guerreiro" AFFILIATION="GUE/NGL">
(PT) Izkoristil bi to priložnost, da lahko na plenarnem zasedanju opozorim na nesprejemljiv položaj Kader Şahin, mlade aktivistke turške komunistične stranke, ki je na podlagi odločitve turških oblasti pridržana od januarja 2007, pri čemer niso bili navedeni nobeni razlogi za obtožbe proti njej ali za njeno preventivno zadržanje v priporu do sojenja.
<P>
Kader Şahin je bila aretirana, ko je turška policija decembra 2000 nasilno končala tiskovno konferenco, ki je obtoževala uporabo prisilnih ukrepov pri turških političnih zapornikih. Ker je 5. februarja predvideno še eno zaslišanje v zvezi z njeno zadevo, smo osupli zaradi tega položaja in pozivamo turške organe, da jo takoj izpustijo in razveljavijo neutemeljene obtožbe proti njej.
<SPEAKER ID="223" NAME="Gerard Batten" AFFILIATION="IND/DEM">
Gospod predsednik, Aleksander Litvinenko je v Italiji pričal o Mitrokhinovi komisiji in mi osebno zatrdil, da je bil Romano Prodi neke vrste agent KGB. Mario Scaramella iz Mitrokhinove komisije je nato prišel v London in opozoril gospoda Litvinenka na grožnje z umorom. Kmalu zatem je bil gospod Litvinenko umorjen.
<P>
Gospod Scaramella se je vrnil v Italijo, kjer je bil takoj aretiran. Zadnjih 13 mesecev je priprt zaradi izmišljenih obtožb, brez sojenja in brez dostopa do zunanjega sveta. Gospod Scaramella je izgubil svoj prihodek, dom, ločen je od svojih otrok, njegovo zdravje pa je ogroženo. Mario Scaramella je politični zapornik. Njegov stalni pripor je sredi Evropske unije škandal. Njegov edini prestopek, če temu lahko tako rečemo, je bila pomoč prodiranju svetlobe v pokvarjene kotičke evropske politike. Vsi demokrati morajo zahtevati njegovo takojšnjo brezpogojno izpustitev.
<SPEAKER ID="224" NAME="László Tőkés" AFFILIATION="NI">
(HU) V tem evropskem letu medkulturnega dialoga želim opozoriti na izredno diskriminacijski osnutek zakona romunske konzervativne stranke, ki bi, če bi bil sprejet, pripadnike etničnih manjšin, ki ne govorijo uradnega jezika Romunije, kaznoval z izgubo državljanstva. Ta jezikovni zakon je predvsem usmerjen v madžarsko skupnost v njihovi starodavni domovini Transilvaniji. Do zdaj mu še nobena romunska parlamentarna stranka ni nasprotovala in celo Nacionalni svet za boj proti diskriminaciji mu je dal zeleno luč. Hkrati se romunski parlament pripravlja na sprejetje še enega diskriminacijskega zakona, to je zakon o izobraževanju. V zvezi s temi vprašanji se bomo zelo kmalu obrnili na Leonarda Orbana, romunskega komisarja, ki je pri Evropski komisiji odgovoren za večjezičnost, ker smo prepričani, da mora Romunija upoštevati demokratično prakso Evropskega parlamenta v zvezi z jezikovnimi zakoni.
<SPEAKER ID="225" NAME="Colm Burke" AFFILIATION="PPE-DE">
Gospod predsednik, rad bi predstavil vprašanje v zvezi s konvencijo o posvojitvi otrok. Sprejel jo je Svet Evrope leta 1967. Štiri desetletja zatem je zastarela in jo je treba zamenjati.
<P>
Svet Evrope se je leta 2002 odločil, da jo je treba spremeniti. O predlogih so se dogovorili leta 2004. Pravni strokovnjaki so se o besedilu nove konvencije dogovorili leta 2007. Vendar se zdi, da ena država predstavlja oviro in tako ovira njeno predložitev odboru ministrov.
<P>
Menim, da mora Parlament poslati jasno sporočilo Svetu Evrope glede najhitrejše možne spremembe tega vprašanja in vzpostavitve nove konvencije, da se jo posodobi na podlagi dogodkov v posameznih državah ter tudi upošteva odločitve sodišča za človekove pravice. Prosil bi, da se jasno sporočilo pošlje Svetu Evrope.
<SPEAKER ID="226" NAME="Genowefa Grabowska" AFFILIATION="PSE">
(PL) Gospod predsednik, stroški za vizume za nedržavljane EU so se povišali po razširitvi schengenskega območja. Belorusi morajo na primer zdaj za vizum plačati 12-krat več - 60 eurov namesto 5 eurov. To je toliko, kot v Belorusiji zasluži zdravnik pripravnik. Šestdeset eurov je tretjina povprečne mesečne plače. Za veliko Belorusov je to ovira, zaradi katere ne morejo pridobiti vizuma in obiskati sosednjih držav v EU.
<P>
Unija ogroža neposredne stike med državljani ravno v času, ko v lizbonsko pogodbo vključuje politiko dobrega sosedstva. Povečanje cen vizumov je tako neprijeten paradoks. Je pa tudi odlično darilo za predsednika Lukašenka, ki pravi, da Belorusi ne morejo ničesar pričakovati od Evrope.
<P>
Gospe in gospodje, to je treba spremeniti. Pozivam k sprejetju vseh ukrepov, ki so potrebni za zmanjšanje cene vizumov za državljane Belorusije.
<SPEAKER ID="227" NAME="Toomas Savi" AFFILIATION="ALDE">
Gospod predsednik, včeraj je ruska mladinska organizacija Nashi, ki jo financira država, objavila seznam Estoncev, za katere predlagajo, da se jih razglasi kot nezaželene osebe v Rusiji. Med njimi je poleg predsednika Republike Estonije Toomasa-Hendrika Ilvesa, nekdanjega poslanca EP, tudi moj prijatelj in sodelavec Tunne Kelam, član delegacije v odboru za parlamentarno sodelovanje med EU in Rusijo.
<P>
Organizacija Nashi, ki podpira nedemokratični režim predsednika Putina, gospoda Kelama opisuje kot vztrajnega rusofoba, znanega po razdražljivosti in nezdravem domačem nacionalizmu.
<P>
Vsi, ki dobro poznamo gospoda Kelama, gotovo vemo, da so te brezsrčne besede popolna laž. Menim, da se mora Evropski parlament odzvati na tako žalitev. Po drugi strani pa je biti sovražnik sovražnikov demokracije v Rusiji tudi kar velik poklon za gospoda Kelama in njegovo prizadevanje.
<SPEAKER ID="228" NAME="Ewa Tomaszewska" AFFILIATION="UEN">
(PL) Gospod predsednik, eno od glavnih načel, ki se spoštuje po vsej Evropski uniji, je načelo nediskriminacije. Veliko dokumentov se sklicuje na potrebo po posebni zaščiti pravic invalidov. Socialna vloga športa, vključno z njegovo vlogo pri socialni integraciji, je tudi zelo pomembna. Nekatere države EU zdaj sprejemajo zakonodajo o socialni pomoči za športnike in nekdanje športnike, zlasti nekdanje udeležence olimpijskih iger, ki so v težkem gmotnem položaju. Toliko bolje. Vendar je težko sprejeti, da se v zvezi s tem spregledajo invalidni športniki.
<SPEAKER ID="229" NAME="Desislav Chukolov" AFFILIATION="NI">
(BG) Zadnjih 20 let bi morala biti Bolgarija pravna država, ampak ni. Neokomunistov v naši državi ne ustavi prav nič. Georgi Pirinski, predsednik bolgarskega parlamenta, omejuje svobodo govora, ker določa prepovedi za novinarje in jim tako onemogoča opravljanje njihovega dela. Hkrati se je izkazalo, da je gospod Pirinski državljan ZDA in v skladu z bolgarsko zakonodajo ni bolgarski državljan. Na drugi strani pa ima eden od najbolj razvpitih prekupčevalcev z drogami, Budimir Kujović, bolgarsko državljanstvo, ker so mu vodilni z notranjega ministrstva izdali potni list, zato da lahko svobodno potuje po Uniji in opravlja svoje posle. Državno tožilstvo je opravilo preiskavo, nihče ni kriv, vendar potni list ostaja dejstvo.
<P>
Hkrati je stranka, ki je najmočnejša v opoziciji v naši državi, Ataka, predmet vsakodnevnih napadov s strani vladajočih sil. Žena vodje stranke, Kapka Siderova, je imela splav, ker je šlo nadlegovanje tako daleč, da je bila obtožena v izmišljenem političnem sojenju. Končno predlagam, da gospod Pöttering naredi kaj več, kot da le ravnodušno sedi in podpira neokomuniste v Bolgariji.
<SPEAKER ID="230" NAME="Jaroslav Zvěřina" AFFILIATION="PPE-DE">
(CS) Že leta 2000 je Svet Evrope izrazil željo, da se Evropska unija v 10 letih preoblikuje v najbolj dinamičen in konkurenčen del sveta. Od takrat je bilo večkrat rečeno, da nam to nekako ne uspeva.
<P>
Nič bistvenega ni bilo narejenega v zvezi s patentno zakonodajo in naše celotno inovacijsko okolje je premalo dinamično.
<P>
Spremenjena lizbonska strategija ne prinaša nič posebno novega. Morda so cilji, ki jih postavlja, malce skromnejši. To je še en razlog, zakaj moramo poskusiti določiti cilje, ki jih je lažje uresničiti. Po mojem mnenju ti vključujejo poenostavitev zakonodaje in odpravo nepotrebnih predpisov na vseh področjih, kjer je to mogoče.
<P>
Omejitev velike količine evropske zakonodaje je obetajoča metoda. V zvezi s tem bi bila vsekakor koristna uvedba načela "prekinjenosti" pri delu Evropskega parlamenta. Pozitiven korak bi bil, če bi se lahko zakonodajni predlogi, ki niso bili predloženi, opustili ob koncu parlamentarnega obdobja.
<SPEAKER ID="231" NAME="Pierre Pribetich" AFFILIATION="PSE">
(FR) Gospod predsednik, pretekli teden je bil predložen zakonodajni sveženj o podnebnih spremembah. Pozdraviti moramo namen predlogov Komisije. Ta vprašanja vplivajo na veliko področij, zlasti na področje stanovanj, in sicer socialnih stanovanj. Zavedamo se, da bodo te nujne spremembe vplivale na velik delež stanovanjskih enot. Stroški ogrevanja, na primer, so velik izdatek za najemnike, zato jih je treba urediti in celo znižati. Spremembe na področju socialnih stanovanj so del naše politike trajnostnega razvoja in pozivajo k ustreznemu financiranju za izpolnitev teh novih zahtev. Do sedaj je Komisija finančna sredstva namenjala predvsem novim državam članicam, ki so zato prejele znatno finančno podporo. Medtem ko je stare države članice niso prejele. Nacionalne stanovanjske politike potrebujejo dosledno finančno podporo za pospešitev sprememb na področju socialnih stanovanj. Če želimo, da bodo opisane politike verodostojne, moramo od besed preiti k dejanjem. Komisija bo morala za socialna stanovanja sprejeti nadaljnje potrebne spremembe ukrepanja in financiranja po vsej Evropski uniji.
<SPEAKER ID="232" NAME="Hans-Peter Martin" AFFILIATION="NI">
(DE) Gospod predsednik, uradno želim izpostaviti dogodek, ki se je zgodil v sejni dvorani danes popoldan. Ko je zasedanje vodil predsednik Pöttering, je predsednik skupine socialdemokratov Martin Schulz zelo jasno in glasno zavpil iz sprednje vrste, da ga je bilo lahko slišati do sem. "Utihnite, idiot," je dejal. To je nesprejemljivo, žaljivo in obrekljivo obnašanje. Pričakujem, da bodo sprejeti ustrezni ukrepi, zlasti zato, ker se ta oseba poteguje za mesto, ki ga trenutno zaseda gospod Pöttering. Tako se ne vodi parlamenta. Hkrati so bili nekateri poslanci izključeni naključno, ker so si drznili pozvati k referendumu, in so jim nato grozili z nesmiselnimi sankcijami, kar je vse skupaj še poslabšalo.
<SPEAKER ID="233" NAME="Petya Stavreva" AFFILIATION="PPE-DE">
(BG) Drugo leto članstva Bolgarije v Evropski uniji bo za bolgarske kmetovalce, ki proizvajajo mleko, kmalu usodno. Dejavniki, kot so visoke cene krme, nizke nakupne cene na kmetiji za mleko, pomanjkanje finančnih sredstev za krmljenje živine v zimskih mesecih in neusmerjena vladna politika na področju živinoreje, bi lahko povzročili propad živinoreje in stečaj številnih bolgarskih kmetov. V tem času, ko je reforma skupne kmetijske politike zlasti pomembna tema za Evropsko unijo, bi morali upoštevati tudi trenutne razmere na področju kmetijstva v novih državah članicah. Ne smemo zapostavljati težav kmetov v novih državah članicah, ki so posledica prilagajanja evropskim standardom. Bolgarski kmetje tako kot njihovi evropski kolegi pričakujejo modre odločitve za prihodnost kmetijskih dejavnosti v Skupnosti.
<SPEAKER ID="234" NAME="Marianne Mikko" AFFILIATION="PSE">
(ET) Gospe in gospodje, popolno pozornost moramo nameniti nadlegovanju direktorja sanktpeterburške pisarne Britanskega sveta gospoda Kinnocka in njegovih kolegov, ki so jih ruski organi celo zaslišali. Obtožbe proti Britanskemu svetu so le eden od številnih dogodkov, kamor spadajo tudi kibernetski napad na Estonijo, prepoved poljskih živil in radioaktivni napad v Londonu. Za vsakega od teh dogodkov je Kremelj nedolžno trdil, da gre za osamljen primer.
<P>
Gospe in gospodje, veliko osamljenih primerov nakazuje na sistem. Ruski minister za zunanje zadeve gospod Lavrov je pretekli četrtek izrecno dejal, da je reforma evropske varnostne strukture prednostna naloga ruske zunanje politike leta 2008. Rusija želi ohromiti našo zunanjo politiko in nas stisniti v energetski primež med severno- in južnoevropskim plinovodom ter s tem doseči reformo Evropske unije.
<P>
Ker ne želimo postati nezaščitena tarča močne ruske zunanje politike, moramo solidarnostno združiti moči. V Evropskem parlamentu moramo obsoditi nadlegovanje Britanskega sveta.
<SPEAKER ID="235" NAME="Marian Zlotea" AFFILIATION="PPE-DE">
(RO) Prosti pretok blaga je eden od temeljev Evropske unije. Parlament bi želel opozoriti na položaj tega temeljnega načela v Romuniji. Po pristopu se je romunska vlada odločila sprejeti prvo pristojbino za registracijo motornih vozil. Nato je vlada napovedala, da namerava odpraviti to pristojbino, ki po mnenju Komisije krši pravni red Skupnosti, ter tako ustaviti postopek za ugotavljanje kršitev, ki je bil sprožen proti Romuniji. Vendar romunski organi zavračajo povrnitev pristojbin, ki so jih državljani že plačali, čeprav to določa sodna praksa Sodišča Evropskih skupnosti.
<P>
Gospod predsednik, gospe in gospodje, koncept evropskega državljanstva in enakih pravic za vse evropske državljane bo v celoti uresničen šele, ko bodo vse države članice prenesle pravice, opredeljene v Pogodbi, v svojo zakonodajo in ravnale v skladu z njimi. Sporočam, da sem sestavil pisno izjavo, in pozivam vas k podpisu, da bi se v prihodnje takšnim dogodkom izognili.
<SPEAKER ID="236" NAME="Silvia-Adriana Ţicău" AFFILIATION="PSE">
(RO) Z lizbonsko strategijo se je EU zavezala, da bo postala najbolj konkurenčno na znanju temelječe gospodarstvo. Cilji lizbonske strategije so večje vlaganje v raziskave, razvoj informacijske družbe in ustvarjanje visokokvalificiranih delovnih mest.
<P>
Na žalost zelo malo držav članic namenja 3 % BDP za raziskave. Dve tretjini teh sredstev mora zagotoviti zasebni sektor. Ko govorimo o zmanjševanju podnebnih sprememb, trajnostnih virih energije, zelenih vozilih, zviševanju energetske učinkovitosti različnih industrij, uporabi digitalne tehnologije itd., mora biti vlaganje v raziskave ena od prednostnih nalog. Na žalost se kljub dodeljenim nacionalnim in evropskim sredstvom za raziskave izsledki osnovnih raziskav redko uporabljajo v industriji.
<P>
Pozivam Evropsko komisijo, da pripravi strategijo in akcijski načrt, ki bosta vsem evropskim državljanom omogočila izkoristiti rezultate raziskav. Prepričana sem, da bo razvoj uporabnih raziskav omogočil ustvarjanje visokokvalificiranih delovnih mest in razvoj na znanju temelječega gospodarstva.
<SPEAKER ID="237" NAME="Oldřich Vlasák" AFFILIATION="PPE-DE">
(CS) Gospe in gospodje, naj spregovorim o temi, ki je zelo pomembna za ohranjanje različnih regionalnih proizvodov in zaščito tradicionalnih proizvodov, in sicer "České pivo" (češko pivo).
<P>
Ime "České pivo" je bilo objavljeno v Uradnem listu Evropske unije letos v sredini januarja skupaj s predlogom o registraciji imena kot zaščitene geografske označbe.
<P>
Da je "České pivo" edinstveno, ne menijo le potrošniki, ampak tudi strokovnjaki s področja pivovarske industrije in uradniki Komisije. Zaradi razvoja češke pivovarske industrije v preteklosti, vrste slada in hmelja ter posebnih postopkov varjenja piva ima "České pivo" edinstven okus, ki se razlikuje od vseh evropskih vrst piva, kot sta Heineken ali Stella Artois.
<P>
Češka republika si je prizadevala za registracijo več kot tri leta. Dolga in utrudljiva pogajanja so se končala z objavo v Uradnem listu.
<P>
Zahvaljujem se uradnikom Evropske komisije in češkim strokovnjakom za odgovoren pristop k reševanju tega vprašanja. Verjamem, da nič več ne more preprečiti pivu "České pivo", da ne bi postalo del evropske kulturne dediščine.
<SPEAKER ID="238" NAME="Catherine Stihler" AFFILIATION="PSE">
Gospod predsednik, želim predstaviti vprašanje kronične obstruktivne pljučne bolezni (KOPB), ki bo do leta 2020 tretji glavni vzrok smrti na svetu. Zaradi te bolezni je leta 2000 umrlo 2,7 milijona ljudi. Do tri četrtine ljudi s to boleznijo ima težave z enostavnimi stvarmi, kot je hoja po stopnicah. KOPB je povezana z veliko drugimi zdravstvenimi težavami, pri tem kajenje ni le ednini tvegani dejavnik: cigaretni dim iz okolice in onesnaževanje sta prav tako povezana z boleznijo. S staranjem prebivalstva bo bolezen postala večja težava. Pozivam kolege, da podpišejo pisno izjavo 0102/2007.
<SPEAKER ID="239" NAME="Csaba Sógor" AFFILIATION="PPE-DE">
(HU) Gospod predsednik, govorim v maternem jeziku, madžarščini. Doma tega ne morem. Vesel sem, da mi je tukaj to omogočeno. Glede vprašanja Romov je dolžnost nas vseh, da zmanjšamo napetost, ki je nedavno nastala med etničnimi skupinami, in ustavimo razširjeno sovraštvo do Romov. Najti moramo rešitev za ekonomsko migracijo.
<P>
Strategija EU v zvezi z Romi je osnova za oblikovanje politike glede novih in tradicionalnih nacionalnih manjšin v EU. Dogajanje na Kosovu nas je znova opozorilo, da je vprašanje človekovih pravic in pravic manjšin postalo mednarodno in evropsko vprašanje. Odgovorni smo za dogajanje v EU in zunaj njenih meja. V eni od držav članic trenutno niso v ospredju pravice Skupnosti, ampak kazniva dejanja. V Romuniji bi lahko zaradi jezikovnega zakona na sto tisoče ljudi izgubilo državljanstvo. To omenjamo zato, ker smo vsi odgovorni za svoje države, sosede in celotno Evropo. Te odgovornosti nimamo le med volitvami, ampak tudi pri vsakdanjem delu in učinkovitem reševanju vprašanja Romov. Hvala.
<SPEAKER ID="240" NAME="Árpád Duka-Zólyomi" AFFILIATION="PPE-DE">
(SK) Ozračje v slovaškem parlamentu je napeto in nenavadno. Sprejeti je treba odločitev o lizbonski pogodbi, vendar se opozicijski poslanci v znak nasprotovanja nedemokratičnemu zakonu o tisku glasovanja ne nameravajo udeležiti. To je presenetljiva novica, vendar kaj je bistvo?
<P>
Vlada Roberta Fica sprejema ukrepe, ki so v nasprotju z osnovnimi demokratičnimi načeli in načeli pravne države. Predsednik vlade ne upošteva opozicije in že večkrat je dejal, da so po njegovem mnenju glavna opozicija mediji. Zakon o tisku je omejevalen ter na nesprejemljiv način omejuje svobodo govora in tiska. To sta izpostavila tako slovaški sindikat novinarjev in tudi OVSE, ki je celo odločno pozvala Parlament, da spornega predloga ne sprejme.
<P>
V imenu velike večine opozicijskih poslancev lahko povem, da podpiramo lizbonsko pogodbo in obžalujemo, da slovaška opozicija ne more na drugačen način izraziti nasprotovanja sramotnemu zakonu o tisku.
<SPEAKER ID="241" NAME="Zita Pleštinská" AFFILIATION="PPE-DE">
(SK) Evropski parlament je s podelitvijo nagrade saharov kubanskemu disidentu Oswaldu Payi Sardińasu leta 2002 in skupini Ženske v belem leta 2005 prepoznal boj za človekove pravice na Kubi, vendar, gospe in gospodje, zgolj solidarnost ni dovolj.
<P>
Kubanci, ki lahko le sanjajo o svobodi, medtem ko jim grozita zatiranje in zaporna kazen, potrebujejo več kot solidarnost. Ženske v belem (Damas de Blanco) potrebujejo konkretno pomoč Evropskega parlamenta, da bi lahko osvobodile može in nasprotnike diktatorskega režima, ki se jim je zdravstveno stanje zaradi nečloveških razmer v zaporu poslabšalo in lahko celo umrejo.
<P>
Gospod predsednik, prosim vas za pomoč pri izpustitvi 45-letnega Antonia Ramóna Díaza Sáncheza, ki je bil leta 2003 obsojen na sedemindvajset let zapora. Antonio, čigar družini pomagamo ter ki smo ga kolega poslanca Peter Šťastný in Milan Gaľa ter jaz simbolično posvojili, je resno bolan in nujno potrebuje pomoč. Brez pomoči bo bolezni podlegel v zaporu.
<SPEAKER ID="242" NAME="Péter Olajos" AFFILIATION="PPE-DE">
(HU) Hvala, gospod predsednik. Pretekli teden je predsednik Barroso tukaj v Parlamentu predstavil časovni načrt Komisije za ambiciozno zmanjševanje emisij ogljikovega dioksida v Evropi. Naslednji dan je svet v Trebišovu na Slovaškem soglasno zavrnil načrt za izgradnjo elektrarne, ki bi na leto v ozračje izpustila štiri milijone ton ogljikovega dioksida ter gradnji katere so s peticijami in denarnimi kaznimi nasprotovali na obeh straneh meje. Lahko bi dejali: "Bravo demokracija, subsidiarnost in državljanski pogum." Toda postavlja se še eno vprašanje. Kako lahko slovaško ministrstvo za okolje sploh pomisli na to, da bi podprlo in predlagalo gradnjo takšne elektrarne? Zame to pomeni, da je nekaterim državam Komisija odobrila previsoke kvote emisij ogljikovega dioksida. Zato pozivam Komisijo, da pregleda razloge za dodelitev kvote emisij ogljikovega dioksida Slovaški, ker če lahko slovaška vlada v letu 2008 razmišlja o ogromni elektrarni na premog z zastarelo tehnologijo, to pomeni, da sistem spodbud Unije ni uspešen. Hvala.
<SPEAKER ID="243" NAME="Milan Gaľa" AFFILIATION="PPE-DE">
(SK) Skupina evropskih regulatorjev v svojem poročilu, objavljenem 17. januarja 2008, ugotavlja, da so se po sprejetju direktive Evropskega sveta in Parlamenta o gostovanju v javnih telefonskih omrežjih v Skupnosti stroški gostovanja znižali in da operaterji niso poskušali nadomestiti izgube z zvišanjem stroškov drugih vrst klicev.
<P>
Nadalje ugotavlja, da za gostujoče klice operaterji mobilnih omrežij EU zaračunajo tudi do 20 % več zaradi cen klicev: gostujoči klici se zaračunavajo po minutnem intervalu. Cenim prizadevanje komisarke Redingove, ki je napovedala, da si bo Komisija prizadevala odpraviti to težavo.
<P>
Menim, da morajo mobilni operaterji potrošnikom zaračunati gostujoče klice po sekundnem intervalu, tako kot to izvajajo na nacionalni ravni. Nadalje predlagam, da dokument, ki je v pripravi, obravnava tudi ceno sporočil SMS in podatkovne storitve gostovanja.
<SPEAKER ID="244" NAME="Avril Doyle" AFFILIATION="PPE-DE">
Gospod predsednik, modra decembrska odločitev Komisije, da omogoči uvoz brazilske govedine le iz odobrenih gospodarstev, predviden od 1. februarja, predstavlja pozitiven seznam približno 300 kmetij, ki je bil sestavljen na podlagi prejšnjih inšpekcijskih pregledov Urada za prehrano in veterinarstvo.
<P>
Prevladuje zmeda zaradi današnje izjave komisarja Kyprianouja, da bo od tega petka veljala prepoved, ker so brazilski organi predstavili seznam 2 600 kmetij, kar vzbuja dvome, saj bo za njihov pregled potrebno več časa. Vendar komisar je nadaljeval in citiram: "Trenutno pozitivnega seznama ni ... vendar se seveda to lahko v nekaj dneh spremeni."
<P>
Torej bo prepoved veljala ali ne? Ali bo približno 300 pregledanih gospodarstev dejansko sestavljalo pozitivni seznam, dokler se inšpekcijski pregledi ostalih ne opravijo? Zakaj danes Kyprianou ni dal sporočila za javnost? Naši potrošniki in kmetje si zaslužijo pojasnilo.
<SPEAKER ID="245" NAME="Mairead McGuinness" AFFILIATION="PPE-DE">
Gospod predsednik, ali lahko opozorim Parlament na zelo pomembno poročilo, ki ga je včeraj objavila Komisija, o življenjih več kot milijon Evropejcev, ki živijo v zavodih? To so invalidne osebe, sklepi poročila pa niso preveč vzpodbudni. Kakovost življenja v teh zavodih se zelo razlikuje, medtem ko dostojanstvo ljudi, ki tam živijo, ni vedno zagotovljeno.
<P>
Nega v zavodih je pogosto nesprejemljivo slabe kakovosti. Ali lahko kolegi v Parlamentu preberejo poročila lastne države, ker bi nas to mogoče predramilo? Vem, da je položaj v Bolgariji nedavno zbudil medijsko pozornost, veliko nas je glede tega zaskrbljenih, vendar bi celo v moji državi na tem področju lahko dosegli izboljšave.
<P>
To ni le vprašanje denarja. Storitve v skupnosti niso veliko dražje kot nega v zavodih, če upoštevamo potrebe prebivalcev in kakovost njihovega življenja.
<P>
Nazadnje bom omenila Delta Center, ki sem ga prejšnji teden obiskala v kraju Carlow na Irskem. To je model najboljše prakse za odrasle invalide, ki lahko živijo v skupnosti in obiskujejo ta center.
<SPEAKER ID="246" NAME="Mihaela Popa" AFFILIATION="PPE-DE">
(RO) Gospod predsednik, vprašanje Romov zadeva celotno Evropsko unijo in ne le Romunije. Unija je odobrila znatna finančna sredstva za zagotavljanje spodbujanja enakih možnosti. Sredstva so bila namenjena za odpravljanje rasnega razlikovanja Romov. Menim, da je treba spremljati porabo teh evropskih sredstev, zlasti trajnost projektov, ki jih financira EU.
<P>
Miselnost je težko spremeniti. Vendar igra pri spreminjanju miselnosti pomembno vlogo izobrazba. Zato menim, da je treba nameniti dodatna sredstva za medkulturno izobraževanje, kulturne in umetniške dejavnosti, športne prireditve, možnost ponovnega izobraževanja, zdravstveno izobraževanje itd., da bi zagotovili vključevanje Romov v vse evropske družbe. Ponovno poudarjam, da je treba spremljati te programe, zlasti njihovo trajnost.
<SPEAKER ID="247" NAME="Predsednik">
Končali smo enominutne govore, ki so trajali dlje kot ponavadi. Mislim, da so bili to najdaljši enominutni govori v zgodovini tega parlamenta. To se je moralo enkrat zgoditi.
