<CHAPTER ID="016">
Postopki pred Sodiščem Evropskih skupnosti (sprememba člena 121 Poslovnika Parlamenta) (razprava) 
<SPEAKER ID="436" NAME="Predsednik">
Naslednja točka je poročilo Costasa Botopoulosa v imenu Odbora za pravne zadeve glede spremembe člena 121 Poslovnika Parlamenta.
<SPEAKER ID="437" NAME="Costas Botopoulos" LANGUAGE="EL">
Gospod predsednik, osnutek poročila, o katerem razpravljamo danes, se nanaša na spremembo člena 121 Poslovnika Evropskega parlamenta o postopkih pred Sodiščem Evropskih skupnosti. Kot določa Poslovnik, člen ureja takšne postopke samo v primerih, ko Evropski parlament vloži tožbo na sodišču.
<P>
Vendar pa besedilo ne navaja, kaj se zgodi, če se Parlament odloči, da bo svoja stališča izrazil prek svojega predstavnika, predsednika, s tem, ko predloži pripombe ali poseže v škodljive postopke. Ti postopki so namenjeni spodbijanju veljavnosti zakonodajnega akta, ki ga je potrdil Evropski parlament sam v okviru postopka soodločanja.
<P>
Zaradi tega je predsednik Odbora za mednarodno trgovino, gospod Gargani, ki bi se mu rad ob tej priložnosti zahvalil za pripravo poročila, zastavil vprašanje. Sprašuje, ali člen 121 pokriva ta postopek posredovanja in predložitve pripomb in če ne, kaj naj naredimo.
<P>
Prvi odgovor, ki sem ga podal v poročilu, se glasi, da en postopek ne more biti vključen v drugega; da besede "ukrep" v členu 121 ne moremo obravnavati, kot da vsebuje količinsko drugačen primer predložitve pripomb ali posredovanja na sodišču. Na podlagi tega se prvi odgovor glasi, da ne moremo nadaljevati izključno na podlagi razlage.
<P>
Ali lahko uporabljamo parlamentarno prakso, pri čemer odločitev v takšnih primerih sprejme predsednik Parlamenta, kot vodja in predstavnik v sodnih primerih? Mislim, da je odgovor negativen. Boljši način ukrepanja je podrobna priprava novega postopka.
<P>
Zakaj je tako? V praksi je prišlo do primerov, ko se je predsednik Parlamenta odločil, da ne bo upošteval pripomb Odbora za pravne zadeve. To se zgodi v primeru zagovarjanja veljavnosti predhodnih sklepov Parlamenta pred sodiščem.
<P>
V nedavni zgodovini Parlamenta se je to zgodilo dvakrat. Zaradi tega povsem upravičeno trdimo, da moramo pripraviti nov postopek.
<P>
Kakšna rešitev se predlaga? Ko Odbor za pravne zadeve pripravi priporočila, predsednik, če se z njimi strinja, predloži svoje pripombe. Če se z njimi ne strinja, zadevo uredi po razpravi na konferenci predsednikov. Zakaj konferenca predsednikov? Ker gre za skupen organ, ki lahko sprejme odločitve in pri tem v vsakem posameznem primeru upošteva prednosti in slabosti.
<P>
Zadeva se obravnava na plenarnem zasedanju le. če se konferenca predsednikov odloči, da zaradi izrednih razlogov (na primer sprememba Pogodb), Parlament ne sme zaščititi predhodnih stališč, saj je le na plenarnem zasedanju mogoče spremeniti odločitev, ki je bila predhodno sprejeta.
<SPEAKER ID="438" NAME="Georgios Papastamkos" LANGUAGE="EL">
Gospod predsednik, kot poročevalec - v imenu skupine Evropske ljudske stranke (krščanskih demokratov) in Evropskih demokratov - bi rad poudaril, da nocoj obravnavamo temo, ki zadeva organizacijsko avtonomijo in suverenost Evropskega parlamenta.
<P>
Poslovnik Evropskega parlamenta je jedro regulative, ki temelji na dolgoročni veljavnosti posameznih predpisov. S tem pa ne mislim predpisov, ki veljajo med sprejemanjem sprememb, ampak tiste z regulatorno trajnostjo in robustnostjo.
<P>
Ne bom omenjal bolj specifičnih vidikov postopka reševanja sporov, ki so opisani v besedilu spremembe - gospod Botopoulos je to temo že pokril dovolj podrobno in natančno. Besedilo spremembe, ki jo predlaga poročevalec, je rezultat sprave med skupino PPE-DE in skupino socialdemokratov v Evropskem parlamentu.
<P>
Odstavek, ki je bil dodan k obstoječemu besedilu člena 121 Poslovnika Evropskega parlamenta, pokriva morebitno razliko v mnenjih med predsednikom Parlamenta in Odborom za pravne zadeve glede odločitve o predložitvi komentarjev in posredovanju Parlamenta v sodnih postopkih pred Sodiščem.
<P>
Do zdaj v Poslovniku ni bilo popolnoma jasne in izrecne določbe o takšnih primerih, sprememba, o kateri razpravljamo, pa bo zaprla to pravno luknjo in ta regulatorni razkorak v internem delu Parlamenta.
<SPEAKER ID="439" NAME="Maria da Assunção Esteves" AFFILIATION="PPE-DE">
(PT) Gospod predsednik, Evropski parlament pred Sodiščem zastopa predsednik, ki se v spornih primerih pred tem posvetuje s poslanci na plenarnem zasedanju. To se zgodi s postopki. Novo poročilo ta sistem razširja na druge postopkovne akte, v katerih Evropski parlament zastopa predsednik, ki se v spornih primerih pred tem posvetuje s poslanci na plenarnem zasedanju. Vendar pa poročilo prinaša nekaj novega, in sicer način uvedbe Konference predsednikov kot vmesnega organa za odločanje med predsednikom in plenarnim zasedanjem. Rešitev sama po sebi ni problematična, dobro pa bi bilo izkoristiti to priložnost in poudariti, da Evropski parlament nikoli ne sme pozabiti na tradicionalno parlamentarno načelo koncentracije vseh pooblastil za sprejemanje dokončnih odločitev na plenarnem zasedanju. Plenarno zasedanje je v vseh pogledih suvereno, saj uteleša legitimnost, ki jo prinaša etika zastopanja.
<P>
Res je, da se ustanove, kakršna je Evropski parlament, ki pokrivajo zapletena in obsežna področja, včasih ne morejo izogniti mamljivi priložnosti, da svojo demokratično moč zavijejo v birokracijo. Tej skušnjavi se včasih enostavno ni moč upreti, ostaja pa dejstvo, da se moramo izogibati pretiranemu zavijanju demokracije v birokracijo, saj učinkovitost dobrega upravljanja ne sme pomeniti izgube prostora za politiko, in še manj odrekanje prostora za politiko v korist kvazi administrativnih oblik, kot so odbori in včasih tudi konference. To pa zato, če si sposodim izjavo Mirabeauja, ker to ni pravi "presek populacije".
<SPEAKER ID="440" NAME="Zuzana Roithová" AFFILIATION="PPE-DE">
(CS) Sprememba Poslovnika se morda zdi zgolj tehnične narave, v resnici pa vključuje krepitev ali slabitev demokratične legitimnosti. Dva precedensa, v katerih predsednika nista bila zavezana upoštevati priporočil parlamentarnega Odbora za pravne zadeve, sta pokazala na luknje v Poslovniku. Podprl bom spremenjeno različico člena 121, ki bo zagotavljala, da bo v takih primerih predsednik zadevo predal konferenci predsednikov in nato plenarnemu zasedanju. Vendar pa verjamem, da mora predsednik predstaviti in braniti svoje stališče pred Odborom za pravne zadeve in ne pred predsedniki drugih odborov. Škoda, da v spremembi ni omembe možnosti, da skupina poslancev predlaga tretjo alternativo plenarnemu zasedanju, oziroma možnosti, da lahko plenarno zasedanje le potrdi ali zavrne alternativni predlog predsednika ali konference predsednikov. Tukaj gre za nov precedens, ki bo šele preskušen v prihodnosti. Mislim, da tukaj ne gre za birokracijo, ampak demokracijo.
<SPEAKER ID="441" NAME="Íñigo Méndez de Vigo" AFFILIATION="PPE-DE">
(ES) Običajno bi moral biti poročevalec, ki mu na pomoč priskoči nasprotna parlamentarna skupina, zaskrbljen. To je večer skupine Evropske ljudske stranke (Krščanskih demokratov) in Evropskih demokratov. Štirje člani skupine PPE-DE sodelujejo v razpravi o Botopoulosovem poročilu! Najbolj presenetljivo pri vsem tem pa je, gospod predsednik, da na ves glas pozdravljamo predlog gospoda Botopoulosa, saj menimo, da je dober predlog, soglasen predlog, predlog, za katerega lahko rečem, da bo dobil vso politično podporo moje skupine.
<P>
Parlamentarno življenje je izraz življenja na splošno, je življenje, ki se spreminja, življenje, na katerega se moramo odzivati. Zato je v odgovor na tolmačenje Poslovnika, namreč, ali nek člen vključuje možnost, da Parlament predstavi svoja opažanja v nekem postopku, gospod Botopoulos pojasnil vprašanje in predstavil pozitiven predlog, ki ga tako življenje potrebuje.
<P>
Zato, gospod predsednik, čestitam temu mlademu poslancu, ki mu napovedujem velik uspeh in podporo svoje skupine pri tej reformi.
<SPEAKER ID="443" NAME="Costas Botopoulos" LANGUAGE="EL">
Gospod predsednik, najprej naj se zahvalim vsem govornikom in svojim kolegom poslancem, ki so mi ogromno pomagali pri mojem prvem poročilu, za katerega upam, kot je rekel gospod Mr Méndez de Vigo, da ne bo zadnje.
<P>
Na prej povedano imam le nekaj kratkih komentarjev. Gospod Papastamkos ima prav, ko pravi, da je poročilo rezultat usklajevanja, saj se je prav to dejansko zgodilo. Najboljši izraz bi bil, da je to rezultat usklajevanja med političnimi skupinami. Povedano drugače, ni najmanjši skupni imenovalec, ampak skupno stališče, o katerem smo se lahko dogovorili in po mojem mnenju našli razumno in demokratično rešitev. Rešitev je demokratična ravno zato, ker omogoča, da postopki tečejo na najustreznejši način.
<P>
Gospa Esteves je upravičeno dejala, da ne smemo pretiravati s plenarnimi zasedanji. Kako res je to! Logično je, da se za plenarno zasedanje odločimo le, kadar je to res nujno; ali z drugimi besedami, kadar je treba spremeniti odločitev, ki jo je Parlament že sprejel.
<P>
Gospa Roithová je poudarila, da je vloga Odbora za pravne zadeve pomembna; izvaja se v skladu z načinom formulacije predpisa. Z drugimi besedami, z Odborom za pravne zadeve se je treba posvetovati na začetku, vmes in na koncu.
<P>
Naj povem, pa ne prvič, da lahko v posebnih primerih, ko Odbor za pravne zadeve nima časa za izdajo mnenja, odločitev sprejme predsednik. Vendar pa je tudi v teh primerih navedeno in obrazloženo, da mora biti Odboru za pravne zadeve omogočeno, da svojo odločitev predstavi na tak način, kot se zdi njemu ustrezno. Najlepša hvala vsem.
<SPEAKER ID="444" NAME="Predsednik">
Razprava se je zaključila.
<P>
Glasovanje bo potekalo jutri.
