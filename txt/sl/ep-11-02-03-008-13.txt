<CHAPTER ID="008-13">
13. Imenovanje predsednika Evropskega nadzornega organa (Evropski bančni organ) 
<SPEAKER ID="115" NAME="Olle Schmidt" AFFILIATION="ALDE">
Gospod predsednik, zdaj naj bi imenovali tri predsednike novih organov za finančni nadzor. Ta parlament bi rad opozoril na to, da med njimi ni nobene ženske. Mislim, da je zelo čudno, da Komisija ne more predlagati niti ene ženske, ki bi bila primerna za enega od teh organov.
<P>
(Aplavz)
<SPEAKER ID="116" NAME="William" AFFILIATION="The Earl of) Dartmouth  (EFD">
Gospod predsednik, za eno od teh mest bi zelo rad predlagal gospo Andreasen.
<P>
(Aplavz in kriki "Prisluhnite, prisluhnite" iz skupine EFD)
<SPEAKER ID="117" NAME="Enikő Győri">
predsedujoča Svetu. - Gospod predsednik, prejšnji večer smo imeli v tem parlamentu zelo plodno razpravo o postopku imenovanja predsednikov in izvršnih direktorjev novih nadzornih agencij. Iskreno sem hvaležna temu parlamentu in poslancem, ki so sodelovali v razpravi.
<P>
Poslanci so izpostavili nekaj vprašanj, ki jih je bilo treba pojasniti in ki jih bo treba spremljati, da bi dosegli naš skupni cilj: imeti dobro delujoč nadzorni sistem, v okviru katerega se delo ustrezno opravlja.
<P>
Strinjamo se z vami, da je izjemno pomembno poskrbeti, da agencije lahko delujejo neodvisno, da imajo sposobne voditelje s pravo avtoriteto ter da je zagotovljeno ustrezno financiranje institucij.
<P>
Sporočilo Parlamenta je doseglo predsedstvo in naletelo na odprta vrata. Prepričana sem, da nam je uspelo doseči dober dogovor o tem vprašanju. Vljudno pozivam vse vas, da kandidate podprete.
<SPEAKER ID="118" NAME="Predsednik">
Ali ste morda na voljo za to službo?
<SPEAKER ID="119" NAME="Michel Barnier" LANGUAGE="FR">
Gospod predsednik, gospe in gospodje, glas, ki ga boste oddali z izjemno odgovornostjo, je zelo pomemben.
<P>
Gre za izbiro predsednikov treh nadzornih organov - za bančništvo, zavarovalništvo in trge - in za začetek delovanja teh treh organov. Ti bodo skupaj z Evropskim odborom za sistemska tveganja končno predstavljali prvo resnično nadzorno arhitekturo za evropske finančne trge in dolžni so vam veliko, saj so bili organi ustanovljeni in njihove pristojnosti okrepljene zaradi glasovanja tega parlamenta.
<P>
Svoj glas boste oddali z izjemno odgovornostjo in mi bomo spoštovali vašo odločitev. Ker je bila to moja odgovornost v Komisiji, sem sprejel nalogo, da izberem kandidate med 275 osebami, ki so se prijavile in jih nisem izbral. Prijavile so se osebe iz držav članic in regulativnih organov, ki so svobodno vložili svoje vloge. Postopek je bil odprt in pregleden in v njem je lahko sodeloval, kdor koli je želel.
<P>
Na koncu tega postopka sem se osebno srečal s kandidati iz ožjega izbora. Gospod Schmidt, povedati moram, da sem tudi sam obžaloval dejstvo, da je v primeru enega od treh mest - mesta v Evropskem bančnem organu - ena od obeh oseb iz ožjega izbora, visoko strokovna prosilka, v zadnjem trenutku, tik pred božičem, umaknila svojo kandidaturo. Najprej se želim zavezati, da bom zagotovil, da bo postopek imenovanja izvršnih direktorjev, ki poteka zdaj - ravno danes zjutraj sem se srečal s kandidati iz ožjega izbora za enega od organov -, bolj uravnotežen in da bo odražal večjo raznolikost zastopanosti, zlasti z vidika enakosti spolov, kar je legitimna zahteva Evropskega parlamenta.
<P>
Te kandidate smo izbrali na podlagi njihovih sposobnosti, strokovnega znanja, zavezanosti Evropi in neodvisnosti. Enako bom storil v primeru izvršnih direktorjev, tako da bodo imeli ti trije organi potrebno verodostojnost in avtoriteto.
<P>
Gospe in gospodje, to glasovanje je pomembno. V pismu, ki sem ga včeraj poslal gospe Bowles in gospodu Lehneju, sem se zavezal - in to zavezo sem vam potrdil danes zjutraj s podpredsednikom Šefčovičem -, da bom tem trem organom dal potrebna praktična in finančna sredstva ter človeške vire, da bi zagotovil, da bodo deležni potrebne verodostojnosti in neodvisnosti, in mislim, da je predsedstvo obljubilo enako.
<P>
Te tri organe čaka veliko dela, v zvezi s testi izjemnih situacij, bonitetnimi agencijami in besedili glede uredbe o izvedenih finančnih instrumentih in prodaji na kratko, o katerih trenutno razpravljate. Dela ne manjka. Vemo da se trgi razvijajo veliko hitreje kot demokracija. Zaupam Parlamentu, ki se pripravlja na glasovanje, in potrjujem zaveze Komisije za zagotovitev neodvisnosti, praktičnih sredstev in verodostojnosti teh treh novih organov.
<SPEAKER ID="120" NAME="Sharon Bowles">
avtorica. - Gospod predsednik, opravičujem se, ker porabljam čas poslancev.
<P>
Resolucije so bile predložene, ker odbor ni bil zadovoljen z institucionalnimi postopki in je želel zagotovila Komisije in predsedstva. V včerajšnji razpravi ter v pisni izjavi in pismih, ki sem jih prejela, so bila izražena ustrezna zagotovila, ki bodo vsa objavljena.
<P>
Zdaj je večinsko priporočilo odbora, da se vse te kandidate podpre, s čimer se osebno strinjam. To pomeni glasovati proti vsem resolucijam.
<P>
Zagotovila smo iskali na štirih področjih.
<P>
V zvezi z neodvisnostjo organov sta tako Komisija kot predsedstvo potrdila upoštevanje določb o neodvisnosti organov, njihovih predsednikov, izvršnih direktorjev in članov odbora.
<P>
V zvezi s predstavniki odbora je Komisija pazljiva pri imenovanju vodij nadzornega organa v odbore nadzornikov, kot zahteva uredba, in predsedstvo je izjavo Komisije podprlo.
<P>
V zvezi z ustreznimi proračunskimi sredstvi je Komisija priznala potrebo po zagotavljanju ustreznih proračunskih sredstev in človeških virov za organe, s čimer se je predsedstvo strinjalo, in poleg tega je navedla, da je pomembno, da države članice izpolnijo svoje obveznosti.
<P>
V zvezi s postopkom imenovanja smo vsi ugotovili, da nas predpisi zavezujejo na način, ki se vsem stranem zdi neprimeren, kot je merilo upokojitvene starosti, predvidene ob koncu mandata, ter tudi vprašanje spola. Te bomo obravnavali v pregledu, s katerim se Komisija in predsedstvo prav tako strinjata.
<P>
Odbor še naprej vztraja pri vlogi v sedanjih in prihodnjih postopkih uvrščanja v ožji izbor za vsa mesta, kot je na primer mesto izvršnega direktorja. Poslanci si v demokratične namene želijo imeti možnost izraziti svojo naklonjenost posameznim kandidatom in tako so resolucije ostale na dnevnem redu za glasovanje. Kakor koli že, kot pravim, morate glasovati proti resolucijam, če želite potrditi imenovanja, s čimer se sama strinjam.
<SPEAKER ID="121" NAME="Predsednik">
Zdaj smo prišli do precej nenaravnega postopka, kot je omenila gospa Bowles. Zdaj bomo glasovali, toda, če nasprotujete kandidatu, morate voliti za, da ga potrdite, pa morate voliti proti. Tega ne razumem, toda tako je.
