<CHAPTER ID="006-09">
9. Evidenca imen letalskih potnikov v EU (glasovanje) 
<P>
- Pred glasovanjem:
<SPEAKER ID="106" NAME="Jean-Pierre Jouyet">
predsednik Sveta. - (FR) Gospa predsednica, gospod podpredsednik Evropske komisije, predsedniki političnih skupin, gospe in gospodje, ne obračam se na vas brez čustev v času glasovanja.
<P>
Veseli me, da je imelo francosko predsedstvo možnost govoriti Parlamentu o evropski evidenci imen letalskih potnikov. Ta projekt poraja veliko vprašanj, strahu in pričakovanj, vse to pa si zasluži natančno obravnavo.
<P>
Vključuje veliko število javnih in zasebnih agencij, ogrožena pa je notranja varnost Evropske unije, njena predstava o temeljnih pravicah in svoboščinah, z določenega vidika pa celo njena mednarodna politika.
<P>
Zato ta program potrebuje metodičen, usklajen in progresiven pristop.
<P>
V zadnjih šestih mesecih smo imeli odprte, dobro utemeljene razprave o posebnih in konkretnih vprašanjih. Slišali smo mnenje podjetij v sektorju za letalski prevoz, služb, odgovornih za varnost v državah članicah, in koordinatorja EU za boj proti terorizmu. Povsem pregledno smo sodelovali z organi za varstvo podatkov in reči moram, da je bil prispevek Evropskega nadzornika za varstvo podatkov izredno koristen.
<P>
Francosko predsedstvo je pridobilo mnenje Agencije za temeljne pravice in to je bila prva pobuda.
<P>
V enakem duhu odkritosti je Svet sporočil svojo željo o tesnem povezovanju s tem Parlamentom, ne glede na dejansko veljavno pravno podlago ali institucionalni okvir. Zato smo Parlamentu predlagali, da bi bilo treba o tem programu mnenja izmenjati čim pogosteje. Vaš poročevalec je neuradno dobil tudi podrobne informacije o vsakem koraku dela, opravljenega v zadnjih šestih mesecih.
<P>
Naslednji teden bo predsedstvo Svetu za notranje zadeve v odobritev predložilo pisno poročilo o napredku. Parlamentu obljubljam, da vam bomo posredovali ta povzetek dokumenta.
<P>
Nujno je, da razprava med nami zajame vse pomembne teme tega programa. Te teme so treh vrst.
<P>
Prva tema je, da je ta instrument nepogrešljivo orodje, kot je na primer razvidno iz njegove uporabe v boju proti drogam. V Franciji je podatkovni program odgovoren za 60 do 80 % zasegov drog na letališčih. Tona in pol drog letno vsekakor ni zanemarljiva količina, in kar je dragoceno v boju proti drogam, je enako dragoceno v boju proti terorizmu. Za koordinatorja EU za boj proti terorizmu, ki tesno sodeluje s pristojnimi službami v državah članicah, so podatki iz tega programa nedvomno koristni, predvsem zaradi posebne ranljivosti teroristov na mejnih prehodih.
<P>
Druga pomembna tema je, da očitno potrebujemo vrsto načel za zaščito pravic in svoboščin, ki jih bo treba spoštovati po vsej Evropi, kadar se uporablja podatke. Te podatke se danes zbira in obdeluje z različnimi metodami, kar v okviru Evropske unije ni zadovoljivo. Potrebujemo usklajene standarde, karkoli pa je neuporabno ali nesorazmerno, je treba zavreči ali sankcionirati.
<P>
Nazadnje, tretja pomembna tema je mednarodna. Obstaja interes za razvoj globalne politike, da bi imeli alternativni model ameriškemu modelu, Evropa pa mora imeti možnost spodbujati ta model na mednarodni ravni.
<P>
Evropska unija ima pooblastila za vmešavanje v usklajeno globalno prizadevanje, da bi vplivala na način, na katerega se te podatke in programe uporablja in ureja. Gre za vprašanje vpliva; gre pa tudi za vprašanje spoštovanja naših vrednot. Naše letalske družbe in naši sodržavljani nas prosijo, naj to storimo, da bi zmanjšali omejitve, ki jih povzročajo preveč raznolike nacionalne zahteve.
<P>
To je tisto, gospa predsednica, predsedniki odborov, gospe in gospodje, o čemer moramo skupaj razmisliti.
<P>
(Aplavz)
<SPEAKER ID="107" NAME="Sophia in 't Veld" AFFILIATION="ALDE">
Gospa predsednica, zelo kratka bom. Svetu se zahvaljujem za njegovo izjavo. Povedati bi želela, da - tudi v imenu poročevalcev v senci drugih skupin - menim, da je Evropski parlament resen partner, ki je povsem na voljo, da prispeva v ta proces. Vendar pa bomo uradno stališče izdali šele, ko bodo na vsa vprašanja in nasprotovanja, ki so jih ob različnih priložnostih sprožili Evropski parlament, Evropski nadzornik za varstvo podatkov, nacionalni organi za varstvo podatkov, agencije za temeljne pravice in letalske družbe, na voljo popolni, zadovoljivi in podrobni odgovori, saj menim, da so upravičeni do pravega odgovora.
<P>
Svet je pogosto dokazal svojo zavezanost reformam Lizbonske pogodbe. Svet pozivam, naj glede na neobstoj teh reform ukrepa v duhu Lizbonske pogodbe in sledi priporočilom tega Parlamenta ali pa to razloži - niti ne toliko Evropskemu parlamentu kot evropskim državljanom.
<P>
Osem let po Nici odločanje o teh vprašanjih na področju sodelovanja policije in pravosodja žal še vedno poteka za zaprtimi vrati in ni predmet pomembnega demokratičnega nadzora. Zato želim, da bi države članice pokazale enako odločenost in pogum ter se odločile za demokratične reforme kot so se v finančni krizi.
<P>
Nazadnje pozivam svoje kolege, naj podprejo to resolucijo in Svetu dajo zelo jasen politični signal.
<P>
(Aplavz)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Gospa predsednika, ker minister Jouyet odhaja, menim, da bi se mu moral Parlament zahvaliti. Bil je eden izmed najprizadevnejših ministrov, kar jih poznamo. Želim mu veliko sreče.
<P>
(Glasen aplavz)
<SPEAKER ID="109" NAME="Predsednica">
Najlepša hvala, gospod Cohn-Bendit. Tako dobro razpoloženje danes!
