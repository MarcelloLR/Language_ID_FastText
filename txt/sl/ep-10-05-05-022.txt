<CHAPTER ID="022">
Enominutni govori o zadevah političnega pomena
<SPEAKER ID="552" NAME="Predsednik">
Naslednja točka so enominutni govori v skladu s členom 150.
<SPEAKER ID="553" NAME="Tiziano Motti" AFFILIATION="PPE">
(IT) Gospod predsednik, gospe in gospodje, danes, 5. maja, je v Italiji dan boja proti pedofiliji in otroški pornografiji.
<P>
To je trenutek za pomemben razmislek, ki ga je uvedel Zakon 41 iz leta 2009, o na žalost razširjenem in vse resnejšem pojavu, saj danes pedofili niso stari moški, ki preslepijo otroke v parkih, temveč ljudje, ki se gibljejo v mednarodno organizirani strukturi in uporabljajo najsodobnejše oblike tehnologije, kot je internet. Zato danes mladi, fantje in dekleta, niso več varni niti v lastnih domovih.
<P>
Zato upam, da se bo tudi Evropski uniji zdelo primerno posvetiti dan tej pomembni temi in tudi zato sem predložil pisno izjavo, ki poziva k uvedbi sistema za zgodnje opozarjanje, s katerim bi policijskim silam v posameznih državah članicah omogočili organizirano delo in hitro izmenjavo informacij. Upam, da bo to pobudo pozdravila večina v Parlamentu.
<SPEAKER ID="554" NAME="Gabriel Mato Adrover" AFFILIATION="PPE">
(ES) Gospod predsednik, prejšnji teden je Evropa zamudila izjemno priložnost: priložnost, da postane vodilna na svetu na področju astrofizičnih raziskav v naslednjih dvajsetih letih. Evropski južni observatorij se je na podlagi poročil, ki so bila vse prej kot pregledna, odločil, da bo največji evropski teleskop postavljen v Čilu in ne na Kanarskih otokih.
<P>
Čas je, da čestitamo Čilu, pa tudi, da razmislimo o tem, ali je bilo v Evropi narejeno vse, kar je mogoče, da bi evropski teleskop, o katerem odloča evropska institucija in ki se financira z evropskimi sredstvi v višini več kot 1 milijardo EUR, stal v Evropi in ne v eni izmed Amerik.
<P>
Evropski parlament je soglasno podprl njegovo postavitev v La Palmi in za to sem hvaležen, toda kaj je naredil Svet? Kaj je naredilo špansko predsedstvo? Ali je imelo kakšen sestanek z observatorijem? Ali je imelo kakšen sestanek s katero koli od držav članic, ki so odgovorne za odločitev o kraju postavitve teleskopa? Ali je res podprlo evropsko ponudbo?
<P>
Evropejci iz La Palme, Kanarskih otokov in preostale Evrope čakajo na odgovore na to. Trenutno mislijo, da ni bilo storjeno vse, kar bi lahko bilo.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Predlagali smo resolucijo, s katero naj bi prepovedali uporabo tehnologij na cianidni osnovi v rudarstvu, saj je naša dolžnost uvesti vse varnostne ukrepe za zaščito ljudi in okolja pred okoljskimi katastrofami. Če lahko sprejmemo zgodovinske zaveze o zmanjšanju emisij in narekujemo okoljsko zaščito za celoten svet, zakaj ne moremo narediti osnovne poteze v podporo čistemu okolju in ukiniti te škodljive prakse v Evropski uniji?
<P>
Nesreča v mestu Baia Mare v Romuniji, ki se je zgodila pred 10 leti, velja za enako hudo kot Černobil, saj je prizadela tri države in uničila ekosisteme v prizadetih rekah na stotinah kilometrov. Zdaj pa nameravajo v Romuniji ponovno zgraditi nov rudarski obrat v mestu Roşia Montană, kjer naj bi uporabljali tehnologije na cianidni osnovi.
<P>
Zato bi se vam rada danes bolj kot kdaj koli zahvalila, ker ste glasovali proti uporabi tehnologij cianida v rudarstvu. Regijam, ki jih je to prizadelo, mora Evropska unija pomagati, da razvijejo trajnostno osnovo in izrabijo svoj celoten potencial.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Izjemno težke razmere v Grčiji, da ne omenjam izredno zaskrbljujočih informacij o drugih državah članicah Evropske unije, ki imajo resne težave, poudarjajo, da se gospodarska kriza še ni iztekla in da kljub napredku, ki so ga dosegle starejše države Evropske unije, še vedno obstaja nevarnost velikih neravnovesij.
<P>
Žal pa so zaradi razmer, ko proračunski prihodki pojenjajo, nekatere države v neposredni skušnjavi, da bi povišale davke in dajatve. Točno to se dogaja tudi v Romuniji. Vlada trenutno razpravlja o povečanju pavšalne davčne stopnje na prihodek in DDV. Napak je domnevati, da se bo zaradi nenadnega povišanja davkov in dajatev v proračun steklo več denarja. Vpliv takšnih ukrepov je izjemno škodljiv za gospodarstvo v srednje- in dolgoročnem obdobju.
<P>
Na žalost ima Evropska unija težave z oblikovanjem skupne strategije za boj proti gospodarski krizi. Mislim pa, da sta potrebna boljše komunikacije in sodelovanje med državami, ki so premagale krizo s proaktivnimi, spodbujevalnimi ukrepi, namesto da bi povišale davke, in državami, ki imajo velike težave ter iz obupa višajo davke in dajatve ter s tem tvegajo, da se bodo potopile še globlje v krizo.
<SPEAKER ID="557" NAME="João Ferreira" AFFILIATION="GUE/NGL">
(PT) Gospod predsednik, napadi finančnih špekulantov na najbolj ranljiva in odvisna gospodarstva v evroobmočju postajajo hujši. Prav ta finančni kapital, ki je prejel na tisoče milijard evrov od držav članic, zdaj špekulira z ranljivostjo javnih računov, ki so bili oblikovani za te prenose in zaradi gospodarske odvisnosti obrobnih gospodarstev. Ta odvisnost je rezultat monetarne in devizne politike, ki jo izvaja Evropska centralna banka in ki, lažno samostojna, služi velikemu kapitalu in glavnim evropskim silam, slabša pa se zaradi liberalizacije trgov in proste konkurence v mednarodni trgovini.
<P>
Glede na to so države članice in Evropska unija ravnokar jasno pokazale, kaj pomeni evropska solidarnost: pometanje neprekinjenega plenjenja finančnega kapitala pod preprogo in, če je treba, prenos stroškov kraje na delavce in navadne ljudi prek ukrepov čistega socialnega terorizma. Toda delavci in navadni ljudje ne bodo prisiljeni iti po poti, za katero jim je bilo rečeno, da je neizogibna, vendar ni. Njihov boj to dokazuje. Pozdravljamo pogum in odločnost tistih v Grčiji, na Portugalskem in v nekaterih drugih državah.
<SPEAKER ID="558" NAME="Trevor Colman" AFFILIATION="EFD">
Gospod predsednik, v teh tragičnih dneh je postalo jasno, da bodo Grčiji naloženi drakonski, strogi ukrepi za ohranitev evra. To ne more biti prav. Tako bo grško ljudstvo, ki trdo dela, kaznovano za razsipnost svojih politikov in želje taistih, da podprejo skupno valuto, obsojeno na propad.
<P>
V Združenem kraljestvu se spominjamo, kako smo septembra 1992 izstopili iz mehanizma deviznih tečajev, MDT, ali, kot je dejal britanski politik Norman Tebbit, "mehanizma večne recesije", pri čemer je bilo članstvo katastrofalno za Britanijo. Ušli smo zahvaljujoč odklonitvi Bundesbanke, da podpre britanski funt.
<P>
Nepopustljiva ljubezen deluje. Dokler je v evrskem območju, Grčija nima izhoda. Osvobodite Grke okov evra. Pustite, da MDS opravi svoje delo, in videli boste, kako hitro si bo Grčija opomogla, kot smo si mi v Britaniji, ko smo izstopili iz MDT. Ne pustite, da bi Grki plačali ceno za nedosegljivo ambicijo naddržave EU!
<SPEAKER ID="559" NAME="Angelika Werthmann" AFFILIATION="NI">
(DE) Gospod predsednik, danes bi rada govorila o varnosti v letalskem prometu. S to temo smo se v zadnjih tednih veliko ukvarjali in vplivala je na vse nas.
<P>
Človeško življenje je pomembnejše od vsakega ekonomskega dobička. Prav zato podpiram prepoved letenja v primeru zunanjega tveganja, na primer oblaka prahu, v korist varnosti potnikov, saj bi bilo neodgovorno izpostavljati življenja nevarnosti. Rada bi vas spomnila na dve katastrofi, ki bi se skoraj zgodili leta 1982 in 1989, ter na bojno reaktivno letalo, v katerem so našli steklene delce, ki so izhajali iz oblaka prahu.
<P>
Izvajajo se preizkusni leti, toda ocenjevanje traja. Posvetovali so se s strokovnjaki, vendar njihovi odgovori ne kažejo zagotovo ne v eno ne v drugo smer. Dejstvo je, da so življenja dragocena in se ne smejo ogrožati ter da je treba izvesti učinkovite in cenovno dostopne alternative za letalski promet.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Verjamem, da je za izboljšanje delovanja verige oskrbe s hrano v Evropi in doseganje optimalne preglednosti potreben enoten pravni okvir na ravni Skupnosti, zadolžen za opredelitev rokov, ki se uporabljajo v trgovinskih odnosih med dobavitelji prehrambenih izdelkov in trgovci na drobno, ter bolj učinkovitih načinov zaščite dobaviteljev pred protikonkurenčnimi sporazumi in praksami kot tudi načinov in rokov plačila.
<P>
Mislim tudi, da bi bilo koristno doseči večjo skladnost s predpisi o konkurenci in zagotoviti, da se standardizirano tolmačijo v vseh državah članicah. Če upoštevamo obstoječe razmere v trgovinskih odnosih med dobavitelji in trgovci na drobno, mislim, da je treba oceniti določbe predpisov o konkurenci, da se vzpostavi ravnovesje med skupno kmetijsko politiko Evropske unije in politikami konkurence. Spremljanje trga bi lahko zajemalo učinkovito preglednost pri določanju cen in zlasti profitne marže v prehranski verigi.
<SPEAKER ID="561" NAME="Jarosław Kalinowski" AFFILIATION="PPE">
(PL) Gospod predsednik, v tej dvorani smo mnogokrat izpostavili vprašanje diskriminacije poljske manjšine v Litvi, kjer tam živeči Poljaki ne smejo napisati svojega priimka z izvirnimi črkami, šolske učne ure, kjer se poučuje v poljščini, se ukinjajo, zemljišča, ki so bila zasežena v sovjetskih časih, pa se ne vračajo zakonitim lastnikom zgolj zato, ker so Poljaki.
<P>
Pred kratkim je Glavna uradna etična komisija Litve kaznovala gospoda Tomaševskega, vodjo poljske manjšine in poslanca Evropskega parlamenta, ker je zastavil vprašanje - tukaj, v tej dvorani - gospodu Barrosu o spoštovanju pravic manjšin v Litvi. Ti škandalozni ukrepi se stopnjujejo. Pred nekaj dnevi je litovski jezikovni inšpektorat naložil visoko globo direktorju lokalnega organa v Šalčininkaiu zaradi uporabe dvojezičnih napisov. Osemdeset odstotkov prebivalcev v regiji je Poljakov.
<P>
Gospod predsednik, skrajni čas je, da Evropski parlament naredi konec tem škandaloznim dejanjem litovske vlade. Ponašamo se, da so človekove pravice temelj Unije. Tak temelj je šibak, če teh pravic ne moremo uveljaviti v državah članicah.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Gospod predsednik, na milijone delavcev danes stavka in demonstrira, vključno s helensko delavsko fronto, proti barbarskim ukrepom, ki jih izvajajo kapital, grška vlada, Evropska unija in MDS.
<P>
Ti ukrepi niso ne novi ne začasni. Gre za odkrito uporabo kapitalističnega razvoja, ki vodi v krizo. Njihov namen je zavarovati dobičke grške in evropske plutokracije ter si prizadevati za uporabo Maastrichtske pogodbe. Vključeni so v lizbonsko strategijo in strategijo Evropa 2020, zato vodijo v slepo ulico.
<P>
Vendar mi pravimo, da to ni enosmerna ulica in da obstaja rešitev. Rešitev je ponovna vzpostavitev delavskega gibanja in podpora razvoja na podlagi potreb tistih, ki ustvarjajo bogastvo. Rešitev je nacionalizacija monopolov in predaja oblasti ljudstvu. Niti provokatorji niti izsiljevalci grške vlade ne morejo ustaviti tega gibanja, kot tudi ne morejo tega doseči morilska dejanja, storjena danes v Atenah, ki so nas vse pretresla.
<P>
Prepričani smo, da bo grško ljudstvo zmagalo v svojem boju.
<SPEAKER ID="563" NAME="Chrysoula Paliadeli" AFFILIATION="S&amp;D">
Gospod predsednik, pred nekaj urami bi rekla, da je bilo kljub neokusnemu izkrivljanju kulturnih podob in kljub člankom o dvoumni objektivnosti glede zastarelih stereotipov grško ljudstvo pripravljeno podpreti svojo novo socialistično vlado v boju za gospodarsko in socialno obnovo, čeprav Svet ni dojemal grške gospodarske krize kot pomembnega evropskega vprašanja in je Komisija ni uporabila kot preizkus za evropsko kohezijo.
<P>
Zdaj pa se v luči tragičnih dogodkov zadnjih nekaj ur v Atenah, ko so trije ljudje umrli zaradi nasilja, ki je posledica strogih gospodarskih ukrepov, spominjam besed, ki jih je gospod Rasmussen izrekel pred kratkim: znižanje državne bonitetne ocene Grčije v najnižji razred je obsodba politike izmikanja. Mislim, da je najnujnejše, da poslanci Evropskega parlamenta okrepijo svoja prizadevanja za kohezijo.
<P>
Upam, da dogodki v Grčiji iz pred vsega nekaj ur ne bodo nalezljivi, in upam, da je lahko to, nasprotno, znak začetka soglasnih prizadevanj za oblikovanje evropske identitete s solidarnostjo in partnerstvom.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Gospod predsednik, pred nekaj dnevi je bila 120. obletnica 1. maja kot mednarodnega dneva delavcev.
<P>
Delavci po vsem svetu so se 120 let nenehno, trdo in junaško borili za svoje pravice in emancipacijo dela, za družbo, v kateri delo, končno brez izkoriščanja, predstavlja popoln izkoristek ustvarjalnih sposobnosti ljudi. To je bilo 120 let izjemnega napredka, bolečih nazadovanj in nepopustljivega odpora delavcev. Prvi maj in njegove univerzalne parole so v zgodovini nastali na podlagi najbolj nasilnega zatiranja na račun neštetih bojev, žrtvovanj in izgubljenih življenj. Okrepil se je z vsakim korakom ljudstva, ko si je želelo izbojevati svobodo, in znašel se je in še vedno se znajde pred oviro vsakič, ko zgodovinske okoliščine omogočijo velikemu kapitalu, da preide v napad. To se trenutno dogaja v Evropski uniji ter je vidno v Grčiji, na Portugalskem in v mnogih drugih državah.
<P>
Te boje je treba upoštevati in stopnjevanje izkoriščanja se mora ustaviti. Čas je, da spoštujemo dostojanstvo tistih, ki delajo in ustvarjajo bogastvo.
<SPEAKER ID="565" NAME="Alan Kelly" AFFILIATION="S&amp;D">
Gospod predsednik, rad bi opozoril Parlament na zelo nujno zadevo. Mlad Irec in državljan EU, Michael Dwyer, je bil pred dobrim letom ustreljen v Boliviji. Mnogi opazovalci mislijo, da je bil umorjen. Toda Michaelova družina, ki je nocoj tukaj v Parlamentu, nima nobenih odgovorov na to, kako in zakaj je umrl.
<P>
Po edinem uradnem podatku, ki je bil posredovan, je umrl zaradi vpletenosti v domnevno zaroto za umor predsednika Bolivije. To ni niti najmanj podobno nekomu, ki izhaja iz ljubeče, povezane in apolitične družine. Toda pravo vprašanje tu je, da informacijam bolivijskih oblasti ne gre zaupati. Njihove različice dogodkov so si povsem nasprotujoče, naj gre za forenzične dokaze, balistične dokaze ali same trditve, ki jih posredujejo.
<P>
Zato pozivam ta parlament in novo visoko komisarko EU za zunanje zadeve, Catherine Ashton, da podpreta prizadevanja irske vlade za takojšnjo uvedbo neodvisne preiskave. Pri tem me podpirajo irski poslanci Evropskega parlamenta iz vseh strank, ki ji bodo v kratkem pisali.
<SPEAKER ID="566" NAME="Kristian Vigenin" AFFILIATION="S&amp;D">
(BG) Vašo pozornost moram usmeriti v težavo v moji državi. Bolgariji vlada nesposobna, vendar populistična vlada, ki uporablja metode, značilne za trideseta leta prejšnjega stoletja.
<P>
To kaže dejstvo, da je najbolj priljubljeni politik trenutno minister za notranje zadeve, sledi pa mu nekdanji glavni sekretar tega ministrstva, ki je zdaj predsednik vlade. Neposredno po volitvah je bilo iz političnih razlogov odpuščenih na stotine predstavnikov opozicije. Pritisk se je izvajal na najpomembnejše medije. Politike aretirajo na brutalen in grob način ali pa pod smešnimi obtožbami.
<P>
Tožilci javno zasmehujejo domnevno nedolžnost, medtem ko ministri pritiskajo na sodišča in izrekajo kazni po TV. Novi zakon dovoljuje izrek sodbe na podlagi zgolj informacij, pridobljenih s prisluškovanjem telefonu, in dokazov, ki jih posredujejo anonimne priče. Ureja se vzpostavitev izrednega sodišča, ki se uradno imenuje "specializirano sodišče". Strah se širi.
<P>
Leta in leta se je morala Bolgarija vse bolj truditi v boju proti kriminalu. Trenutno si prizadeva za to, toda boj proti kriminalu prehaja v borbo proti demokraciji. Evropski parlament je občutljiv na kršitev demokracije, svobode in človekovih pravic po vsem svetu. Ravno tako občutljiv mora biti, ko se to dogaja v državah članicah.
<SPEAKER ID="567" NAME="Csanád Szegedi" AFFILIATION="NI">
(HU) Gospod predsednik, gospe in gospodje, finančna kriza, brezposelnost in naraščajoči primanjkljaj v državnem proračunu ter dolg so največji izzivi narodov današnje Evrope. Vendar bi rad opozoril na korupcijo, ki je značilna za srednjeevropske države, na Madžarskem pa je še posebej obsežna ter je še dodatno poslabšala krizo in našo državo pahnila v še globlji dolg zaradi dodatnih posojil, ki jih je najela. Odhajajoča madžarska socialistična vlada je postavila madžarsko gospodarstvo v nevzdržen položaj, saj je bila korupcija prisotna pri vseh javnih naložbah in naročilih, bodisi za avtoceste, prenove mostov, parkirišča, zdravstveno varstvo, domače financiranje ali razpise EU. Jobbik poziva novo izvoljeno madžarsko vlado, da sprejme in izvaja strogo protikorupcijsko zakonodajo, in v luči krize pozivamo vse države članice EU, da storijo enako. Jobbik verjame, da je mogoče izriniti korupcijo iz političnega življenja.
<SPEAKER ID="568" NAME="Alexander Mirsky" AFFILIATION="S&amp;D">
(LV) Hvala, gospod predsednik. 8. maja Evropa praznuje zmago nad nacizmom. Toda dame in gospodje, imam neprijetno novico. 16. marca letos so v Latviji ob tihem odobravanju oblasti veterani Waffen-SS priredili pohod z zastavami v Rigi v spomin na dan ustanovitve latvijske SS legije. Že 20 let mi v opoziciji ne moremo storiti nič zoper to. Voditelji evropskih držav se pretvarjajo, da se nič ne dogaja. V Latviji so kazenski bataljoni SS uničili 130 vasi ter pobili več kot 150 000 ljudi v Latviji, Belorusiji, na Poljskem in v Rusiji. Danes pa jih v Latviji slavijo kot heroje. Ta malodušen molk v državah članicah Evropske unije je zločin nad milijoni ljudi, ki so umrli med drugo svetovno vojno. To je izredno pomembno. Hvala.
<SPEAKER ID="569" NAME="Iuliu Winkler" AFFILIATION="PPE">
Gospod predsednik, zgodovina nam je pokazala, da lahko v krizi pride do napredka. Pod pritiskom se lahko porodijo nove zamisli, ustvarijo inovativni mehanizmi za spodbujanje razvoja in preprečijo napake, ki vodijo v krizo.
<P>
Rad bi izpostavil dve takšni zamisli, ki bi lahko privedli do pomembnih instrumentov. Če želimo, da EU ostane pomemben svetovni akter, je treba oblikovati evropski denarni sklad in evropsko bonitetno agencijo. Kljub temu, da za to potrebujemo veliko institucionalnega truda, se to vseeno izplača storiti, če pomislimo na naš dolgoročni interes. Vsi lahko stavimo, da bo prihodnost prinesla nove krize.
<P>
Evropsko socialno tržno gospodarstvo in skupna valuta sta temelja svetovnega gospodarstva in svetovnega finančnega sistema. Z vzpostavitvijo "evropskega MDS" bi lahko uveljavili pakt za stabilnost in rast, evropska bonitetna agencija pa bi izdelala svoje ocene na podlagi pravega poznavanja evropskih gospodarstev. O obeh zamislih je treba resno razpravljati in po mojem mnenju bi bilo modro sprejeti pozitivno odločitev.
<SPEAKER ID="570" NAME="Corina Creţu" AFFILIATION="S&amp;D">
(RO) Pred kratkim smo bili priča zaskrbljujočemu vzponu skrajne desnice in sprejetju radikalnejših ksenofobnih in rasističnih stališč. Regionalne volitve v Italiji in Franciji kot tudi splošne volitve na Madžarskem so potrdile vse večji uspeh skrajnih gibanj, ki širijo nevarno nacionalistično, protievropsko in nasilno sporočilo, namenjeno nacionalnim manjšinam ali sosednjim državam. To ni tisto, kar smo si želeli za enotno Evropo, in po mojem mnenju tudi ni rešitev za težave njenih državljanov.
<P>
Rada bi izrazila svojo zaskrbljenost zaradi sovražnih sporočil, ki se v medijih širijo o vzhodnih Evropejcih, zlasti Romunih, in so do zdaj povzela ekstremistično retoriko. Francoska televizija žali Romune na splošno, medtem ko je med občinskimi volitvami v Barceloni kandidat španske ljudske stranke promoviral svojo volilno kampanjo pod sloganom "Nočemo Romunov".
<P>
Ob tej priložnosti bi rada pozvala vse odgovorne politične skupine v Evropskem parlamentu, da združijo sile in se lotijo tega nevarnega pojava v Evropski uniji.
<SPEAKER ID="571" NAME="Kriton Arsenis" AFFILIATION="S&amp;D">
(EL) Najprej bi rad izrazil svoje sožalje družinam žrtev današnjih napadov v Atenah.
<P>
Če se vrnem na temo podnebnih sprememb, naj povem, da 35 000 predstavnikov ljudstev sveta, ki so se sestali v Cochabambi v Boliviji, ni okolišilo. Želijo, da se na mehiški konferenci dogovorimo o pravno zavezujočih zmanjšanjih naših emisij. Prav imajo. S to odločitvijo ne smemo več odlašati.
<P>
Evropska unija se mora takoj in uradno zavezati k 30-odstotnemu zmanjšanju emisij do leta 2020. S tem se bo spremenila dinamika pogajanj, ki so res na mrtvi točki, zato obstaja nevarnost, da bo odločitev o zmanjšanju emisij preložena na čas po mehiški konferenci, brez določenega datuma in brez posebnega urnika.
<P>
Tudi v Parlamentu lahko veliko več naredimo. Dogovorili smo se že o 30-odstotnem zmanjšanju odtisa Evropskega parlamenta do leta 2020. Z zmanjšanjem našega odtisa za 50 % moramo biti za vzor državam članicam.
<P>
Vsi vemo, da obstaja velika možnost za prihranek energije na našem delovnem mestu in za zmanjšanje okoljskega odtisa, ter to lahko in moramo storiti.
<SPEAKER ID="572" NAME="Elisabeth Köstinger" AFFILIATION="PPE">
(DE) Gospod predsednik, danes je Evropski parlament podelil razrešnico Komisiji za leto 2008, kar je dobro. Stopnja nepravilnosti izplačanih sredstev EU še nikoli ni bila tako nizka kot letos.
<P>
V zadnjih treh letih je bilo mogoče prepoloviti področja, pri katerih je bila stopnja nepravilnosti višja od 5 % in s tem nad dovoljenim odstopanjem. Že samo na področju kohezije je daleč od sprejemljive ravni. Zlasti na tem področju so v prihodnosti potrebna večja prizadevanja. Predvsem je treba izpostaviti področje kmetijstva in naravnih virov. Stopnja nepravilnosti na tem področju je pod 2 %, zato je očitno v zelenem območju. Sistemi spremljanja in nadzora so učinkoviti.
<P>
Toda v tem okviru bi rada omenila tudi predpristopno pomoč za Turčijo, omenjeno v poročilu o razrešnici. Povečanje sredstev za Turčijo je zelo vprašljivo glede na pomanjkanje merljivih meril. Nesprejemljivo je dajati sredstva EU tretjim državam brez kakršnih koli ugotovljenih kazalnikov. Neposreden nadzor nad plačili in porabo sredstev je ključen. Le tako ima lahko pomoč dejansko želeni učinek.
<SPEAKER ID="573" NAME="Krisztina Morvai" AFFILIATION="NI">
(HU) Člen 11 Evropske konvencije o človekovih pravicah opredeljuje pravico do izvajanja sindikalnih dejavnosti kot človekovo pravico. Neposredno v nasprotju s to pravno določbo je madžarsko vojaško sodišče prejšnji teden izreklo strogo kazen Judit Szima, voditeljici sindikata, ki zastopa deset tisoč policistov, zaradi dejavnosti, ki z laičnega vidika ali s strokovnega vidika pravnika predstavlja izključno varstvo pravic delavcev in izvajanje sindikalne dejavnosti. Poudarjam, da se to ni zgodilo v neki banana republiki v državi v razvoju, temveč v eni od držav članic Evropske unije. V tem parlamentu, pa tudi v številnih odborih nenehno govorimo o dejstvu, da se je z začetkom veljavnosti Lizbonske pogodbe Evropska unija še bolj zavezala k človekovim pravicam in da je varstvo le-teh postalo učinkovitejše. Prosim, da primer Judit Szima postane preizkusni primer, in vsi moramo pozorno spremljati, kako bo lahko z uveljavljanjem evropske zakonodaje o človekovih pravicah ta pogumna ženska oprala svoje ime ter si povrnila dostojanstvo in sredstva preživetja, ki jih je izgubila.
<SPEAKER ID="574" NAME="Adam Gierek" AFFILIATION="S&amp;D">
(PL) Gospod predsednik, na Poljskem cveti prikrita oblika trgovine z ljudmi. Do tega prihaja zaradi absolutne prednosti liberalnega, protihumanitarnega zakona trga. V zadnjih letih so bila v sklopu privatizacije premoženja bivše Ljudske republike Poljske prodana številna stanovanja in celotni stanovanjski bloki, ki so bili last državnih podjetij, skupaj z najemniki.
<P>
Najemniki so ponavadi starejši ljudje, pogosto tudi bolni, ki jim ni bila dana možnost predkupne pravice. Pod pritiskom v nebo dvigajočih se najemnin zaidejo v dolgove in so pogosto izseljeni. Kršijo se temeljne človekove pravice. Potrebni so ustrezni pravni in izvršilni instrumenti, ki omogočajo organom držav članic EU, da učinkovito zagotovijo zaščito najemnikov privatiziranih stanovanj, ki so prej pripadala državnim podjetjem. Potrebna je tudi nujna pomoč iz javnih sredstev za žrtve protihumanitarne privatizacije.
<SPEAKER ID="575" NAME="Dimitar Stoyanov" AFFILIATION="NI">
(BG) Hvala, gospod predsednik. Prevzel bom besedo, da lahko razkrijem krivico.
<P>
Kolegi poslanci, ne slepimo se, da je grško ljudstvo povsem nedolžno, kar zadeva razmere v Grčiji. Razlog za tamkajšnje stanje, ki je prispeval k finančni krizi, je 14., 15. in 16. mesečna plača, skupaj s pokojninami in ugodnostmi, ki ne obstajajo nikjer drugje v Evropski uniji in so preprosto povsem neznane.
<P>
Grčija zadnjih 10 let laže Evropski centralni banki o stanju svojega gospodarstva. Zdaj, prav na tem razpotju, pa so evropski voditelji izglasovali, da bodo Grčijo nagradili za vse te laži in prevaro s 110 milijardami EUR. Obenem pa bodo države, ki so vodile svoje finance zgledno, na primer Bolgarija in Estonija, kaznovane za to krizo, kar bo najverjetneje povzročilo preložitev njihovega vstopa v evroobmočje.
<P>
Tu gre za dvojna merila, ki niso vredna ne evroobmočja ne Evropske unije. Pošteno je, da se krivi kaznujejo, in vodje evroobmočja morajo Grčijo zaprositi, da ga zapusti.
<SPEAKER ID="576" NAME="Predsednik">
S tem se ta točka zaključi.
