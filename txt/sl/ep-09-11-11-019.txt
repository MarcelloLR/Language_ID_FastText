<CHAPTER ID="019">
Enominutni govori o zadevah političnega pomena
<SPEAKER ID="197" NAME="Predsednica">
Naslednja točka so enominutni govori o zadevah političnega pomena v skladu s členom 150 Poslovnika.
<SPEAKER ID="198" NAME="Monica Luisa Macovei" AFFILIATION="PPE">
(RO) Želela bi opozoriti na politične razmere v Romuniji in na vpliv teh razmer na odnose Romunije z institucijami Skupnosti.
<P>
Oktobra 2009 je Socialnodemokratska stranka zapustila vlado. Novo oblikovana opozicija je zrušila vlado s predlogom nezaupnice, zavrnila prvo novo predlagano vlado in odklonila sodelovanje v pogajanjih o oblikovanju vlade. Romunija zato ne more izpolniti obveznosti do Evropske komisije, Svetovne banke in MDS v zvezi z dobljenim posojilom. Tako smo se znašli v položaju, v katerem nekaterih zavez glede preoblikovanja države ne moremo pravočasno izpolniti.
<P>
Politična nestabilnost v Romuniji je v glavnem posledica političnih potez Socialno-demokratske stranke. Razlogi za to niso povezani zgolj z volitvami. Srednjeročni cilj je ustaviti reforme na področju uprave, pravne države, pravosodja in boja proti korupciji.
<SPEAKER ID="199" NAME="Luís Paulo Alves" AFFILIATION="S&amp;D">
(PT) Prejšnji mesec so bile regije Evrope v središču pozornosti. Evropski teden regij in mest je utrdil položaj regij kot ključnega elementa rešitve v evropskem odgovoru na svetovne izzive. Takšen je bil zaključek predsednika Barrosa, komisarja Sameckija in več sto razprav, na katerih ni bilo prostora za dvom.
<P>
Natančneje, pomembna konferenca predsednikov najbolj oddaljenih regij Evrope, ki so se je prvič udeležili poslanci Evropskega parlamenta, je predstavljala tudi mejnik v regionalni politiki, naklonjeni evropskemu povezovanju. Svetovni izzivi in evropski odgovori so odlična priložnost za novo strategijo za najbolj oddaljene regije. Razen tega, da imajo te regije, kot so Azori, stalne težave, o katerih ves čas poslušamo, nudijo tudi niz možnosti, ki nam nudijo očitno priložnost, da ustvarimo napredek in damo Evropi vidno prednost na novih področjih, ki so ključnega pomena za naš odgovor na svetovne izzive.
<P>
Predsednik Komisije mora zato dokončno ustaviti pripravljanje notranjega prevrata, na katerega namigujejo neuradni dokumenti Komisije, medtem ko smo mi, poslanci Evropskega parlamenta in evropski državljani, izražali podporo ratifikaciji Lizbonske pogodbe in njenemu pomenu pri podpori teritorialne kohezije ...
<P>
(Predsednica je prekinila govornika)
<SPEAKER ID="200" NAME="Marian Harkin" AFFILIATION="ALDE">
Gospa predsednica, programu financiranja LEADER na Irskem je bilo za obdobje 2007-2013 dodeljenih 465 milijonov EUR. Vendar je bilo v dveh letih petletnega programa porabljenih samo 18 % projektnih finančnih sredstev, ker so se lokalna razvojna podjetja, ki vodijo projekte, znašla v primežu upravnih postopkov in pretirane birokracije.
<P>
Imamo ogromno strani pravil, ki jih spremlja pretiran nadzorni postopek. Del problema je, da lahko inšpektorji ta nešteta pravila različno tolmačijo. Drug del problema pa je, da so nekatera pravila tako ali tako nesmiselna. Eden izmed udeležencev v projektu je izjavil, da je polovico svojega časa zapravil za to, da je zapisoval, kaj je storil v drugi polovici časa.
<P>
Seveda je odgovornost potrebna, vendar je sedaj na takšni ravni, da lokalnih skupin več ne spodbuja k vlaganju zahtevkov za finančna sredstva. Milijoni bodo ostali neporabljeni, kar bi bilo nezaslišano, glede na to, da moramo dati našim gospodarstvom zagon z vsemi razpoložljivimi finančnimi sredstvi. V Dublinu potrebujemo zdrav razum in poskrbeti moramo, da bo Evropska komisija zagotovila, da se bo to tudi zgodilo.
<SPEAKER ID="201" NAME="Karima Delli" AFFILIATION="Verts/ALE">
(FR) Gospa predsednica, predsednik Václav Havel je v govoru v našem Parlamentu poudaril enega od temeljnih načel Evropske unije: solidarnost med ljudmi.
<P>
Obeležili smo 20. obletnico padca berlinskega zidu, zidu sramote. Po 9. novembru 1989 je bilo rečeno, da bo človeštvo končno svobodno. Demokracija in človekove pravice naj bi se razširile po vsem planetu in porušile zidove ter odpravile meje med ljudmi.
<P>
Vendar pa koliko drugih zidov je bilo postavljenih na naši celini, potem ko smo zrušili enega?
<P>
To so na primer zidovi, postavljeni v Ceuti in Melilli, ki naj bi preprečili prihod mož in žena, ki bežijo pred vojno, revščino in globalnim segrevanjem, zidovi, ki se raztezajo iz centrov za pridržanje, vrata naših mest, ki segajo vse tja do libijske puščave, prek Lampeduse, kjer so v imenu direktive o vračanju zaklenjeni celo otroci.
<P>
Podrimo zidove pred trdnjavo Evrope, gradimo mostove, ne zidov ...
<P>
(Predsednica je prekinila govornico)
<SPEAKER ID="202" NAME="Evžen Tošenovský" AFFILIATION="ECR">
(CS) Dvajset let po padcu berlinskega zidu gledamo na nekatere dogodke, ki se danes dogajajo po svetu, z večjo občutljivostjo. Dogodke v Rusiji smo danes zmožni popolnoma realno oceniti. Prej smo vse dogodke v Sovjetski zvezi občutili kot ideološki pritisk, medtem ko danes govorimo o trgovini v razmerah popolne svobode posameznika. Ko se bliža zima, se seveda veča strah zaradi tega, kaj se bo zgodilo z oskrbo s plinom iz Rusije prek Ukrajine. Študije januarske krize jasno kažejo, kako različne so bile okoliščine v zahodnih in vzhodnih delih Evrope. Te študije bodo pripeljale k previdnejšemu pristopu pri pripravah kriznih scenarijev. Pomembno je, da se poiščejo najboljše možne rešitve za pogodbena razmerja na mednarodni ravni in da se obenem zagotovi več informacij o tovrstnih okoliščinah. Visoki stroški tehničnih ukrepov nas tudi zavezujejo k temu, da skrbno premislimo, ali jih bomo financirali iz javne blagajne ali na podlagi evropskih direktiv. Vprašanje je, koliko plina dejansko moramo shraniti in kako ga bomo financirali. Pomembno je razlikovati med dejansko krizo in poslovnim vprašanjem v zvezi s plinom ter ugotoviti, na kateri točki bi v pogajanja morale poseči visoke politične figure in kaj bi moral trg nadzorovati. Izogniti se moramo pretiranim birokratskim posegom.
<SPEAKER ID="203" NAME="Joe Higgins" AFFILIATION="GUE/NGL">
Gospa predsednica, Komisija EU danes od irske vlade zahteva grobo zmanjšanje irskega proračuna, kar vključuje veliko omejevanje javnih storitev in zniževanje življenjskega standarda delovnih ljudi, verjetno tudi upokojencev in brezposelnih.
<P>
Vendar pa bi Komisija morala vedeti, da sodeluje v laži, kajti irska vlada se pretvarja, da denar, namenjen reševanju bank, ni državna pomoč, istočasno pa uničuje javni sektor.
<P>
Irski delavci in aktivisti skupnosti se upirajo. Prejšnji petek je protestiralo več deset tisoč ljudi; tisoči delavcev so protestirali danes v Dublinu, za 24. november pa je napovedana stavka zaposlenih v javnem sektorju, da bi se ti napadi ustavili.
<P>
Glede na resnost razmer, bi to moralo zdaj prerasti v 24-urno splošno stavko, da bi se zrušila ta strahotna vlada, ki nima nikakršne pristojnosti za izvajanje teh politik, in da bi se ustavila politika Komisije in irske vlade, s katero želijo uničiti življenjski standard in storitve delovnih ljudi.
<SPEAKER ID="204" NAME="Paul Nuttall" AFFILIATION="EFD">
Gospa predsednica, to skupščino bi želela opozoriti na katastrofalen učinek, ki ga ima Direktiva o biocidih po vsem Združenem kraljestvu. Ta kazenska in nesmiselna direktiva prepoveduje uporabo strihnina, ki se v Združenem kraljestvu že več kot 70 let uporablja za nadzor populacije krtov. Torej toliko časa, dokler se ni začela vpletati EU. Zaradi tega smejo lovci na krte uporabljati samo aluminijev fosfat, ki stane dvakrat več kot strihnin in zaradi česar številni ljudje doživljajo poslovni propad.
<P>
Vendar so stvari še slabše. Medtem ko strihnin ubije krta v 15 minutah, to pri aluminijevem fosfatu traja tri dni, zato krti umirajo počasi in v bolečinah.
<P>
Ta nora direktiva ne povzroča samo izgube delovnih mest po vsem Združenem kraljestvu, temveč je tudi kruta in nečloveška in samo še en majhen razlog več, zakaj je Združenemu kraljestvu bolje brez nje.
<SPEAKER ID="205" NAME="Corneliu Vadim Tudor" AFFILIATION="NI">
(RO) Predsednik Svetovne organizacije Atra Kadisha, veliki rabin David Schmidl me je prosil, da bi bil, citiram, "njihov predstavnik v Evropski uniji", kjer želijo, da se oblikuje odbor, ki bi obravnaval vse pritožbe v zvezi z oskrunitvijo pokopališč. Dopolniti in izboljšati je treba tudi Ženevsko pogodbo.
<P>
Ne želim opisovati dejanskih primerov niti kogar koli obtoževati, ampak na lastne oči sem videl fotografije judovskih pokopališč, po katerih se pasejo konji in živina. Videl sem tudi slike grobnic, spremenjenih v stranišča, kakor tudi starih judovskih katakomb, starih 2 000 let, kjer so sveti človeški ostanki v grozljivem stanju. Na preostala pokopališča so vdrli bagri, ki izkopavajo posmrtne ostanke.
<P>
To je veliko kljubovanje Bogu. Holokavst je tragična brazgotina na obrazu človeštva, ki se ne sme nikoli ponoviti, celo v miniaturni obliki ne. Sam sem romal v Auschwitz s svojimi otroki in verjemite mi, da zelo dobro vem, o čem govorim.
<P>
Ti ljudje nas, poslance v Evropskem parlamentu, prosijo, da branimo vse ostanke vseh religij, ne samo judovske ostanke, temveč tudi romunske ostanke v Evropi.
<P>
(Predsednica je prekinila govornika)
<SPEAKER ID="206" NAME="János Áder" AFFILIATION="PPE">
(HU) Gospa predsednica, naši ljubi sosedje Avstrijci že več let onesnažujejo eno izmed najlepših rek na Madžarskem, reko Rabo. Pred dvema tednoma smo bili na reki priča plasti pene, debele pol metra, ki jasno kaže, da je to res. Naši dragi sosedje pa, ki jim ni dovolj, da onesnažujejo našo reko, želijo zdaj onesnažiti še naš zrak, in sicer s sežigalnico, ki jo nameravajo graditi v Heiligenkreuzu. Sežigalnico želijo zgraditi v Heiligenkreuzu, 300 metrov od madžarske meje, kjer bi lahko sežigali skoraj desetkratno količino odpadkov, ki jih vsako leto proizvede Burgenland, vse to pa s pomočjo Evropske unije. Ta načrtovana naložba krši Direktivo 2008/98/ES. Zato pozivam Evropsko komisijo, naj ne odobri nikakršne pomoči EU za izgradnjo sežigalnice v Heiligenkreuzu.
<SPEAKER ID="207" NAME="Kriton Arsenis" AFFILIATION="S&amp;D">
(EL) Gospa predsednica, glavni izziv, s katerim se sooča človeštvo v zvezi s podnebnimi spremembami, je vprašanje, kako lahko preprečimo kopičenje še večjih količin ogljika v ozračju in ga začnemo shranjevati v tleh.
<P>
Glede na to, da je emisije ogljikovih plinov v naslednjih 50 letih nemogoče ustaviti, je povečanje shranjevanja ogljika v tleh naše edino upanje in bi moralo biti prednostna naloga politik pri reševanju tega problema. Da bi to dosegli, moramo povečati rastlinski pokrov. V okviru tega prizadevanja je Kitajska zasadila 54 milijonov hektarjev dreves, kar pomaga k stalni razpoložljivosti pitne vode in kmetijski produktivnosti. Podobno so programi sajenja dreves v Ruandi pripeljali do takšnega povečanja rečnih tokov, ki vodijo proti glavnemu mestu, da je zdaj dovolj že ena sama hidroelektrarna, da se ga oskrbi z električno energijo.
<P>
V tej smeri gre tudi Predstavniški dom ZDA, ki je sprejel zakonodajo, v skladu s katero bodo ZDA plačale 5 milijard USD za reševanje problema krčenja gozdov.
<P>
Iz teh razlogov je stališče Sveta, ki ni samo onemogočil določene vsote finančnih sredstev za države v razvoju, ampak tudi ni rekel niti besede o financiranju ohranjanja gozdov sveta, nesprejemljivo v času, v katerem nimamo nikakršne enotne politike ali usklajevanja na ravni Evropske unije o zaščiti gozdnih ekosistemov, ki jim v južni Evropi grozi nevarnost.
<P>
Kljub temu upam, da bo na pogajanjih Evropske unije v Københavnu izražena proaktivna podpora svetovnim prizadevanjem za zaustavitev krčenja gozdov in obsežnejše sajenje dreves.
<SPEAKER ID="208" NAME="Giommaria Uggias" AFFILIATION="ALDE">
(IT) Gospa predsednica, gospe in gospodje, naša razprava o nevrodegenerativnih boleznih mi omogoča, da predstavim problem skleroze in amiotrofične lateralne skleroze (ALS) ter da Parlament seznanim z dejstvom, da je 150 ljudi po vsej Italiji pričelo gladovno stavko v podporo Salvatoru Usali, obolelemu za ALS, ki se je odrekel hrani v znamenje protesta proti brezbrižnosti italijanske vlade, ki nima posluha za probleme, s katerimi so soočeni bolniki in njihovi družinski člani, ki živijo s to strašno boleznijo. To kampanjo podpirajo tudi poslanci italijanskega parlamenta, kot sta Antoinetta Farina in naš kolega iz Skupine zavezništva liberalcev in demokratov za Evropo, gospod Rinaldi.
<P>
Vendar pa gre predvsem za vsakodnevni dostojanstven in tih boj obolelih za ALS in njihovih družin, ki je del tragedije tega strašnega obolenja. ALS prizadene mlade ljudi, zanj pa ni zdravila; a kljub temu italijanska država svojo pozornost posveča vsemu, razen bolnikom in njihovim družinam. Izvajanje raziskave je izziv za Evropo, vendar je od držav članic odvisno, ali bodo bolnikom zagotovile dostojanstveno življenje.
<SPEAKER ID="209" NAME="Michèle Rivasi" AFFILIATION="Verts/ALE">
(FR) Gospa predsednica, želela bi vam postaviti nekaj vprašanj v zvezi s problemom cepiva proti gripi AH1N1.
<P>
Poslance Evropskega parlamenta in njihove asistente se zdaj prosi, naj se cepijo, sama pa imam pri tem številne pomisleke, ki jih želim deliti z vami.
<P>
Prvič, kakšno je razmerje med tveganji in koristmi? Ta trenutek je koristi bolj malo, saj to ni gripa, ki bi povzročala ogromno število smrtnih primerov - niti približno toliko, kot jih povzroča sezonska gripa.
<P>
Kar pa zadeva tveganja, smo imeli dovolj časa za preučitev tega vidika, zato bi predvsem želela omeniti problem dodatkov. Opozoriti vas želim na nekaj precej nenavadnega: v Združenih državah je uporaba skvalena kot dodatka prepovedana, Evropska agencija za zdravila pa ga je odobrila, ker ga vsebuje večina cepiv.
<P>
Drugič, Evropska agencija za zdravila nam je potrdila, da klinični preizkus na otrocih in nosečnicah ni bil opravljen in da ni imela dostopa do ekstrapolacije iz prototipa. Zato mislim, da potrebujemo več uskladitve.
<SPEAKER ID="210" NAME="Mirosław Piotrowski" AFFILIATION="ECR">
(PL) Gospa predsednica, škandalozna sodba Evropskega sodišča za človekove pravice, ki odreja, da je treba z zidov neke italijanske šole odstraniti razpela in plačati 5 000 EUR odškodnine enemu izmed učencev za tako imenovano duševno bolečino, je zbudila pomisleke ne samo v Italiji temveč tudi v drugih državah Evropske unije. Razpelo je simbol tako krščanske vere kot zgodovine in tradicije Evrope. Odstranjevanje razpel s strani birokratov je prvi korak kulturnega "harakirija" Evrope.
<P>
Na žalost pragmatizem te vrste postaja dosleden načrt boja proti evropskim vrednotam. Treba se je samo spomniti na odstranitev sklicevanj na krščanstvo v najpomembnejših dokumentih Evropske unije. Vrniti se moramo k prvotnim zamislim in pojmom ustanovitvenih očetov Evropske unije, ki so bili krščanski demokrati. Zato pozivam predsednika Evropskega parlamenta, da organizira ustrezno razpravo, ki se bo zaključila z resolucijo o svobodi verske prakse v Evropi in o temeljnih vrednotah, na katerih temelji Evropska unija.
<SPEAKER ID="211" NAME="Ilda Figueiredo" AFFILIATION="GUE/NGL">
(PT) Na Portugalskem, predvsem na severu, se gospodarska in socialna kriza zaostrujeta, brezposelnost pa narašča, zaradi česar je ta regija ena izmed najrevnejših v Evropski uniji, kot kažejo zadnji dokumenti Eurostata. Velika podjetja še naprej napovedujejo omejitve svojih dejavnosti in ukinjanje delovnih mest. Eden izmed najresnejših primerov je primer podjetja Qimonda v Vili do Conde, ki je sredi postopka odpuščanja 600 odvečnih delavcev poleg približno 1 000, ki so bili odpuščeni že lani. To nedvomno pomeni uničenje enega izmed največjih in najpomembnejših podjetij v strateškem industrijskem sektorju tehnološkega razvoja.
<P>
Tega ne moremo sprejeti. Ne moremo sprejeti, da ne Evropska komisija ne Svet nista našla druge rešitve, ki bi preprečila odstranitev tega mikročipa nanotehnološke industrije. Strahotno je, da sta povsem brezbrižna ob naraščajoči brezposelnosti in čedalje večjemu trpljenju v velikih regijah Evropske unije.
<SPEAKER ID="212" NAME="John Bufton" AFFILIATION="EFD">
Gospa predsednica, moram spregovoriti o pritiskih neomejenega preseljevanja v EU na Združeno kraljestvo. Oprostite mi, da odpiram to nadležno vprašanje, na katero so me opozorili. Kot koordinator v Odboru za regionalni razvoj in predstavnik Walesa v Evropskem parlamentu sem z veliko zaskrbljenostjo prejel izvod osnutka sporočila Evropske komisije, ki je pricurljal na dan, z naslovom Program reform za globalno Evropo: sprememba proračuna, sprememba Evrope.
<P>
Dokument predlaga veliko spremembo pri usmeritvi prednostnih nalog EU na področju porabe, kar daje večji poudarek na - naj parafraziram - globalni Evropi, manjšega pa na kmetijstvo in prenose, usmerjene v bogate regije. To bi imelo velik vpliv na britansko kmetijstvo in programe strukturnih skladov v tem trenutnem ciklusu. Kot neto plačnik se bo Združeno kraljestvo prisiljeno odreči veliko večjemu popustu, druge države članice pa bodo glavne upravičenke.
<P>
11,8 % sredstev, ki so v okviru kohezijske politike namenjena Združenemu kraljestvu, gre najrevnejšim regijam Walesa. Zelo me skrbi, da bo ta dokument, ki je pricurljal na dan, imel posledice za prehodna plačila na koncu tekočega programa v letu 2013. Skrajni čas je, da se prebivalci Združenega kraljestva na referendumu izrečejo o svojem odnosu do tega mesta, da bi bili ljudje tisti, ki bodo odločali o svoji usodi namesto neizvoljenih birokratov.
<SPEAKER ID="213" NAME="Krisztina Morvai" AFFILIATION="NI">
(HU) Medtem ko tukaj v Evropski uniji tako navdušeno proslavljamo padec berlinskega zidu in z njim še komunizma, bi se lahko tudi vprašali, kje so zdaj nekdanji komunistični voditelji. Povedala vam bom. Postali so najbolj zagreti kapitalisti, neoliberalci in zagovorniki reda svetovne prevlade. Ko so se vrnili na oblast, so odpravili vse, kar je bilo v komunizmu dobrega - in priznajmo, da je bilo nekaj takšnih stvari - kot sta varnost zaposlovanja in socialna varnost. Namesto tega so prinesli nazaj najhujše lastnosti, neusmiljenost in strahovlado.
<P>
Ob 50. obletnici revolucije iz leta 1956, ki je omogočila padec berlinskega zidu, se je ljudem streljalo v oči. V tem trenutku, ko govorimo v tej dvorani in proslavljamo padec komunizma, ti komunistični tovariši na Madžarskem držijo 16 političnih zapornikov v priporu.
<P>
Jaz bom proslavljala šele takrat, ko bodo ti politični zaporniki izpuščeni, ko bodo žrtve, ki se jim je streljalo v oči, dobile pravico, ko bodo ti komunisti ustavili to prelivanje krvi in ko bodo odvrženi na smetišče zgodovine.
<SPEAKER ID="214" NAME="Jarosław Kalinowski" AFFILIATION="PPE">
(PL) Gospa predsednica, želim spregovoriti o predlogu spremembe proračuna Evropske unije po letu 2013. Ali je res, da ta predlog pomeni precejšnje zmanjšanje regionalnih skladov? Ali se Evropska komisija zaveda, da bo to drastično oslabilo regionalno in kmetijsko politiko EU?
<P>
Predlog, naj se oslabijo revnejše regije EU, da bi se financiral boj proti podnebnim spremembam, še zdaleč ni racionalen ali logičen. Prizadel bo večino od 271 regij EU. Zagotovo je mogoče pomagati revnim regijam EU in hkrati z dobrimi projekti reševati problem podnebnih sprememb, zmanjševati emisije plina in uvajati obnovljive vire energije ter sodobne tehnološke rešitve.
<P>
Ali Komisija namerava ob predstavitvi predloga spremembe proračuna spregledati regionalne in lokalne organe pri razdeljevanju sredstev? S tem se območnim organom odreka vloga pri zadevah, ki so zanje izjemnega pomena.
<SPEAKER ID="215" NAME="Vilija Blinkevičiūt" AFFILIATION="S&amp;D">
(LT) Evropska unija se je zavzela za vzpostavitev učinkovitega mehanizma za preprečevanje spolne zlorabe otrok. Minilo je osem mescev, odkar je bila ta posebej pomembna tema predmet razprave na plenarnem zasedanju Evropskega parlamenta. Pozdraviti bi morali dejstvo, da je po tem Svet pričel z razpravo o osnutku direktive, ki želi izboljšati zakonodajo na tem področju. Vendar gre čas naprej in boleči dogodki nas nenehno opominjajo, da naši otroci še vedno niso dovolj zaščiteni. Na žalost so posledice teh zločinov uničujoče in dolgotrajne. Spolno izkoriščanje otrok in razširjanje pornografije pogosto prehaja nacionalne meje, zato jih je mogoče učinkovito odpraviti le z mednarodnim sodelovanjem. Načrtovati bi morali kazensko odgovornost za nove oblike spolnega izkoriščanja in spolne zlorabe otrok, ki v veljavni zakonodaji ni predvidena. Novi Parlament bi želela opozoriti na ta pomemben problem in pozvati Svet, da pospeši razpravo o osnutku predlogov.
<SPEAKER ID="216" NAME="Jelko Kacin" AFFILIATION="ALDE">
(SL) Gospa predsednica, vesel sem napredka v odnosih in zrelosti vlad Hrvaške in Slovenije, ki sta zmogli velik politični korak naprej. S podpisom sporazuma o arbitraži o meji sta predstavili dobro sporočilo in odličen zgled državam v regiji.
<P>
Žal pa je že nekaj dni po podpisu predsednica hrvaške vlade podpisala tudi enostransko izjavo, ki podpisani dogovor razlaga po svoje. Ne smemo sejati in razširjati dvomov, saj nas ne vodijo v prihodnost. Enostranske izjave in enostranska dejanja niso dobra izbira, ne pravo sporočilo. Tako dejanje ne krepi verodostojnosti, ne vzbuja potrebnega medsebojnega zaupanja in razširja dvome v resnost namer, v realnost in uresničljivost dogovora. Za uspeh si je potrebno močno prizadevati in krepiti zaupanje doma, pri sosedih in v regiji.
<P>
Pozivam vlado Republike Hrvaške, da se vzdrži novih enostranskih dejanj, premierko pa prosim, da raje pokaže politični pogum, odločnost, in pomaga preseči blokado preteklosti.
<SPEAKER ID="217" NAME="Marek Henryk Migalski" AFFILIATION="ECR">
(PL) Želel bi opozoriti na dejstvo, da smo bili prejšnji teden osupli zaradi situacije oziroma informacije, da je predsednik vlade Vladimir Putin prosil Evropsko komisijo, naj poravna dolg Ukrajine Gazpromu. Zato bi želel vprašati, ali je bila takšna prošnja res sprejeta. Ali Evropska komisija namerava prisiliti Evropsko unijo, da plača ta dolg? Če sta odgovora na prvi dve vprašanji pritrdilna, potem mi povejte, na kakšni osnovi bo Komisija to storila?
<P>
Gospa predsednica, želel bi vas opozoriti tudi na to, da sem edini poslanec, ki ni v celoti izkoristil svojega časa.
<SPEAKER ID="218" NAME="Kyriacos Triantaphyllides" AFFILIATION="GUE/NGL">
Gospa predsednica, danes sem vas prosil za besedo, da bi vas obvestil o dokaj vznemirljivem dejstvu, s katerim sem se seznanil na obisku v Washingtonu kot član delegacije Odbora za državljanske svoboščine, pravosodje in notranje zadeve.
<P>
Vzporedno s trenutnimi čezatlantskimi pogajanji o varstvu podatkov (SWIFT, PNR) Združene države povečujejo število objektov Nacionalne agencije za varnost, namenjenih zbiranju podatkov, da bi prestregli vsako elektronsko sporočilo na svojem ozemlju, kakor tudi vsa sporočila, ki prihajajo v državo in odhajajo iz nje.
<P>
Kako se lahko ZDA pretvarjajo, da spoštujejo pravico do zasebnosti, ko vendar gradijo ogromno prisluškovalno agencijo - in kako lahko mi samo sedimo in dopuščamo, da se to dogaja?
<P>
Dolžni smo seznanjati ljudi o tej neizmerni zlorabi moči in kršenju naših temeljnih pravic. Upam, da se mi boste pridružili ter volivce in državljane v naših državah o tem obvestili z izjavami in članki v časopisih.
<SPEAKER ID="219" NAME="Nick Griffin" AFFILIATION="NI">
Gospa predsednica, v zadnjih dveh mesecih sem bil žrtev laburističnega režima v Združenem kraljestvu; med drugim so mi tudi odvzeli prepustnico v spodnji dom, niso mi dovolili vstopa v obrat za predelavo jedrskega goriva Sellafield - kljub mojemu položaju v pododboru Odbora za okolje, javno zdravje in varnost hrane -, Urad za svetovanje državljanom pa mi ni dovolil nakupa informacijske podatkovne baze, ki se je javno oglaševala vsem drugim poslancem Evropskega parlamenta.
<P>
Gospa predsednica, ali se strinjate, da politična diskriminacija ni samo nezakonita, ampak da tudi pomeni napad, ne samo name, temveč na delovanje tega mesta in, kar je najpomembnejše, na vse volivce in celoten demokratičen proces?
<SPEAKER ID="220" NAME="João Ferreira" AFFILIATION="GUE/NGL">
(PT) Preiskava, ki jo je opravila Evropska agencija za varnost in zdravje pri delu, je prišla do nekaterih zaskrbljujočih ugotovitev in navaja, da ima splošna brezposelnost negativne posledice za varnost in zdravje delavcev. Na podlagi študije, ki je vključevala 27 000 anketirancev v 27 državah članicah, šest izmed 10 delavcev meni, da so delovni pogoji zaradi gospodarske krize in povečane brezposelnosti slabši. Petinsedemdeset odstotkov anketirancev je zatrdilo, da je slabšanje njihovega zdravja mogoče pripisati delu, ki ga opravljajo. Ti podatki potrjujejo študijo Eurostata, ki kaže, da 27 milijonov delavcev doživlja nesreče ali trpi zaradi poklicnih bolezni in da je 137 milijonov delavcev vsak dan izpostavljenih tveganju. Prav ta teden je v še eni hudi delovni nesreči v Andori umrlo pet portugalskih delavcev.
<P>
Te razmere zahtevajo hiter odziv Evropske unije in držav članic. Odzvati bi se morale z ustvarjanjem delovnih mest s pravicami, s spodbujanjem dela in delavcev ter s kaznovanjem delodajalcev, ki zmanjšujejo preprečevalne in varnostne ukrepe za delavce, da bi povečali svoj dobiček.
<SPEAKER ID="221" NAME="Predsednica">
Prišlo je do napake pri dodelitvi mikrofona. Besedo bi morala dati gospodu Teixeiri. Verjetno sem narobe izgovorila vaše ime in je zato prišlo do napake.
<SPEAKER ID="222" NAME="Nuno Teixeira" AFFILIATION="PPE">
Evropska komisija je nedavno predložila osnutek sporočila o spremembi proračuna, ki vključuje sklicevanja na kohezijsko politiko, ki povzročajo strah in nejasnosti zlasti v primeru najbolj oddaljenih regij.
<P>
Razprava o proračunu Skupnosti je nujno potrebna, vendar verjamemo, da bi finančni okvir po letu 2013 moral temeljiti na solidarnosti in teritorialni koheziji, kar je ključnega pomena za regije, kot je Madeira, ki se soočajo s stalnimi težavami in zato potrebujejo trajno podporo.
<P>
Namera, da se poudarek kohezijske politike s trenutnega regionalnega pristopa preusmeri na pristop, ki temelji na sektorjih z dodano vrednostjo, je nesprejemljiva. Takšna sprememba bi lahko povzročila odpravo cilja 2, ki trenutno prinaša koristi skoraj dvema tretjinama evropskih regij.
<P>
Nepojmljivo je, da Komisija namerava preusmeriti dodelitev sredstev z regionalne ravni na nacionalno ali celo evropsko raven in da zavrača merilo povezanosti, ki je vedno podpiralo kohezijsko politiko. Zaradi dolgotrajnega članstva države članice v EU je nesprejemljivo, da postane spremenljivka v enačbi za izračun dodelitve sredstev strukturnega sklada, ki države članice ločuje na nove in stare, zaradi česar bo člen 299(2) Pogodbe ES izgubil svoj pomen, kar zadeva dostop najbolj oddaljenih regij do strukturnih skladov.
<SPEAKER ID="223" NAME="Estelle Grelier" AFFILIATION="S&amp;D">
(FR) Gospa predsednica, kot poslanka Evropskega parlamenta iz Normandije bi želela Komisijo in Parlament opozoriti na predloge o območjih Natura 2000 na morju, ki jih je francoska vlada pravkar poslala evropskim organom. Ti predlogi izključujejo nasip Antifer v bližini mesta Etretat, vendar to nadomeščajo s širjenjem obsega na 12 navtičnih milj.
<P>
S to odločitvijo se podjetju Poweo omogoča postavitev terminala za metan pri Antiferju, ovira pa se projekt za postavitev vetrne elektrarne na morju pri Fécampu kljub podpori, ki so jo temu projektu izkazali lokalni izvoljeni predstavniki, prebivalci in celo ribiči. Za to regijo je bil oblikovan znanstven in dosleden predlog, ki ima podporo lokalnih izvajalcev. V skladu s tem predlogom bo oblikovana šest milj dolga cona ob celotni obali, vključno z Antiferjem.
<P>
Imam tri vprašanja: kako daleč je Komisija pri preučitvi predlogov o oblikovanju con? Ali jih podpira, četudi so v nasprotju z znanstvenimi mnenji in socialnimi, gospodarskimi in kulturnimi dejavnostmi regije? In ali lahko ob bližajočem se vrhu v Københavnu Evropa upravičeno podpre odločitev, ki daje podporo plinu na račun razvoja obnovljivih virov energije?
<SPEAKER ID="224" NAME="Elżbieta Katarzyna Łukacijewska" AFFILIATION="PPE">
(PL) Gospa predsednica, želela bi opozoriti na zdravstvene razmere v Ukrajini. Razpoložljivi podatki kažejo, da je bilo sporočenih že več kot milijon primerov gripe, med njimi več ducat primerov virusa AH1N1. Ukrajina je zaprosila za mednarodno pomoč in predvsem za cepivo, zdravila, razkuževalce, maske, rokavice in laboratorijsko opremo.
<P>
Vemo, da je Komisija sprožila poseben mehanizem civilne pomoči, center za spremljanje in informiranje, ki naj bi usklajeval pomoč držav EU, namenjeno Ukrajini. Kakšno je to usklajevanje? Kakšna pomoč se daje? Kako deluje sistem spremljanja? Mislim, da bi javnost želela slišati odgovore na ta vprašanja.
<SPEAKER ID="225" NAME="Kinga Gál" AFFILIATION="PPE">
(HU) Gospa predsednica, gospe in gospodje, od padca berlinskega zidu, katerega 20. obletnico smo obeležili, in od odstranitve železne zavese sta minili dve desetletji. Kljub temu smo v teh 20 letih pokazali bolj malo, kajti v mnogih državah, ki so se osvobodile komunizma, se še vedno nismo uspeli dokončno otresti navad prejšnjega sistema.
<P>
Jeseni leta 2006 je policija popolnoma zanemarila pravico do svobodnega zbiranja na ulicah Budimpešte, kakor tudi pravico do poštenega sojenja. Žrtve tega početja še vedno zaman iščejo pravico in priložnost za uveljavitev svojih pravic. Marca letos so pozivi k odstopu predsednika vlade v Budimpešti ponovno naleteli na pripore in nečloveško, ponižujoče ravnanje. Celo danes se lahko v Evropski uniji še vedno zgodi, da se ljudem onemogoči uporaba lastnega jezika v deželi, kjer so se rodili - kot na primer na Slovaškem -, ali uresničevanje pravic, ki so jih dobili v demokraciji, če jim je zgodovina vsilila usodo manjšine. Poglejmo tudi Romunijo, kjer potekajo priprave na postavitev spomenika nekdanjemu generalu, ki je ukazal streljanje na udeležence demonstracij.
<SPEAKER ID="226" NAME="José Manuel Fernandes" AFFILIATION="PPE">
(PT) Trenutna gospodarska kriza vodi k negotovosti na delovnih mestih. Gospodarske težave so prisilile delavce, da so, včasih v slepi veri, sprejeli ponudbe za zaposlitev, ki se ogibajo delovni zakonodaji in nadziranju izvajanja zakonodaje ter vladnim organom. Na žalost smo v Evropski uniji že bili priča več primerom izkoriščanja delovne sile, ki pogosto dejansko predstavlja suženjstvo, bodisi evropskih ali neevropskih državljanov. Poleg tega smo videli nenavadno visoko število smrti priseljenih delavcev, vključno s številnimi mojimi sonarodnjaki, številnimi portugalskimi državljani, tudi kadar so bili zakonito zaposleni. Te nesreče so se zgodile na delovnem mestu in predvsem v gradbenem sektorju.
<P>
Evropsko unijo in njene organe, kakor tudi vse države članice, zato prosimo in pozivamo, da prepričljivo in učinkovito sodelujejo, da se to prepreči.
<SPEAKER ID="227" NAME="Sophie Briard Auconie" AFFILIATION="PPE">
(FR) Gospa predsednica, gospe in gospodje, želim pritisniti na alarm v zvezi z nizko stopnjo načrtovanja in plačil odobrenih sredstev iz ESRR, ESS in Kohezijskega sklada.
<P>
Še vedno smo zelo daleč od načrtovanja polovice razpoložljivih sredstev. Kar zadeva plačila, je bilo projektnim vodjem izplačanih samo 9,62 % od 347 milijard EUR. Prizadete so vse države, nekatere celo bolj kot druge. Španija, Luksemburg in Švedska se morajo na vso moč potruditi, da bi dohiteli države, ki vodijo, ko gre za plačila iz evropskih skladov, kot so na primer baltske države, Irska in Slovenija.
<P>
Regionalna politika Evropske unije je ena izmed najkoristnejših politik za naše sodržavljane. Dejansko zagotavlja gospodarsko, socialno in teritorialno kohezijo s sofinanciranjem praktičnih in pogosto zelo pomembnih projektov.
<P>
Zato pozivam nacionalne vodstvene organe, da se vključijo. Obenem se mi zdi v času gospodarske krize zelo pomembno, da se evropska pravila prilagodijo velikim problemom.
<SPEAKER ID="228" NAME="Bogusław Sonik" AFFILIATION="PPE">
(PL) Gospa predsednica, danes smo proslavili 20. obletnico demokratičnih sprememb v srednji in vzhodni Evropi. Imeli smo zelo primerno in dostojno slovesnost, ki sta se jo udeležila tudi gospod Havel in gospod Buzek, v Evropskem parlamentu pa so tudi razstave. Tako mora biti, vendar pa si evropske institucije ne bi smele privoščiti takšnih dogodkov samo enkrat v več letih.
<P>
To mora biti prisotno v naši zgodovini - resnica o teh spremembah mora biti prisotna v naših izobraževalnih dejavnostih, sprožiti pa jo morajo evropske institucije. Potrebujemo skupen zgodovinski učbenik o tistih časih, ki bi pokazal, kako se je Evropa združila, tako da bi otroci v naših šolah imeli dostop do te resnice in tega znanja.
<P>
Na drugi strani je mogoče navesti veliko primerov nepotrebnega zapravljanja denarja. Britanska organizacija Open Europe pravi, da je bilo za financiranje bloga o oslu, ki je prepotoval Nizozemsko, zapravljenih 7 milijonov EUR. Čas je, da začnemo denar za Evropo zapravljati učinkoviteje.
<SPEAKER ID="229" NAME="Predsednica">
Gospe in gospodje, bojim se, da moramo s tem zaključiti enominutne govore v skladu s členom 150 Poslovnika. Na podlagi člena 150 takšna razprava ne sme trajati dlje kot 30 minut. Vaši nastopi so trajali skoraj 40 minut, ker se na žalost mnogi govorci niso držali ene minute.
<P>
Poskusila sem dati prednost tistim, ki niso imeli priložnosti govoriti na zadnjih dveh razpravah, in upam, da menite, da smo imeli pravično ravnovesje. Nocoj so pred nami še štiri razprave in, kot veste, se mora seja zaključiti najpozneje ob polnoči.
