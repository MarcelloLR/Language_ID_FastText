<CHAPTER ID="004">
Homologacija motornih vozil na vodikov pogon (razprava)
<SPEAKER ID="038" NAME="Predsednica">
Naslednja točka je poročilo gospe Anje Weisgerber v imenu odbora za notranji trg in varstvo potrošnikov o predlogu uredbe Evropskega parlamenta in Sveta o homologaciji motornih vozil na vodikov pogon in spremembi direktive 2007/46/ES - C6-0342/2007 -.
<SPEAKER ID="039" NAME="Günter Verheugen">
podpredsednik Komisije. - (DE) Gospa predsednica, gospe in gospodje, znova razpravljamo o avtomobilu prihodnosti, pri čemer je to temo Evropski parlament ta teden že obsežno obravnaval v okviru drugega vprašanja.
<P>
Danes razpravljamo o tehnični možnosti, s katero lahko morda rešimo okoljske težave, ki jih povzročajo vozila. Naj ponovim: morda lahko prispeva k reševanju težav. Ne vemo, ali je primerna za splošno uporabo, vendar se moramo čim bolj potruditi. To je vse, kar je pomembno.
<P>
Vsi se strinjamo, da bo trajnostna mobilnost eden od ključnih izzivov, s katerim se bomo morali spopasti v prihodnjih letih. Ne želimo omejiti pravice evropskih državljanov do mobilnosti posameznika. Vendar je treba to pravico, tj. pravico do vožnje, lastništva in uporabe avtomobila, uveljavljati tako, da ne uničuje našega okolja, kar pomeni, da potrebujemo avtomobile, ki ne škodujejo okolju.
<P>
Poleg tega, to ni pomembno in nujno le zaradi položaja okolja, ampak je vedno pomembnejše tudi za gospodarstvo. Običajni motor z notranjim zgorevanjem je zastarel, ker je poraba goriva previsoka. Čim bolj si moramo prizadevati za zmanjšanje porabe fosilnih goriv na vseh področjih.
<P>
Pri tem se postavlja vprašanje, ali lahko olajšamo razvoj vozil na vodikov pogon. S tem namenom je Komisija predložila predlog v zvezi s homologacijo motornih vozil na vodikov pogon.
<P>
Najprej se zahvaljujem poročevalki gospe Weisgerber za konstruktivno in uspešno delo pri pripravi tega predloga. Vesel sem, da je bil lahko zahvaljujoč njenemu delu sporazum dosežen na prvi obravnavi.
<P>
Na tej stopnji ne vemo, katera tehnologija je najustreznejša za trajnostno mobilnost. V časopisih in na televiziji so vsak dan predstavljena nova dognanja. Nekateri zagovarjajo gorivne celice, drugi električne avtomobile, medtem ko tretji omenjajo inovativne visoko zmogljive akumulatorje. Veliko možnosti lahko tekmuje z motorjem na vodikov pogon, zlasti električni motorji in gorivne celice.
<P>
Naša naloga je določiti potrebne varnostne predpise za obetajoče tehnologije ter hkrati ohraniti tehnološko nevtralnost. Seveda je vodik ena od teh tehnologij. Vodik lahko nadomesti običajno gorivo ter prispeva k znatnemu zmanjšanju škodljivih učinkov cestnega prometa na okolje. Vendar je treba dodati, da je to smiselno le, če lahko vodik proizvedemo na okolju prijazen način. Če se za proizvodnjo vodika uporablja umazana energija, potem problem le preusmerimo.
<P>
S predlagano uredbo bodo motorna vozila na vodikov pogon vključena v evropski sistem za homologacijo. Tako bodo vozila na vodikov pogon obravnavana enako kot običajna vozila, saj bo enotno dovoljenje veljajo v celotni Evropski uniji. Ta postopek pridobivanja dovoljenja je manj okoren in veliko bolj cenovno dostopen. Proizvajalci lahko vse formalnosti uredijo na enem mestu ter s tem prihranijo veliko stroškov. Zato je evropska industrija bolj konkurenčna, pri čemer se zmanjša tudi upravna obremenitev.
<P>
Lastnosti vodika se razlikujejo od lastnosti običajnih goriv, kot sta bencin ali dizelsko gorivo, zato je prednostna naloga predloga določiti potrebne varnostne zahteve. Zagotoviti moramo zlasti varno skladiščenje vodika v vozilih. Ta uredba bo zagotovila, da bodo vsa vozila na vodikov pogon na cestah EU tako varna kot običajna vozila. Upam, da se bo s tem povečalo tudi zaupanje javnosti v nepoznane nove tehnologije. Predlog uvaja tudi sistem za prepoznavanje vozil, da jih lahko reševalne službe zlahka prepoznajo.
<P>
Tesno sodelovanje med Parlamentom, Svetom in Komisijo je pozitivno vplivalo na izid pogajanj, pri čemer se strinjam s spremembami, ki jih je predlagala vaša poročevalka gospa Weisgerber.
<SPEAKER ID="040" NAME="Anja Weisgerber">
poročevalka. - (DE) Gospa predsednica, komisar, gospe in gospodje, zaloge fosilnih goriv so omejene. Zaradi vedno večjega povpraševanja cene rastejo, kar lahko opazimo na bencinskih črpalkah vsak dan. Eden od razlogov za rast cen je pričakovanje, da bo v prihodnosti zmanjkalo nafte, zemeljskega plina in premoga. Zato moramo takoj začeti raziskovati tehnologije, ki bi lahko v prihodnosti nadomestile fosilna goriva.
<P>
Ena od teh možnosti, ki sicer ni edina, kot je ustrezno poudaril komisar, je vodikova tehnologija. Seveda vozila na vodikov pogon še niso pripravljena za prodajo na trgu, vendar se bo z izvajanjem številnih projektov to spremenilo. Pred kratkim je bil dokončan projekt "avtoceste", pri čemer je bilo poročilo zelo spodbudno.
<P>
Ministri za raziskave EU so februarja vzpostavili dolgoročno javno-zasebno partnerstvo, katerega namen je pripraviti tehnologijo gorivnih celic in vodika za prodajo na trgu med leti 2015 in 2025. V naslednjih nekaj letih naj bi se za ta raziskovalni program namenilo približno 940 milijonov EUR, pri čemer bodo eno polovico prispevali javni organi, drugo pa zasebni vlagatelji.
<P>
Kot vidimo, je vse pripravljeno za razvoj vozil na vodikov pogon, ki se bodo lahko prodajali na trgu. Visoke cene gorivnih celic niso ustrezen argument proti vodikovi tehnologiji, saj to velja za vse tehnologije prihodnosti. Prva digitalna kamera z ločljivostjo 0,5 megapiksla je bila razvita pred veliko leti za uporabo v vesolju in je stala približno 10 milijonov EUR, vendar ima zdaj skoraj vsak digitalno kamero.
<P>
Sedanja uredba bo zagotovila prve usklajene tehnične predpise za odobritev vozil na vodikov pogon v Evropi. Enotna merila so bistvena za spodbujanje tehnologije in ohranjanje visoke ravni varnosti in varstva okolja.
<P>
Zdaj vozila na vodikov pogon niso vključena v sistem za homologacijo ES, zato lahko države članice za to vrsto vozil izdajo le enkratna dovoljenja. Ta dovoljenja izdajajo le nekatere države članice. Zaradi takšnega načina izdajanja dovoljenj se lahko zgodi, da bo vsaka država članica določila svoje pogoje za pridobitev dovoljenja, kar bo oviralo notranji trg. Zaradi tega bodo imeli proizvajalci višje stroške, medtem ko se bodo povečala varnostna tveganja.
<P>
Vodik je eden od energetskih nosilcev prihodnosti. Zato je naša naloga, ki jo bomo izpolnili s sprejetjem te uredbe, odobritve vzpostaviti politične okvirne pogoje za uporabe te tehnologije prihodnosti z določitvijo enotnih meril. Veseli me, da smo ne glede na strankarske usmeritve uspeli doseči sporazum na prvi obravnavi ter da je bilo sodelovanje s Svetom in Komisijo uspešno. Zato se za odlično sodelovanje zahvaljujem poročevalcema v senci, gospodu Bulfonu in gospodu Mandersu. Zato smo lahko dosegli sporazum na prvi obravnavi. Osredotočali smo se na vprašanje označevanja vozil na vodikov pogon.
<P>
Vozila na vodikov pogon so tako varna kot osebni avtomobili, ki jih poganjata bencin in dizelsko gorivo. V skladu s to uredbo bodo morala vozila na vodikov pogon opraviti enako stroge varnostne preizkuse kot vsa ostala vozila. Vendar je smiselno, da reševalne službe ob prihod na kraj nesrečo vedo, ali imajo opravka z vozilom na vodikov pogon, da lahko upoštevajo določene posebnosti. Vendar se zato vozil na vodikov pogon ne sme obravnavati negativno, ker so, kot sem že omenila, tako varna kot vozila, ki jih poganjajo druga goriva. To je zelo pomembno sporočilo, ki ga želim danes poudariti.
<P>
Zato predlagamo, da se pri vozilih na vodikov pogon komponente vodikovega sistema opremijo z nevpadljivimi oznakami. V sodelovanju s Komisijo in Svetom smo še izboljšali besedilo Komisije in izraz "oznaka" zamenjali z izrazom "identifikacija", ker se bo dolgoročno ta oznaka lahko in morala zamenjati z elektronsko identifikacijo prek inteligentnega sistema za klic v sili, ki se imenuje "eCall".
<P>
Izpostavljena so bila tudi druga vprašanja. Na koncu bom morda na kratko omenila vprašanje vodikovih črpalk, vendar se zdaj veselim živahne razprave, pri čemer me zanimajo vaši komentarji.
<SPEAKER ID="041" NAME="Alojz Peterle">
pripravljavec mnenja Odbora za okolje, javno zdravje in varno hrano. - Jaz bi rad čestital kolegici Weisgerberjevi za odlično poročilo in izrazil tudi veselje nad dejstvom, da smo tako hitro dosegli visoko stopnjo soglasja s Svetom. S to uredbo smo prepričljivo na strani nove energetske in okoljske politike, ki bo imela gotovo tudi pozitivne posledice na javno zdravje. Strinjam se s komisarjem, da moramo izkoristiti to priložnost. In ta uredba je ena od otvoritvenih potez, je del odgovora na energetske in okoljske izzive sodobnega časa, pri kateri igra vodik eno od ključnih vlog. Ne pravimo samo vodik, ampak tudi vodik, ne samo individualne države članice, ampak vsa Evropska zveza.
<P>
Zelo pomembno je, da bomo sedaj s pravo dinamiko poskrbeli za ves implementacijski kontekst, pri čemer je treba misliti tudi na vse, na kar mislijo naši državljani, začenši z infrastrukturo. V tej izredno zahtevni energetski situaciji je zelo pomembna dinamika razvoja in v tem okviru še posebej vprašanje hitrega razvoja novih tehnologij. Jaz vidim izredno pomembne možnosti te nove tehnologije v tem smislu, da omogoča decentralizirano proizvodnjo vodika in da je možno v povezavi s solarno tehnologijo dejansko zelo razpršiti to proizvodnjo, zmanjšati odvisnost od do sedaj znanih energetskih nosilcev. In tukaj, mislim, da bi lahko Komisija odigrala uspešno vlogo promotorja in pospeševalca razvoja v tej smeri.
<SPEAKER ID="042" NAME="Malcolm Harbour">
v imenu skupine PPE-DE. - Gospa predsednica, zahvaljujem se Anji Weisgerber kot poročevalki odbora in članici moje skupine, ki je dokazala, da obvlada zapletene tehnične dokumente, pri čemer je kot pripravljavka mnenja zelo uspešno sodelovala tudi pri pripravi številnih dokumentov v zvezi z emisijami. Vendar sem vesel, da je zdaj pripravila svoje poročilo, pri čemer ji čestitam za temeljit pristop k tej pomembni nalogi. Vem, kako zahtevno delo je to, saj sem bil poročevalec o splošni direktivi o homologaciji vozil.
<P>
Zahvaljujem se tudi Günterju Verheugnu in njegovi ekipi pri Komisiji za hitro in pravočasno pripravo tega pomembnega poročila, s katerim bodo posebne zahteve v zvezi z vozili na vodikov pogon vključene v glavno direktivo o homologaciji. Menim, da to dokazuje, kako pomembno je, da smo končno vzpostavili ta skupni okvir za homologacijo motornih vozil ter da lahko vanj vključimo ta nova dognanja.
<P>
V zvezi s tem kot poslanec Evropskega parlamenta, ki je s Komisijo sodeloval v okviru skupine CARS 21, katere namen je bil oblikovati konkurenčno ureditveno strategijo v zvezi z avtomobili za 21. stoletje, poudarjam, kar so povedali že številni kolegi pred mano, da je to predlog 21. stoletja. Vendar je pomembno, da bo s tem predlogom proizvodna industrija, in sicer veliki proizvajalci in podjetja, ki sodelujejo pri razvoju sistemov in komponent za izpopolnitev vozil na vodikov pogon, dobila jasen zakonodajni okvir za delovanje. Ni jim treba čakati na to. To je velika prednost in pomeni, da bomo imeli v Evropi en okvir, kar pomeni, da se lahko ob izpolnjevanju teh zahtev avtomobili prodajajo kjer koli.
<P>
Vendar to ni dovolj, pri čemer me veseli, da je Anja v poročilu vključila zahtevo, da si mora Komisija prizadevati, da bodo varnostne zahteve v zvezi z vozili na vodikov pogon postale svetovne zahteve. V svetu ljudje oblikujejo standarde za vozila na vodikov pogon. Zdaj je pravi čas, da svetovna delovna skupina za vozila uvede te standarde, ker moramo začeti tako, kot želimo nadaljevati, pri čemer je treba uvesti svetovne standarde za vozila na vodikov pogon. Hkrati želimo, da bo Evropa vodilna na področju razvoja teh tehnologij, pri čemer lahko dosežemo oboje na podlagi tega predloga.
<SPEAKER ID="043" NAME="Wolfgang Bulfon">
v imenu skupine PSE. - (DE) Gospa predsednica, komisar, gospe in gospodje, z enotnim postopkom pridobivanja dovoljenja za vozila na vodikov pogon bi odpravili vsaj eno oviro, ki onemogoča razvoj okolju prijaznih oblik mobilnosti. Izvaja se že veliko obetavnih projektov na področju lokalnega javnega prometa, kar pomeni, da bo kmalu mogoče serijsko proizvajati osebna motorna vozila na vodikov pogon. Vendar je treba razmisliti tudi o načinu pridobivanja vodika. Ali bo končni rezultat v smislu emisij CO2 pozitiven, je odvisno od načina proizvodnje vodika v prihodnosti. Nima smisla, če pri proizvodnji vodika nastaja več emisij CO2, kot se jih privarčuje z uporabo vodikovega goriva. Vendar moramo hkrati zagotoviti, da bodo zgrajene ustrezne črpalke, saj je treba polniti tudi vozila na vodikov pogon. To je zlasti izziv za države članice.
<P>
Jasne smernice v tem poročilu določajo pravni okvir, ki omogoča nadaljnji razvoj te obetavne tehnologije in veliko drugih inovacij. Predsednik tega parlamenta, gospod Pöttering, je o motornih vozilih na vodikov pogon govoril iz lastnih izkušenj. Njegove izkušnje bi lahko uporabili za ustrezno prilagoditev voznega parka tega parlamenta; to je predlog, ki ga je vredno preučiti.
<P>
Na koncu se iskreno zahvaljujem gospe Weisgerber za uspešno sodelovanje pri pripravi tega poročila.
<SPEAKER ID="044" NAME="Vladko Todorov Panayotov">
v imenu skupine ALDE. - (BG) Vključitev vozil na vodikov pogon v splošni ureditveni okvir Evropske skupnosti je izjemno pomembna, ker veljavni zakonski postopki v zvezi s homologacijo ne zagotavljajo, da so na trg Evropske unije dana vozila enake kakovosti.
<P>
S sprejetjem uredbe Evropske unije bi zagotovili, da so vsa vozila na vodikov pogon, dana trg, proizvedena, preizkušena in identificirana v skladu s skupnim standardom ter da so vsaj tako varna kot običajna motorna vozila. Skupna uredba bi zagotovila tudi uskladitev prizadevanj za uvedbo vodikovega goriva na energetsko trajnosten način, tako da bo skupno okoljsko ravnovesje z uvedbo vodikovega goriva za motorna vozila pozitivno. Evropska uredba mora zagotoviti tudi skupne zahteve v zvezi s spremljanjem teh motornih vozil in potrebno infrastrukturo, tj. črpalkami.
<P>
S sprejetjem uredbe Evropske unije bi se zagotovila tudi uporaba skupnih standardov na področju proizvodnje in uporabe vozil na vodikov pogon, proizvedenih v tretjih državah, kot so Združene države Amerike in azijska gospodarska skupnost, pri čemer bi ta uredba prispevala tudi k ščitenju evropskih interesov.
<P>
Naj poudarim, da bodo v primeru neukrepanja na ravni Evropske unije države članice sprejele različne standarde v zvezi z vozili na vodikov pogon, zaradi česar bodo razmere na skupnem trgu neugodne, pri čemer bodo stroški zaradi masovne proizvodnje nižji, medtem ko bo razvoj vozil odložen.
<P>
Države članice morajo zdaj, ko bo za prodajo na trgu Evropske unije zadostovala le ena odobritev za vsako vrsto vozila, odpreti svoje trge za vozila na vodikov pogon. S to odobritvijo se bo pospešila uvedba vozil, ki jih poganja ta okolju prijazna tehnologija, pri čemer bodo prednosti uporabe vozil na vodikov pogon za okolje vidne prej.
<P>
Ne nazadnje bo to spodbudilo vlaganje v proizvodnjo vozil na vodikov pogon in materialov za njihovo proizvodnjo ter v njihovo spremljanje, kar bo pospešilo uvedbo vodikove tehnologije v državah Evropske unije.
<SPEAKER ID="045" NAME="Leopold Józef Rutowicz">
v imenu skupine UEN. - (PL) Gospa predsednica, komisar, uvedba vozil na vodikov pogon bo vplivala na varstvo okolja in zdravja ter učinek tople grede, pri čemer je glede na pomanjkanje tradicionalnih ogljikovodikovih goriv pomembna tudi s političnega in gospodarskega vidika. Da bodo lahko uvedena, je treba najprej sprejeti direktivo o homologaciji motornih vozil na vodikov pogon. V zvezi z osnutkom direktive in predlogi sprememb imam dve pripombi.
<P>
Prvič, v osnutku ni zahteve v zvezi s pregledom navodil za servisiranje in uporabo pri izvajanju homologacije. Vodikova gorivo, ki ima visoko energetsko vrednost, je zlasti nevaren izdelek, pri čemer se bodo uporabniki vozil z njim srečali prvič.
<P>
Druga pripomba zadeva določitev pregleda eno leto po sprejetju osnutka, da se zagotovijo rezultati v zvezi z njegovim izvajanjem in veljavnimi mednarodnimi normami na tem področju.
<P>
Skupina združenje za Evropo narodov podpira sprejetje direktive. Zahvaljujem se gospe Weisgerber za ciljno usmerjeno poročilo.
<SPEAKER ID="046" NAME="Jaromír Kohlíček">
v imenu skupine GUE/NGL. - (CS) Gospe in gospodje, nad obrazložitvijo sem bil neprijetno presenečen. Vodik omogoča kopičenje energetskih zalog ter znatno znižanje emisij. Vendar direktiva določa razvrščanje v skladu s tradicionalnimi sistemi. To preprosto pomeni, da se vodik uporablja v postopku izgorevanja.
<P>
Poleg težave v zvezi z izgorevanjem mešanice metana in vodika, s čimer sem se seznanil ob pisanju diplomske naloge v zvezi z izgorevanjem, bi morali navadni motorji uporabljati urejo, da med izgorevanjem ne bi nastajale škodljive snovi v skladu s standardi za odpravo dušikovih oksidov EURO 5 in 6.
<P>
Eden od ciljev Evropske unije je v bližnji prihodnosti razširiti uporabo vodika na področju prevozništva, pri čemer naj bi se uporaba znatno zvišala do leta 2020. Res je, da je treba zaradi tehničnih težav v zvezi s skladiščenjem vodika in ravnanjem z njim sprejeti jasne in enotne predpise, vključno z označevanjem sistemov, ki so povezani z vodikom. V zvezi s tem se popolnoma strinjam s poročevalko. Prav tako poudarjam, da je v veliko državah parkiranje vozil s tlačnimi posodami v zaprtih prostorih, zlasti podzemnih parkiriščih, prepovedano. Tudi v zvezi s tem je treba zagotoviti preprosto označevanje.
<P>
Vodikove gorivne celice so eden od obetavnih poskusnih voznih sistemov vozil. V veliko mestih Evropske unije avtobuse že dolgo poganja ta vir energije. Menim, da bo uredba, o kateri razpravljamo, zagotovila poenotenje osnovnih zahtev za opremo vozil na vodikov pogon. Upam, da bo zagotovila boljši okvir za nadaljnji hiter razvoj in operativno preverjanje različnih komponent vodikovih sistemov vozil. Znatno bo pospešila zlati dejansko uporabo vodikovih celic, vendar se vodik ne sme uporabljati v "tradicionalnih sistemih", tj. motorjih z notranjim zgorevanjem, saj se mi to ne zdi smiselno. Pod tem pogojem predlagam sprejetje dokumenta v imenu skupine GUE/NGL.
<SPEAKER ID="047" NAME="Andreas Schwab" AFFILIATION="PPE-DE">
(DE) Gospa predsednica, komisar, gospe in gospodje, poročilo gospe Weisgerber je odličen primer, kako se evropska politika prilagaja na spremembe na trgih ter hitro ukrepa, da bi oblikovala proaktivne standarde in pravne podlage za tehnološke inovacije. Svet namerava obravnavati standardizacijo čez nekaj mesecev in v zvezi s tem sprejeti sklepe. V tej razpravi bodo znova pomembna vprašanja, kot so, kako hitro se standardi odzivajo na tehnološki razvoj, kako hitro se zakonodajalci odzivajo na tehnološki razvoj in kako hitro se standardi prilagajajo novim gospodarskim razmeram. Menim, da bo s tem poročilom o homologaciji motornih vozil na vodikov pogon Evropa postala vodilna pri vzpostavljanju enotnega ureditvenega okvira za razvoj motornih vozil na vodikov pogon.
<P>
Ustrezno je bilo izpostavljeno, da še ni popolnoma jasno, ali bo uporaba vodika kot goriva za vozila skladna z načelom trajnosti in bo ekološko trajnostna, vendar tega tudi še ni mogoče izključiti. Zato menim, da je to poročilo dobra podlaga za nadaljnje raziskave vodilnih raziskovalnih inštitutov na evropskem notranjem trgu in zlasti vodilna podjetja. To je zlasti pomembno glede na ozadje razprave o politiki glede CO2 pri vozilih ter željo po večji raznolikosti številnih tehnologij, da bi na koncu lahko zagotovo določili, katero vozilo in katera tehnologija motorjev sta najustreznejša za okolje in ljudi.
<P>
Z vidika notranjega trga menim, da moramo podpreti to poročilo, ker se lahko le z uskladitvijo homologacije vozil na vodikov pogon v različnih državah članicah oblikuje resnično integriran notranji trg ter s tem v celoti izkoristijo sinergijski učinki tega trga. Kot je že bilo poudarjeno, mora homologacija v svetu seveda temeljiti na tej osnovi. Upamo, da nam bo to uspelo. Želimo vam veliko uspeha.
<SPEAKER ID="048" NAME="Arlene McCarthy" AFFILIATION="PSE">
Gospa predsednica, zahvaljujem se poročevalki gospe Weisgerber in poročevalcem v senci za pripravo tega poročila ter dosego uspešnega sporazuma s Svetom in Komisijo, pri čemer jim je uspelo ubraniti prednostne naloge Parlamenta. V času, ko so se cene v Evropi podvojile ter so evropski državljani in ljudje v svetu vedno bolj zaskrbljeni zaradi učinkov podnebnih sprememb, je jasno, da potrebujemo novo upanje za goriva v prihodnosti.
<P>
Ta evropska zakonodaja o vozilih na vodikov pogon lahko v bližnji prihodnosti zagotovi podlago za masovno proizvodnjo teh vozil in evropskim voznikom omogoči dejanske nadomestne možnosti. Prodaja vozil na alternativni pogon se je samo v Združenem kraljestvu povečala iz nekaj sto v letu 2000 na več kot 16 000 lani. Prodaja električnih avtomobilov in drugih alternativ se je zelo povečala, vendar za masovno proizvodnjo niso primerni le avtomobili na vodikov pogon. Menim, da bo ta nova zakonodaja spodbudila razvoj teh vozil ter hkrati zagotovila, da bodo zanesljiva in varna. Zaradi te zakonodaje naj bi se masovna proizvodnja vozil v Evropi začela do leta 2015, pri čemer naj bi do leta 2025 bilo 5 % vseh vozil v EU na vodikov pogon.
<P>
Od vira energije, ki se bo uporabljal za proizvodnjo vodika, bo odvisno, ali bodo vozila na vodikov pogon koristila okolju. Neposredno lahko prispevajo k zmanjšanju onesnaževanja zraka, ki ga povzroča bencin, ter zmanjšanju naše odvisnosti od nafte, vendar bodo prispevala k reševanju globalnega segrevanja le, če bo vodik proizveden na trajnostno. Zato odločno podpiram predloge sprememb gospe Weisgerber, katerih namen je zagotoviti, da bo vodikovo gorivo proizvedeno trajnostno in, kolikor je mogoče, iz obnovljivih virov energije.
<P>
Treba je poudariti, da so lahko vozila na vodikov pogon tako varna kot tista, ki jih poganja bencin, pri čemer morajo v primeru nesreče reševalci vedeti, s katerim vozilom imajo opravka. Zato je gospa Weisgerber zagotovila, da bodo reševalne službe vozila takoj prepoznale. Ta zakonodaja zagotavlja to, kar lahko na močnem notranjem trgu doseže le Evropska unija. Zagotavlja evropski trg blaga s skupnimi pravili in visokimi varnostnimi zahtevami. Le ta trg je sposoben proizvesti vozila na vodikov pogon prihodnosti, pri čemer menim, da je ta zakonodaja, o kateri bomo danes glasovali, ključna za dosego tega cilja.
<SPEAKER ID="049" NAME="DanutBudreikait" AFFILIATION="ALDE">
(LT) Predlog Komisije o homologaciji motornih vozil na vodikov pogon je zelo pomemben za reševanje težav v zvezi z iskanjem alternativnih goriv za vozila, varstvom okolja, podnebnimi spremembami in zdravjem ljudi. Opozoriti želim na nekaj zelo pomembnih vprašanj v zvezi z razvojem vozil na vodikov pogon.
<P>
Prvič, glavna težava v zvezi z vozili na vodikov pogon ni v sami proizvodnji vozil, ampak v točenju goriva. Zdaj je v Evropi le 40 vodikovih črpalk. Dve takšni črpalki sta na primer v Franciji in ena v Španiji, medtem ko ni nobene v novih državah članicah, ki so k Evropski uniji pristopile leta 2004 in leta 2007. V združenih državah Amerike je samo v zvezni državi Kaliforniji veliko teh črpalk. Zato se strinjam z govornico, da je treba v celotni EU čim prej vzpostaviti mrežo standardiziranih vodikovih črpalk. Brez ustrezne infrastrukture se vozila na vodikov pogon ne bodo uveljavila.
<P>
Drugič, vodik je le nosilec energije in ne vir energije, zato je pomembno, da se vodikovo gorivo proizvaja na trajnosten in okolju prijazen način. Bolj dejavno moramo izvajati znanstvene raziskave, ki bi namesto uporabe fosilnih goriv predlagale alternativne metode cepitve vode na vodik in kisik. Ena od teh metod bi lahko bila fotoliza, čeprav so v zvezi s to metodo potrebne še temeljite znanstvene raziskave. Poleg tega bi se lahko vodik zaradi okolju prijazne proizvodnje uporabljal tudi na drugih področjih in ne samo na področju prometa.
<P>
Tretjič, strinjam se s predlogom Komisije v zvezi z uporabo mešanice zemeljskega plina in vodika, vendar le kot začasno gorivo in v državah, ki imajo dobro razvito infrastrukturo zemeljskega plina. Prav tako poudarjam, da so Združene države Amerike in Kanada vodilne na področju razvoja in proizvodnje vozil na vodikov pogon, medtem ko ju Japonska dohaja, pri čemer mi ne smemo zaostajati.
<SPEAKER ID="050" NAME="Małgorzata Handzlik" AFFILIATION="PPE-DE">
(PL) Gospa predsednica, prihodnost je v vozilih na vodikov pogon. Čeprav bo preteklo še nekaj časa, preden se bo ta tehnologija začela široko uporabljati, je kljub temu zelo pomembno, da se predpisi o homologaciji teh vozil uskladijo zdaj.
<P>
Glavni namen uredbe, o kateri danes razpravljamo, je uvesti merila EU za homologacijo vozil na vodikov pogon, da se zagotovi ustrezno delovanje trga. Različna merila za homologacijo vozil na vodikov pogon v posameznih državah članicah ovirajo delovanje tega trga, prispevajo k nepotrebnemu zviševanju proizvodnih stroškov, ogrožajo varnost in, česar ne smemo pozabiti, resno ovirajo razvoj vodikove tehnologije v EU. Predvsem moramo to vprašanje obravnavati zato, ker ima vodik poleg biogoriv in električne energije najboljše možnosti, da nadomesti nafto v prometnem sektorju. Vendar je mogoče najpomembnejše, da se ob izgorevanju vodika ne sprošča ogljikov dioksid, ki je še vedno škodljiv za okolje, ampak voda, kar pomeni, da se bodo zaradi tega zmanjšali onesnaževanje zraka in emisije CO2, za kar si zelo prizadevamo, ne nazadnje tudi v okviru Evropskega parlamenta.
<P>
Jasno je, da bo doseganje vseh teh ciljev odvisno od razširjenosti teh tehnologij, kar pa je med drugim odvisno od vzpostavitve omrežja vodikovih črpalk, kot je pravilno poudarila poročevalka, ki ji čestitam za odlično poročilo. Te črpalke je treba v vseh državah članicah zagotoviti istočasno, da bodo imeli vsi evropski potrošniki dostop do njih. Upam tudi, da se bodo vsi proizvajalci vozil odzvali na vedno večje povpraševanje potrošnikov po vozilih na vodikov pogon, zato da bo lahko skupni trg na tem področju deloval ustrezno.
<SPEAKER ID="051" NAME="Matthias Groote" AFFILIATION="PSE">
(DE) Gospa predsednica, komisar, poročevalka, gospe in gospodje, menim, da ta primer dokazuje, da politika lahko ukrepa, saj se bodo v prihodnosti izdajala homologacijska potrdila za vozila na vodikov pogon, čeprav tehnologija še ni na voljo.
<P>
Pogosto razpravljamo o zmanjšanju emisij CO2 iz vozil, zlasti tovornjakov. To je eden od načinov za zmanjšanje emisij CO2, vendar je pomembno, da vodik proizvajamo iz obnovljivih virov energije, pri čemer to govorim kot poročevalec v senci odbora za okolje, javno zdravje in varnost hrane. To omogoča tudi skladiščenje energije iz obnovljivih virov energije, ki bi jo nato lahko uporabili pri vozilih, pri čemer bi bila to ustrezna usmeritev. Na to se moramo še naprej osredotočati v prihodnosti.
<P>
Vendar je prav tako pomembno, da se vzpostavijo črpalke. Kot vemo, na primer infrastruktura za vozila na stisnjen zemeljski plin še vedno ni ustrezno vzpostavljena. Vozila so na voljo, vendar jih potrošniki ne kupujejo, ker dostop do goriva ni zagotovljen. Na to se moramo osredotočiti v prihodnjih razpravah.
<SPEAKER ID="052" NAME="Bogusław Liberadzki" AFFILIATION="PSE">
(PL) Gospa predsednica, ob tej priložnosti čestitam poročevalki in Komisiji za pobudo, katere namen je poiskati nove pogonske vire za vozila in vire, iz katerih bi lahko pridobivali energijo.
<P>
V zvezi s tem je treba poudariti tri pomembne cilje: prvič, zmanjšati našo odvisnost od nafte. Drugič, zmanjšati emisije CO2. Tretjič, ustaliti in znižati stroške uporabe vozil za voznike, pri čemer je to najpomembnejši cilj.
<P>
Menim, da dokument, o katerem razpravljamo, zajema tri področja, ki so: označevanje vozil na vodikov pogon, zahteve v zvezi s črpalkami (njihovo lokacijo in odprtjem) in varno delovanje vozil na vodikov pogon. Ta uredba določa pravni okvir, ki predpisuje, kako moramo to energijo uporabljati, ter zahteve v zvezi z infrastrukturo, pri čemer s tem zagotavlja, da se izpolnijo osnovni predhodni pogoji za razvoj nove tehnologije.
<SPEAKER ID="053" NAME="Silvia-Adriana Ţicău" AFFILIATION="PSE">
(RO) V prometnem sektorju si je treba stalno prizadevati za uvedbo vozil s pogonom na alternativna goriva na trg, kar prispeva k izboljšanju kakovosti zraka v mestih.
<P>
Skupni standardi za odobritev motorjev na vodikov pogon so potrebni, da se zagotovi varna uporaba vodika kot pogonskega goriva vozil. Pri uporabi vodika kot goriva, bodisi v obliki gorivnih celic ali v motorjih z notranjim izgorevanjem, se ne sproščajo emisije ogljikovega dioksida ali toplogredni plini. Homologacija motornih vozil na vodikov pogon temelji na specifikaciji in izpolnjevanju tehničnih zahtev za komponente vodikovega sistema.
<P>
Ob upoštevanju lastnosti vodika morajo reševalne službe vozila na vodikov pogon obravnavati drugače. Poudarjam, da morajo države članice vlagati v infrastrukturo za skladiščenje in distribucijo alternativnih goriv, brez katere se število okolju bolj prijaznih vozil ne more znatno povečati.
<SPEAKER ID="054" NAME="Bogusław Liberadzki" AFFILIATION="PSE">
(PL) Gospa predsednica, ker nisem želel prekoračiti časovne omejitve, ki znaša eno minuto, mi ni uspelo izpostaviti pomembne točke v zvezi s prednostjo, ki jo rešitev zagotavlja. Ta prednost je, da s predčasno predložitvijo predlagane rešitve ustvarjamo pogoje za prihodnost. To lahko spodbudi tudi k iskanju novih tehnologij, zato se zahvaljujem komisarju Verheugnu in Komisiji.
<SPEAKER ID="055" NAME="Günter Verheugen">
podpredsednik Komisije. - (DE) Gospa predsednica, gospe in gospodje, veseli me, da je ta razprava pokazala, da obstaja splošno soglasje: prvič, da lahko z vodikovo tehnologijo rešimo naše težave v zvezi z energijo; drugič, da je vodikova tehnologija lahko zanimiva tudi za cestni promet in tretjič, da je uporaba vodikove tehnologije seveda smiselna le, če je splošni ekološki učinek pozitiven, tj., če je vodik proizveden iz čistih virov energije. To je zelo pomemben rezultat.
<P>
Prav tako vas obveščam, da je Komisija posebno pozornost namenila razvoju vodikove tehnologije v okviru sedmega okvirnega programa za raziskave. V okviru skupne tehnološke pobude je bilo za raziskave vodikove tehnologije, vendar ne le za vozila, namenjenih 800 milijonov EUR. Ne želim dajati vtisa, da 800 milijonov EUR namenjamo le za raziskave vodika kot goriva. To je le del projekta, pri čemer je splošni namen projekta ugotoviti, v kolikšni meri lahko vodik dejansko prispeva k znatnemu zmanjšanju emisij CO2 v družbi.
<P>
Tako kot predsednik tega parlamenta, gospod Pöttering, sem imel tudi jaz priložnost voziti vozilo na vodikov pogon. Imel sem vtis, da so bile tehnične težave v zvezi z uporabo vodika v vozilih v splošnem odpravljene. Tehnologija je razvita. Vse je izvedljivo. Kar manjka je infrastruktura, pri čemer je bilo to danes že večkrat omenjeno.
<P>
Menim, da bomo morali po sprejetju tega predloga, ki bo spodbudil industrijo, obravnavati vprašanje, ki ga je v tej razpravi izpostavil gospod Bulfon. Gre za vprašanje, ali morajo biti tisti, ki upravljajo velike vozne parke zlasti za lokalni prevoz, vključno s tem parlamentom, nacionalnimi parlamenti, vladami in Evropsko komisijo, dober zgled, ko bo to mogoče, pri čemer morajo s svojimi politikami javnih naročil pospešiti dajanje na trg teh vozil. Zdaj to še ni uresničljivo, vendar je treba preučiti tudi to možnost.
<P>
Znova se zahvaljujem poročevalki za odlično opravljeno delo ter vsem govornikom iz skupin in odborov, ki so dokazali, da imamo skupno vizijo o prihodnosti vozil v Evropi.
<SPEAKER ID="056" NAME="Anja Weisgerber">
poročevalka. - (DE) Gospa predsednica, gospe in gospodje, najlepša hvala za zanimive govore. Zahvaljujem se tudi poročevalcem v senci, Komisiji, predstavnikom Sveta in osebju za odlično sodelovanje, ki je bilo ključno za dosego tega političnega soglasja na prvi obravnavi.
<P>
Kot smo lahko ugotovili, je vodik tehnologija prihodnosti. Vodik lahko prispeva k reševanju izzivov v zvezi s podnebnimi spremembami in zmanjševanjem emisij. To je čista alternativa fosilnim gorivom, pri čemer je uporaba vodika kot energetskega nosilca, kot je bilo pojasnjeno, v celoti trajnostna, če je vodik proizveden iz obnovljivih virov energije ali jedrske energije. V tej smeri moramo ukrepati v prihodnjih letih.
<P>
Navdušena sem nad zamislijo o popolnoma neškodljivem vodikovem ciklu, pri katerem je vodik proizveden iz obnovljivih virov energije in nato izpari. To je zares zelo zanimivo. Razvoj te tehnologije sem podpirala še preden sem začela delati v Evropskem parlamentu, pri čemer sem se dolgo časa s tem ukvarjala tudi prostovoljno.
<P>
Danes smo začrtali ustrezno usmeritev. Zagotovili smo potrebne pogoje za vzpostavitev enotnih predpisov o homologaciji. Pokazali, kako je mogoče oblikovati mednarodni predpis o homologaciji, in določili prihodnjo usmeritev za raziskave in razvoj.
<P>
Tehnologija je razvita, kot je pravilno povedal komisar Verheugen. Zdaj moramo obravnavati vprašanja v zvezi z infrastrukturo. Vprašanje v zvezi s črpalkami bo preučevalo javno-zasebno partnerstvo. Mogoče nam bo nato uspelo zagotoviti, da bodo na naših cestah vozila na vodikov pogon, vendar ne le kot prototipi.
<P>
Znova se vam zahvaljujem za dobro sodelovanje.
<SPEAKER ID="057" NAME="Predsednica">
Ta razprava je končana.
<P>
Glasovanje bo potekalo danes.
<P>
Pisna izjava (člen 142)
<SPEAKER ID="058" NAME="Zita Pleštinská" AFFILIATION="PPE-DE">
v pisni obliki. - (SK) Zaloge surovin za proizvodnjo tradicionalnih ogljikovodikovih goriv se stalno zmanjšujejo, zato so raziskave in razvoj novih alternativnih pogonskih sistemov motornih vozil nujni.
<P>
V okviru sedmega okvirnega programa EU je bilo za raziskave vodikove tehnologije dodeljenih 800 milijonov EUR. Raziskave so pokazale, da naj bi bil vodik najprimernejša zamenjava za tradicionalna fosilna goriva. Uporaba vodika kot goriva prihodnosti za cestna vozila je rešitev, ki je koristna zlasti za okolje. Pri izgorevanju goriva se ne sproščajo emisije ogljikovih spojin ali toplogredni plini. Prvi testni avtomobili so že bili uspešno preizkušeni v evropskem gospodarskem prostoru.
<P>
Da bo lahko notranji trg deloval ter zagotavljal visoko raven varnosti za ljudi in okolje, je treba določiti evropska pravila za konstruiranje motornih vozil na vodikov pogon. Enotna pravila za odobritev v EU so osnovni pogoj za dajanje vozil na vodikov pogon na trg. Uspešna uvedba novih tehnologij je odvisna tudi od pravočasne vzpostavitve ustrezne mreže vodikovih črpalk.
<P>
Menim, da bo današnja razprava okrepila zaupanje evropskih potrošnikov v uporabo novih tehnologij na področju industrije motornih vozil ter prispevala k povečanju deleža teh vozil na Evropskem trgu.
<P>
Prepričana sem, da lahko le tehnično dobro pripravljena EU uspešno tekmuje z Združenimi državami Amerike, Japonsko in Korejo, ki se že dlje časa ukvarjajo s tem področjem. Ob upoštevanju tega menim, da je ta pobuda zelo pozitivna.
<P>
(Seja je bila prekinjena ob 11.15 in se je nadaljevala ob 11.30.)
