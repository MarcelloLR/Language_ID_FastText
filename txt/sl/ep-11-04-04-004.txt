<CHAPTER ID="004">
Sestava Parlamenta
<SPEAKER ID="013" NAME="Predsednik">
Ernst Strasser je odstopil s funkcije poslanca Evropskega parlamenta, odstop pa je začel veljati 24. marca 2011. V skladu s členom 4(1) in (3) Poslovnika je Parlament njegov odstop sprejel v vednost in ugotovil, da je s prej omenjenim datumom njegov sedež prost. Hella Ranner je odstopila s funkcije poslanke Evropskega parlamenta, odstop pa je začel veljati 1. aprila 2011. V skladu s členom 4(1) in (3) Poslovnika je Parlament njen odstop sprejel v vednost in ugotovil, da je s prej omenjenim datumom njen sedež prost. Pristojne avstrijske oblasti so me obvestile, da bo gospoda Ernsta Strasserja zamenjal Hubert Pirker, ta zamenjava pa začne veljati 31. marca 2011. Pozdraviti želim novega kolega poslanca in opozoriti, da se v skladu s členom 3(2) Poslovnika Evropskega parlamenta, dokler se ne preveri veljavnosti njegovega mandata ali se ne odloči o morebitnem sporu, Hubert Pirker polnopravno udeležuje sej Parlamenta in njegovih organov in je deležen vseh povezanih pravic, pod pogojem, da je predhodno podal pisno izjavo, da ne opravlja funkcije, ki ni združljiva s funkcijo poslanca Evropskega parlamenta.
<SPEAKER ID="014" NAME="Barry Madlener" AFFILIATION="NI">
(NL) Gospod predsednik, rad bi opozoril na pravilnost postopka v zvezi z gospodom Strasserjem in drugo poslanko, ki sta zapustila Parlament zaradi koruptivnega obnašanja: Gospod predsednik, sprašujem vas, ali boste preverili, če je mogoče zaustaviti njuno znižano plačo, saj bi bilo nezaslišano, če bi nekdo, ki je vpleten v korupcijo, odšel z znižano plačo. Prosim, ali lahko to preučite?
<SPEAKER ID="015" NAME="Predsednik">
Na vprašanje bom odgovoril kasneje, saj nanj nisem pripravljen.
<SPEAKER ID="016" NAME="Antonio Masip Hidalgo" AFFILIATION="S&amp;D">
(ES) Gospod predsednik, glede pravilnosti postopka: prej ste v imenu celega Parlamenta omenili zahtevo, da Združene države Amerike zaprejo nekoga za vse življenje, ne pa da ga usmrtijo.
<P>
Čeprav resnično zahtevamo, da se ta kazen zniža, pozivam k temu, da ne zahtevamo, naj se zniža "na dosmrtno zaporno kazen", predvsem glede na to, kaj dosmrtna zaporna kazen pomeni v Združenih državah. Menim, da bi morala biti izražena kot smrtna kazen, zmanjšana "na drugo sorazmerno kazen".
<SPEAKER ID="017" NAME="Predsednik">
Hvala. Za to je vsekakor potrebna ločena in obsežna razprava. Iskanje rešitve za to težavo vsekakor ne bo enostavno.
<P>
Moja naslednja najava je, da so me pristojne avstrijske oblasti obvestile, da bo Hello Ranner zamenjal Heinz Becker, ta zamenjava pa začne veljati 1. aprila 2011. Pozdraviti želim novega kolega poslanca in opozoriti, da se v skladu s členom 3(2) Poslovnika Evropskega parlamenta, dokler se ne preveri veljavnost njegovega mandata ali se ne odloči o morebitnem sporu, Heinz Becker polnopravno udeležuje sej Parlamenta in njegovih organov in je deležen vseh povezanih pravic, pod pogojem, da je predhodno podal pisno izjavo, da ne opravlja funkcije, ki ni združljiva s funkcijo poslanca Evropskega parlamenta.
