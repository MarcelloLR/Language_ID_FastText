<CHAPTER ID="019">
O športu, zlasti o zastopnikih igralcev (razprava) 
<SPEAKER ID="668" NAME="Predsednik">
Naslednja točka je razprava o vprašanju Komisiji za ustni odgovor gospe Doris Pack v imenu Odbora za kulturo in izobraževanje o športu, zlasti o zastopnikih igralcev - B7-0308/2010).
<SPEAKER ID="669" NAME="Doris Pack" LANGUAGE="DE">
Gospod predsednik, komisarka, gospe in gospodje, v poročilu gospoda Beleta o poklicnem nogometu je Evropski parlament že navedel, da je naklonjen boljšemu urejanju aktivnosti športnih zastopnikov, predvsem zastopnikov igralcev, takrat pa smo pozvali tudi k pripravi ustrezne direktive. Sedaj se zopet soočamo s tem vprašanjem.
<P>
Pravni položaj je nejasen. Ker zastopniki igralcev pogosto delajo prek meja, nacionalna zakonodaja, tudi če sploh obstaja, ni primeren način za nadzor teh dejavnosti. Poleg tega imajo športne federacije omejen pravni obseg delovanja. Kot nedržavni akterji niso upravičeni, da bi določiti obsežne predpise. Leta 2000 je FIFA na primer ravno zaradi tega morala omiliti svoj postopek izdaje dovoljenja za zastopnike.
<P>
Leta 2009 je Komisija objavila študijo, ki je izpostavljala predvsem zaskrbljujoče povezave med zastopniki športnikov in kriminalnimi dejavnostmi. Med drugim je bilo govora o pranju denarja, podkupovanju, stavah in davčnih utaja. Takšne povezave škodijo integriteti športa in niso v skladu z njegovim družbenim pomenom. Poleg tega je bilo s študijo, ki jo je objavila Komisija, ugotovljeno, da finančni tokovi zaradi prestopa igralcev niso dovolj pregledni, kar pojasnjuje ranljivost tega sistema na kriminalne mahinacije, ki sem jih pravkar omenila. V primeru izvajanja agencijskih storitev za mlade igralce obstaja posebno tveganje, da bi zastopnik izkoriščal mlade in neizkušene igralce, recimo iz Afrike, s tem ko bi jim obljubljal prihodnost v evropskem poklicnem nogometu, potem pa bi jih pustil na cedilu, ko jim ne bi mogel najti kluba in bi ostali v Evropi kot nezakoniti priseljenci brez dela in podpore.
<P>
Zaradi tega potrebujemo evropsko zakonodajno pobudo. To bi nam omogočilo, da v EU to vprašanje urejamo na enoten način, da zamašimo pravne vrzeli in podpremo športne federacije pri njihovih prizadevanjih pri urejenem in preglednem zagotavljanju agencijskih storitev za igralce. V zvezi s tem mora naš cilj biti, kot smo zahtevali v našem predlogu, prepovedati plačilo provizij za zastopnike, ki skrbijo za prestop mladoletnih igralcev, tako da lahko odpravimo vse finančne pobude za tovrstne transakcije, predvsem tiste, v katere so vključeni mladoletni igralci. Upam, da bomo na jutrišnjem plenarnem zasedanju dobili podporo za naš današnji predlog, predvsem pa, da bo to spodbudilo Komisijo, da začne z delom na tem vprašanju.
<SPEAKER ID="670" NAME="Androulla Vassiliou">
članica Komisije. - Gospod predsednik, naj se najprej zahvalim gospe Pack za predstavitev tega vprašanja za ustni odgovor v imenu Odbora za kulturo in izobraževanje.
<P>
Povsem se zavedam političnega pomena tega vprašanja. Ponovila bi, da je Komisija sedaj objavila rezultate neodvisne študije o zastopnikih igralcev. Študija zagotavlja celovito analizo tega obravnavanega vprašanja. Spoznali smo, da v državah članicah deluje približno 6 000 zastopnikov v vseh panogah. Vendar pa je 95 % teh zastopnikov aktivnih le v štirih športih: atletiki, košarki, nogometu in ragbiju. V teh skupinah pa jasno prevladuje nogomet.
<P>
Študija prav tako kaže, da le omejeno število držav članic ureja zastopnike s posebnim zakonom. Večina držav se enostavno zanaša na splošne določbe delovnega prava ali pogodbenega prava. Nekatere mednarodne športne federacije so prav tako sprejele predpise o zastopnikih, predvsem v panogah, ki sem jih pravkar omenila. atletiki, košarki, nogometu in ragbiju.
<P>
Čeprav so lahko obstoječi javni in zasebni predpisi v navzkrižju in povzročajo pravno negotovost, študija kaže, da obstaja le nekaj ovir za prosto izvajanje aktivnosti zastopnikov v EU. Vendar pa študija izpostavlja številne dvomljive prakse, ki se nanašajo na dejavnosti zastopnikov: na primer, plačilo skritih provizij, izkoriščanje mladih igralcev itd. Takšne probleme moramo obravnavati, da bi ohranili celovitost in poštenost športnih tekmovanj.
<P>
Te probleme že nekaj časa skuša rešiti športno gibanje. Zato so številni vladni organi sprejeli ukrepe za urejanje dejavnosti zastopnikov. Pravila, ki jih vzpostavijo športni organi, lahko imajo prednost: Športne sankcije so včasih najboljši način za odvračanje brezvestnih akterjev na trgu, pa naj gre za zastopnike, klube ali igralce. Vendar pa športni organi nimajo pristojnosti, da bi preiskovali ali kaznovali dejanja, ki v vseh državah članica veljajo za kazniva dejanja: korupcija, pranje denarja, davčna utaja in nezakonito priseljevanje. Športno gibanje išče pomoč s strani evropskih institucij, da bi se spopadlo z izzivi, ki jih predstavljajo zastopniki.
<P>
Pri tem ima Komisija pomembno vlogo. Pomagamo lahko razviti skupna načela in standarde, ki bi lahko služili kot najmanjši skupni nabor pravil za države in športne zveze v Evropi. Sedaj ocenjujemo, katera oblika ukrepov na ravni EU bi bila najprimernejša. V mislih imamo več možnosti, za dokončno odločitev o tem, kako naj ukrepamo, pa bomo zagotovo potrebovali dodatna posvetovanja.
<SPEAKER ID="671" NAME="Ivo Belet" LANGUAGE="NL">
Gospod predsednik, najprej se želim dotakniti svetovnega prvenstva v nogometu v Južni Afriki, ki ponovno vsak dan dokazuje, kako veličasten je lahko šport, kako dober je za državo, celino, predvsem pa za tamkajšnjo družbo. Zato je še toliko pomembneje, da zaščitimo šport pred temi kriminalnimi dejanji, na katere se je gospa Pack že sklicevala, ali pa da si močno prizadevamo da bi jih odpravili.
<P>
Če iz študije, ki ste jo pravkar omenili, dobesedno navedem rezultate, ki so sedaj znani, "organiziran kriminal vse bolj vpliva na šport". Žalostno ampak resnično. Govorimo o trgovini z ljudmi, včasih z majhnimi otroci, pa tudi o vseh oblikah finančne zlorabe. Jasno je, da športne zveze same niso sposobne in nimajo pristojnosti, da bi se učinkovito spopadle s temi zlorabami. Zato je resnično potrebna evropska pobuda.
<P>
Na voljo že imamo številne pravne instrumente - v pogodbi in v nekaterih direktivah - , ki nam omogočajo, da ukrepamo. Omeniti želim nekaj predlogov ukrepanja. Prvič, lahko bi vzpostavili stroga merila, ki bi veljala za vse športne zastopnike v Uniji. Najboljši način za vzpostavitev takšnih razmer je s pomočjo sistemov za izdajo dovoljen klubom in prek obveznega registra zastopnikov igralcev. Športne zveze lahko to uveljavijo, Evropska unija pa je lahko v zvezi s tem gonilna sila. EU lahko na primer usklajuje aktivnosti med različnimi nacionalnimi nadzornimi organi.
<P>
Drug ukrep, ki bi ga lahko izvedli, bi lahko bila uvedba popolne preglednosti v finančne tokove zastopnikov igralcev, saj so trenutno ravno ti glavni razlog za težave. Teh motnih finančnih tokov ne poznamo, kar pomeni, da lahko še naprej uporabljajo vrhunski šport za pranje denarja na eni in za podkupnine na drugi strani.
<P>
Tretji predlog - o katerem je gospa Pack že razpravljala - se nanaša na prepoved izplačil za zastopnike agentov, ki skušajo pridobiti denar na račun prestopa mladoletnih igralcev. Glede tega moramo vsekakor ukrepati. Na voljo nam je dovolj instrumentov, da pritisnemo na poklicne športne zveze, da bi to uveljavili in tudi izvedli naše pobude.
<P>
V 2007 je Parlament z veliko večino pozval Komisijo, da sprejme pobudo v boju proti težavam v svetu zastopnikov športnikov. Ta študija navaja številne specifične predloge. Čeprav so dobri, vsekakor ne zadostujejo. Veseli nas, da nameravate pospešiti zadeve. Tudi znotraj sektorja samega je že prišlo do pozivov; od evropskega združenja zastopnikov igralcev. Z njimi smo imeli veliko stikov in sami si prizadevajo, da bi Evropska unija ukrepala in odstranila vsa gnila jabolka. Predlagam, da se odzovemo na njihove pozive v interesu športa in njegovega izjemno pomembnega socialnega pomena.
<SPEAKER ID="672" NAME="Mary Honeyball">
v imenu skupine S&D. - Gospod predsednik, resnično smo srečni, da govorimo o tem ravno v trenutku svetovnega prvenstva, saj ravno ta dogodek bolje, kot večina ostalih športnih dogodkov, ponazarja kako pomemben je šport ljudem; koliko milijonov ljudi gleda nogomet in koliko strasti in zadovoljstva je vloženega vanj.
<P>
Zaradi tega je tako pomembno, da dejansko zagotovimo pravilno urejanje nogometa in drugih športov in da sedaj ukrepamo glede tega, kar se je že tako dolgo razpravlja o zastopnikih igralcev. Žal opažamo, kot je bilo omenjeno, da se dogajajo resne stvari: zlorabe, pranje denarja, korupcija, izkoriščanje mladoletnih igralcev, stvari, ki so resna kazniva dejanja, glede katerih moramo resnično ukrepati, na tak način, kot to že dolgo načrtujemo. Zakaj ne bi tega storili sedaj, ko je cel svet zaposlen z nogometom?
<SPEAKER ID="673" NAME="Emma McClarkin">
v imenu skupine ECR. - Gospod predsednik, popolnoma podpiram prizadevanja, da bi aktivnosti športnih zastopnikov, predvsem v nogometu, postale preglednejše in verjamem, da bi EU morala podpirati različne športne upravljavske organe, ter tako zagotoviti, da bi to lahko uresničili. Osvetliti moramo temačne vode, kjer je izkoriščanje lahko zelo razširjeno, zadeve, kot je dvojno zastopanje, pri čemer zastopnik lahko zastopa igralca pri istem klubu, ki skuša pridobiti igralca, pa moramo preveriti.
<P>
Vendar pa mora zakonodaja, namenjena urejanju tega sektorja, prihajati s strani nacionalnih športnih organov ali oblasti, kot sta FIFA in UEFA. Res ni primerno, da EU ureja zadeve znotraj sveta športa, predvsem zaradi globalne narave tega določenega problema. Kjer lahko prispevamo k športu, bi tudi morali, vendar pa bi morali posredovati samo na zahtevo športnih upravljavskih organov, kjer lahko jasno prispevamo ali razjasnimo stvari.
<SPEAKER ID="674" NAME="Marie-Christine Vergiat">
v imenu skupine GUE/NGL. - (FR) Gospod predsednik, pozdravljam vprašanje, ki ga je zastavil naš predsednik sredi svetovnega prvenstva. Študija Komisije vsebuje zaskrbljujoče vidike, saj razkriva tveganje glede etike in ugleda športa.
<P>
Če naj športno gibanje ostane glavni akter pri urejanju, pri tem, ko se zanaša na več tisoč uglednih moških in žensk, ki ohranjajo takšen športni duh, kot ga imamo radi, saj je zelo pomemben pri razvoju posameznikov, jih morajo države podpreti in jim pomagati kaznovati napade na javni red in kaznovati izgrede.
<P>
Te izgrede lahko najdemo v športnem poslu, kjer igralci vse bolj postajajo blago, njihovi zastopniki pa posredniki, ki z njimi ravnajo ravno tako, kot z blagom. Za prestope so potrebni astronomski zneski, pravice mladoletnikov pa vse bolj teptajo.
<P>
Ti izgredi so čezmejni pojav, kjer je denar vladar, nori denar, in je bil žal okrepljen še s sodno prakso Sodišča Evropskih skupnosti. Vodilni organi nekaterih zadevnih športov, predvsem nogometa, iščejo pomoč pri evropskih organih. Da, komisarka, moramo ukrepati in žal mi je, da je Francija pravkar sprejela zakonodajo, ki je v nasprotju s tem.
<SPEAKER ID="675" NAME="Seán Kelly" AFFILIATION="PPE">
(GA) Gospod predsednik, pred uro in pol so ženske govorile, da je pozno za razpravo o ženskih vprašanjih. Sedaj se približuje polnoč, mi pa razpravljamo o športnih zadevah.
<P>
Vendar pa imamo sedaj vsaj priložnost, da razpravljamo; pred Lizbono to ni bilo možno. Sedaj imamo priložnost in dobro je, da smo jo zgrabili, predvsem kadar govorimo o mladih in o dejavnostih zastopnikov športnikov.
<P>
Kot je povedala gospa Pack, obstajajo številni primeri mladih ljudi, ki obetajo, da bodo nekoč velike zvezde. Vendar, kaj se dogaja? Vzamejo jih iz njihovih domov, stran od družin, iz šol, po letu ali dveh pa jih zavržejo. To se zgodi večini izmed njih.
<P>
Sedaj ima Evropska unija priložnost, da v zvezi s tem nekaj naredi ter določi zakone in kazni, da bi tako zaščitila mlade ljudi pred temi zastopniki. Preučiti moramo, kaj se dogaja v različnih športih in v različnih državah, zbrati te informacije in storiti najboljše - predvsem za mlade ljudi in za celoten šport.
<SPEAKER ID="676" NAME="Emine Bozkurt" AFFILIATION="S&amp;D">
(NL) Gospod predsednik, poklic športnih zastopnikov je poklic brez varoval in nič ali zelo malo nadzora, da ne govorimo o kaznih za kršitve, na primer za trgovino z ljudmi. EU je izvedla študijo in identificirala zlorabe, pa vendar v zvezi s temi razmerami ni ukrenila nič. Pa vendar je nekaj treba narediti. Zelo me skrbi ranljivost mladoletnih igralcev, predvsem tistih iz držav v razvoju, ki so večkrat žrtve trgovine z ljudmi. EU mora to zaustaviti.
<P>
Resolucija vsebuje specifične predloge: odprava nadomestil za zastopnike mladoletnih igralcev, uveljavljanje večje preglednosti pri finančnih transakcijah med prestopi in boljše urejanje s strani držav članic, glede na to da športne federacije razmer trenutno nimajo pod nadzorom. Da bi odpravili razmere divjega zahoda, so potrebni specifični ukrepi. Komisija mora zagotoviti, da se bo izrekanje in kaznovanje zlorab - ki so pogostokrat čezmejne narave - izboljšalo. Poleg tega je treba zagotavljati, da bodo pravice mladoletnih igralcev vedno spoštovane.
<SPEAKER ID="677" NAME="Iosif Matula" AFFILIATION="PPE">
(RO) Pozdravljam pobudo, ki jo je predlagal gospod Ivo Belet o vzpostavitvi standardnega sistema za zaščito interesov športnikov in športnic, ki uporabljajo storitve zastopnikov, saj bo to zmanjšalo število primerov zlorab na tem področju v zvezi s prestopi, pranjem denarja in trgovino z ljudmi, ki so posledica premajhne preglednosti.
<P>
Po moje se moramo poleg nogometa osredotočiti tudi na druge športe. Trenutno je v Evropi aktivnih približno 6 000 zastopnikov, ki zastopajo 30 različnih športov in izvajajo poslovne dejavnosti, ki po oceni na letni ravni znašajo več sto milijonov evrov. Glede na te okoliščine bo uvedba enotnega kodeksa pravil za zastopnike igralcev vse prej kot lahka naloga.
<P>
Poleg tega bomo morali podpreti jasnejšo opredelitev funkcij zastopnikov, pa naj gre za zastopnike igralcev ali za posrednike pri prestopih. Če se ozremo naprej ...
<P>
(Predsednik je prekinil govornika)
<SPEAKER ID="678" NAME="Piotr Borys" AFFILIATION="PPE">
(PL) Gospod predsednik, obstaja dobra stran tega, da imamo razpravo tako pozno zvečer - naša razprava ne poteka med prenosom tekem svetovnega prvenstva, tako da imamo dovolj časa za razpravo. Če nadaljujem resno, imamo Lizbonsko pogodbo, ki nas zavezuje, da zelo resno ukrepamo v razmerah, ko stvari niso dobre in ki jih ni bilo mogoče več let rešiti. Pred nami je evropsko prvenstvo, ki ga bosta čez dve leti organizirali Poljska in Ukrajina, zato sem zelo zadovoljen z odločitvijo, da je na tem področju potrebno usklajevanje zakonodaje, ki so jo sprejeli gospod Belet, gospa Pack in gospa Vassiliou, ki tako aktivno sodeluje pri tem. Sistem dejansko ni pregleden in ga že več let obremenjuje korupcija. Trgovanje z mladimi igralci dobiva velike razsežnosti, v številnih primerih pa ima za posledico razdeljevanje denarja, tudi po zaključitvi prestopov in izplačilu visokih provizij. Prestopne provizije so tako visoke, da se zaradi njih klubi včasih znajdejo v dolgovih. Zato potrebujemo nov zakon ....
<P>
(Predsednik je prekinil govornika)
<SPEAKER ID="679" NAME="Androulla Vassiliou">
članica Komisije. - Gospod predsednik, mislim, da se vsi strinjamo o pomembnosti športa in da nam lahko prinaša številne užitke. Zahvaljujem se vam za vaš doprinos in predloge, ki jih bom resno preučila.
<P>
Nobenega dvoma ni, da je ukrepanje s strani EU zaželeno; športne zveze nimajo pristojnosti, da bi posredovale v nekaterih najhujših primerih zlorab. Takšni problemi so dobili nadnacionalne razsežnosti, saj šport postaja vse bolj globaliziran.
<P>
Zaradi internacionalizacije športa je težko sprejeti nacionalen pristop k problemom sistemske narave. EU lahko prevzame usklajevalno vlogo in pomaga pri zagotavljanju usklajenega pristopa k vprašanju zastopnikov. Uporabimo lahko na primer novo pristojnost, ki jo je dobila EU za usklajevanje kazenskega prava. Številni akterji znotraj športnega gibanja bi našo podporo vsekakor pozdravili.
<P>
Ne glede na to, za kakšen ukrep se bomo odločili, bomo tesno sodelovali z ustreznimi federacijami, sama pa nameravam zelo kmalu objaviti - kot veste - sporočilo o športu, v katerem bo to vprašanje zagotovo podrobneje obravnavano. Ne bi bilo dobro, če bi že vnaprej obsojali razpravo, ki jo moramo opraviti z vami, Parlamentom, kot tudi s športnim gibanjem samim. Veselim se tesnega sodelovanja z vami z namenom, da bi dosegli napredek.
<SPEAKER ID="680" NAME="Predsednik">
Prejel sem en predlog resolucije, predložene v skladu s členom 115(5) Poslovnika.
<P>
Razprava je zaključena.
<P>
Glasovanje bo potekalo v četrtek.
<P>
Pisne izjave (člen 149)
<SPEAKER ID="681" NAME="Liam Aylward  " AFFILIATION="ALDE">
v pisni obliki. - V tem času komercializacije in profesionalizma se je zastopnikom na športni sceni nemogoče izogniti. Poročilo Komisije ocenjuje, da je v EU aktivnih 6 000 zastopnikov, ki pri prestopu igralcev in športnikov ustvarjajo promet v višini več kot 200 milijonov EUR.
<P>
Nogomet je edini šport, kjer zastopniki aktivno delujejo v vseh državah članicah EU. Nogomet je v Evropi velik posel in ključnega pomena je, da poštena igra in integriteta predstavljata bistvo športa. Nezakonit promet in prestop mladih igralcev preko meja predstavlja zaskrbljujoče vprašanje. Te razmere se še posebej nanašajo na nogometne klube in iskanje novih talentov. Ocenjuje se, da je bilo v Evropo pripeljanih približno 20 000 mladih Afričanov, da bi igrali nogomet, sedaj pa v EU prebivajo nezakonito, ker niso uspeli s kariero nogometnega igralca. Strožje čezmejno urejanje, spremljanje in minimalni usklajeni standardi za pogodbe zastopnikov bi prispevali k reševanju teh problemov, prav tako pa je to tudi nujno, če želimo zagotoviti integriteto nogometa.
<P>
Glede na čezmejno razsežnost tega vprašanja, pozivam Komisijo, da zavzame učinkovito in močno vlogo ter tako zaščiti mladoletnike in zaustavi trgovaje z igralci.
