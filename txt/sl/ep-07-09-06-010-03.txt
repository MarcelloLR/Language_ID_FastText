<CHAPTER ID="010-03">
3. Financiranje posebnega sodišča za Sierra Leone
<SPEAKER ID="146" NAME="Predsednik">
. - Naslednja točka je razprava o šestih predlogih resolucije o financiranju posebnega sodišča za Sierra Leone.
<P>
Poudarjam, da je nekaj naših kolegov trenutno v Sierra Leone, kjer opazujejo volitve.
<SPEAKER ID="147" NAME="Józef Pinior  " AFFILIATION="PSE">
avtor. - (PL) Gospod predsednik, razvoj mednarodnega humanitarnega prava, skupaj z ustanovitvijo sodišč za sojenje storilcem vojnih zločinov in zločinov proti človeštvu, predstavljajo velik dosežek mednarodne skupnosti po drugi svetovni vojni. Vloga navedenih institucij se je v dobi globalizacije še povečala, zlasti na področjih, kjer nacionalni voditelji ne morejo vzpostaviti osrednjega organa okrog vlad, ki bi temeljil na pravni državi in zagotavljal temeljno varnost zadevnih prebivalcev.
<P>
Posebno sodišče za Sierra Leone pomembno prispeva k miru in pravici v regiji Mano River v zahodni Afriki. Poudarjam program sodišča, ki vključuje arhiviranje in prevajanje dokumentov v zvezi s svojim delom. Navajam tudi njegovo oblikovanje programov za zaščito žrtev. Takšne dejavnosti so v zahodni Afriki ključne za dolgoročno oblikovanje vlad, ki bodo temeljile na pravni državi.
<P>
V današnji resoluciji o financiranju posebnega sodišča za Sierra Leone Evropski parlament poziva Komisijo in vse evropske institucije ter institucije držav članic, naj zagotovijo finančno osnovo, da bo sodišče lahko pravilno in odgovorno končalo svoje delo.
<SPEAKER ID="148" NAME="Ryszard Czarnecki  " AFFILIATION="UEN">
avtor. - (PL) Gospod predsednik, naslednji krog parlamentarnih volitev bo v Sierra Leone potekal ta konec tedna. Lahko le izrazim obžalovanje, da delegacija Evropskega parlamenta na teh volitvah ne bo prisotna, kot je bilo sprva načrtovano.
<P>
Lahko bi se vprašali, zakaj je posebno sodišče za Sierra Leone tako pomembno. Ne gre le za še eno od mnogih afriških držav z zgodovino posilstev in umorov. Gre za ugled in razvoj mednarodnega sodstva na področju kazenskega prava
<P>
Nedavno smo bili priča dvema izjemnima primeroma neuspešnega delovanja ravno tega sistema, česar ne smemo spregledati. Pri tem imam v mislih neuspel poskus obsodbe Slobodana Miloševića in izjemno sporne okoliščine smrti Saddama Husseina. Če se bo po teh visoko propagiranih dogodkih zgodila še dodatna polomija, se pravi, če bo sodišče moralo nehati delovati zaradi pomanjkanja finančnih sredstev, bo to pomenilo coup de grâce za mednarodno sodstvo na področju kazenskega prava.
<P>
Če pogledamo podrobnosti, gre za dodelitev manj kot 90 milijonov USD v naslednjih dveh letih in treh mesecih, pri čemer se bo več kot tretjina te vsote prenesla letos. To je potrebno, da se omogoči nadaljnje delovanje sodišča. Ugled čezmejnega sodstva dejansko temelji na obsodbi posebnega sodišča za Sierra Leone Charlesa Taylorja, nekdanjega liberijskega predsednika, in preiskavi 17 domnevnih zločinov proti človeštvu in vojnih zločinov, vključno z umori in spolnim nasiljem.
<P>
Javno se v tem Parlamentu zahvaljujem dvema državama, in sicer Združenemu kraljestvu in Nizozemski, ki sta omogočili znatno finančno podporo dejavnostim sodišča. Tudi Združeni narodi imajo pomembno vlogo. Ne morejo se vesti kot Poncij Pilat in si pri tej zadevi preprosto umiti roke. Veseli me, da bo Evropski parlament pri tem vprašanju enoten.
<SPEAKER ID="149" NAME="Marios Matsakis  " AFFILIATION="ALDE">
avtor. - Gospod predsednik, tisti ki močno podpirajo spoštovanje človekovih pravic, skupaj s člani tega parlamenta - so si močno prizadevali za ustanovitev posebnega sodišča za Sierra Leone, ter da se zloglasnemu morilcu kot je Charles Taylor in njegovi organizirani tolpi sodi ter izreče kazen. Danes ti isti ljudje z nezaupanjem spremljajo razvoj dogodkov in upanje, da bo Charles Taylor zasluženo kaznovan, se lahko izjalovi, ker je haaškemu sodišču na polovici sojenja zmanjkalo denarja. Takšna negotovost bo nedvomno udarec za mednarodno pravo in bo sprožilo nezaupanje naših državljanov do pravne države in reda. Poleg tega bo spodbudilo zločince povsod po svetu, da brez strahu nadaljujejo z izvajanjem kaznivih dejanj, povzročanjem genocidov in drugih krutih dejanj proti človeštvu.
<P>
Ne glede na rezultat ugovora, da se nekako ohrani delovanje posebnega sodišča za Sierra Leone, lahko pomagamo vsaj tako, da opozarjamo na naslednja vprašanja.
<P>
Prvič, 89 milijonov ameriških dolarjev, ki ga je sodišče zahtevalo, da zaključi dejavnosti, je vsekakor znaten znesek. Kako to, da je tako visok? Vsi vemo, da odvetniki zaslužijo veliko denarja, vendar je ta znesek pretiran. Ali ne bi moglo takšno sodišče delovati z bolj skromnim proračunom? Ali se za ogromno finančno izgubo skriva nepotrebna zapravljivost in izjemna neučinkovitost?
<P>
Drugič, koliko denarja je porabilo zelo podobno sodišče v Haagu za sojenje Slobodanu Miloševiću? Ali ni za tedanji proračun veljala omejitev in zakaj je bilo tako? Ali je zločin, zagrešen v Evropi, drugačen od tistega, ki je zagrešen v Afriki?
<P>
Na ta vprašanja je treba odgovoriti in glede na moje izkušnje v tem parlamentu vem, da teh odgovorov ne bom dobil in naši državljani bodo mogoče začeli verjeti, da pravna država ne varuje resnice, temveč, da denar nadzira pravno državo.
<SPEAKER ID="150" NAME="Bernd Posselt  " LANGUAGE="DE">
Gospod predsednik, zahodna Afrika je bila nekoč znana kot regija, ki zelo pozitivno napreduje. Danes je Sierra Leone postala sinonim za določene grozote, ki smo jim v teh zadnjih letih bili priča v celotni Afriki. Zato smo odgovorni za zagotovitev, da bodo prihajajoče volitve pomagale obnoviti demokracijo in zlasti ter kar je najpomembneje, ponovno vzpostaviti pravosodje in pravno državo. Pri tem mora biti vključen pregon obsežnih zločinov, ki se dogajajo v tej državi. Navsezadnje so med drugimi tudi Evropejci izkoristili gospoda Taylorja kot sredstvo za to, da so z razmerami v Sierra Leone obogateli.
<P>
Zato menim, da se proces obravnave teh zločinov ne sme končati zaradi pomanjkanja finančnih sredstev. Evropejci imamo pri tem odgovornost, vendar vseeno menim, da so vprašanja, ki so se tukaj postavila, upravičena. Jasno je, da z začasnimi sodišči dolgoročno ne bomo napredovali. Jasno je, da za obravnavo teh zločinskih diktatorjev potrebujemo dolgoročno enotno univerzalno pristojnost. Vendar nam to trenutno ne pomaga. Najprej moramo pospešiti sojenja, ki že potekajo, in zlasti pospešiti zagotovitev obsodbe gospoda Taylorja, s čimer bomo posredovali opozorilni signal zločincem, ki danes izvajajo zločine proti človeštvu in ki bodo to morda počeli v prihodnosti: V zvezi s tem naj omenim zimbabvejskega diktatorja, gospoda Mugabeja. Gospodu Mugabeju moramo pokazati, kaj se mu lahko zgodi, če bo nadaljeval s svojimi strašnimi zločini. Zato potrebujemo enotna merila in stabilne institucije za obravnavo teh obsežnih zločinov.
<SPEAKER ID="151" NAME="Mikel Irujo Amezaga  " AFFILIATION="Verts/ALE">
avtor. - (ES) Gospod predsednik, imel sem srečo prisostvovati v misiji opazovanja volitev, ki je bila prisotna na avgustovskih volitvah v Sierra Leone in zlasti moram povedati, da smo bili izjemno navdušeni nad strokovnostjo misije, ki jo vodi moja skupinska kolegica, gospa Isler Béguin in ki se še vedno izvaja.
<P>
Pri tem sem imel priložnost obiskati posebno sodišče samo in o delu tega sodišča slišati neposredno od gospe Mansaray, vodje tajništva sodišča. Med tem obiskom so nam večkrat dali vedeti, da brez pravice mir ne bi bil mogoč. Ravno zato je to sodišče tako pomembno. Kot je v tej resoluciji večkrat navedeno, je za nadaljnjo krepitev mirovnega procesa v Sierra Leone ključno zagotoviti, da se za zločine izrečejo kazni.
<P>
Bilo je zelo drago in veliko denarja je potrebnega, ker je delo sodišča zelo obsežno; zagotavljanje spoštovanja pravne države v celoti v državi, ki jo je opustošila državljanska vojna, je zelo težko. Na začetku je bilo treba zbrati vsa pričanja, kar sploh ni bilo enostavno: prebivalce je bilo treba prepričati, da ne bo nobenih povračilnih ukrepov in da ne bodo izpostavljeni dodatnemu ponižanju.
<P>
Nato je bilo ljudi treba prepričati, da je mogoče soditi vsem vpletenim v kršitve človekovih pravic in ne samo gverilskim voditeljem. Poleg tega moram poudariti, da se je skrbno spoštovala obramba obtoženih. Sodišče je leta 2004 tudi sprejelo zgodovinsko odločitev, da storilcem vojnih zločinov in zločinov proti človeštvu ne bo priznalo pravice do nacionalne amnestije.
<P>
Brez pravice torej mir ni mogoč. Zato je pomembno finančno prispevati za to sodišče. Obvezani smo, da prispevamo k miru in stabilnosti v regiji Mano River. Posebno sodišče samo je primer za prenovo pravnega sistema v Sierra Leone in pri tem Komisijo pozivam, naj razmisli o možnosti zagotavljanja finančne podpore za projekte, ki jih izvajajo Združeni narodi, da se prenovi državni pravni sistem.
<SPEAKER ID="152" NAME="Tadeusz Zwiefka">
v imenu skupine PPE-DE. - (PL) Gospod predsednik, posebno sodišče za Sierra Leone upravičeno računa na našo posebno pozornost, ker predstavlja nov in skoraj popolni model za zadostitev pravici. Poleg tega je dokazalo, da je lahko mednarodno sodišče za vojne zločine locirano v državi, kjer so se ti zločini zgodili, s čimer se lokalnim prebivalcem omogoči neposreden dostop do sodišč. Če posebno sodišče za Sierra Leone primerjamo s podobnimi organi v drugih delih sveta, vidimo, da je takšna ureditev omogočila temu sodišču popolno učinkovitost, pri čemer so bili stroški bistveno nižji.
<P>
Prvič v zgodovini je bil dotedanji voditelj neke afriške države, Charles Taylor, uspešno obsojen zaradi zločinov proti človeštvu. Prav tako se je izkazalo, da je mogoče oblikovati pravno opredelitev pojma otrok vojakov in prisilnih porok, s čimer se lahko obsodi tiste, ki so zagrešili zločine v zvezi s tem. Posebno sodišče za Sierra Leone bo moralo v primeru pomanjkanja finančnih sredstev na žalost prenehati delovati. Vsota, ki je potrebna, da se omogoči nadaljevanje postopkov proti najbolj zloglasnim zločincem, je manj kot 90 milijonov USD. Pri tem pozivam države članice in Komisijo, naj čim prej omogočijo finančna sredstva za podporo posebnega sodišča za Sierra Leone. Če se to ne zgodi, bo nadaljevanje mirovnega procesa in sprave v Sierra Leone resno ogroženo.
<SPEAKER ID="153" NAME="Genowefa Grabowska">
v imenu skupine PSE. - (PL) Gospod predsednik, gospa komisarka, v celoti podpiram vse, ki si prizadevajo za končanje tega dela in za zmago pravice v Sierra Leone. To se preprosto mora zgoditi. Ne smemo dopustiti, da storilci zločinov še naprej mislijo, da bodo ostali nekaznovani, ne glede na to, kje živijo, v Evropi, Afriki ali katerem koli drugem delu sveta.
<P>
Vendar želim ob tej priložnosti opozoriti na določen problem, ki se mi zdi zelo pomemben. Opazujemo, kako Združeni narodi obsežno ustanavljajo kazenska sodišča, ki rastejo kot gobe po dežju. V Rimu je bilo ustanovljeno mednarodno kazensko sodišče. Prav tako sta bili ustanovljeni mednarodni kazenski sodišči, eno za zločine, ki so se zgodili v nekdanji Jugoslaviji, in drugo za zločine v Ruandi. Zdaj imamo posebno sodišče za Sierra Leone Strinjam se, da so vsa ta sodišča potrebna, vendar bi se morala predhodno zagotoviti njihova finančna sredstva. To je osnovni pogoj.
<P>
Zato pozivam komisarko, naj na vprašanje financiranja takšnih institucij opozori na prihajajočem vrhu EU-Afrika, ki je načrtovan pred koncem letošnjega leta. Te institucije so potrebne in se morajo ustrezno financirati. Sramota je, da moramo o teh zneskih sploh razpravljati.
<SPEAKER ID="154" NAME="Viviane Reding">
komisarka. - Gospod predsednik, Evropska komisija si močno prizadeva, da Sierra Leone preide iz položaja, ki sledi spopadom, v naprednejši položaj in pomaga sodišču v prizadevanju za ohranjanje miru, stabilnosti in demokracije.
<P>
V celoti podpiramo pretekle, sedanje in prihodnje ukrepe tega sodišča, da se kaznuje storilce vojnih zločinov in prizna, da se prizna trpljenje prebivalcev Sierra Leone med državljansko vojno. Delo Posebnega sodišča pošilja jasna sporočila vsem, da hudodelstva zoper človečnost, genocidi, vojni zločini ne bodo več ostali nekaznovani, ne glede na to, kje so zagrešeni.
<P>
Komisija zagotavlja sodišču finančna sredstva že od leta 2002. Pomoč je bila leta 2002 odobrena posredno, ko je koalicija nevladnih organizacij, ki jo vodi organizacija No Peace Without Justice, podprla projekt, vreden skoraj 685 000 EUR, z namenom da se izboljša ozaveščenost v pravni stroki in zagotovi pravna podpora vladi Sierra Leone. Komisija neposredno zagotavlja sredstva posebnemu sodišču od leta 2003, kot je že omenjeno, prek Evropske pobude za demokracijo in človekove pravice Skupni proračun v višini 2,1 milijona EUR je bil zagotovljen sodišču s projekti za žrtve, pravičnost in zapuščino. Glavni cilj teh projektov je med drugim bil, da se posebnemu sodišču zagotovi širše razumevanje pravic za žrtve konflikta. Poleg tega je leta 2006 bil poudarek na vključitev in približevanje sojenja Charlesu Taylorju in je bilo usmerjeno na skupine civilne družbe ter prebivalce Liberiji in podregiji.
<P>
Leta 2008 bo posebno sodišče podpiral nov Evropski instrument za demokracijo in človekove pravice, ki je bil sprejet v okviru novega finančnega okvira za obdobje 2007-2013. Iz proračunskega leta 2007 je bil namenjen znesek 600 000 EUR v letnem akcijskem načrtu. Komisija se dogovarja s sodiščem glede predlogov projekta za finančna sredstva za leto 2007. Države članice so že večkrat opozorile, da bo težko pridobiti ustrezna sredstva za financiranje posebnega sodišča. Zato namerava Komisija o tem razpravljati tudi z državami članicami in prav tako išče načine za financiranje sodišča in njegovih dejavnosti z drugimi finančnimi instrumenti.
<SPEAKER ID="155" NAME="Predsednik">
Ta razprava je končana.
<P>
Glasovanje bo potekalo ob koncu razprav, torej vsak trenutek.
