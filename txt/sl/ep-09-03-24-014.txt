<CHAPTER ID="014">
Enotni polnilci mobilnih telefonov (razprava) 
<SPEAKER ID="465" NAME="Predsednica">
Naslednja točka je razprava o ustnem vprašanju Komisiji (B6-0225/2009), ki ga je zastavil gospod Cappato v imenu skupine Zavezništva liberalcev in demokratov za Evropo o enotnih polnilcih mobilnih telefonov.
<SPEAKER ID="466" NAME="Marco Cappato">
avtor. - (IT) Gospa predsednica, gospe in gospodje, dejstvo, o katerem razpravljamo, je jasno in enostavno: v Evropi se uporablja približno 500 milijonov mobilnih telefonov in 30 različnih tipov polnilcev. Tehnični razlog za to razliko: ga ni. Tehnični razlog ne obstaja. Gre le za vir nepoštenih špekulacij proizvajalcev na eni strani, in povzročanje očitne škode okolju na drugi strani, saj ima ta neizogibna past, v katero se ujamejo potrošniki, za posledico na stotine milijonov telefonskih polnilcev, ki se jih na vsaki dve do tri leta zavrže v okolje.
<P>
Evropska komisija - komisar Verheugen - je hitro odgovorila na naše vprašanje, v katerem zahtevamo, da se to opremo čim prej standardizira, in danes smo tukaj, da povprašamo gospoda komisarja na kateri točki smo. Ena možna pot je samoregulacija, s čimer mislim, da bi se proizvajalci mobilnih telefonov in polnilcev hitro dogovorili za uvedbo standarda, s katerim bi končali te res smešne in škodljive razmere.
<P>
Bi pa radi takoj jasno povedali, komisar Verheugen, da ne glede na to kakšno jamstvo o samoregulaciji bodo proizvajalci dali, nameravamo intervenirati z uredbo, če bo njihov odziv nezadosten, in da se ta uredba ne bi smela nanašati le na mobilne telefone in polnilce mobilnih telefonov, ampak tudi na vse druge digitalne naprave, pri katerih obstaja enak problem. Na ta način bi Evropa lahko - in že končujem, gospa predsednica - uvedla standarde, ki bi navsezadnje postali mednarodni standardi. To je velika priložnost glede tehnične zadeve, ki pa je pomembna za evropske potrošnike.
<SPEAKER ID="467" NAME="Günter Verheugen">
podpredsednik Komisije. - (DE) Gospa predsednica, gospe in gospodje, z veseljem lahko obvestim člane Evropskega parlamenta, da smo v Evropi dosegli resnični napredek pri harmonizaciji polnilcev mobilnih telefonov.
<P>
Najprej pa bi se rad zahvalil gospodu Cappatu in gospodu Mandersu za predanost, s katero sta se zavzela za ta problem, ki je za državljane Evrope vsakodnevna resničnost.
<P>
Popolnoma se strinjam z njima, da moramo zaustaviti naraščanje vedno večjega števila polnilcev, in da bi moralo biti v prihodnosti mogoče polniti mobilne telefone le z enim, standardiziranim polnilcem. Na stotine milijonov neuporabnih polnilcev in adapterjev v Evropi predstavlja neverjetno breme za okolje in hkrati drago nadlogo za potrošnike. Na splošno danes vsak, ki zamenja mobilni telefon, potrebuje popolnoma nov polnilec. Celo za različne modele istega proizvajalca se ne uporablja standardiziran polnilec.
<P>
To ni novo vprašanje. Zavedati pa se moramo, da polnjenje mobilnega telefona ni kot polnjenje avtomobila z bencinom; gre za tehnično bolj zapleteno zadevo. Pred nekaj leti tehnologija še ni bila dovolj razvita, da bi omogočala popolno harmonizacijo, še zlasti zaradi varnostnih tveganj. Med procesom polnjenja bi se mobilni telefoni lahko pregreli ali celo eksplodirali.
<P>
Vendar pa so te težave zdaj razrešene in ni več tehničnih razlogov, ki bi preprečevali harmonizacijo.
<P>
Zato sem s posebnimi ukrepi spodbudil industrijo, naj da na trg standardiziran polnilec.
<P>
Prepričan sem, da se bo industrija hitro odzvala. Vendar pa moramo mi v svoji vlogi evropske institucije ostati na žogi. V nobenih okoliščinah ne bi smeli izključiti možnosti, da sprejmemo pravne uredbe. Kot mogoče že veste, so na zadnjem kongresu v Barceloni operatorji omrežij najavili, da bo od leta 2012 naprej z enim standardiziranim polnilcem mogoče polniti večino novih mobilnih telefonov, ki ji prodajajo.
<P>
To je dobro, ni pa dovolj. Komisija bi rada videla popolno harmonizacijo na osnovi enotnega standarda in zavezujočo obljubo industrije, da bo to storila. Komisija pričakuje, da bo industrija do konca aprila predstavila zavezujoč dogovor v obliki memoranduma. Ta memorandum bi morali podpisati glavni proizvajalci mobilnih telefonov in bi moral zagotoviti, da se bo lahko z vsakim polnilcem napolnilo vsak mobilni telefon in da bo lahko vsak mobilni telefon napolnjen z vsakim polnilcem.
<P>
Komisija se ne bo obotavljala pripraviti zakonodajnega predloga, če industrija ne bo dosegla prostovoljnega dogovora.
<P>
Pričakujem, da bo problem avtomatsko rešen za druge naprave, kot so digitalne kamere in MP3 predvajalniki, ko nam bo enkrat uspel preboj na področju mobilnih telefonov. Če temu ne bo tako, bo mogoče tudi tu potrebna pravna intervencija.
<P>
Komisija še naprej računa na dragoceno pomoč Evropskega parlamenta, da bi enkrat za vselej rešila ta moteč problem.
<SPEAKER ID="468" NAME="Paul Rübig" LANGUAGE="DE">
Gospa predsednica, gospod komisar, gospe in gospodje, danes lahko praznujemo evropski dan mobilnega telefona, kajti skupaj s Komisijo in Svetom smo danes sprejeli "Uredbo o mobilnem gostovanju”. Prišli smo do dobrega zaključka, ki bo imel za posledico zmanjšanje stroškov uporabe mobilnih telefonov. To je v gospodarski krizi dobra stvar. Načrtujemo tudi program zmanjšanja stroškov za polnilce, kar je zelo pomembno za državljane Evrope.
<P>
Polnilci bi morali imeti oznako, ki bi označevala njihov razred učinkovitosti, na podoben način kot hladilniki, tako da bi vsak lahko videl koliko elektrike porabijo. Pomembno je tudi, da uvedemo pravno zahtevo za avtomatski izklop, tako da se bo polnilec avtomatsko izklopil, ko bo naprava napolnjena. Poleg tega bi morali prositi inštitute za standardizacijo, da pripravijo predloge, ki bi to omogočili.
<P>
Verjamem, da je časovni okvir, ki ga je predstavila Komisija, dober, saj zahteva od industrije, da do aprila pripravi prostovoljen dogovor ali pa bo sprejeta tehnična zakonodaja. Seveda to ni tako enostavno kot se zdi. Na eni strani imamo povezavo med polnilcem in mobilnim telefonom. Za to bo enostavno postaviti tehnični standard. Na drugi strani pa so zidne vtičnice problem, ki ga poznamo s področja evropskih standardov. Tudi v tem primeru bi morali pripraviti predloge, da bi našli rešitev za ta problem, ki se ne tiče le Evrope ampak tudi preostalega sveta. Mogoče bi morali vključiti Mednarodno organizacijo za standardizacijo (ISO), da bi poiskali rešitev za cel svet.
<SPEAKER ID="469" NAME="Silvia-Adriana Ţicău" LANGUAGE="RO">
Tema o kateri govorimo, bo imela vpliv na veliko število potrošnikov v Evropski uniji. Omeniti moram tudi, da je leto 2009, leto kreativnosti in inovacij, tisto leto, v katerem lahko naredimo korak naprej na področju standardizacije, če bodo proizvajalci mobilnih telefonov podpisali ta dogovor, ki bo zaenkrat na prostovoljni osnovi.
<P>
Mislim, da potrebujemo predvsem skupen tehnični standard. Verjamem tudi, da je pomembno vključiti evropske institucije, ki se ukvarjajo s standardizacijo, da bi na ravni trga lahko uporabili pravilne raziskave.
<P>
Pomembna se mi zdi tudi kampanja informiranja potrošnikov, kajti ni dovolj imeti le te etikete o energetski učinkovitosti na mobilnih telefonih. Kampanja informiranja potrošnikov bi morala potekati tudi o tipu polnilcev za mobilne telefone.
<P>
Leto 2012 ni daleč. Mislim, da če bodo proizvajalci res vlagali v ta nov tip enotnega polnilca, bo dovolj časa do roka leta 2012.
<P>
Bi pa rada omenila, da so raziskave že pripeljale do nekaterih aplikacij, ki so že na trgu: na voljo so polnilci, ki lahko od blizu polnijo dva do tri telefone. Tudi če gre za različne izdelke in modele, se lahko hkrati polnijo.
<P>
Zato moramo več vlagati v raziskave, zlasti, po mojem mnenju, v raziskave v sektorju informacijskih in komunikacijskih tehnologij. Priča smo napredku. V Sedmem okvirnem programu za raziskave so dodeljene velike vsote denarja. A zdi se, da za relativno ozka področja, kot so polnilci mobilnih telefonov, ni bilo dovolj narejenega. Zato menim, da bi bil dogovor med proizvajalci korak naprej, vendar ga morajo dopolnjevati skupni standardi.
<SPEAKER ID="470" NAME="Toine Manders">
v imenu skupine ALDE. - (NL) Gospa predsednica, danes razpravljamo o temi, ki potrošnike še posebej zanima, to je o standardni povezavi za polnilce mobilnih telefonov. Kot liberalec sem seveda za to, da notranji trg deluje, in da je vladna intervencija na trg čim manjša. Vendar pa morajo potrošniki tudi imeti izbiro. Trenutno uporabniki, ki kupujejo nov telefon, nimajo prav nobene izbire. Skupaj s telefonom morajo avtomatično kupiti polnilec, kar potrošnike pogosto zelo razjezi. Še več, raziskave kažejo, da potrošniki porabijo 300 milijonov letno za nove polnilce, ker so avtomatično vključeni v nakup novih telefonov. Rezultat je ta, da letno breme za okolje prav tako znaša 300 milijonov EUR, če pri tem ne omenimo izgube energije, ki jo povzročijo ti poceni polnilci, saj jih ljudje pogosto puščajo v vtičnici, tudi ko telefon ni več priključen in še naprej rabijo energijo.
<P>
Z mojim kolegom, gospodom Cappato, že leta pozivava k uvedbi evropskega standarda in zelo rad bi pohvalil gospoda komisarja za način, po katerem je to področje reguliral, tako da se je malo spogledoval z industrijo in ji hkrati grozil, ko je dejal: "Najdite rešitev, če pa ne, bomo uvedli zavezujočo zakonodajo.” Še bolj bi mu čestital za ta pristop, saj sem kot liberalec proti obveznim uredbam, če se da namesto tega uporabiti prepričevanje. Prepričevanje pomeni, da ljudje nekaj izberejo, ker vidijo določene prednosti, in mislim, da je bil gospod komisar pri tem zelo uspešen.
<P>
Naslednjo šalo sem povedal že nekajkrat prej: ko sem pred 35 leti srečal svojo ženo, sem jo pregovoril, da je šla z mano ven. Če bi jo prisilil, verjetno ne bi videla dodane vrednosti, ki jo zdaj imava, in zamisel ne bi trajala tako dolgo. Mislim, da ta primer velja tudi za industrijo, kajti če bo industrija sama reševala ta problem, bo delo opravila boljše, kot če ji rešitev pripravijo politiki.
<P>
Mislim, da je to odlična rešitev. Upam, da vam s časom ne bo uspelo pripraviti le standarda za polnilce telefonov, ampak tudi za druge električne naprave, saj obstajajo enake težave tudi v njihovem primeru. Če gre družina za vikend nekam, mora s seboj vzeti 30 polnilcev. Vedno so ljudje, tudi v Parlamentu danes, ki sprašujejo, če ima kdo polnilec za posodit, ker so oni svojega pozabili. Poiskati morate točno določen polnilec točno določene izdelave in modela. Še enkrat vam čestitam, gospod komisar. Upam, da bo do tega res prišlo leta 2012 in upam, da boste ravnali odločno, če industrija ne bo izpolnila svojih zahtev, saj je to zelo pomembno. Dolgo palico morate imeti v rezervi, čeprav je boljše, da se rešitev najde s pregovarjanjem in samoregulacijo. Pri tem ste uspeli, in zato vam čestitam.
<SPEAKER ID="471" NAME="Paul Rübig" AFFILIATION="PPE-DE">
(DE) Gospa predsednica, imam še eno vprašanje za komisarja Verheugna. USB 2 naprave poleg energije lahko prenašajo tudi podatke. Ali ne bi to bila alternativna rešitev?
<SPEAKER ID="472" NAME="Günter Verheugen" LANGUAGE="DE">
Gospa predsednica, gospe in gospodje, to sem že opazil, gospod Rübig. Hotel sem vam povedati, da sem zato tako sproščen glede te teme, ker se mi zdi, da življenja industriji ne bomo pretirano otežili, ker USB standard že obstaja. Vsi moji strokovnjaki zatrjujejo, da lahko obstoječi standard uporabljamo za vse ročno upravljane naprave. Ne morete ga uporabljati hkrati za namizne osebne računalnike in mobilne telefone, lahko pa ga uporabljate za ročno upravljane naprave.
<P>
To je tudi moj odgovor gospe Ţicău. Standard, po katerem sprašujete, pravzaprav že obstaja. Poleg tega naj vam povem, gospa Ţicău, da že intenzivno poteka delo na vprašanju porabe elektrike in vplivu tovrstnih polnilcev na okolje. S tem vprašanjem se bomo ukvarjali najkasneje, ko bomo začeli delati na izvajanju direktive o izdelkih, ki so porabniki energije, o katerih smo vam že preložili nov predlog.
<P>
Moja končna pripomba je spet namenjena gospodu Rübigu. Mislim, da je zamisel o avtomatičnem odklopu zelo dobra in ne le za polnilce. Mislim, da bi na tem področju lahko storili še veliko več. Komisija že dela na tem in vam bo poročala o rezultatih.
<SPEAKER ID="473" NAME="Predsednica">
. Razprava je zaključena.
