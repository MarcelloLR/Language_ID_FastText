<CHAPTER ID="002">
Izjave predsedstva
<SPEAKER ID="006" NAME="Predsednik">
Pred desetimi dnevi so teroristi v Moskvi ubili več ljudi. Delimo bolečino z družinami žrtev in upamo, da bodo tiste, ki so odgovorni za te napade, hitro našli in jim sodili. Evropski parlament obsoja in je vedno obsojal takšna nasilna dejanja.
<P>
Danes beležimo 70. obletnico izdaje Stalinovega ukaza o poboju 20 000 poljskih vojaških oficirjev. Bili so vojni ujetniki, ki so jih zajeli po napadu ZSSR na Poljsko septembra 1939. V zadnjem parlamentarnem obdobju so poslanci lahko videli film "Katyń", ki govori o teh dogodkih. Prejšnji petek je bil prvič predvajan na javni ruski televiziji. Predsednika vlade Poljske in Ruske federacije sta se danes, 7. aprila, prvič skupaj poklonila žrtvam zločina v Katyńu. Ta pomemben korak na poti poljsko-ruske sprave in tudi sprave na vzhodu je tudi znak celotni Evropi in naslednja stopnja sprave vzhodnega in zahodnega dela našega kontinenta, kar si vsi želimo.
<P>
(Aplavz)
<P>
Rad bi vas tudi obvestil, da bo na današnjem plenarnem zasedanju Evropsko komisijo zastopal gospod Šefčovič. Gospod Barroso se ga danes ne more udeležiti zaradi pomembnih družinskih razlogov.
