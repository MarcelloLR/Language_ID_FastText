<CHAPTER ID="003">
Nižje stopnje davka na dodano vrednost (razprava) 
<SPEAKER ID="007" NAME="Predsednica">
Naslednja točka je poročilo gospe van den Burg v imenu Odbora za ekonomske in monetarne zadeve o predlogu Direktive Sveta o spremembi Direktive 2006/112/ES v zvezi z uporabo nižjih stopenj davka na dodano vrednost - C6-0299/2008 -.
<SPEAKER ID="008" NAME="Ieke van den Burg">
poročevalka. - (NL) To poročilo o nižjih stopnjah DDV je dalo skozi pravo popotovanje. Dejansko poročila ni več, ker se drugi dve veliki skupini, skupina Evropske ljudske stranke (Krščanskih demokratov) in Evropskih demokratov ter Skupina zavezništva liberalcev in demokratov za Evropo, nista pojavili na glasovanju o mojem poročilu v Odboru za ekonomske in monetarne zadeve in sta brez vsakega opozorila vnaprej glasovali proti, ker nista želeli, da se sprejme ali zavrne katera koli sprememba.
<P>
S tem sta resno ogrozili podporo temu pomembnemu predlogu Komisije. To dejstvo globoko obžalujem, saj je ustvarilo povsem napačen vtis o stališču Evropskega parlamenta. Na srečo sta to preklicali in zdaj dejali, da lahko predlog Komisije računa na njuno polno podporo. Dogovorili smo se, da se ne bomo več prerekali o teh spremembah med plenarnim zasedanjem, temveč bomo predlog komisarja Kovácsa sprejeli z glasnim "da".
<P>
Žal se je gospa Lulling kljub temu trudila v zmotnem prepričanju, da mora svoje zavrnjene spremembe ponovno vložiti, čeprav to ni povsem v skladu z besedilom zakonodajne resolucije ali postopka, ki se ga držimo. Kot kaže, velja v tem Parlamentu različica latinskega reka Quod licet Iovi, non licet bovi, namreč kar je legitimno za gospo Lulling, ni legitimno za običajnega poslanca EP. Ne želim ji kakor koli odreči njenega božanskega statusa, a vas pozivam, da se ne pustite zmesti in glasujete odločno za zakonodajno resolucijo med poimenskim glasovanjem na koncu. Za to konec koncev tudi gre. Skupaj s komisarjem se zanašam na vašo podporo in predvidevam, da bo gospa Lulling spoznala, da bo v primeru, če resoluciji odreče podporo, ker stvari ne potekajo po njeno, sama mnogo na slabšem ter bo ustvarila napačen vtis, da nasprotuje nižji stopnji DDV.
<P>
Ta Parlament ima dolgo tradicijo podpiranja predlogov za nižjo stopnjo DDV za delovno intenzivne storitve, na kar sem zelo ponosna. Še več, ta Parlament se je na pobudo enega od mojih predhodnikov, gospoda van Velzna, dano med vrhom o zaposlovanju v Luksemburgu leta 1997, zavezal, da bo predložil predlog o uvedbi nižje stopnje DDV kot spodbude za zaposlovanje, saj bodo te storitve cenejše, obseg večji in premostila se bo vrzel med nezakonitim in zakonitim delom. Po mojem mnenju je ta cilj na področju zaposlovanja v teh časih ponovno zelo pomemben. Trdno sem prepričana, da se je poskus brez dvoma izkazal za učinkovitega.
<P>
Prejšnji komisar, gospod Bolkestein, ni bil tako prepričan in je bil kot številne države članice skeptičen. Zaposlovanja ni želel uporabiti kot cilja davčne politike. Zavzel je stališče, da davčna politika ni namenjena temu. Na srečo se zdajšnji komisar zaveda, da je treba na to gledati v širšem kontekstu, in navdušena sem, da daje temu poskusu strukturno dimenzijo.
<P>
Rada bi izrazila še kratek komentar o obstoječi situaciji. Po pravici povedano, ne predstavljam si, da Svet v zdajšnji situaciji ne bi soglasno podprl tega predloga. Konec koncev želi storiti nekaj v zvezi s to tragično situacijo na področju delovnih mest in sanacije evropskega gospodarstva. Davčni ukrepi, vključno z zmanjšanjem stopnje DDV, na primer v gradbeni in prenovitveni industriji, pri povečanju energetske učinkovitosti naših domov in kulturne dediščine ter raznolikih drugih zadevah, bi lahko delovali kot spodbuda za stanovanjski trg, ki je zdaj praktično na mrtvi točki.
<P>
Čeprav morda razglabljam o očitnem, naj povem, da pritisk na energetsko učinkovitost ne izvira iz spremembe, ki jo je vložila skupina PPE-DE v okviru Odbora za notranji trg in varstvo potrošnikov. To je bilo vsebovano že v predlogu Komisije. Izbrisano je bilo iz spremembe 6 in ponovno uvedeno v spremembi 7. Tako lahko pride le do zmede. Jasno pa je, da Parlament zelo podpira energetsko učinkovitost. Zato upamo, da bo Svet pozdravil predlog komisarja Kovácsa ter da se današnje pomembno glasovanje ne bo sprevrglo v malenkostno prepiranje.
<SPEAKER ID="009" NAME="László Kovács">
član Komisije. - Gospa predsednica, rad bi se zahvalil Evropskemu parlamentu za hitro obravnavo tega predloga v luči zahteve Evropskega sveta iz prejšnjega decembra v kontekstu Evropskega načrta za oživitev gospodarstva, da se reši vprašanje nižjih stopenj DDV v določenih sektorjih do marca 2009.
<P>
Veseli me, da je Odbor za ekonomske in monetarne zadeve (ECON) sprejel osnutek resolucije, ki odobrava pobudo Komisije, in upam, da bo deležen enake podpore na plenarnem zasedanju.
<P>
Rad bi se zahvalil odboru ECON in poročevalki, gospe van den Burg, za njuno podporo. Dejansko je hiter sprejem tega predloga nujen zaradi gotovosti uporabe nižjih stopenj za nekatere delovno intenzivne storitve in storitve, ki se zagotavljajo na lokalni ravni in ki bi sicer do konca leta 2010 prenehale obstajati. Poleg tega je treba zagotoviti enake možnosti vsem državam članicam v sektorjih, kot sta stanovanjski in gostinski sektor, saj trenutno države članice v teh sektorjih niso enakopravne.
<P>
Zaradi obstoječe gospodarske in finančne krize sta sprejem in izvajanje tega predloga še toliko bolj nujna. Zdaj ni čas, da bi zapirali delovna mesta, do česar bi prišlo, če nižje stopnje za delovno intenzivne storitve, ki trenutno veljajo v 18 državah članicah, ne bi bile določene. Poleg tega je pomembno doseči, da bodo te nižje stopnje v kratkem na voljo vsem državam članicam. S spodbujanjem potrošnje prebivalstva na področjih, kot je stanovanjski sektor, imajo lahko nižje stopnje pozitiven vpliv na zaposlovanje, zlasti v kategoriji nizkokvalificiranih delavcev, tj. prav tistih, ki so prvi izpostavljeni tveganju odpustitve v obstoječi krizi. V tem kontekstu sem Svetu že predlagal spremembo predlaganega datuma začetka veljave direktive, da bi jo lahko začeli uporabljati čim prej po sprejemu pozitivne odločitve Sveta.
<P>
V Svetu češko predsedstvo trenutno ves trud usmerja v to, da bi dosegli kompromis o omejenem številu sektorjev - delovno intenzivne storitve, storitve, ki se zagotavljajo na lokalni ravni -, kjer bi morale veljati nižje stopnje, kot zahteva Evropski svet.
<P>
Imam pa nekaj pripomb na spremembe, ki so bile vložene za ta specifičen in omejen predlog.
<P>
O spremembi 3: pri izključitvi alkoholnih pijač iz restavracijskih storitev je Komisija spoštovala skladnost politik Skupnosti, še posebej potrebno skladnost med DDV in trošarinami, vendar je upoštevala tudi globalno zdravstveno politiko EU. V nasprotju z nekaterimi pomisleki razlikovanje med hrano in brezalkoholnimi pijačami na eni strani in alkoholnimi pijačami na drugi strani ne predstavlja resnejšega upravnega bremena za podjetja. Pravzaprav je sedem izmed 11 držav članic, ki uporabljajo nižje stopnje za restavracijske storitve, brez vsakršnih težav izključilo alkoholne pijače.
<P>
O spremembi 2: kar zadeva predlagano razširitev nižjih stopenj DDV na stroje, ki jih uporabljajo kmetje, menim, da je to nepotrebno. Namreč, DDV, zaračunan za opremo, ki se uporablja kot vložek v kmetijskem sektorju, ne predstavlja stroška za kmete, saj so slednji upravičeni do odbitka tega DDV kot vsi drugi davčni zavezanci.
<P>
O spremembah 1 in 4: v zvezi s spremembama, ki se nanašata na dodajanje otroških oblačil in obutve, bi rad opozoril, da je obravnavani predlog omejen in velja predvsem za delovno intenzivne storitve in storitve, ki se zagotavljajo na lokalni ravni. Zato v tem kontekstu ne smemo razmišljati o nadaljnji razširitvi obsega predloga. Nadalje, takšna razširitev bi, ob upoštevanju odnosa in konkretnih stališč nekaterih držav članic, zagotovo ogrozila soglasno podporo v Svetu, ki jo zelo potrebujemo.
<P>
O spremembi 5: sprememba glede dodajanja spomenikov in nagrobnikov ni potrebna, saj nižjo stopnjo za te izdelke že dovoljujejo obstoječe določbe, če jih zagotovijo pogrebni zavodi. Poleg tega obstoječi predlog Komisije, ki se obravnava, zajema tudi prenovo, popravilo in vzdrževanje kulturne dediščine in zgodovinskih spomenikov.
<P>
O spremembi 7: lahko vam zagotovim, da si Komisija zelo želi posebej obravnavati vprašanje uporabe nižjih stopenj z namenom spodbujanja energetske učinkovitosti. To se bo zgodilo v okviru "zelenega davčnega svežnja", ki je v pripravi ter bo Svetu in Parlamentu predstavljen aprila.
<P>
Za konec bi rad izjavil, da bi predlog podprl stanovanjski sektor, MSP in ohranil delovna mesta, kar je povsem v skladu z Evropskim načrtom za oživitev gospodarstva. Ne gre za obveznost, temveč za možnost: Države članice se lahko odločijo, ali jo želijo uporabiti ali ne, tako da celo krepi njihovo davčno suverenost.
<SPEAKER ID="010" NAME="Olle Schmidt">
pripravljavec mnenja Odbora za notranji trg in varstvo potrošnikov. - (SV) To poročilo ponazarja, da je obdavčitev občutljivo vprašanje, in to spoštujem. Obenem pa menim, da bi lahko zadevo obravnavali bolje v Odboru za ekonomske in monetarne zadeve, ki je odgovoren za poročilo. Zdaj vlagamo besedilo za resolucijo, kar je dobro.
<P>
Seveda je izjemno pomembno, da na notranjem trgu ne pride do motenj zaradi nerazumne in nepoštene konkurence. Obstajajo razlogi, da se to ponovno izpostavi v času, ko se zdi, da se državna pomoč deli obilno.
<P>
Vendar pa potrebuje EU razumnejši pogled na to, kako se lahko nižje stopnje DDV uporabijo za spodbujanje zaposlovanja in rasti, zlasti na lokalnem trgu in za delovno intenzivne storitve. To je smisel predloga Komisije. Z drugimi besedami, gre za več delovnih mest, vendar tudi za spopadanje s sivo ekonomijo. To pomeni, da potrebujemo nižje stopnje DDV za storitve, kot so restavracijske storitve, storitve oskrbe mladih, obolelih, invalidov in ostarelih, frizerske storitve, in nove izdelke, kot so avdio knjige, ki so zelo pomembne v moji državi, CD-plošče, otroški avtomobilski sedeži in otroške plenice, kot tudi gospodinjske storitve, na primer prenovitvena dela in popravila ter čiščenje.
<P>
V Odboru za notranji trg in varstvo potrošnikov smo v celoti podprli stališče Komisije in dodani spremembi 6 in 7 pod imenom gospoda Harbourja. Poleg tega bi rad povedal, da ni enostavno razumeti, kako se ta besedila in postopek glasovanja obravnavajo v tem Parlamentu. V prvi omenjeni spremembi poudarjamo, da je pomembno omejiti "črno" ali "sivo" ekonomijo. Z drugo spremembo želimo omogočiti nižjo stopnjo DDV za prenovitvena dela in popravila z namenom prihranka energije. V teh težkih gospodarskih časih moramo z različnimi sredstvi izboljšati gospodarstvo, nižji davek pa je lahko pomemben način, da to dosežemo.
<P>
Na koncu ponovno pridemo do podpore alkoholu s strani gospe Lulling. Kot vedno bom vljudno, a odločno zavrnil njen poziv.
<SPEAKER ID="011" NAME="Astrid Lulling">
v imenu skupine PPE-DE. - (FR) Gospa predsednica, današnja razprava - to so potrdili tudi prejšnji govorniki - se odvija v zelo neobičajnih okoliščinah, saj nimamo poročila za plenarno zasedanje, kot je običajno. Želim povsem razjasniti stvari: proti poročilu je v Odboru za ekonomske in monetarne zadeve glasovala nezdružljiva večina.
<P>
Moja skupina je glasovala proti temu poročilu, čeprav povsem podpiramo načelo, da se uporaba nižje stopnje DDV razširi celo bolj, kot predlaga Evropska komisija. Razlog za to je dejstvo, da so socialisti in liberalci vse naše spremembe zavrnili.
<P>
Zelo smo se potrudili, da bi dosegli kompromis. Sprejeli smo vse predloge poročevalke socialistov. Niti najmanj se ji ni zdelo potrebno potruditi, da bi sprejela kateri koli naš predlog. Zato obžalovanja vreden, a obenem neizogiben rezultat glasovanja ne bi smel biti presenetljiv, gospa van den Burg.
<P>
Prijateljsko vam svetujem, da v prihodnje spremenite svoj odnos, kajti kot so rekli Rimljani errare humanum est, perseverare diabolicum ["Motiti se je človeško. Ponoviti napako je vražje."].
<P>
Toda vrnimo se k tekoči zadevi. Za plenarno zasedanje se je moja skupina odločila, da bo ponovno vložila nekaj sprememb, ki so jih predlagali člani odbora, ki se na to temo spoznajo. Te spremembe so pomembne in zelo jasno je bilo povedano, gospa van den Burg, da nihče ne more preprečiti poslancu, da predlaga spremembe dokumenta ali resolucije.
<P>
Najpomembnejša sprememba, ki jo predlagamo, zadeva uporabo nižjih stopenj za alkoholne pijače v restavracijah. Ne gre za spodbujanje alkoholizma, gospod Schmidt. To je absurdno. Če bi bil predlog Komisije sprejet, bi morali lastniki restavracij uporabljati dve različni stopnji DDV. To je zapleteno in ni upravičeno. Naj živi birokracija. Verjemite mi, če ne boste glasovali za spremembo 3, vem, kako bom celotnemu gostinskemu sektorju v Evropi - ki ni majhen - sporočila, da zaradi vašega stališča ni bila sprejeta nižja stopnja DDV za vse njegove storitve.
<P>
Predlagala sem, da se hrana in vsa pijača obdavčijo po enaki nižji stopnji, če bo ta uporabljena. Meni se zdi to logično in mislim, da bi lahko vsi podprli ta predlog. Zakaj bi zapletali stvari? Zakaj bi iskali vprašanja javnega zdravstva, če ni razloga, da bi obstajala?
<P>
Gospa predsednica, moja skupina podpira razširitev nižjih stopenj DDV in naše vlade pozivamo, da to vprašanje pelje naprej. Naši sodržavljani so že gojili velika pričakovanja glede te zadeve v obstoječih časih gospodarske krize in ob vsakodnevnih slabih novicah. Ta ukrep, ki podpira prehrambeno industrijo, je vse bolj potreben, gospa predsednica. Želimo, da Evropa slovi kot prilagodljiva; to bi bil res pozitiven znak.
<SPEAKER ID="012" NAME="Pervenche Berès">
v imenu skupine PSE. - (FR) Gospa predsednica, komisar, kot vesta, se Evropski parlament zaveda, da je vajino delo težko. Tu ni lahko, v Svetu pa je še slabše, saj moraš delovati v soglasju. Zato upam, da se bodo vsi tukaj vedli odgovorno in glasovali skladno. Če menimo, da je predlog Komisije dober, ga moramo podpreti.
<P>
Prerekanje v Odboru za ekonomske in monetarne zadeve je povzročilo, da so bile izpostavljene določene spremembe. Socialisti, ki so ponovno ravnali odgovorno, so se odločili, da na plenarnem zasedanju ne bodo vložili nobenih sprememb, saj je vse, kar moramo storiti v Evropskem parlamentu, če želimo doseči napredek na področju teh zadev, zagotoviti našo čim trdnejšo podporo predlogu Komisije, če menimo, da je dober, kar tokrat tudi je.
<P>
Veliko smo razpravljali o DDV, subsidiarnosti in o potrebni davčni uskladitvi. DDV je tipičen primer, ko imamo vsi enako stališče. Izkoristimo to. Začasna obnovitev tega poskusa z nižjo stopnjo DDV, ki je namenjena in prispeva h krepitvi delovno intenzivnih storitev - ne nujno v primeru alkoholnih pijač v restavracijah -, nam je pokazala, da ta sistem deluje, torej gradimo na njem. Naredimo konec pravni negotovosti in uskladimo podlago, na osnovi katere lahko države članice posredujejo. Tako bomo imeli dosledne cilje, davčno usklajenost, kjer bo to mogoče, in spodbudo za delovno intenzivne storitve. Kdo lahko temu danes nasprotuje? Kdo lahko nasprotuje uporabi nižjih davkov kot spodbude, da bi dosledno izboljšali energetsko učinkovitost v naših stanovanjskih objektih?
<P>
Če danes upoštevam dogodke v Odboru za ekonomske in monetarne zadeve in razpravo, ki se odvija v Svetu, verjamem, da moramo zelo močno podpreti predlog Komisije - upam, da z največjo možno večino. Na tej stopnji razprave lahko s prizadevanji za izboljšanje stvari poslabšamo in ne verjamem, da bi naši sodržavljani razumeli, zakaj pravna negotovost ni razrešena.
<P>
Moramo utrditi ta sistem, ki se je izkazal za učinkovitega. To predlaga naša poročevalka, gospa van den Burg, in upam, da bo to Parlament kasneje odločno potrdil z glasom za. Na ta način lahko komisar to odločno sporočilo prenese Svetu in pridobi končno odločitev, ki bo omogočila okrepitev tega sistema.
<SPEAKER ID="013" NAME="Alain Lipietz">
v imenu skupine Verts/ALE. - (FR) Gospa predsednica, komisar, gospe in gospodje, ker je to ena izmed zadnjih možnosti, da to storim, bi se rad najprej zahvalil gospodu Kovácsu za njegova večletna prizadevanja, ki so mu pogosto prinesla razočaranje, v situaciji, ko za obdavčitev velja pravilo soglasnosti in je zato mogoč veto različnih držav članic. Imel je zelo težko nalogo in morda meni, da ni bilo veliko doseženo. Srčno upam, da bo ta direktiva, ki je njegov kronski dosežek, sprejeta z močno podporo Parlamenta.
<P>
Odličnost njegovega dela potrjuje dejstvo, da je kljub prizadevanju v Odboru za ekonomske in monetarne zadeve nismo mogli izboljšati. Nekateri so stremeli v eno smer, drugi v drugo. Obe strani sta bili prepričani, da zmoreta bolje. Uspelo nam je pripraviti nekaj boljših sprememb, vsaj tako smo mislili, ko pa smo glasovali o celotnem besedilu, smo spoznali, da ne bodo delovale.
<P>
Na koncu so se koordinatorji skupine zedinili, da je gospod Kovács verjetno vzpostavil pravo ravnovesje. Zato skupina Zelenih/Evropske svobodne zveze kot tudi drugi dve skupini, ki sta ravno govorili, ne bo vložila nobenih sprememb. Vzpostavili ste pravo ravnovesje, in to pametno.
<P>
Danes nekatere države, ki se soočajo s krizo, nižajo vse stopnje DDV. Prepričan sem, da je to napaka. Države članice potrebujejo finančne vire in zdaj ni čas, da bi primanjkljaj povečevali na ta način, tudi če to počnete, da bi s spodbujanjem potrošnje pospeševali gospodarstvo. Drug razlog je v tem, da nižanje cen s poigravanjem z DDV povzroča zelo visoke realne stopnje, ki si jih zdaj centralna banka prizadeva znižati.
<P>
Predlagate drugačno strategijo in prav imate: DDV uporabimo za namensko znižanje ali namenske spremembe relativnih cen. To je glede na dve merili prava odločitev.
<P>
Prvo je subsidiarnost. Z drugimi besedami, ciljate na nemobilne izdelke: lokalne storitve in gradbeništvo. Vaše drugo merilo za ciljni izbor so delovno intenzivne storitve. Kot okoljevarstveniki bi si želeli, da bi bili usmerjeni v zeleno revolucijo, točneje: v sektorje, ki so potrebni, če želimo prebroditi obstoječo krizo, ki je posledica industrijskega, liberalnega in produktivističnega modela, ki je prevladoval na svetu več kot 30 let.
<P>
Želeli bi si, da bi razširili nižje stopnje DDV na vse blago, ki ga zajema Kjotski protokol. Praktično gledano, če združimo storitve, ki se zagotavljajo na lokalni ravni, z delovno intenzivnimi storitvami, bi to pomenilo, da bi lahko direktiva zajemala vse gradbeništvo, vso izolacija in ves razvoj energetsko učinkovitih stavb, kar je za nas dovolj dobro.
<P>
Naj takoj povem, da očitno ne bomo glasovali za argument gospe Lulling. Seveda je ponoviti napako vražje, toda mislim, da bi ta rek enako lahko veljal za gospo Lulling. Lahko bi govorili tudi o Mandevillu ter o zasebni pregrehi v javno korist. Ne bomo podpirali zasebne pregrehe prek javne pregrehe in branili bomo tiste države, ki se trudijo omejiti uživanje alkohola.
<SPEAKER ID="014" NAME="Helmuth Markov">
v imenu skupine GUE/NGL. - (DE) Gospa predsednica, komisar Kovács, gospe in gospodje in zlasti gospa van den Burg, obžalujem, da se lahko tu v Parlamentu strinjamo le o predlogu Komisije in ne o dejanskem poročilu, ki ga je izdelala gospa van den Burg. Z veseljem bi podprli to poročilo v izvorni različici in čestitamo poročevalki. Toda večina v Odboru za ekonomske in monetarne zadeve ga je zavrnila. Odločilni dejavnik je bil glas "proti" skupine Evropske ljudske stranke (Krščanskih demokratov) in Evropskih demokratov ter Skupine zavezništva liberalcev in demokratov za Evropo. Po porazu pri posameznem glasovanju odbor ni bil pripravljen sprejeti sploh nobenega poročila, kar zelo obžalujemo.
<P>
Če dobro razmislimo, lahko veliko pridobimo iz predloga Komisije za direktivo. Zlasti pozdravljamo dejstvo, da Komisija pozitivno ocenjuje rezultate Köbenhavenske študije, ki jo je sama naročila. Študija predlaga, da se nižje stopnje DDV na storitve in druge dejavnosti ohranijo in celo razširijo. S tem bodo zagotovljena delovna mesta, posebej v malih in mikro podjetjih, iz sive ekonomije pa se bodo prebili celi sektorji in se preoblikovali v urejeno gospodarsko dejavnost. V obstoječi krizi je ta stabilizacija zelo pomembna. Tako bomo zagotovili in upam, da tudi ustvarili, delovna mesta.
<P>
Seveda mi na levi načelno pozdravljamo nižje stopnje DDV. Dobro znano je, da DDV kot neposredni davek prizadene tiste, ki so odvisni od svojih plač, posebej še tiste z nizkimi zaslužki. Tisti, ki zaslužijo veliko ali zelo veliko, morajo nositi večje davčno breme. V zadnjih letih se je v vseh evropskih državah breme tistih z visokim zaslužkom neodgovorno zmanjšalo.
<P>
Predlog Komisije naj bi bil predpis za neomejen čas. Tudi to je dobrodošlo. S tem se bomo izognili ne ravno idealni situaciji, ko je treba nižje davčne stopnje razširiti vsakih nekaj let. Ponudnikom storitev bo zagotovljena pravna gotovost. Kot nemški poslanec sem posebej zadovoljen, da je nemška zvezna vlada končno dvignila blokado za stalen predpis. To je za spremembo pozitivno dejanje velike koalicije Zvezne republike Nemčije.
<P>
Izmed vloženih sprememb podpiramo tiste, ki se zavzemajo za razširitev nižjih stopenj DDV. Kar pa zadeva oskrbo z alkoholnimi pijačami, pa morajo ostati v veljavi obstoječi predpisi. Kot vemo, bodo višje stopnje DDV na tem področju služile predvsem za zaščito javnega zdravja. Zato bi morali dati državam članicam proste roke tudi v tem smislu. Hvala lepa.
<SPEAKER ID="015" NAME="John Whittaker">
v imenu skupine IND/DEM. - Gospa predsednica, težko verjamem, da danes tukaj razpravljamo o majhnih spremembah predpisov o davku na dodano vrednost, ko pa se države EU soočajo z najhujšo finančno in gospodarsko krizo vse od velike gospodarske krize dalje. Še naprej se pretvarjamo, da gospodarstva EU niso tako hudo okužena s slabimi posojili in recesijo kot druga gospodarstva, medtem pa celo v Nemčiji beležimo drastičen upad proizvodnje za 8 % letno, javne finance so iztrošene, saj davčni prihodki padajo, socialni izdatki pa naraščajo, medtem ko vlade prevzemajo zasebne dolgove in nečimrno poskušajo stimulirati rast.
<P>
Verjetno najhujši primer je Grčija, katere zmanjšani javni dolg še vedno znaša 94 % BDP, obrestna marža pa se ponovno počasi približuje 3 %. Grčijo bo moral nekdo rešiti - toda kdo? Nemci ne, pravijo. Celo goreči zagovorniki projekta velike EU morajo zdaj sprejeti dejstvo, da bo Grčija morda izrinjena iz evrskega območja, če njenega dolga ne bo nekdo prevzel. Verjetno še bolj zaskrbljujoča pa je velika izpostavljenost več držav evrskega območja zaradi neplačanih dolgov vzhodne Evrope.
<P>
Komisija se mi skorajda smili. Leta in leta si je prizadevala ravnati, kot ji je bilo rečeno, spoštovati pravila o državni pomoči, konkurenci in naročilih: pravila, ki so v osnovi sestavni deli projekta, zdaj pa so vsesplošno prezrta. Najbolj žalosten primer je izjava, ki jo je ta teden dal komisar Almunia, namreč da namerava sprožiti postopek v zvezi s čezmernim primanjkljajem proti Španiji, Franciji in Irski, ker so prekršile proračunska pravila Pakta stabilnosti. Gospod Almunia, prosim, Pakt stabilnosti je prelomljen. Nikoli ni zagrizeno deloval. Pustimo to, da so preudarne javne finance nujne za obstoj evra, te države ne morejo storiti nič več za svoj proračun.
<P>
Brez dvoma se bodo nadaljevale poteze proti Evropski uniji, toda prednostni interes demokratično izvoljenih vlad je poskrbeti za prebivalstvo, ki jih je izvolilo. Francija in Nemčija sta dali jasno vedeti, da je njuna davčna spodbuda namenjena njunim lastnim industrijam in delavcem. Očitno je usklajevanje dobro le za dobre čase.
<P>
Gospodarstva po vsem svetu so v hudih škripcih. Nekatera se bodo izvlekla. Če nekatera gospodarstva Evropske unije ponovno vzcvetijo, to ne bo zaradi Evropske unije ali njenih predpisov o DDV.
<SPEAKER ID="016" NAME="Jim Allister" AFFILIATION="NI">
- Gospa predsednica, ne strinjam se z mnenjem, da naša gospodarska rešitev leži v majcenem znižanju davka na dodano vrednost, ki je v preteklosti v Združenem kraljestvu, roko na srce, imelo le zelo majhen pozitiven učinek. Se pa strinjam, da je nižje davčno breme orodje za spodbujanje gospodarstva. Zato je ta predlog - čeprav zelo skromen -, ki bi omogočil nižji DDV v nekaterih sektorjih, dobrodošel, kolikor pač obsega.
<P>
Zelo si želim, da bi bil obsežnejši, da bi ne bil le simbolen. Največ bi pomenilo, če bi ga razširili tako, da bi zajemal tudi prenove in popravila domov, saj je krvavo potrebna spodbuda gradbenega sektorja, ki je v hudi stiski, da pa bi dosegli optimalen učinek, koncesija ne bi smela biti omejena samo na energetsko učinkovite ukrepe. Pomoč potrebuje celoten gradbeni sektor, ne le izbrani segmenti.
<P>
S tem, ko bi države članice lahko ukrepale z majhnim znižanjem DDV, bi dobili le pol bitke, saj bodo v številnih primerih - vključno z mojo državo - finančni ministri, ki so zaradi vse manjših virov prihodkov na tesnem, morda oklevali in jih bo treba prepričati, da bodo ukrepali. Toda še celo jaz moram priznati, da se glede vprašanja DDV, kot ga predstavlja to poročilo, vsaj ne bi mogli izgovarjati na Bruselj, če jim ne uspe uresničiti, kar ti predlogi dovoljujejo.
<SPEAKER ID="017" NAME="John Purvis" AFFILIATION="PPE-DE">
- Gospa predsednica, rad bi se pridružil predsedniku našega odbora v sočustvovanju s komisarjem Kovácsom zaradi težavnega položaja, s katerim je soočen v prizadevanjih, da davčna vprašanja spelje skozi Komisijo. Če želi doseči soglasje, mora biti kar se da politično obziren.
<P>
V celoti podpiram načelo subsidiarnosti in suvereno pravico držav članic, da določijo svoje davčne stopnje, bi pa predlagal državam članicam, ki se še niso poslužile nižjih davčnih stopenj za delovno intenzivne, lokalne industrije, da o tem resno razmislijo.
<P>
V državi, ki jo najbolje poznam in kjer smo se zavihteli v 2,5-odstotno splošno zmanjšanje DDV - kot je dejal gospod Allister, z majhnim ali neopaznim odzivom oziroma rezultatom v gospodarskem pogledu - predlagam, da bi bilo veliko bolj učinkovito, če bi usmerjeno delovali na določenih področjih delovno intenzivnih, lokalnih industrij in precej zmanjšali stopnjo, namreč s 17,5 % na 5 % ali manj. S tem bi veliko učinkoviteje spravili ljudi v delo in ponovno zagnali aktivnost.
<P>
Področja, kot so prenova in prizidava stanovanjskih enot, izboljšave za prihranek energije in morda vrtnarska in krajinska dela ter, kot je dejal Olle Schmidt, oskrba ostarelih in otrok, so tista, ki bi ljudi spravila k delu in verjetno povečala izplen davkov, saj bi ti ljudje tudi plačevali davek na svoje dohodke.
<P>
Osredotočenost na ta področja bo prinesla koristi obema stranema in tiste države članice, ki tega še niso izkoristile, vključno in zlasti z mojo državo, pozivam, da to storijo.
<SPEAKER ID="018" NAME="Joel Hasse Ferreira" AFFILIATION="PSE">
(PT) Interes za sprejem tega predloga direktive v osnovi izhaja iz tega, kako lahko pomagamo poživiti lokalno gospodarstvo in podpreti socialne ukrepe. Uporaba nižje stopnje DDV bo zelo pomembna v stanovanjskem sektorju, tako pri gradnji kot prenovi, saj bo državam članicam, ki jo bodo sprejele, omogočila, da zmanjšajo stroške končnega uporabnika.
<P>
To zmanjšanje stopnje DDV lahko koristi tudi izvajanju lokalnih storitev, posebej s strani malih podjetij, s čimer se bodo zagotovila in ustvarila številnejša in boljša delovna mesta zaradi spodbujanja potrošnje blaga in storitev, kar bo stimuliralo gospodarstvo kot tako.
<P>
Restavracijske storitve, ki so odločilnega pomena za tekoče delovanje lokalnih gospodarstev, in porast turizma lahko na ta način z nižjo stopnjo DDV veliko pridobita na lokalni ravni. Gospe in gospodje, te storitve ne bi smele krožiti na evropskem notranjem trgu, kar bo pripomoglo k manjšim zadržkom nekaterih držav članic, ki so jih že izrazile v Svetu. Posledično se ne morem strinjati s tem, da se nižja stopnja razširi na opremo pod kakršno koli pretvezo.
<P>
Ta predlog mora biti v Evropskem parlamentu obravnavan razumno, tako da vlade, ki imajo zadržke glede predloga Evropske komisije, ne bodo mogle pod nobeno pretvezo v praksi uporabiti pravice veta, ki jim pripada za davčne zadeve po evropski zakonodaji. Zato mora Parlament preudarno zavrniti vse spremembe, ki nimajo pravega namena in bodo le ovirale sprejetje besedila. Kot je že bilo povedano v tem Parlamentu, ne le, da lahko perfekcionizem povzroči več škode kot koristi, temveč lahko tudi tisti, ki stremi za vsem, vse izgubi.
<P>
Ta predlog direktive je pomemben ne samo v smislu krepitve lokalnih gospodarstev, temveč tudi zaradi izpolnjevanja večkrat izraženih ambicij različnih držav članic. Zato podprimo predlog Komisije, kot je predstavljen. Takšen je bil tudi izid glasovanja, z mojim soglasjem, v Odboru za notranji trg in varstvo potrošnikov.
<P>
Pozdravljam delo poročevalcev in pozivam k sprejetju tega predloga pod točno takimi pogoji, kot ga je predložila Komisija in pod katerimi ga je sprejel Odbor za notranji trg in varstvo potrošnikov.
<SPEAKER ID="019" NAME="DanutBudreikait" AFFILIATION="ALDE">
- (LT) Ureditev nižjih stopenj DDV je že dolgo področje, ki zahteva sistemski pristop. Če je dovoljeno znižanje DDV, bi morale biti do koristi le-tega upravičene vse države, ne le tiste, ki so si pridobile pravico - toda to je že vprašanje za prihodnost. Trenutno moramo sprejeti nujne odločitve, da bi prebrodili gospodarsko krizo. Predlog Komisije zajema delovno intenzivne storitve in storitve, ki se zagotavljajo na lokalni ravni, za zasebne končne potrošnike, vključno z restavracijskimi storitvami, kar ne bi oviralo pravilnega delovanja notranjega trga. Obstajajo pa dvomi o tem, ali so omenjene restavracijske storitve pomembne samo lokalno ali bi lahko spodbudile različne pogoje konkurenčnosti v obmejnih regijah in vplivale na turizem. Moja država, Litva, je v boju proti gospodarski krizi ukinila nižje stopnje DDV. Vlada je odločitev utemeljila z oceno nacionalnega revizijskega urada, ki pravi, da imajo največ koristi od nižjih stopenj DDV proizvajalci. Kdo pa ima koristi od višjih stopenj DDV? Rast cen, ki ni sorazmerna s povečanjem DDV, jasno kaže, kdo ima koristi. Enaka zamisel je bila omenjena v Evropskem parlamentu med razpravo o nižjih trošarinah na gorivo. Predstavniki Evropske komisije so vztrajali, da se s tem ne bodo znižale cene nafte. Vesel sem, da se v razpravi o predlogu Komisije uporablja druga ocena Köbenhavenske ekonomije. Morda bi lahko Komisija vsem pojasnila koncept DDV, njegov vpliv na poslovanje in potrošnika ter navedla, kakšni ukrepi, če sploh kateri, obstajajo za zaščito potrošnika pred proizvajalcem, saj so tovrstni primeri značilni za mnoge države. Strinjam se, da je treba nižje stopnje DDV uporabiti z gospodarskim in socialnim premislekom, da bi moralo biti vsakemu državljanu omogočeno, da kupi blago in storitve, ki jih najbolj potrebuje, ter s ciljem krepitve in podpore storitev, ki se zagotavljajo na lokalni ravni.
<SPEAKER ID="020" NAME="Dariusz Maciej Grabowski" AFFILIATION="UEN">
(PL) Gospa predsednica, EU se sooča z najhujšim gospodarskim izzivom v svoji zgodovini. Najprej je treba zaradi krize temeljito analizirati napake, vsebovane v gospodarski strategiji, ki se je uporabljala do zdaj. Zatem potrebujemo priporočila za učinkovite rešitve za prihodnost. V tem pogledu je treba analizirati učinkovitost in uspešnost davčnega sistema in sistema DDV. Ni pa dvoma, da je treba davčni sistem in stopnjo DDV oblikovati v skladu z načeli svobode, neodvisnosti in suverenosti držav članic. Naš odgovor na enotni davčni sistem je odločen "ne".
<P>
Novo sprejete države članice, ki so pogosto manj razvite in imajo specifično demografsko strukturo z veliko mladimi prebivalci, potrebujejo povsem drugačne davčne politike kot stare države članice EU. Zato mora biti stopnja DDV v novo sprejetih članicah čim nižja, kjer je to le mogoče. Medtem pa, kot sem že sam omenil, si moramo prizadevati za zmanjšanje DDV v vsej EU kot celoti v primeru kulturnih dobrin, kot so na primer CD-plošče. Po drugi strani pa moramo predlagati davek na finančno poslovanje in špekulacije. Kar se dogaja danes v zvezi s kapitalom, ki se prenaša iz novo sprejetih držav članic, je nemogoče nadzorovati in je v nasprotju s temeljnimi ideološkimi smernicami EU.
<SPEAKER ID="021" NAME="Luca Romagnoli" AFFILIATION="NI">
(IT) Gospa predsednica, gospe in gospodje, podpiram poročevalko, gospo van den Burg, in ves Parlament, če sprejme ta predlog, namenjen spremembam direktive o DDV.
<P>
Zdaj vsaj imamo predlog, ki bo zagotavljal enake možnosti vsem državam članicam in izboljšal delovanje notranjega trga, kar zadeva nižje stopnje DDV. Predlog tudi razumno spoštuje subsidiarnost; državam članicam omogoča, da uporabijo nižje stopnje DDV za delovno intenzivne storitve in storitve, ki se zagotavljajo na lokalni ravni, kot tudi za storitve, ki so pomembne s socialnega vidika, npr. gradnja stanovanjskih objektov, osebna pomoč in tako dalje, ter za mala in srednje velika podjetja na splošno.
<P>
Zato se pridružujem upanju poročevalke, da bo ta instrument opredelil davčni sistem, ki bo spodbujal zaposlovanje, povečal produktivnost in zmanjšal sivo ekonomijo.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Gospa predsednica, gospe in gospodje, Evropski parlament se je vedno zelo zanimal za spremembe DDV, bodisi zaradi uskladitve stopenj med državami članicami, prilagajanja DDV gospodarski klimi ali zaradi upoštevanja začasnih izjem, odobrenih novim državam članicam Evropske unije. Čeprav smo zavzeli splošno stališče, je morala biti do zdaj za naš pristop značilna potreba po prilagodljivosti pri uporabi nižjih stopenj, bodisi zaradi upoštevanja posebne narave proizvodnih sektorjev bodisi zaradi gospodarskih in socialnih razlogov.
<P>
Zadevni predlog pa je namenjen razširitvi uporabe nižjih stopenj DDV za raznolike storitve, vključno z delovno intenzivnimi storitvami, restavracijskimi storitvami, storitvami, ki se zagotavljajo na lokalni ravni, gradbenimi storitvami, trgovanjem s stanovanjskimi objekti in storitvami za prikrajšane.
<P>
Direktiva še zdaleč ni namenjena uskladitvi DDV v vseh državah članicah, temveč namerava v skladu z načelom subsidiarnosti zagotoviti enake možnosti za vse države članice, obenem pa dopušča, da same določijo svoje nižje stopnje. Posledično bo to pripeljalo do tega, da bodo potrošniki določene dejavnosti, ki se izvajajo v okviru lokalne ali sive ekonomije, prenesli v formalno ekonomijo ter s tem spodbudili gospodarsko rast, ne da bi prišlo do motenj delovanja notranjega trga. Ne smemo pa pozabiti, da ima lahko večina omenjenih storitev že koristi od nižjih stopenj, čeprav samo v omejenem številu držav članic in le za omejeno obdobje.
<P>
Ostaja pa odprta razprava o uporabi nižjih stopenj za varovanje okolja in varčevanje z energijo, o čemer naj bi Komisija podala posebne ocene glede na pomembnost teh sektorjev za gospodarstvo EU.
<SPEAKER ID="023" NAME="Dariusz Rosati" AFFILIATION="PSE">
(PL) Gospa predsednica, med sodelovanjem v razpravi o predlogu Komisije o nižjih stopnjah DDV bi rad vašo pozornost usmeril na posledice tega predloga, kar zadeva boj proti vplivu obstoječe krize. Države članice trenutno potrebujejo učinkovite instrumente, da bi ohranile delovna mesta in preprečile recesijo. Nižja stopnja DDV za delovno intenzivne storitve ta cilj izpolnjuje. Zmanjšuje breme, ki ga nosijo MSP, zagotavlja lažji dostop do osnovnih storitev in varuje delovna mesta. Obenem ne izkrivlja konkurence na notranjem trgu, saj podpira podjetja, ki zagotavljajo storitve na lokalni ravni, prav tako pa ne ogroža javnih prihodkov, ker je uvedba nižjih stopenj poljubna. Ta Parlament bi moral podpreti predlog Komisije in komisarju Kovácsu želim veliko uspeha pri prepričevanju celotnega Sveta, da predlog sprejme.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Predlog Evropske komisije o trajno nižjih stopnjah DDV za storitve, ki se zagotavljajo na lokalni ravni, vključno z delovno intenzivnimi storitvami, je prispel pravi čas in je namenjen racionalizaciji in poenostavitvi, kar bi dosegli s potrebnimi spremembami, podrobno določitvijo in ustvarjanjem potenciala za večje število delovnih mest v sektorjih z nizkokvalificirano delovno silo ter obenem z omejevanjem dejavnosti v sivi ekonomiji, ohranitvijo delovnih mest in zagotavljanjem enake obravnave držav članic, vključno z njihovimi gospodarskimi subjekti.
<P>
Eden izmed glavnih argumentov za nižji DDV je dejstvo, da bo s tem prišlo do ugodnejše porazdelitve prihodkov po potrošnji, saj naj bi se zmanjšali stroški nakupovalne košarice gospodinjstev z nizkimi prihodki in povečali stroški nakupovalne košarice gospodinjstev z visokimi prihodki. Spremembe v strukturi porabe pa bodo prinesle tudi spremembe bruto domačega proizvoda in produktivnosti v uradnem sektorju ter upad dejavnosti v okviru sive ekonomije, kot so storitve v stanovanjskem sektorju in druge lokalne storitve, na katere se nanaša obstoječi predlog Evropske komisije. Seveda možne gospodarske koristi nižjih stopenj DDV niso odvisne samo od značilnosti zadevnega sektorja, temveč tudi od posameznega gospodarskega okolja zadevne države članice. Na primer, zaradi razširitve nižjih stopenj DDV v sektorjih z nekvalificirano delovno silo naj bi po predvidevanjih postal trg dela neprilagodljiv, v prehrambenem sektorju pa naj bi prišlo do pomembnih razlik v potrošnji med gospodinjstvi z visokimi in tistimi z nizkimi prihodki.
<P>
Ne smemo pozabiti, da bo zaradi uvedbe nižjega DDV v državno blagajno pritekalo manj sredstev. Kot delež v bruto domačem proizvodu naj bi bila ta vrednost med enim in enim in pol odstotkom BDP v različnih državah članicah. Stabilne javne finance v zdajšnjih časih gospodarskega preloma bodo zadevnim vladam omogočile, da se lotijo strukturnih primanjkljajev v tekočem obdobju. Celo vlade, ki imajo manevrski prostor, se bodo poslužile možnosti, kot so nižje stopnje DDV za delovno intenzivne storitve, da bi realizirale druge cilje svojih gospodarskih politik. Glede na zgoraj navedena dejstva in trditve bo Skupina zavezništva liberalcev in demokratov za Evropo podprla predlog Komisije, da bi v Evropskem parlamentu zagotovila trdno podporo na tej pomembni stopnji postopka odločanja.
<SPEAKER ID="025" NAME="Roberta Angelilli" AFFILIATION="UEN">
(IT) Gospa predsednica, gospe in gospodje, predlog za razširitev uporabe nižjega DDV na določene delovno intenzivne storitve, restavracije ter vzdrževanje in gradnjo stavb predstavlja odlično priložnost za pozitiven gospodarski vpliv na trg in zaposlovanje v okoliščinah trenutne hude gospodarske krize. Konkurenca ne bo prizadeta, nasprotno, to bo priložnost, da se nekoliko poveča proizvodnja in spodbudi potrošnja, ustvarijo nova delovna mesta ter podprejo podjetja in družine.
<P>
Po mojem mnenju bi bilo koristno še bolj razširiti nižje stopnje DDV, na primer za "zelene storitve", s čimer bi spodbudili okoljske politike. Kar zadeva besedilo, o katerem naj bi glasovali, še posebej pozdravljam predlog o zmanjšanju DDV na otroške plenice in storitve za otroke. Ta Parlament je Komisijo in države članice večkrat prosil, da bolje uskladijo makroekonomske in socialne politike, da bi odpravile pojav novih oblik revščine. Dejansko ne smemo pozabiti, da približno 17 % evropskih družin trenutno živi pod pragom revščine in da je vsak peti otrok reven.
<P>
Zato čakamo odziv Sveta - upam, da bo lahko sprejel ta predlog čim prej ter odprl širšo in drznejšo razpravo o spodbujanju davčnih politik za družine in podjetja ter morda razširil nižji DDV na vse izdelke za otroke.
<SPEAKER ID="026" NAME="Valdis Dombrovskis" AFFILIATION="PPE-DE">
- (LV) Gospa predsednica, komisar, gospe in gospodje, v kontekstu Evropskega načrta za oživitev gospodarstva se predlaga, da države članice začasno znižajo DDV, da bi spodbudile potrošnjo. Poleg tega je Evropska komisija pripravila predlog za razširitev možnosti, ki jih imajo države članice pri uporabi nižje stopnje DDV. Širša uporaba nižje stopnje DDV ne bo le spodbudila oživitve gospodarstva, temveč bo prispevala tudi k ustvarjanju novih delovnih mest in upadu sive ekonomije. Spremembe direktive predvidevajo precejšnjo razširitev možnosti za uporabo nižjih stopenj DDV. To bo veljalo za gostinske storitve, prenove in popravila stanovanjskih in bogoslužnih objektov, delovno intenzivne storitve in storitve, ki se zagotavljajo na lokalni ravni, otroške avtomobilske sedeže, otroške plenice itd. S stališča gospodarske in okoljske politike je zelo pomembno uporabiti nižjo stopnjo DDV za energetsko varčne materiale in storitve, povezane z varčevanjem z energijo in energetsko učinkovitostjo. Evropsko komisijo pozivam, da pospeši preučevanje tega vprašanja in čim prej pripravi predloge o teh vidikih. To so dobrodošle spremembe in kažejo na pripravljenost Evropske unije, da se v okviru svojih zmožnosti hitro odzove na gospodarsko krizo. Upam, da bo Svet tudi podprl te spremembe. Nato je treba le še države članice pozvati, da izkoristijo te nove možnosti pri uporabi nižjih stopenj DDV. Hvala za pozornost.
<SPEAKER ID="027" NAME="Antolín Sánchez Presedo" AFFILIATION="PSE">
(ES) Gospa predsednica, sem za to, da se državam članicam dovoli uporaba usklajenih nižjih stopenj DDV na trajni osnovi za določene storitve, ki so pomembne s socialnega vidika, ter delovno intenzivne storitve in storitve, ki se zagotavljajo na lokalni ravni.
<P>
Namen tovrstnih ukrepov je, da državljanom zagotovijo večjo kupno moč, izboljšajo okolje za MSP in povečajo njihovo produktivnost ter okrepijo formalno ekonomijo. V teh časih recesije ima lahko to spodbuden vpliv na sanacijo, rast in delovna mesta.
<P>
Ugodno bo, če se bodo nižje stopnje razširile na otroške plenice in opremo za invalide, elektronske knjige, okoljska kanalizacijska in reciklažna dela kot tudi na vse storitve za stanovanjske objekte, bogoslužne objekte ter kulturno in umetniško dediščino, restavracijske storitve, vrtnarjenje in storitve osebne nege. Zato med čakanjem na naslednji sveženj o energetski učinkovitosti podpiram poročilo gospe van den Burg in verjamem, da bo naslednji mesec dosežen politični dogovor, ki bo omogočil čim prejšnje izvajanje tega poročila.
<SPEAKER ID="028" NAME="Margaritis Schinas" AFFILIATION="PPE-DE">
(EL) Gospa predsednica, dovolite mi, da na začetku, preden se lotim teme razprave, izrazim komentar o nepopisnem in bolečem napadu evroskeptikov, ki so za menoj, na evro območje in grško gospodarstvo; s tem mislim le izjavi gospoda Almunie in gospoda Tricheta, ki sta Parlamentu zagotovila, da ne obstaja tveganje kohezije v evro območju in da naša skupna obramba ne deluje, kar pa zadeva grško gospodarstvo, želim sporočiti gospodu Whittakerju, da se mora privaditi na zamisel, da smo še vedno ena od redkih držav, ki beleži pozitivno rast in nizko stopnjo nezaposlenosti tudi v teh izredno težkih časih. Evroskeptiki so proti Bruslju, proti Frankfurtu, zdaj pa že domala proti vsemu.
<P>
Naj se vrnem k poročilu, o katerem danes razpravljamo. Rad bi povedal, da moramo na to vprašanje gledati z dveh zornih kotov: glede na to, kdaj se je celotna zgodba začela, ko še ni bilo krize, in glede na situacijo, v kateri se nahajamo zdaj, ko največja gospodarska kriza globoko posega v realno gospodarstvo Evrope.
<P>
V prvi fazi pred krizo smo se želeli osredotočiti na nekaj delovno intenzivnih sektorjev, kot je gostinstvo, ker smo imeli znotraj njih vpliv predvsem na visoke cene in življenjske stroške. Zdaj ko pa je kriza prizadela mnoge - če ne kar vse - države, naj bi si Parlament kot posrednik političnih mnenj družbe prizadeval preučiti tudi vprašanja, ki takrat, na začetku, niso bila zajeta, na primer vprašanje kmetijskih strojev. To lahko moja skupina predlaga v spremembi 2.
<P>
Kar zadeva protislovja, opazna v levem krilu Parlamenta, kjer nekatere zadeve, na primer energetski vidiki stavb, veljajo za dobro zamisel, druge, na primer kmetijstvo in alkohol, pa za slabo zamisel, mislim, da lahko o tem najbolje presodijo državljani, ne politiki.
<SPEAKER ID="029" NAME="Proinsias De Rossa" AFFILIATION="PSE">
Gospa predsednica, današnja prednostna naloga Evropskega parlamenta mora biti pridobitev čim večje mogoče večine za predlog Komisije o razširitvi in trajni možnosti nižjih stopenj DDV za delovno intenzivne storitve. To ni vprašanje za politično propagando ali celo promocijo favoriziranih projektov. Vsak dan vsaka država članica izgubi na tisoče delovnih mest za nizkokvalificirane delavce. Nizke stopnje DDV dokazano spodbujajo zaposlovanje v storitvah, pomagajo MSP in dejansko odvračajo od neformalne ekonomije.
<P>
Naša naloga danes je, da pošljemo odločno sporočilo vladam naših držav članic, naj nadaljujejo na tem področju. Gradbeni sektor nujno potrebuje spodbudo - prenove, popravila in instalacije bodo pripomogle k energetski učinkovitosti, obenem pa tudi zaposlovanju. Koristi bodo imele tudi restavracije, otroško varstvo in skrb za ostarele.
<P>
Podpiram pristop poročevalke in upam, da se bo moja, irska vlada odločila za ta predlog, česar zaenkrat žal še ni storila.
<SPEAKER ID="030" NAME="Silvia-Adriana Ţicău" AFFILIATION="PSE">
(RO) Lani je Komisija predlagala načrt za oživitev gospodarstva, za katerega se je izkazalo, da ga je zelo težko izvesti. Države članice in njihove vlade morajo biti proaktivne, še posebej v kriznih časih.
<P>
Države članice lahko nižje stopnje DDV uporabijo za oskrbo z zemeljskim plinom in elektriko, sisteme ogrevanja in hlajenja, otroška oblačila in obutev, knjige, časopise in revije, farmacevtske izdelke in zdravstveno opremo za invalide kot tudi za restavracijske storitve. Potrebni sta le vizija in politična volja.
<P>
Gradbeni sektor ima največje število delovnih mest. Močno podpiram potrebo, da se državam članicam dovoli uporabiti nižje stopnje DDV za prenovitvena dela in popravila z namenom okrepljenega varčevanja in učinkovitosti energije.
<P>
Kot poročevalka za Direktivo o energetski učinkovitosti stavb sem celo predlagala nižje stopnje DDV tudi za izdelke v sektorju energetske učinkovitosti in obnovljive energije. Podpiram predlog poročevalke in menim, da je ta ukrep še posebej pomemben, zlasti v trenutni krizi.
<SPEAKER ID="031" NAME="David Martin" AFFILIATION="PSE">
- Gospa predsednica, tudi jaz pozdravljam predlog Komisije in mislim, da predstavlja razumen odgovor na krizo, s katero se soočamo. Kot drugi govorniki in vsekakor zadnja govornica trdno verjamem, da se mora ta predlog nanašati na varčevanje z energijo, ukrepi na področju le-tega pa morajo biti med najpomembnejšimi prednostnimi vprašanji držav članic.
<P>
Nižji stroški gospodinjskih instalacij bi omogočili izpolnitev treh zastavljenih ciljev. Zaradi nižjih emisij CO2 bi se zmanjšala okoljska škoda, pripomogli bi k ustvarjanju delovnih mest, saj so ukrepi varčevanja z energijo zelo delovno intenzivni, in tretjič, dolgoročno bi se seveda zmanjšali računi za energijo, ki jih plačujejo ostareli in drugi ranljivi posamezniki v družbi.
<P>
Upam, da bo Komisija vztrajala pri tem predlogu, da bo prepričala države članice, ki jih zaenkrat še ni, in da bo poudarila, da se lahko ukrepi varčevanja z energijo štejejo za vključene v predlog.
<SPEAKER ID="032" NAME="Czesław Adam Siekierski" AFFILIATION="PPE-DE">
(PL) Gospa predsednica, pojav, ki ga imenujemo siva ekonomija, je zelo resen problem, ki v večji ali manjši meri zadeva vsa gospodarstva. V osnovi do njega pride zato, ker država uvede pretirana davčna bremena, ki podjetnike spodbujajo k temu, da se ukvarjajo z neprijavljenimi poslovnimi dejavnostmi in zaobidejo davčni sistem. To privede do ogromnih proračunskih izgub in porasta neregistrirane zaposlenosti.
<P>
V tem smislu si pobuda za uvedbo dolgoročnega zmanjšanja stopenj DDV za delovno intenzivne storitve in storitve, ki se zagotavljajo na lokalni ravni, zasluži posebno podporo, saj podjetja spodbuja, da poslujejo v okviru formalne ekonomije. Poleg tega bo spodbudila povečanje tako produktivnosti kot zaposlovanja. Istočasno pa je treba upoštevati možne neželene učinke, kot sta uvedba nižjih stopenj za spodbujanje svobodne konkurence na notranjem trgu ali zmanjšanje proračunskih prihodkov. Zato so nujni uravnoteženi in pregledni ukrepi, saj je pridobitev zaupanja naših podjetnikov predpogoj za uspeh projekta.
<SPEAKER ID="033" NAME="Margarita Starkevičiūt" AFFILIATION="ALDE">
- (LT) Rada bi spregovorila o davku na dodano vrednost z dveh vidikov - socialne pravičnosti in konkurenčnosti. S stališča socialne pravičnosti ima davek na dodano vrednost nazadujoč učinek, namreč davčno breme je višje za ljudi z nižjimi dohodki, zato moramo posledično povečati socialne subvencije. Morda bi morali storiti nasprotno. Z vidika konkurenčnosti je Evropa storitveno gospodarstvo. Na globalni ravni lahko konkuriramo z našimi storitvami, da bi privabili turiste, za katere je nedvomno pomembno, da so te storitve poceni. V primerjavi z ZDA je naš davek na promet oziroma davek na dodano vrednost mnogo višji. Morda bi morali imeti to v mislih, ko govorimo o bolj usklajeni davčni politiki, čeprav je jasno, da je to vse skupaj zadeva, o kateri morajo odločiti države članice.
<SPEAKER ID="034" NAME="Ewa Tomaszewska" AFFILIATION="UEN">
(PL) Gospa predsednica, učinki krize so že jasno opazni v poljski stanovanjsko gradbeni industriji, kljub izjemno pereči potrebi po stanovanjskih objektih v državi. Poljska še vedno ni povsem obnovila stanovanjskih objektov, ki so bili uničeni med drugo svetovno voljno. Podpiram bistveno znižanje stopenj DDV, posebej pri gradnji stanovanjskih objektov kot tudi termoizolacijskih projektih in projektih prenove, predvsem, čeprav ne izključno, z namenom zaščite delovnih mest in zagotavljanja socialne kohezije. Starajoče se prebivalstvo v Evropi pomeni, da moramo biti posebej pozorni na zagotavljanje oskrbe, zato bi vas rada opozorila, da je tudi v tem sektorju potrebna nižja stopnja DDV.
<SPEAKER ID="035" NAME="László Kovács">
član Komisije. - Gospa predsednica, povsem se zavedam pomanjkljivosti predlogov Komisije: vem, da so skromni in omejenega obsega. Zavedam pa se tudi nenaklonjenosti nekaterih držav članic do nižjih stopenj DDV na splošno in zlasti do razširitve znižanih stopenj DDV. Ta nenaklonjenost nedvomno omejuje naše želje, saj potrebujemo soglasje v Svetu.
<P>
Komisija je imela dve možnosti. Prva je bila, da vloži ambiciozen predlog, ki je povsem utemeljen, in tvega, da ga Svet ne bo odobril. V tem primeru bi 18 držav članic, ki trenutno uporabljajo nižje stopnje DDV za storitve, ki se zagotavljajo na lokalni ravni, in delovno intenzivne storitve, moralo ponovno uvesti standardno stopnjo. Povečanje stopnje DDV s 5-6 % na 20-25 % bi vsekakor povzročilo stečaj tisočev malih in srednje velikih podjetij ter izgubo na stotisoče delovnih mest v časih hude gospodarske krize.
<P>
Zato se je Komisija odločila za drugo možnost, ki jo bo, upamo, Svet soglasno podprl: ohranitev delovnih mest, podpora MSP in spodbujanje gradbenega sektorja.
<P>
Ker so številni govorniki omenili vprašanje energetske učinkovitosti, želim ponoviti, kar sem že povedal v uvodnih pripombah: aprila bomo predložili predlog, ki bo osredotočen na vprašanji podnebnih sprememb in energetske učinkovitosti, pregled Direktive o obdavčitvi energije in zeleni davčni sveženj, ki predlaga nižje stopnje DDV za zelene storitve, namenjene povečanju energetske učinkovitosti.
<P>
Spodbudo mi daje razumevanje in podpora, ki sem ju deležen na tej plenarni razpravi. Zahvaljujem se Parlamentu za njegovo podporo in razumevanje, še posebej pa Odboru za ekonomske in monetarne zadeve in gospe van den Burg za njuno delo.
<SPEAKER ID="036" NAME="Ieke van den Burg">
poročevalka. - Gospa predsednica, zadovoljna sem s to razpravo. Dosegli smo skoraj soglasno podporo predloga Komisije in upam, da bo to komisarja spodbudilo k nadaljnjemu razpravljanju o tem vprašanju s Svetom.
<P>
Opazila sem tudi, da so številni izmed mojih kolegov navedli, da si želijo, da bi njihove vlade v obstoječi krizi ta instrument uporabile nacionalno. Ponovno bi rada poudarila, da je to zelo dober instrument, kar zadeva energetsko učinkovitost in prenovo stavb. Upam, da bo celo Svet poskusil uskladiti aktivnosti v zvezi s tem in se odločil, da bodo skupaj uvedli te ukrepe, kajti to bi pomenilo dodatno vzpodbudo, poseben zagon za gospodarstvo.
<P>
Na nacionalni ravni je naša naloga prepričati naše nacionalne kolege in naše nacionalne vlade, da morajo uporabiti te bolj ciljno usmerjene in učinkovitejše instrumente v obstoječi situaciji, da bi povečali zaposlovanje - ne le ohranjanje delovnih mest, temveč tudi ustvarjanje novih - in legalizirali sivo ekonomijo ter dosegli, da bodo te lokalne storitve dostopne številnim potrošnikom in državljanom, ki bodo občutili učinke krize.
<P>
Mislim, da je ta instrument odličen in srčno upam, da bo Svet sprejel to odločitev in ta instrument morda - še bolj - uskladil ter se odločil za njegovo uporabo.
<SPEAKER ID="037" NAME="Predsednica">
Razprava se je zaključila.
<P>
Glasovanje bo potekalo v četrtek, 19. februarja 2009.
<P>
(Seja je bila prekinjena ob 10.10 in se je nadaljevala ob 10.35)
<P>
Pisne izjave (člen 142)
<SPEAKER ID="038" NAME="Christine De Veyrac  " AFFILIATION="PPE-DE">
v pisni obliki. - (FR) Gospe in gospodje, presrečna sem, da v Parlamentu končno razpravljamo o vprašanju razširitve obsega znižanja stopenj DDV v državah članicah za širok razpon blaga in storitev.
<P>
Besedilo, ki ga je Evropska komisija predstavila 28. januarja 2009, predlaga uporabo nižje stopnje DDV za več kategorij dejavnosti, posebej za gostinsko industrijo.
<P>
To je ukrep, ki sem si ga želela in h kateremu pozivam že nekaj let. Po več letih nedejavnosti upam, da se lahko države članice vsaj strinjajo o tem ukrepu.
<P>
Predlog Evropske komisije sledi zgledu nemške deklaracije z dne 20. januarja, ki navaja, da ne nasprotuje več uvedbi nižje stopnje v tem sektorju. To naključje nam vzbuja upanje, da bo prišlo do pomembnih sprememb.
<P>
Menim, da bi takšen ukrep - če bi stopil v veljavo v časih obstoječe krize - omogočil višje plače delavcev v tem sektorju in lastnikom restavracij dal priložnost, da zaposlijo več ljudi.
<P>
Besedilo, o katerem glasujemo danes, mora posredovati močan signal v tem smislu.
<P>
Hvala za pozornost.
<SPEAKER ID="039" NAME="Nathalie Griesbeck  " AFFILIATION="ALDE">
v pisni obliki. - (FR) Našim sodržavljanom davčna uskladitev predstavlja osnovno varovalo v boju proti ekonomski neenakosti in socialnemu dampingu v Evropi. Svet pozivam, da deluje v tej smeri.
<P>
Kljub temu se zdi jasno, da lahko ukrepi, povezani z odstopanjem od običajnih stopenj DDV, v nekaterih primerih - upoštevajoč značilne gospodarske in socialne okoliščine posamezne države članice - delujejo kot vzvod za storitve, ki se zagotavljajo na lokalni ravni, vključno z delovno intenzivnimi storitvami. Prav tako sem zelo zadovoljna, da ta predlog direktive omogoča uporabo nižjih stopenj DDV za nekatere storitve, povezane z gradbenim sektorjem, kot tudi gostinske storitve.
<P>
Rada bi se tudi zahvalila Komisiji in ob tem poudarila tehnične prilagoditve, ki smo si jih mi in člani Medskupine za družino in zaščito otroštva vedno želeli v zvezi z uporabo nižjih stopenj DDV za osnovne izdelke za otroke, zlasti otroške plenice, ki so zelo pomembna postavka v proračunih mladih družin. Enako velja za nekatero opremo za invalide; te določbe gredo v pravo smer.
<SPEAKER ID="040" NAME="Mieczysław Edmund Janowski" AFFILIATION="UEN">
v pisni obliki. - (PL) Vprašanje obdavčitve sodi v delokrog držav članic. Vendar pa morajo veljati enotni okviri, ki jamčijo, da je zakonodaja tako pregledna kot nedvoumna in da trg deluje povezovalno in tekoče. Prebivalci moje države ne morejo razumeti, zakaj na Irskem in v Veliki Britaniji velja ničodstotna stopnja DDV na otroške artikle, v Luksemburgu 3-odstotna, na Poljskem pa naj bi se po pričakovanjih dvignila s 7 % na 22 %.
<P>
Zdaj ko preživljamo bolečo gospodarsko krizo, je nujno poiskati rešitve, ki bodo spodbudile rast produktivnosti in zaposlovanja. Uskladitev oprostitev DDV je zato zelo priporočljiva, da se izognemo vsakršni diskriminaciji, ki bi lahko bila posledica izvajanja tega davka. Znižanje stopenj DDV za delovno intenzivne storitve na lokalnih trgih, vključno z gostinskim sektorjem, bi morali razumeti kot zelo pozitiven korak, predvsem MSP in obrtniki. Seveda bodo nižji stroški v korist tudi potrošnikom. Poleg tega naj bi pobuda omejila "neformalno ekonomijo" in neprijavljeno delo. Zato podpiram poenostavljene in razjasnjene določbe Direktive 2006/112/ES, direktive o DDV, saj je njihov cilj zagotoviti enakovreden položaj državam članicam. Obstoječa situacija kaže, da bi se izplačalo imeti nepristransko razpravo o smiselnosti uporabe davka na blago in storitve v doslej uporabljani obliki. V nekaterih državah, na primer v ZDA, se uporabljajo drugačne oblike posredne obdavčitve, ki splošno gledano vodijo v bolj dinamično, prilagodljivo in učinkovito gospodarstvo. O tem sem govoril že pred časom.
<SPEAKER ID="041" NAME="Véronique Mathieu  " AFFILIATION="PPE-DE">
v pisni obliki. - (FR) V času, ko se Evropa sooča z obsežno gospodarsko krizo, bo sprejetje tega poročila omogočilo oživitev storitvenega sektorja, in sicer se države članice naproša, da sprejmejo nižjo stopnjo DDV v višini 5 % za delovno intenzivne storitve in storitve, ki se zagotavljajo na lokalni ravni. To bi vplivalo na gostinsko dejavnost, storitve oskrbe na domu in frizerske salone.
<P>
Oprostitve DDV morajo biti usklajene, saj je trenutno 11 držav članic upravičenih do odstopanj in uporabe nižjih stopenj, na primer v gostinski dejavnosti.
<P>
Nižja stopnja DDV bo koristila stopnji zaposlenosti in pripomogla k boju proti sivi ekonomiji kot tudi spodbudila lokalno povpraševanje.
<P>
Po mojem mnenju bi morali iti še dlje in razmisliti tudi o nižji stopnji za kulturne izdelke, kot so CD-plošče ali video posnetki, ter za okolju prijazne izdelke, na primer zelene avtomobile ali energetsko učinkovite stavbe. Nižja stopnja DDV bo v nekaterih sektorjih pomagala okrepiti aktivnost MSP, obenem pa spodbujala vzpostavitev gospodarstva, ki je okolju prijaznejše.
<SPEAKER ID="042" NAME="Rovana Plumb  " AFFILIATION="PSE">
v pisni obliki. - (RO) Julija 2008 je Evropska komisija sprejela predlog o uporabi nižjih stopenj DDV po letu 2010.
<P>
Sektorji, v katere je bil pretežno usmerjen ta ukrep, so delovno intenzivne storitve in storitve, ki se zagotavljajo na lokalni ravni lokalnim potrošnikom, kot so storitve, povezane s stanovanjskim sektorjem in prenovo stanovanjskih ogrevalnih sistemov, kot tudi storitve, povezane z osebno nego in gostinsko industrijo.
<P>
Predlog je tudi del pobude "Akt za mala podjetja", katerega namen je spodbuditi dejavnost v več kot 23 milijonih malih in srednje velikih podjetij v EU s ciljem razvoja gospodarstva in ustvarjanja novih delovnih mest.
<P>
Podpiram to poročilo, saj preudarno usmerjena znižanja stopnje DDV nudijo določene koristi, kot na primer sredstvo za oblikovanje davčnega sistema, ki spodbuja nastanek delovnih mest, povečuje produktivnost in zmanjšuje sivo ekonomijo, zlasti v obstoječi finančni krizi.
<P>
Komisijo pozivam, da budno spremlja uporabo teh nižjih stopenj DDV v državah članicah, da bi zagotovila tekoče delovanje notranjega trga. Čestitam poročevalki.
<SPEAKER ID="043" NAME="José Ribeiro e Castro  " AFFILIATION="PPE-DE">
v pisni obliki. - (PT) Današnja razprava in glasovanje o znižanih stopnjah DDV bosta poslala jasen signal Svetu, ki se ujema s tistim, kar Medskupina za družino in zaščito otroštva poudarja že več let. Med različnimi spremembami, ki jih podpiram, bi izpostavil tiste, ki neposredno zadevajo otroško blago. To je pomemben ukrep, ki podpira družine z otroki in jim omogoča, da zmanjšajo nepošteno davčno breme, ki ga morajo nositi. Pozdravljam predlog Komisije, da enkrat za vselej naredi konec nesmiselni razpravi o plenicah in otroških sedežih za otroke. Obenem pa je pomembno tudi, kot je trdila skupina Evropske ljudske stranke (Krščanskih demokratov) in Evropskih demokratov, da se nižje stopnje DDV uporabijo za otroško obutev in oblačila v vsej EU, ne samo v državah članicah, kjer je ta sistem prisoten od leta 1991. Pozivamo Svet, da naj ne zaostaja za Parlamentom in da naj stori, kar je potrebno, da bodo razumljene zakonite potrebe in želje družin. Upam, da smo končno uspešno zaključili dolg boj ter prišli do konca zahtevi civilne družbe in poslancev tega parlamenta, da se branijo davčne pravice družin, ki ne bi smele biti kaznovane zaradi otrok, ki jih vzgajajo, podpirajo in izobražujejo.
<SPEAKER ID="044" NAME="Bogusław Rogalski  " AFFILIATION="UEN">
v pisni obliki. - (PL) Zagotovitev enakopravnega položaja vsem državam članicam ter izboljšanje preglednosti in kohezije znotraj meja EU so ključnega pomena, saj bodo nižje stopnje DDV omogočila tekoče delovanje notranjega trga.
<P>
Državam članicam bi moralo biti omogočeno, da uporabijo nižjo stopnjo DDV, na primer za storitve, ki se zagotavljajo na lokalni ravni. O uporabi nižje stopnje bi morale vsekakor odločati države članice same, davčni sistem pa bi moral spodbujati zaposlovanje, povečati produktivnost in omejiti "neformalno ekonomijo". Prav tako je nujna uskladitev oprostitev DDV, saj bo pripomogla k uravnoteženemu in enotnemu pristopu držav članic in preprečila neželene učinke uporabe teh stopenj DDV.
<P>
Znižanje stopenj DDV za storitve, ki se zagotavljajo na lokalni ravni, in delovno intenzivne storitve bi moralo imeti pozitiven učinek, ker bo znižalo stopnjo neprijavljenega dela, obenem pa tudi odvračalo od tovrstnega dela in povečalo povpraševanje v okviru formalne ekonomije. Vendar če želimo, da nižje stopnje ne bodo škodovale nemotenemu delovanju notranjega trga, jih moramo uporabljati previdno.
<P>
Politični cilj znižanja stopnje DDV je zmanjšati neprijavljeno delo in morebitna upravna bremena.
<SPEAKER ID="045" NAME="Eoin Ryan  " AFFILIATION="UEN">
v pisni obliki. - Znašli smo se v globalni krizi, ampak v globalni krizi, ki udari lokalno. Pretres se je začel na drugi strani Atlantika, vendar je vplival na naša mesta, kraje in vasi. Ukrepi, ki smo jih uvedli za boj proti krizi in sanacijo našega poškodovanega gospodarstva, ne smejo biti usmerjeni samo na nacionalno in mednarodno raven, temveč tudi regionalno in lokalno.
<P>
Razširitev nižjih stopenj DDV na storitve, ki se zagotavljajo na lokalni ravni, in delovno intenzivne storitve je pozitiven korak v tej smeri. Gre za pragmatično odločitev, ki lahko stimulira lokalno gospodarstvo ter spodbudi lokalna podjetja in industrijo, ne da bi posegala v ustrezno delovanje notranjega trga.
<P>
Upam, da je ta ukrep lahko del širšega pristopa, ki so ga zavzele EU in nacionalne oblasti, da bi spodbudile lokalno potrošnjo, vzpostavile lokalna gospodarstva in zgradile zaupanje potrošnikov.
<P>
Takšen pristop bi imel pozitiven vpliv na mala in srednje velika podjetja. To je ključnega pomena, saj MSP predstavljajo 99 % vseh evropskih podjetij, njihov sektor pa v trenutni klimi trpi. Verjamem, da sta krepitev in podpiranje sektorja MSP ključna, da se naša gospodarstva spet postavijo na noge in da bomo lahko gradili za trajnostno gospodarsko in socialno prihodnost.
<SPEAKER ID="046" NAME="Marianne Thyssen  " AFFILIATION="PPE-DE">
v pisni obliki. - (NL) Gospa predsednica, gospe in gospodje, Evropski parlament že več let zagovarja razširitev seznama blaga in storitev, za katere bi lahko poljubno uporabili nižjo stopnjo DDV. Poziv v državah članicah k nižji stopnji DDV, med drugim za gostinske storitve, gradbene prenove in majhna popravila, kot so čevljarska popravila, je vse glasnejši.
<P>
Za to obstajajo trije razlogi. Evropska uskladitev predpisov o stopnjah DDV spodbuja preglednost in tekoče delovanje notranjega trga ter deluje kot spodbuda v boju proti nezakonitemu delu. Poleg tega se končno veselimo konca zaporednih poskusnih obdobij in pravne gotovosti za težavo, ki je prisotna že zelo dolgo. V časih krize so lahko ti ukrepi pomembna spodbuda za številne industrije.
<P>
Zato podpiram poročilo gospe van den Burg in se veselim političnega dogovora 10. marca v Svetu Ecofin.
