<CHAPTER ID="004">
Izjave predsedstva
<SPEAKER ID="009" NAME="Predsednik">
Druga informacija je ta, da iz držav v naši širši soseščini, Bahrajna, Sirije in Jemna, prihajajo zaskrbljujoče novice. V vseh teh državah so uporabili silo za zatrtje demonstracij ljudi, ki zahtevajo demokratične spremembe.
<P>
Vlade, ki proti lastnim državljanom uporabijo puške, izgubijo vso demokratično legitimnost. Nasilje je treba ustaviti, odgovorne pa postaviti pred sodišče.
<P>
Naslednja informacija: rad bi vas obvestil, da smo danes prejeli obvestilo o odstopu enega od naših kolegov, gospoda Thalerja, z mesta poslanca Parlamenta. Še en poslanec, gospod Strasser, je sporočil svojo namero, da v naslednjih dneh odstopi kot poslanec Parlamenta. Tretji poslanec, gospod Severin, je zapustil Skupino naprednega zavezništva socialistov in demokratov v Evropskem parlamentu in postal samostojni poslanec.
<P>
Ti odstopi so posledica resnih obtožb, ki so se pojavile v medijih, o neprimernem ravnanju nekaterih poslancev tega parlamenta. Danes zjutraj sem sklical nujni sestanek predsedstva, na katerem smo razpravljali o tem. Zvečer se bomo sestali še enkrat in nadaljevali razpravo.
<P>
V imenu predsedstva Evropskega parlamenta in verjetno tudi v imenu večine kolegov poslancev tega parlamenta lahko povem, da smo odloči voditi politiko nične strpnosti do dejanj, ki so pripeljala do odstopov naših kolegov poslancev.
<P>
(Aplavz)
<P>
Kot predsednik, ki ste ga izvolili, gospe in gospodje, bom odločno branil integriteto tega parlamenta in vseh njegovih poslancev. Rad bi vas opozoril na veliko javno odgovornost, ki jo imamo kot predstavniki, ki so jih izvolili ljudje. Državljani so nam poverili pravico, da v njihovem imenu izvajamo pooblastila. To zaupanje moramo upravičiti. Predsedstvo se je odločilo, da se moramo učiti iz tega nesrečnega dogodka. Parlament poskuša dognati vsa dejstva. V celoti bomo sodelovali z vsemi pristojnimi organi, da pojasnimo vse, kar se je zgodilo, in preverimo vse informacije. Na zahtevo predsedstva bom v stiku z nacionalnimi ministri za zunanje zadeve držav zadevnih poslancev, da ugotovimo, kakšne ukrepe nameravajo sprejeti pravosodni organi teh držav.
<P>
V Parlamentu moramo poskrbeti za okrepitev našega notranjega kodeksa ravnanja pri tovrstnih zadevah v prihodnje, in to vključuje ostrejše sankcije. Menimo, da nedavni dogodki kažejo potrebo po pravno zavezujočem kodeksu ravnanja za lobije, ki delujejo v institucijah Evropske unije.
<P>
(Aplavz)
<P>
Sproti vas bom obveščal o dogajanju.
<SPEAKER ID="010" NAME="Sonia Alfano" AFFILIATION="ALDE">
(IT) Gospod predsednik, gospe in gospodje, želela sem govoriti, preden ste poudarili, da Parlament odločno poziva k odstopu drugega poslanca, zadnjega, ki še ni odstopil.
<P>
Zahvaljujem se vam in Parlamentu za trdno in odločno odločitev za izvajanje politike nične strpnosti, ker gre za verodostojnost vseh v tem parlamentu, predvsem pa ne smemo pozabiti, da zastopamo 500 milijonov državljanov in ne lobijev. Hvala.
<SPEAKER ID="011" NAME="Bruno Gollnisch" AFFILIATION="NI">
(FR) Gospod predsednik, v celoti odobravam vašo strogost. Upam, da bo veljala tudi za novinarje, ki ne bi smeli delovati z namenom, da izzovejo prekršek, in ki tudi resno kršijo etična načela. Kar pa zadeva ostalo, je ta parlament preveč zavezan domnevi nedolžnosti, da bi lahko bolj podrobno komentiral te zadeve.
<SPEAKER ID="012" NAME="Hans-Peter Martin" AFFILIATION="NI">
(DE) Gospod predsednik, najprej bi rad zagovarjal novinarja. Mislim, da si to, kar se je zgodilo, zasluži pohvalo. Se zavedate, gospod Buzek, da bo primerov še ducat? Bi se nam pridružili in priporočili - kot predlaga Lista Hansa-Petra Martina -, da ti kolegi poslanci odstopijo pred razkritjem v medijih, da bi preprečili nadaljnje škodovanje velikemu evropskemu mirovnemu projektu?
<P>
Zato vas prosim, da predsedstvo razmisli o tej zahtevi in da jo posredujete tudi skupinam.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Gospod predsednik, v izjavi ste navedli, da izražate mnenje predsedstva in večine Parlamenta. To je mnenje celotnega Evropskega parlamenta. Nasprotujemo dejanjem naših nekdanjih kolegov poslancev. Hvala.
<SPEAKER ID="014" NAME="Martin Schulz" AFFILIATION="S&amp;D">
(DE) Gospod predsednik, ne bi prosil za besedo, če ne bi šlo za predzadnji govor. Menim, da nična strpnost velja za vse poslance tega parlamenta. Zato bi rad postavil naslednje vprašanje in prosil za jasen odgovor. Ali lahko potrdite, gospod predsednik ali pa generalni sekretar Parlamenta, da mora gospod Martin v skladu s sodbo Sodišča Evropskih skupnosti v zvezi z nepravilnim računovodenjem Evropskemu parlamentu plačati 168 000 EUR?
<P>
(Aplavz)
<SPEAKER ID="015" NAME="Predsednik">
Gospe in gospodje, predlagam, da preidemo na naslednje točke dnevnega reda.
