<CHAPTER ID="018">
Razmere v Slonokoščeni obali (razprava) 
<SPEAKER ID="624" NAME="Predsednica">
Naslednja točka je izjava podpredsednice Komisije in visoke predstavnice Unije za zunanje zadeve in varnostno politiko o razmerah v Slonokoščeni obali.
<SPEAKER ID="625" NAME="Catherine Ashton">
podpredsednica Komisije in visoka predstavnica Unije za zunanje zadeve in varnostno politiko. - Gospa predsednica, razmere v Slonokoščeni obali so zelo negotove, saj so v nevarnosti življenja - življenja državljanov Slonokoščene obale, pa tudi številnih Evropejcev, ki živijo in delajo v tej državi.
<P>
Menim, da gre za pomembne zadeve, ne samo za vlogo, ki jo ima Slonokoščena obala v Afriki, temveč tudi za obširna prizadevanja mednarodne skupnosti v zadnjih 10 letih za podporo reševanju kriznih razmer in povečanje stabilnosti. Na predsedniške volitve so čakali že več let. Nazadnje gre zasluga prebivalcem Slonokoščene obale, delu Združenih narodov ob podpori mednarodne skupnosti ter zlasti, moram reči, Evropski uniji in posredniku, predsedniku Burkine Faso, Blaisu Compaoreju, da so bile te volitve končno izvedene.
<P>
Vsi kandidati so se vnaprej dogovorili o temeljnih pravilih glede volitev. To je vključevalo posebno vlogo posebnega predstavnika generalnega sekretarja ZN, gospoda Choija, pri potrjevanju rezultatov volitev. V državo je bila poslana evropska misija za opazovanje volitev, ki jo je vodil gospod Cristian Preda, poslanec Evropskega parlamenta. Zahvaljujem se mu za njegovo delo in mislim, da bo kmalu imel besedo. Ugotovili so, da so volitve potekale v demokratičnih razmerah. Zahvaljujem se in čestitam gospodu Predi in njegovi ekipi za njihov pogum in odlično opravljeno delo v težkih okoliščinah.
<P>
Rezultate je razglasila neodvisna volilna komisija, potrdil pa jih je posebni predstavnik generalnega sekretarja ZN. S predsednikom Barrosom sva bila med prvimi, ki sva predsedniku Ouattari čestitala za zmago. Mednarodna skupnost ga je soglasno priznala. ECOWAS in Afriška unija sta bila v svojem sporočilu kristalno jasna. Gospod Ouattara je zakoniti predsednik Slonokoščene obale. Tretjega decembra je bila parlamentarna skupščina AKP-EU prav tako nedvoumna v svoji izjavi.
<P>
Pozivamo vse politične sile v Slonokoščeni obali, naj spoštujejo volilni rezultat, pokažejo odgovornost in se izogibajo nasilju. Zdaj je treba vsa prizadevanja osredotočiti na to, da bi dosegli miren prenos oblasti. V resolucijah ZN so predvideni usmerjeni ukrepi proti tistim, ki ovirajo miren prehod in volitve.
<P>
Afriški organi so že uporabili sankcije za Slonokoščeno obalo. EU je pripravljena prevzeti svoje odgovornosti v zvezi z usmerjenimi ukrepi, in to smo ta teden na Svetu z zunanjimi ministri EU jasno povedali, pripravljeni pa smo tudi sprejeti ukrepe v podporo zakonito izvoljenim oblastem.
<P>
Dogajanje v Slonokoščeni obali tesno spremljajo številni akterji in javno mnenje, zlasti v Afriki in še posebej v sosednjih državah, številne od katerih so tudi v pokonfliktnih razmerah in doživljajo težak demokratični prehod. Izid sedanje ustavne krize v Slonokoščeni obali bo močno sporočilo za vse sile na Afriški celini, tako za tiste, ki so za demokracijo, kot za tiste, ki so proti.
<P>
Odziv Evropske unije na to krizo je bistven. Ker smo pomemben akter v mednarodni skupnosti, se bo naša vloga okrepila in naša verodostojnost kot svetovne zagovornice demokracije izboljšala, če bo lahko naše ukrepanje prispevalo k mirnemu prenosu oblasti v skladu z voljo prebivalcev Slonokoščene obale, jasno izraženo na svobodnih in poštenih volitvah.
<SPEAKER ID="626" NAME="Cristian Dan Preda" LANGUAGE="FR">
Gospa predsednica, baronica Ashton, res sem bil v Slonokoščeni obali in vodil misijo Evropske unije za opazovanje volitev.
<P>
Najprej bom opozoril na pogum in predanost opazovalcev iz 26 držav, več kot 100 ljudi, 120 opazovalcev, ki so bili na terenu in ki so opravili čudovito delo. Predvsem so opazili, da so državljani Slonokoščene obale več ali manj povsod govorili: "Naveličani smo." To je bila ključna beseda, refren, ki je v resnici pomenil, da volitve vidijo kot konec politične krize. Vsi so želeli, da je s temi volitvami vsega tega konec.
<P>
Obstaja izjema, odhajajoči predsednik, gospod Gbagbo, ki je zavrnil predajo oblasti in poskrbel za preprečitev, da bi se ta kriza končala, ko je ustanovil pristranski ustavni svet, ki je preprosto kar razveljavil rezultate, ki so bili ugodni za njegovega nasprotnika. To pomeni, da imamo danes namesto miru, namesto izhoda iz krize še bolj zapleteno krizo ob že tako negotovem ravnotežju in zdaj še začetku spopadanja.
<P>
Nadalje bi rad povedal, da se je zdaj že res zelo težko izogniti spopadu. Pogledati je treba samo, kaj se je zgodilo z glasovanjem v vojašnicah, pri prvem in pri drugem glasovanju. Žal se spopadamo z izredno občutljivimi razmerami.
<P>
Ne želim končati, ne da bi zahvalil baronici Ashton za njeno predanost reševanju te zadeve.
<P>
Rad bi ji postavil vprašanje, saj sem slišal, da je Svet napovedal, da bodo kmalu sprejeti omejevalni ukrepi: je mogoče reči, kdaj bodo ti omejevalni ukrepi sprejeti?
<SPEAKER ID="627" NAME="Véronique De Keyser">
v imenu skupine S&D. - (FR) Gospa predsednica, najprej bi rada čestitala kolegu poslancu gospodu Predi in njegovi ekipi za izredno delo, ki so ga opravili. Rada bi čestitala tudi baronici Ashton, visoki predstavnici Unije za zunanje zadeve in varnostno politiko, za odločnost, ki jo je pokazala celotni mednarodni skupnosti pri opazovanju teh volitev. Tistim, ki smo povsem predani misijam za opazovanje volitev, ki so izredno orodje za spodbujanje demokracije v državah, je dejstvo, da je prišlo do takega hitrega in odločnega odziva na poskus, da bi si nezakonito prisvojili rezultate volitev, ogrelo naša srca in upamo, da se bo to zgodilo tudi v drugih primerih, če bodo razmere kdaj žal kaj takega zahtevale.
<P>
Rada bi tudi povedala - ker so mi to dovoljkrat dejali -, da predsednik Ouattara ni kandidat Evrope. Sodelovala je celotna mednarodna skupnost, kar je izredno: Afriška unija, Gospodarska skupnost zahodnoafriških držav (ECOWAS), Združeni narodi, Evropa in tako naprej soglasno, in to je zgodovinski mejnik.
<P>
Glede tega, da želi gospod Ouattara svoje borce postaviti na ulice, sem seveda nekoliko bolj zaskrbljena, saj ne vidim mirne rešitve na ulicah, kjer sile merijo moči. Rada bi omenila dokument, ki ga snujejo v državah AKP in o katerem so že razpravljali v Kinšasi na zadnjem srečanju AKP, ki smo se ga nekateri udeležili. Njegov naslov je izreden: "Izzivi za prihodnost demokracije in spoštovanje ustavnega reda". Sestavila sta ga afriški in evropski predstavnik. V tem besedilu je veliko pravnih zadev in tri strani so posvečene delitvi oblasti, če ena od strani poskuša nezakonito prevzeti oblast. Na teh treh straneh je opisana pot, po kateri je treba iti, da bi preprečili, da bi se razmere spremenile v prelivanje krvi. Prelivanja krvi se verjetno ne da preprečiti na ulicah, temveč morda s pogajanji, katerih cilj je delitev neke oblike oblasti. Seveda je potreben najprej pritisk za zagotovitev, da bo zmagovalec priznan.
<P>
Svetujem vam, da ta dokument preberete. Je zelo poučen in iz njega sem spoznala, da afriška politična kultura sicer ne ve veliko o demokraciji, vsekakor pa veliko ve o tem, kako se pogajati.
<SPEAKER ID="628" NAME="Marielle De Sarnez">
v imenu skupine ALDE. - (FR) Gospa predsednica, samo nekaj ur je, kar so Ouattarovi privrženci dosegli sedež vlade in radio in televizijo Slonokoščene obale, in rada bi izrazila svojo zaskrbljenost, saj je nevarnost spopadov res precejšnja in povsem resnična.
<P>
Naša glavna odgovornost ta večer je, da pozovemo k miru in dialogu. Toda to je tudi odgovornost glavnih voditeljev Slonokoščene obale. Tako odhajajoči predsednik kot novoizvoljeni predsednik morata storiti vse, kar lahko, za preprečitev ponovnega izbruha nasilja v državi, ki že leta veliko preveč trpi. To je prvo sporočilo.
<P>
Drugo sporočilo je, da je mednarodna skupnost, seveda Evropa, pa tudi Afriška unija, že od začetka soglasna. Mobilizirala se je, da bi zagotovila spoštovanje volilnega rezultata. S tem pritiskom je treba nadaljevati in treba je uporabiti sankcije. Laurent Gbagbo mora sprejeti poraz. Alassane Ouattara si mora neumorno prizadevati za spravo njegovega ljudstva. Z naše strani je nujno, da ne popustimo v svojih prizadevanjih, dokler se razmere ne stabilizirajo.
<P>
Rada bi se vam vnaprej zahvalila, visoka predstavnica, da boste posredovali ta sporočila, zlasti ta večer.
<SPEAKER ID="629" NAME="Isabelle Durant">
v imenu skupine Verts/ALE. - (FR) Gospa predsednica, tako kot moji predhodniki tudi sama obžalujem resnost današnjih razmer, akutno politično krizo in tudi nevarnost spopadov, ki lahko izbruhnejo v naslednjih urah. Zato seveda pozdravljam soglasno stališče celotne mednarodne skupnosti in menim, da imamo, poleg potrebe po podpiranju demokracije, odgovornost, da ne samo rešimo prebivalce Slonokoščene obale, temveč tudi da damo jasno sporočilo, da je zamenjava oblasti v Afriki mogoča. Poleg vprašanja samih prebivalcev slonokoščene obale, njihove varnosti in napetosti, ki obstajajo v tej državi in ki bi jo lahko prizadele v naslednjih dnevih in mesecih, se vprašanja nanašajo tudi na sosednje države. Volitve bodo tudi v drugih, sosednjih državah, kjer bi lahko prišlo do vprašanja menjave odhajajočega predsednika in novega predsednika.
<P>
Menim, da je izredno pomembno, da lahko v Slonokoščeni obali, ne da bi prejudicirali rezultat, o vprašanju demokratične menjave odločijo na miren način, s pogajanji, ob podpori mednarodne skupnosti in v nasprotju z vsemi tistimi, ki bi ob tej priložnosti povzročili prelivanje krvi ali vsaj vzeli civilno prebivalstvo za talce. To je pomembno ne samo zato, ker so ti že dovolj pretrpeli, temveč tudi zato, ker bo to zgled za sosednje države, in seveda imam v mislih Kongo, ki bo v naslednjem letu, letu 2011, nedvomno v volilnem obdobju.
<P>
Pozdravljam vaše izjave o tem, kako spremljati, izvajati in ohranjati pritisk v naslednjih mesecih, da bi ohranili mir.
<SPEAKER ID="630" NAME="Elie Hoarau">
v imenu skupine GUE/NGL. - (FR) Gospa predsednica, gospe in gospodje, vsi smo zaskrbljeni zaradi hude krize v Slonokoščeni obali.
<P>
Seveda mednarodna skupnost soglasno obsoja odločitev ustavnega sveta te države o izpodbijanju volilnih izidov, ki jih je uradno razglasila neodvisna volilna komisija, s čimer krši volilni zakonik.
<P>
Evropska unija, Združeni narodi (ZN), Afriška unija, Skupna parlamentarna skupščina AKP-EU, Gospodarska skupnost zahodnoafriških držav (ECOWAS) in seveda kmalu Evropski parlament zahtevajo spoštovanje uradne razglasitve volilnih rezultatov in namestitev novega predsednika republike, ki ga je priznala neodvisna volilna komisija, ki je, naj vas opomnim, organ, ki so ga potrdili ZN.
<P>
Vse politične skupine Evropskega parlamenta so v skupni izjavi izrazile svoje strinjanje s temi odločilnimi vprašanji. Pozvale so tudi k ukrepom za omejitev kakršnega koli povečevanja napetosti v tej državi, ki bi lahko vodilo v državljansko vojno, kar bi bila za Slonokoščeno obalo človeška, socialna in gospodarska katastrofa, ki jo je seveda treba na vsak način preprečiti.
<SPEAKER ID="631" NAME="Salvatore Iacolino" AFFILIATION="PPE">
(IT) Gospa predsednica, baronica Ashton, gospe in gospodje, demokracija je vrednota, o kateri se ne pogaja, prav tako pa se ne pogaja o rezultatih javnega soglasja: udeležba, zastopanost in suverenost ljudstva so merilo zrelosti demokratičnega sistema. Dogodki v Slonokoščeni obali, o katerih so opazovalci objektivno poročali, resno škodujejo volilnemu procesu, ki bi se moral že končati.
<P>
Izbira ljudi je bila jasna in nedvoumna, pa vendar odhajajoči, a še delujoči voditelj vlade, gospod Gbagbo, še vedno ni bil zamenjan s prihajajočim voditeljem, gospodom Outtaro. To je nesprejemljivo za Evropski parlament, prav tako pa za kogar koli, ki verjame v pravico.
<P>
S politično manipulacijo je ustavni svet potrdil mandat odhajajočemu voditelju, ki je žal še vedno aktualni predstavnik Slonokoščene obale. Zaradi vsega tega obstaja nevarnost povečanja napetosti in nemirov, ki jih ni lahko obvladovati. Skupina Evropske ljudske stranke (Krščanskih demokratov) ne more sprejeti, da je glas ljudstva povožen s takimi machiavelističnimi manevri.
<P>
Zato zahtevamo, da se državljanom, ki so svobodno izrazili svojo izbiro s soglasjem, omogoči, da jim vlada oseba, ki so jo vsi soglasno izbrali. Združeni narodi nas pri tem podpirajo. Seveda zahtevamo, da se ta težka kriza konča v razumno kratkem času, in zaupamo avtoritativnemu posredovanju baronice Ashton, da lahko Evropa govori s pooblastili in prestižem prek najvišjega urada v mednarodnih odnosih.
<SPEAKER ID="632" NAME="Kader Arif" AFFILIATION="S&amp;D">
(FR) Gospa predsednica, visoka predstavnica, gospe in gospodje, volitve v Slonokoščeni obali so se ravnokar končale.
<P>
Mednarodna skupnost je strpno dopuščala, da jih je režim Laurenta Gbagba leto za letom prelagal. Ta zaporedna poročila so mnoge med nami opozorila na težave, v katerih smo se znašli zdaj, toda globoko v nas smo upali, da bo prevladal demokratični duh v državi, ki je veliko pretrpela zaradi neplodnih in nesprejemljivih konfrontacij, ki se nanašajo zlasti na koncept nacionalnosti Slonokoščene obale.
<P>
Mednarodna skupnost in zlasti Evropska unija okoli baronice Ashton in prek kolega poslanca gospoda Prede se je mobilizirala in zagotovila, da so te volitve potekale v najboljših možnih razmerah, pregledno in brez nasilja. To je treba pohvaliti.
<P>
Glede na mir, ki je prevladoval, in ozračje medsebojnega spoštovanja med kandidati nas je med volilno kampanjo navdalo upanje, da bodo vse strani sprejele rezultat. Danes je odhajajoči predsednik žal zavrnil demokratični rezultat, dobljen z volitvami.
<P>
Jutri bom zato, tako kot moji kolegi poslanci, glasoval za poziv gospodu Gbagbu, naj sprejme, da je to, kar razume kot nesrečo ali zaroto, v resnici nič drugega kot volja večine njegovih državljanov. Ne more se držati oblasti, ne da bi se vprašal o delu svoje lastne bojevniške preteklosti, v kateri se je zdelo, da je bil, ko je bival v Evropi, človek, ki je prinesel na novo pridobljeno svobodo in demokracijo, vzpostavljeno v njegovi državi.
<P>
Predstavnik Združenih narodov v Slonokoščeni obali je pogumno prevzel svojo vlogo in razglasil rezultate volitev.
<P>
Kot prvi podpredsednik Skupne parlamentarne skupščine AKP-EU bi rad tudi poudaril, da smo na zasedanju 3. decembra v Kinšasi sprejeli izjavo o odločni obsodbi odločitve ustavnega sveta Slonokoščene obale, da razveljavi rezultate.
<P>
Ta izjava je bila sprejeta poleg jasnega in nedvoumnega stališča, ki so ga zavzeli voditelji držav članic Gospodarske skupnosti zahodnoafriških držav (ECOWAS) in Afriške unije. Danes režima gospoda Gbagba ne želijo niti državljani, ne podpirajo ga sosedi in ne sprejema ga mednarodna skupnost. Čas je torej, da sprejme zmago Alassana Ouattare, demokratično izvoljenega predsednika Slonokoščene obale, ki mu mora biti čim prej omogočeno, da prevzame odgovornost, ki so mu jo poverili njegovi ljudje.
<P>
Gospa predsednica, visoka predstavnica, gospe in gospodje, na koncu bi rad pozval Evropsko unijo, naj prevzame svojo vlogo in s sredstvi, ki jih ima na razpolago, prepriča Laurenta Gbagba in njegovo nezakonito vlado, naj sprejmejo, da je igre konec. Ne bomo dovolili, da njegova trma pripelje do kaosa v Slonokoščeni obali.
<SPEAKER ID="633" NAME="Charles Goerens" AFFILIATION="ALDE">
(FR) Gospa predsednica, če ne bi bilo ega gospoda Gbagba, bi bila Slonokoščena obala vir navdiha za vse države v razvoju, ki hrepenijo po demokraciji.
<P>
Dejansko so prebivalci Slonokoščene obale na zadnjih volitvah pokazali veliko politično zrelost. Poleg tega mednarodna telesa, začenši z Združenimi narodi, niso niti najmanj navdušena nad zadnjimi mahinacijami človeka, ki ne zna izgubljati. Gospod Gbagbo mora stran. Ni drugega načina za to, da bi ohranil še kanec dostojanstva, ki mu je ostal.
<P>
Do zdaj se je Evropska unija odzivala ustrezno, zlasti kar zadeva usmerjene sankcije. Sankcije ne smejo biti naložene ljudem, ki so se zgledno izrazili, temveč gospodu Gbagbu in tistim, ki so mu blizu.
<P>
Moje vprašanje baronici Ashton je: "Kakšne ukrepe nameravate sprejeti, če se bodo razmere izrodile in bodo zaradi uporabe sile ogroženi državljani Slonokoščene obale in izseljenci, ki živijo v Slonokoščeni obali? In še, ali menite, da sta ECOWAS in Afriška unija dovolj usposobljena za reševanje tega problema?"
<SPEAKER ID="634" NAME="Niccolò Rinaldi" AFFILIATION="ALDE">
(IT) Gospa predsednica, baronica Ashton, gospe in gospodje, razmere v Slonokoščeni obali so preizkus in ne moremo si privoščiti, da bi na tem preizkusu padli.
<P>
To velja predvsem za Evropsko unijo, ker nikakor ne moremo priznati ukradene zmage in tudi nikakor ne moremo prenehati z največjim možnim pritiskom na voditelje Slonokoščene obale zaradi te velike goljufije. Poleg tega ne bo sprejemljivo, da bi en sam evro evropskih davkoplačevalcev končal pri nezakoniti vladi ali celo šel prek nezakonite vlade, ki ne spoštuje niti najosnovnejših pravil demokracije. Poskrbeti je treba, da se bo Slonokoščena obala tega zavedala.
<P>
Slonokoščena obala je zdaj tudi preizkus za Afriško unijo, ki se s temi razmerami ukvarja na zelo zanimiv način, pri čemer kaže tako trdnost in enotnost, kot si ju še pred 10 ali 15 leti ne bi mogli predstavljati. To je znak, da vprašanja Slonokoščene obale ne bi smeli izkoriščati za obujanje starih stereotipov o tem, da je črna Afrika nezdružljiva z demokracijo.
<P>
Čeprav smo na pragu vsesplošnega nasilja, kar bi bilo katastrofalno, družba v Slonokoščeni obali za zdaj tudi prestaja ta težak preizkus: večino je dala reformističnemu kandidatu, gospodu Ouattari, in zdi se, da se je naučila lekcije velikega pisatelja iz Slonokoščene obale, Ahmadouja Kouroume, ki je leta 1998 izdal knjigo s primernim naslovom "En attendant les votes des bêtes sauvages" (Čakajoč na glasovanje divjih zveri), ki pripoveduje ravno to zgodbo z demokratičnega in zelo slonokoščenskega vidika.
<SPEAKER ID="635" NAME="Elena Băsescu" AFFILIATION="PPE">
(RO) Gospa predsednica, po volitvah v Slonokoščeni obali je prišlo do razmer brez primere, ko sta oba kandidata na predsedniških volitvah razglasila zmago in imenovala vsak svojega predsednika vlade. Obstaja samo en zakonit predsednik: predsednik Ouattara. Menim, da morajo vse politične sile spoštovati voljo ljudi, izraženo na volitvah 28. novembra. To ima že večjo težo, ker so ZN, volilna komisija in številne evropske države priznali opozicijskega voditelja kot upravičenega zmagovalca.
<P>
Hkrati je obsojanja vredno, da so bili opazovalci EU ustrahovani, zaradi česar so morali svojo misijo končati. Politična nestabilnost ima že precejšnje posledice. Afriška unija se je nedavno odločila, da bo državo začasno izločila iz vseh dejavnosti organizacije. Poleg tega obstaja nevarnost ponovitve državljanske vojne, do katere je prišlo leta 2002.
<P>
Slonokoščena obala lahko torej izbira med dvema potema: eno, ki ohranja demokracijo in nadaljuje z napredovanjem, in drugo, ki pomeni osamitev iz afriške skupnosti.
<SPEAKER ID="636" NAME="Catherine Ashton">
podpredsednica Komisije in visoka predstavnica Unije za zunanje zadeve in varnostno politiko. - Gospa predsednica, kratka bom, ker menim, da je bilo vse, kar bi si lahko želeli povedati, že zelo dobro izraženo. Gospod Preda, še enkrat hvala vam in vaši skupini za pogum in prizadevanje med volitvami. Vse pohvale.
<P>
Imam dve kratki pripombi. Seveda sem ves čas v stiku z Ban Ki Munom. Govorila sva povsem na začetku te krize in razpravljala o tem, kako nezaslišane so razmere, in strinjala sva se, da bova zelo celovito sodelovala. Prav tako skrbim za to, da so preskrbljeni predstavniki EU na terenu: za njihovo varnost imamo pripravljene načrte za izredne razmere, kot si lahko mislite.
<P>
Rada bi tudi odgovorila na konkretno vprašanje, ki je bilo postavljeno glede sankcij. Pričakujem, da bo seznam pripravljen v naslednjih dneh. To želimo izvesti čim prej in še naprej izvajati pritisk, kolikor je mogoče. Obstaja resnična nevarnost, da bo prišlo do nasilja, in resnična nevarnost, da bo prišlo do dvoumnosti glede tega, kaj se dogaja. Biti moramo zelo odločni in zelo jasni ter čim bolj sodelovati z mednarodno skupnostjo, da bomo izvajali čim večji pritisk in da bomo storili vse potrebno za zadovoljivo rešitev. Izredno sem hvaležna za podporo tega parlamenta za delo, ki ga opravljamo.
<SPEAKER ID="637" NAME="Predsednica">
Prejela sem šest predlogov resolucij, predloženih v skladu s členom 110(4) Poslovnika.
<P>
Razprava je končana.
<P>
Glasovanje bo potekalo v četrtek, 16. decembra 2010 ob 12.00.
<P>
Pisne izjave (člen 149)
<SPEAKER ID="638" NAME="Katarína Neveďalová" LANGUAGE="SK">
Gospe in gospodje, 4. decembra sta dva predsedniška kandidata razglasila zmago in zaprisegla. Toda predsedniške volitve ne morejo dati dveh zmagovalcev v eni državi. Razmere v Slonokoščeni obali so zato zelo nevarne, saj se vsi dobro zavedamo, da je ta država, zaznamovana z leti sporov in nasilja, posebej dovzetna za korake, ki bi lahko vodili v ponovitev državljanske vojne, ki je izbruhnila leta 2002 po nasilnem državne udaru.
<P>
O ukrepih mednarodne skupnosti, ki jo na naši strani zastopa Evropska unija, je treba torej pazljivo razmisliti in ne sme se jih preložiti na pozneje, saj bodo imeli odločilen vpliv na življenja prebivalcev te države.
<P>
Zato se povsem strinjam z besedami baronice Ashton. Uvedba sankcij je ena od možnih rešitev EU za kaznovanje tistih, ki ovirajo mirno menjavo političnih elit. Sankcije morajo pripomoči k uveljavljanju volje prebivalcev Slonokoščene obale. Toda ne smemo pozabiti na lokalne prebivalce in poskušati moramo izboljšati njihovo varnost, da bodo lahko živeli v svobodni in demokratični državi.
