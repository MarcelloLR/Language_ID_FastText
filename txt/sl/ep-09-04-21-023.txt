<CHAPTER ID="023">
Ohranjanje ribolovnih virov s tehničnimi ukrepi (razprava) 
<SPEAKER ID="212" NAME="Predsednik">
Naslednja točka je predstavitev poročila gospoda Visserja v imenu Odbora za ribištvo o predlogu Uredbe Sveta o ohranjanju ribolovnih virov s tehničnimi ukrepi - C6-0282/2008 -.
<SPEAKER ID="213" NAME="Carmen Fraga Estévez" LANGUAGE="ES">
Gospod predsednik, poročevalcu se bi želela zahvaliti, da je poudaril glavne pomisleke, ki so nastali na podlagi predloga Komisije.
<P>
Eden je nova težnja po urejanju posameznih področij vprašanj, ki so stebri skupne politike. Medtem ko ta pristop teoretično lahko razumemo v primeru tehničnih ukrepov, moramo biti zelo previdni in se prepričati, da bodo kasnejši regionalni predpisi omejeni na vidike, ki se nanašajo samo na uporabo in urejanje tehničnih podrobnosti.
<P>
To omenjam, ker je priprava okvirnih predpisov, ki vsebujejo minimalne ukrepe, katerim sledijo različni zakoni za posamezna področja, skupaj z rastočo težnjo po zatekanju h komitologiji, ena od možnosti, ki jih je Komisija pripravljena sprejeti, če bi bila soočena z možnostjo postopka soodločanja za ribolov, kot priznava Generalni direktorat za pomorske zadeve in ribištvo v svoji zeleni knjigi o reformi skupne ribiške politike.
<P>
Prav tako se moramo zavedati, da se ne pogovarjamo o običajni politiki, ampak o skupni politiki, ki zahteva popolno jasnost glede tega, kaj je lahko vključeno v bolj ali manj prikrito predajo nadzora državam članicam ali pretirano teritorializacijo tega, kar bi mogla biti skupna pravila, ki so namenjena neizkrivljanju konkurence in izogibanju diskriminacije med flotami.
<P>
Medtem ko je morda razumno, da najmanjšo velikost zelo lokalnih vrst urejajo regionalni predpisi, bi se ti primeri morali omejiti na najmanjše število; najmanjše velikosti bi kot mere mrež ali merila, v skladu s katerimi se lahko ulov iztovori in proda, morale biti vsesplošne in sprejete v Svetu in Parlamentu.
<P>
Nekatere izmed glavnih sprememb, ki jih uvaja Odbor za ribištvo, prav tako gredo v to smer, s tem ko odbor skuša omejiti uporabo komitološkega postopka le na podrobnosti in vztraja, da bi Svet moral imeti na razpolago pravila za določitev sezonskih zaprtij, dimenzij mrež in ukrepov za odpravo ali zmanjšanje zavržkov, saj razumemo, da mora celotno ribištvo Skupnosti biti zavezano z določenimi pravili, ki so enaka za vse.
<P>
Treba se je spomniti, da je edini pravi skupnostni vidik te politike, ki jo imenujemo "skupna", dostop do trgov, medtem ko politika ohranitve in upravljanja - ne imenujmo je več politika nadzora - pušča določen prostor za manevriranje, da države članice na splošno nimajo pomislekov pri uporabi, ki je v korist njihovih flot in v škodo drugih.
<P>
Pravkar smo bili priča močni zavezi Komisije, da bo nadzor standardizirala in ga spravila pod okvir Skupnosti in težko bi razumeli, kako v nasprotju s tem preostali ukrepi služijo za razdrobitev tega nadzora, ali dejstvo, da se različna pravila ustvarjajo za isto dejavnost, odvisno od tega, kje se izvaja.
<P>
To ogroža celotno verodostojnost skupne ribiške politike in njeno prihodnost kot tako, česar ne bi smeli dopuščati pred reformo leta 2012.
<P>
In kar se tiče spornega pravila "ene mreže", menim, da je Parlament Komisiji ponudil dober alternativni pristop, ki kaže, v katerih primerih bi bil neizvedljiv; zato bi moralo biti sprejemljivo, da se na krov vzame več kot ena ribiška mreža.
<P>
Zato upam, da bo Komisija pokazala rahločutnost za največje skrbi ribiške industrije in našega Odbora za ribištvo.
<SPEAKER ID="214" NAME="Joe Borg">
član Komisije. - Gospod predsednik, zahvaljujem se poročevalki, gospe Fraga, in Odboru za ribištvo za osnutek poročila o predlogu Komisije o tehničnih ukrepih za Atlantik in Severno morje.
<P>
To je zelo tehničen dosje in, kot veste, tehnični ohranitveni ukrepi v Atlantiku in Severnem morju v veliki meri izvirajo iz obstoječih pravil. V zakonodaji Skupnosti se ukrepi pojavljajo v več različnih uredbah: splošni tehnični ukrepi za Atlantik in Severno morje iz leta 1998, dodatna uredba o tehničnih ukrepih za ohranitev trske in osliča; ter letna uredba o celotnem dovoljenem ulovu in kvotah, ki prav tako vsebuje številne tehnične ohranitvene ukrepe. Poleg te pravne zapletenosti so trenutna pravila v nekaterih primerih zelo zapletena, težko jih je izvajati in nadzorovati.
<P>
Komisija je sprejela predlog nove uredbe o tehničnih ohranitvenih ukrepih za Atlantik 4. junija lani. Predlog je bil pripravljen po obširnih posvetovanjih z zainteresiranimi stranmi in državami članicami v letih 2006 in 2007. Vsa pomembna pravila združuje v en sam zakonodajni akt, ki bo tako izboljšal pravno doslednost. Poleg tega predlog želi poenostaviti, razjasniti in racionalizirati različna pravila. Posebna pozornost je bila namenjena poenostavitvi inšpekcijskih pregledov na krovu in zmanjšanju stroškov za ribiče. Prav tako obstajajo dodatna pravila za zmanjšanje količine zavržkov, kot je vzpostavitev pravnega okvira za zaprtja v realnem času, ki že veljajo v Severnem morju.
<P>
Predlagana je nova struktura odločanja, kjer se odločitve na ravni Sveta uporabijo za splošne in temeljne določbe in komitologija za podrobnejše in tehnične določbe, vezane na določeno regijo, s čimer se izognemo mikro upravljanju na politični ravni. Tega novega pristopa vaše poročilo ne podpira, saj spremembe 1, 6, 7, 25 in 26 pozivajo k uredbam Sveta tako za splošna kot podrobna tehnična pravila. Komisija, posebej v okviru reforme skupne ribiške politike, ne želi nadaljevati z ukrepi mikro upravljanja na politični ravni. Vendar je ob upoštevanju navedbe v poročilu glede komitologije Komisija pripravljena preučiti kateri koli postopek, ki bo ob ohranitvi komitologije za regionalna tehnična pravila omogočil obravnavo na Svetu katerega koli vprašanja, ki je bistveno ali politično.
<P>
Komisija lahko delno sprejme spremembi 2 in 3, ki se nanašata na ilustracije ribolovnega orodja, če so potrebne, in na posebne tržne določbe, posebej glede najmanjših velikosti vrst z namenom usklajevanja ukrepov.
<P>
V skladu s politiko zavržkov Komisija predlaga nova pravila za zaprtja v realnem času in nadaljnje določbe za posebne ribolove, da bi zmanjšali prakse nastajanja zavržkov. Oba ukrepa se smatrata za učinkoviti orodji, v smislu zmanjšanja zavržkov pa sta pomembna zato, da se omogoči preobrat od pravil, ki se ukvarjajo z iztovarjanji, na določbe o pravem ulovu. Iz tega razloga Komisija ne more sprejeti sprememb 4, 5, 21, 23 in 24. Sprememba 20 je sprejemljiva samo glede zamenjave "količine" s "težo" pri opredelitvi ravni prilova. Poleg tega pozitivno obravnavamo drug del spremembe glede odstopanj za razdaljo. Parametre takšnega odstopanja pa bi bilo treba podrobno preučiti in bodo predstavljeni v izvedbeni uredbi.
<P>
Predvsem za potrebe pregledovanja namerava Komisija izvajati določbo pravila ene mreže, ki bi morala veljati za večino evropskih ribolovov. Komisija je pripravljena preučiti možna odstopanja za posebne ribolove, če so upravičena in imajo dobre argumente in če upoštevajo merila, določena v spremembi 11. Takšna odstopanja bi morala biti del nacionalnih uredb.
<P>
Drugi vidiki predloga Komisije so zelo tehnični, saj se mnogo podrobnosti nanaša na izdelavo in uporabo ribolovne opreme v Atlantiku. Opazil sem, da sta poročevalec in Odbor za ribištvo prav tako obravnavala zelo tehnične elemente predloga in predlagala več sprememb z namenom izboljšanja predloga. Vendar moram izraziti svoje zadržke glede sprememb 8, 9, 10, 12, 13, 14, 15, 16 in 22. Tehnična pravila, predlagana na osnovi znanstvenega mnenja, so bila poenostavljena v primerjavi z veljavno zakonodajo in bodo omogočala inšpekcijske preglede na krovu ter zmanjšala stroške za ribiče. Komisija ne more sprejeti sprememb 18 in 19, saj sta predlagani določbi že v veljavi na podlagi političnega sporazuma v Svetu glede predloga Komisije, temelječega na strokovnem mnenju, in nove informacije, ki bi upravičevale spremembe, niso na voljo.
<P>
Lahko podprem idejo, izraženo v spremembi 27, tako se pri uvedbi novih tehničnih ukrepov Komisija strinja, da počaka z njihovo uveljavitvijo ter s tem omogoči ribičem dovolj časa za potrebne prilagoditve.
<P>
Še enkrat se poročevalcu in odboru zahvaljujem za delo na tem predlogu.
<SPEAKER ID="215" NAME="Paulo Casaca">
v imenu skupine PSE. - (PT) Gospod predsednik, tudi sam bi želel čestitati Komisiji za to zakonodajno pobudo in našemu poročevalcu, ki ga danes zastopa naša poslanka, gospa Fraga.
<P>
Menim, da je poenostavitev tega pravnega okvira v tem smislu res bila nujno potrebna. Prav tako pa menim, da moramo iti mnogo dlje, posebej na dveh temeljnih področjih, prvo izmed njih so zavržki.
<P>
Menim, da mora načrtovana reforma zgolj in preprosto prepovedati zavržke. Zavržki morajo biti popolnoma prepovedani. Kot drugo menim, da moramo vzpostaviti načelo spoštovanja strožjih pravil, kot so evropska, s strani vseh plovil iz regij, kjer ga regionalne ali nacionalne oblasti razumejo kot takšnega.
<P>
To sta dve poglavitni načeli, ki tukaj manjkata, in upam, da bosta upoštevani pri reformi skupne ribiške politike.
<SPEAKER ID="216" NAME="Avril Doyle" AFFILIATION="PPE-DE">
Gospod predsednik, pozdravljam te ukrepe za spodbujanje selektivnih ribiških praks, ki kar najbolj zmanjšujejo škodo za zapletene ekosisteme, kjer se nahajajo viri, medtem ko omogočajo nadaljevanje odgovornega ribolova, in za višanje iztržkov ob zmanjševanju prilova in posledičnih zavržkov. Komisar, čim prej moramo priti do točke, ko bomo prepovedali zavržke.
<P>
Raznolikost ribolovnih območij v EU je del naših prednosti, toda posledično dodaten zaplet pri pripravi zakonodaje, ki je primerna, odzivna in skladna. Vsako morje v Evropi ima svoje posebnosti in treba je določiti stopnjo znanja in strokovnosti, ki jo lahko nudijo zainteresirane strani na kraju samem, ter se upreti skušnjavi mikro upravljanja na ravni EU.
<P>
Ker je to naša zadnja razprava o ribolovu v tem političnem mandatu, bi se želela zahvaliti vam, komisar, in vašemu osebju za velika prizadevanja in temeljito poznavanje vaših poročanj ter za čas in pozornost, ki ste ga zmeraj namenili Odboru PECH. Vedno ste nam bili na voljo. To smo zelo cenili in opazili v primerjavi z dosegljivostjo drugih komisarjev.
<SPEAKER ID="217" NAME="Joe Borg">
član Komisije. - Gospod predsednik, najprej bi se rad zahvalil gospe Davis za prijazne besede, ki jih je pravkar izrekla. Glede te uredbe bi rad povedal, kot sem že povedal v uvodni izjavi, da je namen vprašanja komitologije poenostavitev trenutno prezapletenega sistema sprejema odločitev o zelo tehničnih vprašanjih.
<P>
Vendar se strinjam, da moramo vzpostaviti postopek, ki bo kljub temu dovoljeval, da se vprašanje obravnava na ravni Sveta, če bi katera koli tema po svoji naravi bila zelo pomembna ali politična.
<P>
Glede zavržkov smo že začeli sprejemati ukrepe za zmanjševanje zavržkov, posebej v okviru parametrov Severnega morja in načrta obnovitve staležev trske. Nadaljevali bomo in pripravili nadaljnje ukrepe, na primer splošno prepoved višjega sortiranja, ki jo bomo predlagali za leto 2010, in upamo, da bomo to vprašanje obravnavali celostno v razpravah o reformi skupne ribiške politike z namenom, upam, da bo končni rezultat popolna odprava zavržkov.
<P>
Sam bi se rad zahvalil poslancem Parlamenta, posebej članom Odbora za ribištvo, za nenehno podporo, ki so jo dajali Komisiji pri obravnavi včasih težavnega in politično občutljivega vprašanja ribolova.
<SPEAKER ID="218" NAME="Carmen Fraga Estévez" LANGUAGE="ES">
Gospod predsednik, komisarju sem še posebej hvaležna za en komentar, in sicer, da je stališče Komisije glede vprašanja komitologije pripravljen ponovno pretehtati. Pozdravljam to novico, ker je Parlament v času razprave v Odboru za ribištvo jasno pokazal, da se ne strinja z navdušenjem Komisije - kar je prav tako očitno v osnutku zelene knjige o reformi skupne ribiške politike - da bi se preveč in s posebnim zanimanjem posvetil vprašanju komitologije.
<P>
Poleg tega Komisija to opravičuje v zeleni knjigi in trdi, da se postopki zdaj lahko zakasnijo zaradi postopka soodločanja, ki ga bo Parlament prvič uporabil za področje ribištva, ko začne veljati Lizbonska pogodba.
<P>
Menim, da to ne drži; zakonodajni postopki mnogokrat zakasnijo, pa ne zaradi Parlamenta ali postopka soodločanja, ampak ker je včasih tudi Komisija pozna s predstavitvijo predlogov. Po mojem mnenju je to zanimiva tema, o kateri je vredno razpravljati.
<P>
Razumem komisarjevo izjavo, da se je pri tako tehnični uredbi, kot je ta, o nekaterih vidikih potrebno odločiti s komitologijo in jih ne more obravnavati Svet.
<P>
Pa vendar menim, komisar, da obstaja določena razlika med tem, kar dojemate vi kot "tehnično" in kar Parlament pojmuje kot "tehnično". Mi smo bolj restriktivni kot vi.
<P>
In nazadnje - ne želim preveč časa porabiti za temo, za katero nisem poročevalka - bi želela omeniti pravilo ene mreže. Komisar, med razpravami v Odboru za ribištvo je postalo očitno, da Komisija zagovarja to načelo samo zaradi nadzora.
<P>
Vsi se zavedamo, da postane vprašanje nadzora mnogo enostavneje s pravilom ene mreže, vendar ta tema prav tako predstavlja resne probleme za določene ribolove, kot se nedvomno zavedate.
<P>
Zato ne smemo vedno uporabljati teme nadzora, da bi občasno bili zelo restriktivni, kajti nekatere odločitve včasih niso potrebne.
<SPEAKER ID="219" NAME="Predsednik">
Razprava je zaključena.
<P>
Glasovanje bo potekalo v sredo, 22. aprila 2009.
