<CHAPTER ID="018">
Prihodnost sektorjev ovčjereje in kozjereje v Evropi (razprava)
<SPEAKER ID="432" NAME="Predsednik">
Naslednja točka je poročilo Liama Aylwarda v imenu odbora za kmetijstvo in razvoj podeželja o prihodnosti sektorjev ovčjereje in kozjereje v Evropi.
<SPEAKER ID="433" NAME="Liam Aylward">
poročevalec. - (GA) Gospod predsednik, sektorja ovčjereje in kozjereje sta zelo pomembna za gospodarstvo in okolje v Evropi. Ovčjereja in kozjereja sta še pomembnejši na oddaljenih ter gorskih območjih, ki so od njiju pogosto odvisne z gospodarskega in kmetijskega vidika. Ne škodujeta okolju in varujeta podeželsko pokrajino.
<P>
Vendar je prihodnost te industrije zdaj pod pritiskom Evropske unije. Proizvodnja na področju ovčjereje je upadla od leta 2000 za 12,5 %. Kmetje zaradi napornega dela in prenizkih dohodkov zapuščajo ta poklic. Poraba ovčjega mesa upada, ker nekateri menijo, da je predrago in prezahtevno za pripravo. To zlasti velja za mladino. Poleg tega je zaradi prisotnosti drugih držav na trgu konkurenca vedno večja.
<P>
Proizvodnja ovčjega mesa bo do leta 2015 upadla za 10 %, če ne ukrepamo zdaj. Ta dva sektorja je treba preučiti v okviru pregleda zdravstvenega stanja skupne kmetijske politike, pri čemer je treba takoj ukrepati.
<P>
Gospod predsednik, ker sem bil za poročevalca pri tem poročilu imenovan junija 2007, sem začel obsežno vrsto razprav z zainteresiranimi stranmi, vključno s kmetijskimi organizacijami, predstavniki sektorja predelovalcev jagnjetine in potrošniškimi organizacijami. Družba Ernst and Young je oblikovala zelo podrobno študijo o sektorjih ovčjereje in kozjereje, za katero se jim zahvaljujem. Posvetoval sem se s komisarko za kmetijstvo gospo Fischer Boel in različnimi evropskimi ministri za kmetijstvo, ki so me znatno podprli pri oblikovanju tega poročila. Pri predložitvi predlogov skušam vedno ostati realen.
<P>
Na hitro bom poudaril glavna priporočila poročila.
<P>
Prvič, uvedba novega okoljskega programa za ohranjanje ovčjereje, ki bo rejcem ovc omogočil plačilo glede na število ovc, pri čemer bodo ta sredstva povezana s pozitivnimi okoljskimi vplivi ovčjereje in jih bodo sofinancirale nacionalne vlade ter EU.
<P>
Drugič, dodatno plačilo za tradicionalne gorske pasme ovc z namenom ohranitve ovc na občutljivih območjih.
<P>
Tretjič, uredba EU za označevanje proizvodov iz ovčjega mesa z dovolj veliko oznako, ki bi potrošnikom omogočala razlikovanje med proizvodi iz EU in proizvodi iz tretjih držav; ta sistem bi moral upoštevati veliko meril, vključno s sistemom zagotavljanja kmetijskega gospodarstva in oznako države porekla, s čimer bi se zagotovilo popolno obveščanje potrošnikov o kraju porekla proizvoda.
<P>
Četrtič, pregled uvedbe obveznega sistema elektronske identifikacije za ovce, katerega začetek izvajanja je predviden 31. decembra 2009. V zvezi s težavami pri izvajanju, visokimi stroški in nepreverjenimi ugodnostmi predlagamo, naj se vsaki državi članici omogoči, da se prostovoljno odloči za uvedbo tega sistema.
<P>
Petič, povečanje sredstev sedanjega letnega proračuna za promocijo živil v EU, ki je ocenjen na 45 milijonov EUR za leto 2008, da bi se zagotovila sredstva za ovčje meso v EU, ter sprememba, poenostavitev in racionalizacija praktičnih pravil, ki urejajo izvajanje tega proračuna, da se proizvodom iz jagnjetine omogoči ustrezen dostop do proračuna.
<P>
Šestič, Evropska komisija naj pripravi predloge o preglednosti cen v sektorju za zagotovitev informacij potrošnikom in proizvajalcem.
<P>
Sedmič, Evropska komisija naj pregleda obstoječe ureditve upravljanja uvozne kvote, da v EU proizvedena jagnjetina ne bo izpostavljena nepošteni konkurenci in da bo v EU na voljo možnost statusa občutljivih proizvodov za proizvode iz ovčjega mesa.
<P>
Osmič, Evropska komisija naj podpre raziskave in razvoj v industriji drobnice, pri čemer naj se osredotoči na tehnične inovacije kmetijskih gospodarstev ter inovacije proizvodov.
<P>
Devetič, kot del postopka poenostavitve v okviru pregleda zdravstvenega stanja skupne kmetijske politike mora Komisija živinorejce 14 dni vnaprej obvestiti o inšpekcijskih pregledih navzkrižne skladnosti na kmetijskem gospodarstvu.
<P>
Končno, ustanovitev delovne skupine za izvajanje, ki jo sestavljajo evropski komisarji, predsedstvo in Svet. Ta delovna skupina za izvajanje EU bo nadzorovala praktične reforme, potrebne za učinkovit, konkurenčen in donosen evropski sektor ovčjereje.
<P>
Kolege poslance pozivam, da podprejo to poročilo, ker menim, da bo znatno pripomoglo k reševanju sektorjev ovčjereje in kozjereje v Evropski uniji.
<SPEAKER ID="435" NAME="Antonio Tajani">
komisar. - (IT) Gospod predsednik, gospe in gospodje, govorim v imenu gospe komisarke Fischer Boel, ki seveda pozna ta sektor bolje od mene.
<P>
Vendar, kot se zaveda podpredsednik gospod Mauro, prihajam iz regije v Italiji, katere zgodovina in bistvo njenega obstoja izhajata iz ovčjereje ter kozjereje. Moje ime dejansko izhaja iz poimenovanja čevljev, ki so jih v preteklosti nosili pastirji. Zato me zlasti veseli, da lahko izrazim mnenje Komisije o tej temi.
<P>
Najprej se zahvaljujem gospodu Aywardu za pobudo pri predstavljanju tega poročila. Kot je nedavno izjavila gospa Fischer Boel ob predložitvi predlogov v zvezi s pregledom zdravstvenega stanja skupne kmetijske politike, so kmetje varuhi podeželja: varujejo našo skupno naravno dediščino in na številnih podeželskih območjih še naprej predstavljajo gonilno silo gospodarstva.
<P>
Dodati želim, da menim, da to zlasti velja za rejce ovc. Pri tem menim, da se vsi strinjamo, da si sektorja ovčjereje in kozjereje zaslužita posebno pozornost. Vendar je pomembno razlikovati med dvema zelo različnima vrstama okoliščin v teh sektorjih: na eni strani imamo ekstenzivno živinorejo, ki je dobra za okolje, vendar pogosto manj donosna za tiste, ki jo izvajajo, na drugi strani pa imamo sisteme intenzivne reje, ki so bolj konkurenčni, vendar manj okoljsko trajnostni.
<P>
V zvezi s tem se je pomembno spomniti, da je bil namen nedavnih reform skupne kmetijske politike v Evropski uniji ustvariti učinkovitejše in bolj konkurenčno kmetijstvo ter hkrati zagotoviti njegovo trajnost. Pregled zdravstvenega stanja bo zdaj potrdil veljavnost tega dvojnega cilja. Seveda ne smemo ohraniti umetnih omejitev, ki kmetom preprečujejo usklajevanje z vedno večjim povpraševanjem, vendar moramo hkrati spodbujati politiko varstva okolja.
<P>
Zato Komisija kot del pregleda zdravstvenega stanja skupne kmetijske politike predlaga močnejšo in bolj usmerjeno pomoč za okolju prijaznejšo proizvodnjo. Eden od predlogov, ki temeljijo na tem, je ohranjanje vezane pomoči za ovce in koze. Poleg tega predlagamo večjo prožnost v zvezi s členom 69, da se omogočijo koristi iz tega člena zlasti za sektor ovčjereje.
<P>
Končno predlagamo krepitev politike razvoja podeželja z namenom varovanja okolja in podeželske pokrajine, oblikovanja delovnih mest ter spodbujanja rasti in inovacij na podeželskih območjih, namenjanja posebne pozornosti oddaljenim ter neposeljenim regijam ali regijam, ki so v veliki meri odvisne od kmetijstva.
<P>
Gospe in gospodje, prepričan sem, da ti novi predlogi zagotavljajo številne priložnosti za sektorja ovčjereje in kozjereje. Po zaključku razprav ter sprejetju sklepov v Parlamentu in Svetu bodo odgovorni nosilci dejavnosti v sektorju za čim učinkovitejše izkoriščanje teh priložnosti.
<SPEAKER ID="436" NAME="James Nicholson">
, v imenu skupine PPE-DE. - Gospod predsednik, najprej pozdravljam novega gospoda komisarja. Veselim se sodelovanja z njim v prihodnjih letih in mu želim vse dobro na njegovem delovnem mestu komisarja z veliko odgovornostmi. Zavedam se, da danes ne razpravljamo o njegovem področju in da gospod komisar govori v imenu gospe komisarke Mariann Fischer Boel, vendar ne dvomim, da je njegovo znanje na tem področju precej dobro, pri čemer sprejemam njegove besede.
<P>
Kot veliko politikov prihaja iz tega parlamenta. Veseli me, da imamo komisarja, ki je bil dejansko poslanec, zaradi česar pozna misli in občutke poslancev. Zato upam, gospod komisar, da nekaterih stvari, ki jih bom zdaj omenil, ne boste vzeli osebno, ampak jih boste posredovali gospe Mariann Fischer Boel ter ji sporočili, kaj dejansko menim o tej temi.
<P>
Poročilo o ovčjereji in kozjereji, o katerem razpravljamo v tem parlamentu je pravočasno ter celostno obravnava posebna vprašanja, s katerimi se sektorja zdaj soočata.
<P>
Sektorja ovčjereje in kozjereje sta bila številna leta nedobičkonosna. Industriji so pogum jemale nizke cene, poceni uvozi ter nizke cene za volno. Ovčjereja se običajno izvaja v gorskih in prikrajšanih območjih, v katerih ni drugih kmetijskih možnosti. Ko se mladi ljudje zazrejo v prihodnost razumejo, da ne morejo preživeti z dohodkom, ki ga sedaj zagotavljata sektorja. Zato se odvračajo od ovčjereje in kozjereje.
<P>
Vmesni pregled ni izboljšal finančne sposobnosti teh sektorjev. V okviru sedanjega pregleda zdravstvenega stanja morata prejeti sektorja posebno pozornost, pri čemer je treba preučiti, kako se lahko izboljša splošna sposobnost.
<P>
Povedati moram, da bo predlog Komisije v zvezi z uvedbo elektronskega označevanja uničil to industrijo. Če kdaj kakšen predlog ni bil premišljen, potem je to ta predlog. Industrija si ne more privoščiti takih stroškov. Dejansko bi bila vredna v večini primerov taka oznaka več kot sama žival.
<P>
Komisija lahko omili strahove s sprejetjem našega predloga spremembe, da se predlog odloži do leta 2012. To bi zagotovilo čas, da se preveri, ali se lahko tehnologija, povezana z označevanjem še dodatno izboljša in ali se lahko stroški v zvezi s tem zmanjšajo. Le takrat lahko dejansko izboljšamo sledljivost, ki jo zahteva Komisija.
<P>
Zdaj bom govoril o predlogu za delovno skupino, ki se ga očitno vedno predlaga kot rešitev za katero koli vprašanje, mednarodno ali evropsko. Kmetijska industrija je zasuta s poročili delovnih skupin, ki so se ponosno pojavile in takoj zatem izginile v pozabo, pri čemer niso nikoli izpolnile svojih navedenih ciljev.
<P>
Vedno so dobronamerna, vendar so brez izpolnjevanja obveznosti in finančne podpore taka poročila obsojena na neuspeh.
<P>
Bojim se, da tudi tokrat ne bo drugače. Nujno je treba razviti gonilno silo za tem poročilom. Odbor za kmetijstvo in razvoj podeželja bi moral vsakih šest mesecev predložiti poročilo o razmerah v industriji ter svojemu prizadevanju za razvoj in izboljšanje tega sektorja.
<SPEAKER ID="437" NAME="Bernadette Bourzai">
v imenu skupine PSE. - (FR) Gospod predsednik, gospod komisar, gospe in gospodje, najprej se zahvaljujem poročevalcu gospodu Aylwardu za odlično delo, ki ga je opravil pri posvetovanju s strokovnjaki ter sektorjema ovčjereje in kozjereje ter za zelo celostno poročilo, ki ga je predložil.
<P>
Sektorji ovčjereje, jagnjetine in kozjereje so se v zadnjih desetih letih soočali s težavami, ki so bile posledica vrste kriz, vključno množičnih kužnih bolezni pri živalih, zlasti pa zaradi ločevanja pomoči, ki je povzročilo znaten upad populacij ovc ter jagenjčkov, ker so rejci zapustili to industrijo. Sektorja se zdaj soočata z resnimi težavami, ki jih moramo preučiti, ker lahko proizvajata ta dva sektorja visokokakovostno meso in mleko ter sta ključna za zagotavljanje naravnega vzdrževanja in izboljšanja lokalnega terena, kar pomeni tudi zmanjševanje tveganja za požare ter naravne katastrofe.
<P>
Podpiram predloge poročevalca ter odbora za kmetijstvo in razvoj podeželja, ki obravnavajo finančno podporo za proizvodnjo ter spodbujanje kmetijskih proizvodov. Ob soočanju s tujimi uvozi, ki predstavljajo že skoraj eno četrtino evropske proizvodnje menim, da je pomembno razviti evropsko oznako kakovosti, ki se jo lahko uporablja poleg lokalnih in nacionalnih označevanj porekla.
<P>
Prav tako menim, da bo uvedba sistema elektronskega označevanja do datuma, ki so ga določile evropske institucije mogoča le v primeru, če Evropska unija najprej zagotovi potrebna sredstva, ker industrija v sedanjem položaju teh sredstev ne more zagotoviti. V nasprotju s prejšnjim govornikom menim, da je oblikovanje delovne skupine za izvajanje primeren ukrep, vendar tudi menim, da bi morala taka skupina vključevati predstavnike strokovnih organizacij, da se zagotovi tesen nadzor nad razvojem na tem področju.
<P>
Končno vas opozarjam, da moramo v zvezi s tem nujno ukrepati, vsaj do naslednjega leta, če želimo rešiti sektorja, ker se bojim, da bo kot pregled zdravstvenega stanja za sektorje v krizi uporaba člena 69, ki je zdaj postal člen 68, prepozna.
<SPEAKER ID="438" NAME="Alyn Smith">
v imenu skupine Verts/ALE. - Gospod predsednik, tudi sam čestitam gospodu poročevalcu. To poročilo z veseljem podpiram, odkar sem ga prvič prebral, pri čemer ga danes podpiram tudi v imenu svoje skupine.
<P>
Jasno je, da se je gospod Aylward zelo široko posvetoval z industrijo, tj. z ljudmi, ki vedo, o čem govorijo, kar je očitno iz njegovega poročila, ki bi lahko služilo kot primer za najboljšo prakso za nekatere druge poročevalce.
<P>
Poudaril bom dve vprašanji. Predlog za delovno skupino za izvajanje je bistven. V Parlamentu redno sestavljamo "sezname božičnih želja" in ti seznami dejansko tudi v realnosti ostanejo le na tej ravni. Rejci ovc na Škotskem in v Evropi potrebujejo boljše razmere, zato so nujne redne informacije glede razvoja te industrije ter potrebne pomoči.
<P>
Drugo vprašanje, ki kolegov poslancev ne bo presenetilo, je vprašanje identifikacije ovc in elektronsko označevanje. Gospodu komisarju, ki ga pozdravljam na novem delovnem mestu bi bil hvaležen, če bi lahko to zadevo razjasnil s svojega svežega stališča, ker tudi če to ni njegovo področje delovanja lahko razume, da je ta dobronameren, ampak zelo pomanjkljiv predlog nekaj, česar sektorja ovčjereje in kozjereje v Evropi zdaj nikakor ne potrebujeta.
<P>
Pomanjkljiv je zaradi treh razlogov: predlogi so nepraktični, ker nekaj, kar se zdi funkcionalno na predstavitveni tabli v Bruslju ne bo nujno delovalo sredi zime na hribu na Škotskem; niso dokazani: celo proizvajalci te tehnologije priznavajo, da je za to potrebnega še veliko truda; predlagani so ob neprimernem času, ker lahko gospodarske posledice povzročijo propad številnih kmetov.
<P>
Zato je poročilo gospoda Aylwarda odlično. Veseli me, da ga lahko podprem, vendar nas čaka še veliko dela.
<SPEAKER ID="439" NAME="Zbigniew Krzysztof Kuźmiuk" AFFILIATION="UEN">
(PL) Gospod predsednik, govoril bom v imenu Skupine združenje za Evropo narodov, pri čemer želim izpostaviti štiri vprašanja.
<P>
Prvič, reforma skupne kmetijske politike leta 2003, ki je vključevala ločevanje neposrednih plačil iz proizvodnje, je povzročila stalno upadanje števila ovc in koz, vzrejenih na območju EU.
<P>
Drugič, tudi ostali dejavniki so prispevali k propadanju teh sektorjev. Ti vključujejo proizvodne stroške, ki so višji od običajnih in večinoma zadevajo gorivo, elektriko ter krmo. Poleg tega je bila iz tretjih držav uvožena neprimerna količina mesa, ker v teh državah kmetje niso zavezani k tako strogim predpisom glede živinoreje.
<P>
Tretjič, ta vrsta živinoreje je pomembna za varovanje naravnega okolja, vključno z naravnim vzdrževanjem manj rodovitnih območij in ohranjanjem biološke raznovrstnosti. Prav tako pomaga pri varovanju pokrajine. Poleg tega se ovce in koze redi na območjih, ki so v vseh pogledih neprimerna za katero koli drugo kmetijsko dejavnost.
<P>
Četrtič, nujno je treba ukrepati, da se zaščiti sektorja ovčjereje in kozjereje na ravni Evropske unije. Predvsem je treba pri tem uvesti sistem varstvenega dodatka proizvajalcev, da se jih spodbudi k razvoju te vrste proizvodnje.
<SPEAKER ID="440" NAME="Ilda Figueiredo">
v imenu skupine GUE/NGL. - (PT) Dobro znano je, da sta ovčjereja in kozjereja zelo pomembni, zlasti na prikrajšanih ter gorskih območjih, ker ljudem omogočata, da ostanejo na teh območjih, naravno vzdržujeta manj rodovitna območja in ohranjata pokrajino ter občutljive ekosisteme. Prav tako pomagata na primer v moji državi pri preprečevanju gozdnih požarov.
<P>
Poleg tega proizvodnja v Evropski uniji ne zadovoljuje povpraševanja in število živali stalno upada. Zato je ključno, da sprejmemo ukrepe, ki bodo izboljšali dohodke proizvajalcev in povečali proizvodnjo mesa, mleka, sira ter ostalih proizvodov, da se privabi v sektor mlade kmete in podpre družinska mala ter srednje velika kmetijska gospodarstva.
<P>
Nujno je treba ukrepati prek vrste predvsem finančnih ukrepov podpore, pri čemer je treba upoštevati visoke proizvodne stroške, množične kužne bolezni, ki pogosto prizadenejo te živali in nezadostno tehnično podporo na različnih področjih, zlasti zdravniško ter veterinarsko podporo.
<P>
Preučiti moramo velike razlike med nizki cenami, ki jih posredniki in veleblagovnice plačujejo proizvajalcem ter visokimi cenami, ki jih plačujejo končni potrošniki. To pomeni, da morajo Komisija in države članice prednostno obravnavati vprašanje preglednosti cen v sektorju.
<P>
Vendar moramo zlasti spodbujati oblikovanje zvez, zagotoviti premik k pravičnim cenam za meso, mleko in sir, ki se proizvajajo v majhnem obsegu ter vzpostaviti lokalne trge, ki bodo združili proizvajalce in potrošnike.
<P>
Da se zaustavi upadanje proizvodnje ovčjega in kozjega mesa, ki se v Evropski uniji opaža od leta 2003, ko je bila izvedena reforma skupne kmetijske politike in uvedena shema enotnega plačila, pri čemer subvencije niso bile več vezane na proizvodnjo, mora revizija spremeniti te razmere s sprejetjem potrebnih ukrepov. Ti morajo vključevati izredno podporo za uvedbo sistema elektronske identifikacije, ki mora biti prostovoljna vsaj na tej ravni, kot je bilo že povedano, da se ne obremeni v preveliki meri proizvajalcev.
<P>
Poleg tega poudarjam pomembnost zagotavljanja dodatnega plačila za proizvajalce redkih avtohtonih, tradicionalnih in regionalnih pasem ovc ter koz. Ta vrsta proizvodnje se mora povečati na gorskih in ostalih posebnih območjih, da se ohrani biološka raznovrstnost ter se obdrži te živali na občutljivih območjih.
<P>
Končno ponovno poudarjam potrebo po podpori prek vrste ukrepov proizvodnje tradicionalnih sirov iz mleka teh živali. Obdržati moramo obrtne postopke, ki so se ohranili do danes in predstavljajo del naše kulturne dediščine ter zagotoviti, da obdržijo pastirji in ostali proizvajalci ovčjega ter kozjega mesa in mleka možnost nadaljevanja svoje proizvodnje sira ter neposredno prodajo le-tega potrošnikom na lokalnih trgih.
<P>
Poročevalcu se zahvaljujem za poročilo.
<SPEAKER ID="441" NAME="Jean-Claude Martinez" AFFILIATION="NI">
(FR) Gospod predsednik, gospod komisar, obravnavamo resno temo, tj. postopno izginotje evropske ovce in evropskih pastirjev. Na svetu je milijardo ovc, vendar jih je v Evropi le 97 milijonov, to pomeni manj kot 10 %, v zvezi s samicami so razmere še slabše, ker jih je v Evropi zdaj le 67 milijonov. Domnevno se lahko Združeno kraljestvo pretvarja s svojimi 15 milijoni ovc, prav tako tudi Španija s svojimi 16 milijoni, medtem ko je Irska predsednika Parisha samozadostna pri 333 %. Vendar so v Franciji zabeležili upad iz skoraj 13 milijonov živali pred 25 leti na okoli 8 milijonov živali zdaj, pri čemer se bo to število še dodatno znižalo na le 5 milijonov do leta 2015. V Franciji je od dveh zaužitih jagnječjih stegen eno uvoženo iz tujine. Še huje je to, da izginjajo doječe samice.
<P>
Seveda vzroke dobro poznamo: veliko zvišanje cen krme, manjše ravni porabe, težko življenje rejcev ovc, kataralna mrzlica, vedno nižje cene, ločevanje pomoči in predvsem brezcarinski uvozi bravine ter jagnjetine iz Nove Zelandije. Vsako leto iz Nove Zelandije uvozimo okoli 227 000 ton, kar je dvakratna proizvodna raven Francije. To ni primer volkov, ki jedo ovce, ampak primer novozelandskih ovc, ki jedo evropske ovce. Pred 150 leti je bilo na Novi Zelandiji 1 milijon ovc; zdaj jih je 40 milijonov. V enakem obdobju se je število ovc v Franciji iz 30 milijonov zmanjšalo na 8 milijonov.
<P>
Kaj lahko storimo? Potrebujemo veliki evropski načrt za industrijo ovc in jagenjčkov, pripravljenost zagotoviti subvencijo 15 EUR za vsako doječo samico in subvencijo za ovce, ki znaša 125 % subvencije za živino, posojila za posodabljanje hlevov, primerne lokacije za klavnice, evropski zavarovalniški sklad za tveganje za živinorejce, program pomoči ter zakaj ne tudi štipendije Erazmus, da bi se lahko mladi pastirji svojega poklica izučili v Španiji ali Italiji. Hvala, gospod predsednik. Če imamo ovce, potem imamo civilizacijo.
<SPEAKER ID="442" NAME="Neil Parish" AFFILIATION="PPE-DE">
Hvala, gospod predsednik. Gospod Martinez, vedel sem, da so novozelandske ovce krive za marsikaj, vendar se nisem zavedal, da jedo druge ovce, zlasti evropske.
<P>
Vendar se, če ostanemo resni, zahvaljujem poročevalcu za zelo dobro poročilo. Ponavljam besede gospoda Nicholsona, da vas je čudovito videti tukaj, gospod komisar in veseli me, da prihajate iz regije v Italiji, v kateri je prisotna ovčjereja, zato sem prepričan, da boste lahko razjasnili celoten projekt.
<P>
Ovčjereja je zelo koristna, ne le za kmetijstvo, ampak tudi za okolje, pri čemer danes veliko govorimo o odličnem okolju za kmetijstvo. Vendar so visoka, gorska in hribovita območja tista, na katerih se pokrajina ohranja z ovčjerejo, pri čemer mislim tudi na območje, ki ga predstavljam sam, tj. Exmoor, Dartmoor ter Bodmin Moor.
<P>
Ovčje meso in jagnjetina sta zelo zdravi vrsti rdečega mesa. Poleg tega je to meso, ki je proizvedeno s pomočjo trave, pri čemer zdaj živimo v času, ko ljudje pravijo, da potrebujemo za en kilogram proteinov osem kilogramov žita, zato ne smemo pozabiti, da je meso, proizvedeno s pomočjo trave, zelo dragoceno.
<P>
To je treba tržiti, ker je to zdravo meso, vendar ga je treba tržiti, zato želim poročevalcu tega poročila sporočiti: trženje je zelo pomembno.
<P>
Dejansko želim videti nekakšno plačilo v obliki pašnikov, ki bi se dodelilo rejcem ovc, da bi ovce obdržali na pobočjih. Ne podpiram ločenega plačila, ker menim, da bo to pomagalo vzdrževati več ovc, kot jih je v pokrajini potrebnih. Na teh območjih moramo zagotoviti pravilno število, da se ohrani pokrajina, hkrati morajo biti to ovce dobre kakovosti, da se lahko primerno tržijo.
<P>
Elektronsko označevanje: nanj nismo pripravljeni. Na pol poti do vrha gore pri močnem dežju poskusite prebrati te nove modne monitorje; povem vam, da jih ne boste mogli prebrati. Nimamo še sistema, ki bi lahko primerno zagotovil, da si številke na različnih ovcah ne bi bile v nasprotju. Ne pozabite, da govorimo o milijonih ovc v Evropski uniji. Nismo še pripravljeni, zato želim poudariti: počakajmo na leto 2012 ali še dlje.
<SPEAKER ID="443" NAME="Rosa Miguélez Ramos" AFFILIATION="PSE">
(ES) Gospod predsednik, evropska sektorja ovčjereje in kozjereje se že številna leta soočata z resno krizo, ki ju je pripeljala na rob prepada, kot je bilo že omenjeno.
<P>
Običajno nizko donosnost teh sektorjev sta še poslabšala zvišanje cen krme in znatno nižja potrošnja teh proizvodov.
<P>
Poročilo gospoda Aylwarda pravilno opredeljuje sektorja in poudarja njuno ključno vlogo pri podpori prebivalstva na najbolj ranljivih območjih ter ohranjanju naravnega okolja na teh območjih.
<P>
Zdi se, da niti trg niti sedanja pomoč skupne kmetijske politike ne bosta zadostovala za ohranitev teh sektorjev, zlasti ker sedanji regulativni proizvodni stroški povzročajo izgubo konkurenčnosti v primerjavi z uvoženimi proizvodi, za katere ne veljajo enake zahteve.
<P>
Če ne bomo ukrepali, potem obstaja resno tveganje, da bodo te dejavnosti izginile in z njimi bo izginila tudi ena od najpomembnejših, če ne že najpomembnejša gospodarska dejavnost na številnih podeželskih območjih Evrope, kar bo povzročilo resne težave v smislu gospodarjenja z zemljišči.
<P>
Moja skupina podpira poročilo poročevalca, pri čemer smo predloge sprememb predložili le, da bi ga še dodatno izboljšali. Zaskrbljeni smo ne le v zvezi s tradicionalnimi pasmami, ki so očitno ogrožene, ampak tudi v zvezi s samo dejavnostjo živinoreje, ki je prav tako ogrožena.
<P>
Čeprav gospod Smith meni, da ima le Škotska ovce, jih imamo nekaj tudi v Španiji. Dejansko smo druga največja proizvajalka za Združenim kraljestvom, kot je bilo omenjeno, pri čemer menimo, da lahko le sistem elektronskega označevanja zagotovi sledljivost čred in je edini način, da se zagotovi popolna zanesljivost označevanja EU.
<P>
Moja skupina poziva k finančnim mehanizmom Skupnosti, ki lahko omogočijo uvedbo tega sistema do načrtovanega roka. Prav tako zahtevamo, da vključi Komisija v strategijo za ta sektorja obnovitev dejavnosti pastirjev, strokovnjakov za molžo in strižcev, ki izginjajo.
<SPEAKER ID="444" NAME="Zdzisław Zbigniew Podkański" AFFILIATION="UEN">
(PL) Gospod predsednik, gospod komisar, razmere v sektorjih ovčjereje in kozjereje kažejo, da je skupna kmetijska politika v krizi. Sektorja zagotavljata dodatne dokaze, da kmetijska politika ne izpolnjuje pričakovanj in da bo njeno ohranjanje v sedanji obliki povzročilo izgubo varnosti oskrbe s hrano.
<P>
Doživeli smo krizo na trgu z žiti, ko se je izkazalo, da moramo nujno vzeti iz prahe 2 900 000 hektarjev. Potem smo imeli krizo na trgu mleka, ki sta jo povzročili omejevalna politika in uvedba kazni za kmete. Treba je bilo hitro povečati mlečno kvoto za 2 %, pri čemer to ovira pravilno uresničevanje zavez v prihodnosti.
<P>
Zdaj se zdi, da imamo krizo v sektorjih ovčjereje in kozjereje. Tudi razmere v zvezi s konji in številnimi poljščinami so resne. Na kratko, kmetijsko politiko moramo spremeniti, vendar ne pod pritiskom iz industrije. Ne smemo dovoliti dodatnih obremenitev za živinorejce in potrošnike. Pri tem mislim na primer na elektronsko označevanje ovc.
<SPEAKER ID="445" NAME="Mairead McGuinness" AFFILIATION="PPE-DE">
- Hvala, gospod predsednik, pozdravljam gospoda komisarja. Če še niste slišali, gospod komisar, Parlament zelo jasno sporoča, da je elektronsko označevanje slaba zamisel, ki jo je treba opustiti. Če lahko to poročilo kaj doseže, pri čemer čestitam gospodu Liamu Aylwardu za njegovo delo, potem upam, da bo doseglo nekaj realizma glede elektronskega označevanja ovc. Slišali ste razloge - to ni praktično, predrago je in rejci ovc tega ne bodo sprejeli.
<P>
Irski rejci ovc so zdaj jezni - kot veste, smo glasovali glede lizbonske pogodbe, - zato bi bilo precej praktično, če bi Komisija lahko rekla "poslušajmo jih in ne sprejmimo te zadeve." Te zadeve ne smemo sprejeti.
<P>
Povedala bom nekaj stvari o poročilu, ki natančno in zelo dobro obravnava težave v sektorju ovčjereje. Prava rešitev za rejce ovc so boljše tržne cene, in če teh ne moremo zagotoviti, večji delež od cene, ki jo mi, potrošniki, plačamo za ovco. Mlade ljudi moramo spodbuditi, da bodo začeli jesti to meso, ki je zelo zdravo, kot ste že slišali. Zato so ukrepi v smislu tržnih pobud za pomoč zelo pomembni.
<P>
Zaskrbljena sem v zvezi s členom 69. Izvajamo navzkrižno subvencioniranje med kmeti, pri čemer nisem prepričana, da bodo s tem zadovoljni kmetje, ki bodo zaradi tega izgubili sredstva.
<P>
Podpiram zamisel o z okoljem povezanimi plačili, vendar sem v zvezi s tem tudi zaskrbljena. Taka plačila smo imeli že v preteklosti, pri čemer so se na goratih območjih zaradi njih pojavile težave. Potem - uganite - smo uvedli ločevanje plačil v upanju, da se ta težava reši, zdaj pa ponovno poskušamo uvesti vezana plačila. Vendar potrebuje sektor ovčjereje dodatna plačila, da lahko kmetje nadaljujejo s svojo dejavnostjo, zlasti na občutljivih območjih.
<P>
Glede delovne skupine: nad delovnimi skupinami nisem preveč navdušena, vendar z veseljem podprem to zamisel poročevalca, ker je povedal, da bo v čim večji meri spodbujal to zamisel in zagotovil, da se v zvezi s tem začne delovati. Komisijo pozivam, da razjasni koliko ljudi, če sploh kdo, zdaj v Komisiji deluje na področju ovčjega mesa. Menim, da zelo malo. Menim, da na tem področju deluje ena oseba, vendar bi želela vedeti.
<P>
Na kratko, izkušnje na Irskem glede poročila o strategiji za ovčjerejo niso dobre. Pred letom in pol je bilo z velikim pompom Irskim kmetom obljubljenih 28 milijonov EUR. Vendar ne boste verjeli. Do zdaj so prejeli 9 000 EUR. Upam, da bo imelo to poročilo boljše posledice.
<SPEAKER ID="446" NAME="Giovanna Corda" AFFILIATION="PSE">
(FR) Gospod predsednik, gospod komisar, najprej čestitam gospodu poročevalcu Aylwardu za delo, ki ga je opravil v zvezi s poročilom, ki si prizadeva za obnovitev sektorjev ovčjereje in kozjereje v Evropi. Ti industriji sta v resni nevarnosti, ker njune proizvodne ravni že mnogo let enakomerno upadajo.
<P>
Proizvajalci zdaj izbirajo drugačne vrste proizvodov, ker so cene znatno padle in več ne zagotavljajo primernega dohodka. Poleg tega so izgubili evropski potrošniki in zlasti mlajša generacija zanimanje za take vrste proizvode. Ta sektorja moramo obnoviti, ker so meso, mleko in sir naravni proizvodi naše pokrajine ter jih moramo spodbujati. Ta sektorja moramo spodbujati iz številnih razlogov.
<P>
Prvi razlog je, da sektor mleka, kot tudi sektor mesa predstavljata tradicijo in znanje, ki ga moramo še naprej ponujati našim potrošnikom. Drugič, ta dva sektorja zagotavljata delovna mesta za udeležene v proizvodnji, predelavi in prodaji teh proizvodov. Tudi ne smemo pozabiti, da se nahajajo kmetije z ovcami in kozami pogosto na osamljenih, gorskih ali otočnih območjih. Tega se zavedam, ker sem rojena na Sardiniji, ki jo zelo dobro poznam in na kateri so priložnosti za raznolikost zelo omejene. Poleg tega so ovce in koze ključne za varstvo okolja. Zato moramo zagotoviti, da se ohranijo te živinorejske kmetije in se obnovi trg ovčjih in kozjih proizvodov.
<SPEAKER ID="447" NAME="Czesław Adam Siekierski" AFFILIATION="PPE-DE">
(PL) Gospod predsednik, gospod komisar, menim, da poročilo vključuje številne določbe, ki se lahko, če jih bomo sprejeli, izkažejo za koristne v zvezi s prihodnostjo sektorjev ovčjereje in kozjereje v Evropi. Menim, da je zlasti pomemben ukrep, ki zagotavlja uvedbo dodatne pomoči za rejo ovc na gorskih območjih in na območjih, na katerih je reja ovc edina oblika kmetovanja.
<P>
Ta sektor ni zelo donosen in se že nekaj časa sooča s težavami. Padec v proizvodnji in porabi spremljata tudi povečan uvoz ter večji proizvodni stroški. Poleg tega sta sedanji izbruh bolezni modrikastega jezika in posledično omejevanje pretoka živali ter trgovine povzročila dodatne socialno-gospodarske težave.
<P>
Poudariti je treba, da težave sektorjev med drugim izhajajo iz ločevanja plačil in proizvodnje. Predlagati je treba instrumente za podporo, ki bodo pomagali pri obnovi reje ovc in koz v Evropi. Ne morem si predstavljati razmer, v katerih bi ovce v celoti izginile iz gorske pokrajine: ovce so del te pokrajine.
<P>
Glede na finančni položaj sektorjev je težko opravičiti uvedbo elektronskega označevanja za ovce in koze. Ponovno, stroške za uvedbo novih čipov bi morali plačati kmetje EU. Menim, da se moramo osredotočiti na načine za povečanje porabe ovčjega in kozjega mesa. Obe vrsti mesa sta zelo koristni z vidika hranljive vrednosti.
<SPEAKER ID="448" NAME="Marios Matsakis" AFFILIATION="ALDE">
Gospod predsednik, za rejce ovc v moji državi, tj. Cipru, so glavno težavo v lanskem letu predstavljali zavajajoči ter kot se je izkazalo napačni rezultati v zvezi z diagnozo slinavke in parkljevke, ki jo je predložil referenčni laboratorij za bolezni živali iz Združenega kraljestva. Ta laboratorij za bolezni živali uporablja Komisija kot referenčni laboratorij. Rezultati, ki jih je podal, so povzročili zakol več tisoč živali ter katastrofo za številne rejce ovc na otoku.
<P>
Ugotavljam, da je ta laboratorij tisti, iz katerega je pred nekaj meseci ušel virus in povzročil izbruh z uničujočimi posledicami za kmete v Združenem kraljestvu.
<P>
Komisijo pozivam, da ponovno in tokrat bolj kritično oceni standarde referenčnih laboratorijev za bolezni živali, ki jih uporablja, da se zagotovi najvišja raven njihove znanstvene verodostojnosti.
<SPEAKER ID="449" NAME="Wiesław Stefan Kuc" AFFILIATION="UEN">
(PL) Gospod predsednik, žal ugotavljam, da obravnava to poročilo gospoda Aylwarda predvsem načine za rešitev sektorjev ovčjereje in kozjereje v Evropi ter ne zagotavlja njune prihodnosti.
<P>
Skoraj nihče ni opazil, ko so ovce in koze, kot tudi konji, dejansko izginili iz naše pokrajine. Nič več se ne sliši zvoka zvoncev ali lajajočih psov. Tudi proizvodi, narejeni iz lokalnih surovin izginjajo. Pri tem mislim na proizvode, kot so mleko, meso, volna in usnje.
<P>
Menim, da lahko na nekaterih območjih še rešimo rejo teh živali. Če nam ne uspe uvesti vsaj ukrepov, ki jih predlaga poročevalec, potem bodo živalski vrtovi v prihodnosti postali edina možnost za ogled teh bitij. Če proizvodnja ni donosna, potem lahko seveda kupimo zaloge iz Nove Zelandije, Avstralije in ostalih držav. Vendar si moramo prizadevati za rešitev lastne favne, katere del so ovce in koze. To si je treba zapomniti.
<SPEAKER ID="450" NAME="Antonio Tajani">
komisar. - (IT) Gospod predsednik, gospe in gospodje, zdi se, da danes v tej razpravi sodelujejo le poslanci, ki prihajajo iz regij, v katerih je prisotno pašništvo ter velik interes za sektorja ovčjereje in kozjereje. Zato moram in bom obvestil moji kolegici gospe Fischer Boel in Adroullo Vassiliou o vsem, kar je bilo povedanega v tem parlamentu ter o vseh zahtevah poslancev.
<P>
Gospa McGuinness, v celoti razumem stališče parlamenta o občutljivem vprašanju označevanja. Kot sem povedal, bom obvestil zadevno gospo komisarko o stališču, ki so ga nocoj izrazili številni poslanci. Razumem zaskrbljenost Parlamenta in upam, da bomo skupaj z gospo komisarko Fischer Boel poiskali pozitivno rešitev.
<P>
Menim in verjamem, da bo po zaključku razprave v Parlamentu ter Svetu zagotovil pregled zdravstvenega stanja primeren odziv na številne skrbi, ki jih je izpostavil poročevalec v zvezi s prihodnostjo sektorjev ovčjereje in kozjereje.
<P>
Rešitve za nekatera od teh vprašanj bodo na voljo v bližnji prihodnosti. Prizadevamo si za sporazum o kmetijskih vidikih razvojne agende iz Dohe, ki bo sprejet pred koncem poletja. Ta bo razjasnil vprašanje, ki ga je poročevalec izpostavil v zvezi z občutljivimi proizvodi.
<P>
Glede spodbujanja sprejemamo vse konstruktivne predloge, vendar smo, kot sem omenil, zavezani načelu usmerjene pomoči za proizvode Skupnosti z jasno označeno kakovostjo.
<P>
V zvezi s prihodnostjo tega sektorja se je pojavilo dodatno vprašanje, za katero osebno menim, pri čemer enako menijo tudi ostali komisarji, da je ključno za gospodarstvo Evropske unije in predvsem za določena gorska območja ter območja z zlasti težavnim hidrogeološkim sistemom.
<P>
Zato želim odgovoriti na predlog za oblikovanje skupine predstavnikov Komisije in držav članic, ki bi nadzirala razvoj v teh sektorjih. Glede oblikovanja take skupine vedno podpira Komisija komentarje in predloge držav članic ter udeleženih strani, pri čemer menim, da mora postati Komisija še bolj odprta za zahteve iz celotne Evropske unije. Vendar že obstajajo v Komisiji različni organi, ki so odgovorni za ta dva sektorja.
<P>
Upravljalni odbor za ovce in koze objavlja mnenja o zakonodaji, ki obravnava ta dva sektorja. Skupina za načrtovanje za sektorja ovčjereje in kozjereje je sestavljena iz strokovnjakov za trg ter se sestaja dvakrat na leto, da razpravlja o tržnih trendih in načrtih. Zaključki teh sestankov se izročijo svetovalni skupini za ovčje in kozje meso, ki se tudi sestaja dvakrat na leto in predstavlja celotna sektorja, od kmetije do krožnika. Slednja skupina razpravlja tudi o številnih temah, ki jih lahko njeni člani predlagajo za vključitev v agendo.
<P>
Zdi se mi, da bi oblikovanje še ene delovne skupine vključevalo veliko upravno obremenitev in bi v nekem smislu podvojilo naloge obstoječega sistema upravljanja: dejansko bi bilo v nasprotju s ciljem poenostavitve skupne kmetijske politike.
<P>
Vendar sem pripravljen, in menim da pri tem lahko govorim tudi v imenu gospe komisarke Fischer Boel, raziskati vse možnosti, ki jih omogoča sedanji okvir.
<SPEAKER ID="451" NAME="Liam Aylward">
poročevalec. - Gospod predsednik, nesprejemljivo je, da še nisem pozdravil novega gospoda komisarja, se mu zahvalil in mu zaželel vse dobro. Seveda se zahvaljujem tudi vsem nocojšnjim govornikom, zlasti poročevalcem v senci, za njihove prispevke.
<P>
Poleg tega se zahvaljujem slovenskemu predsedstvu za njihovo podporo v zadnjih šestih mesecih, med katerimi so se strinjali, da se uvrsti na dnevni red Sveta ministrov za kmetijstvo v marcu razvoj sektorja ovčjereje. S tem so dali priložnost ministrom za kmetijstvo v celotni Skupnosti, da razpravljajo o tej krizi.
<P>
Prav tako se zahvaljujem predsedniku odbora za kmetijstvo in razvoj podeželja gospodu Neilu Parishu, ki je zagotovil znatno pomoč in podporo.
<P>
Na kratko želim obravnavati predloge sprememb in zadeve, ki so bile nocoj izpostavljene. Prisluhnil sem stališču Komisije v zvezi z delovno skupino za izvajanje. Zdaj se zavedam, da imam prav, ker ji nasprotujejo. Zelo težko se strinjam s predlogom spremembe 2. Predložili ste mi nekatere predloge. Če jih lahko primerno oblikujemo, potem temu ne nasprotujem, vendar ne bom omilil pomembnosti naših ciljev.
<P>
Ponovno, moje stališče glede elektronskega označevanja je jasno. Temu nasprotujem, nenazadnje tudi zaradi visokih stroškov, povezanih s tem, pri čemer so koristi nedokazane, izvajanje pa je težavno. Vendar sem vedno poudarjal, da se mora vsaka država članica prostovoljno odločiti za uvedbo tega sistema. Zato ne morem podpreti predloga spremembe 4, lahko pa podprem predlog spremembe 1, ki ga je predložila skupina PPE-DE in navaja, da se uvedba tega sistema odloži najmanj do leta 2012.
<P>
Vse ostale predložene predloge sprememb bom sprejel. Zdaj jih ne nameravam naštevati, vendar lahko sprejmem predloge sprememb 6, 7, 8, 9, 3 in 5.
<P>
Menim, da je smiselno izpostaviti, da bo prednostno obravnavan od leta 2003 v okviru pregleda zdravstvenega stanja skupne kmetijske politike vsak sektor v skupni kmetijski politiki, ki se sooča s težavami ali je v slabem položaju. V zvezi s prihajajočim pregledom pozivam komisarja za kmetijstvo, da zagotovi celostno obravnavanje interesov sektorjev ovčjereje in kozjereje.
<P>
Končno izkoriščam to priložnost, da zaželim v naslednjih šestih mesecih vse dobro francoskemu predsedstvu. To bo zelo pomembno za to poročilo. Srečal sem se s francoskim ministrom za kmetijstvo gospodom Barnierjem, ki se je na srečanju Sveta ministrov za kmetijstvo novembra že zavezal k razpravi o teh sektorjih. Prepričan sem, da si bo, ker dobro razume izzive, s katerimi se soočata sektorja ovčjereje in kozjereje, v največji meri prizadeval za zagotovitev vključitve potrebnih predlogov iz tega poročila o prihodnosti sektorjev ovčjereje in kozjereje v okvir pregleda zdravstvenega stanja skupne kmetijske politike.
<SPEAKER ID="452" NAME="Predsednik">
Razprava je končana.
<P>
Glasovanje bo potekalo v četrtek, 19. junija 2008.
<P>
Pisne izjave (člen 142)
<SPEAKER ID="453" NAME="Andrzej Tomasz Zapałowski  " AFFILIATION="UEN">
v pisni obliki. - (PL) Ovčjereja je eden od sektorjev z majhno proizvodnjo, pri čemer je bila v zadnjem času deležna manj pozornosti od prašičereje ali govedoreje.
<P>
Vendar je ovčjereja zlasti pomembna za države s težavnimi geografskimi pogoji. Prav tako je pomembna za regije, v katerih sta zaradi zgodovinske tradicije vzreja in poraba jagnjetine zelo pomembni za prebivalstvo.
<P>
Poskrbeti je treba, da ta sektor ne propade. To je zlasti pomembno zdaj, ko cene hrane strmo naraščajo. Ne moremo si privoščiti omejevanja te proizvodnje.
<P>
V celoti podpiram predlog poročevalca, da se uvede dodatna plačila za tradicionalne gorske pasme, da se zaščiti ovce na občutljivih območjih. Prav tako podpiram predlog, da se označi z oznako EU ovčje meso in se ga tako loči od proizvodov iz tretjih držav. Zavezani smo, da pomagamo državljanom Evrope razlikovati med dobro hrano in hrano, ki mogoče ni usklajena z evropskimi standardi.
