<CHAPTER ID="009">
Razno
<SPEAKER ID="130" NAME="Stavros Lambrinidis">
Kot nekateri morda veste, sem bil pred štirimi dnevi imenovan za novega zunanjega ministra Grčije.
<P>
(Aplavz)
<P>
Hvala. Zanimivo pri tej službi je, da mi ni v soboto in nedeljo v Luksemburgu, ko sem se prvič uradno sestal z drugimi zunanjimi ministri iz vseh vaših držav, nihče rekel: "Čestitke." Vsi so dejali: "Vso srečo."
<P>
(Smeh in aplavz)
<P>
Rad bi se samo na kratko poslovil. Hudo bom pogrešal Parlament. Hudo bom pogrešal vse prijatelje, ki sem jih tu dobil. Mislim, da v Evropi ni boljšega mesta za strast in sočutje, kot sta mogoča v tem parlamentu. Globoko sem vam hvaležen in ker ne želim, da bi bilo moje slovo v angleščini, in ker ne bi rad, da pozabite na grščino, ki ste se je naučili v zadnjem letu in pol, vam bom nekaj predlagal. Povejte mi še enkrat, kako rečemo "za".
<P>
(Poslanci: "Υπέρ!")
<P>
Kako rečemo "proti"?
<P>
(Poslanci: "Κατά!")
<P>
Kako rečemo "vzdržan"?
<P>
(Poslanci: "Αποχή!")
<P>
Zelo dobro. Rad bi, da socialisti in člani GUE rečejo "Υπέρ", predstavniki PPE in ECR naj rečejo "Κατά", Zeleni in predstavniki ALDE pa recite "Αποχή". Preprosto! Dajmo.
<P>
(Skupini S&D in GUE/NGL: "Υπέρ!"; skupini PPE in ECR:: "Κατά!"; skupini Verts/ALE in ALDE: "Αποχή!")
<P>
(Bučen aplavz)
<P>
Sijajno. Najlepša hvala.
<SPEAKER ID="131" NAME="Martin Schulz" LANGUAGE="DE">
Gospod predsednik, prosil sem za besedo, ker sem prepričan, da me bodo kolegi poslanci razumeli in da se bodo strinjali, če v imenu svoje skupine rečem, da prevzemate težko vlogo - tega se sami bolje zavedate kot mi - in da smo povsem solidarni z vami na vašem novem položaju, saj si vsi želimo isto, ne glede na naše politične opredelitve. Ta želja je, da bi vaša čudovita država, katere zunanji minister ste, z našo pomočjo čim prej prebrodila hudo krizo. Potrebujemo Grčijo. Stojimo z ramo ob rami z vašo državo in z vami. Gospod podpredsednik, zunanji minister, Stavros, na osebni ravni bi rad dejal: nisi samo dober prijatelj in sijajen kolega, temveč si tudi obogatil vsa naša življenja na vse mogoče načine. Hvala za vsa dolga leta sodelovanja in vso srečo, Stavros.
<P>
(Aplavz)
