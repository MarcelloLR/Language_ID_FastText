<CHAPTER ID="016">
Zaskrbljujoče razmere z odpadki v Kampanji (razprava) 
<SPEAKER ID="217" NAME="Predsednik">
Naslednja točka dnevnega reda je izjava Komisije o zaskrbljujočih razmerah z odpadki v Kampanji.
<SPEAKER ID="218" NAME="Stavros Dimas">
komisar. - (EL) Gospod predsednik, poslanci, kot so nas obvestili mediji, se ocenjuje, da je količina odpadkov, ki se že od 21. decembra kopičijo na ulicah Neaplja in sosednjih mest, presegla ogromno število 100 000 ton. To je skupaj z negativnimi - rekel bi katastrofalnimi - učinki na prebivalce in okolje razlog za resno skrb.
<P>
Ta kriza v zadnjih dneh v Neaplju se ni pojavila iz nič. Gre za vrhunec nezadostnega uveljavljanja evropske zakonodaje o odpadkih v zadnjih 14 letih, za kar je Sodišče Evropskih skupnosti Italijo večkrat obsodilo.
<P>
Poleg vloge organiziranega kriminala, ki jo poudarja tisk, je neposreden razlog za sedanjo krizo nedelovanje in pomanjkanje volje, da se sprejmejo ukrepi, ki so potrebni za rešitev kronične težave ravnanja z odpadki.
<P>
Ko je bila Komisija pomladi 2007 prvič obveščena o krizi v zvezi z zbiranjem odpadkov in sistemom za odstranjevanje odpadkov v Kampanji, je bil proti Italiji uveden postopek zaradi kršitve zakonodaje Skupnosti o odpadkih. Od takrat Komisija spremlja razvoj dogodkov iz prve roke in je na prošnjo italijanske vlade že izvedla začetno oceno na kraju samem. Nadaljnje srečanje s pristojnimi italijanskimi organi je načrtovano v naslednjih dneh. Odgovornost italijanskih organov je, da sprejmejo takojšnje ukrepe za odstranitev odpadkov z ulic. Vendar kot kaže ta nova kriza, ni dovolj, da se samo odstrani odpadke z ulic. Vse kratkoročne ukrepe mora spremljati sprejetje in zlasti učinkovito izvajanje dolgoročnih strateških ukrepov. Na primer ustrezna mreža obratov za predelavo odpadkov, ki bi bili popolnoma skladni s standardi iz zakonodaje Skupnosti. To mora spremljati celovita dolgoročna strategija ravnanja z odpadki, da se spodbuja recikliranje in razvrščanje zbranih odpadkov.
<P>
Zakonodajni odlok št. 61 za rešitev krize z odpadki, izdan maja 2007, ni dosegel svojega cilja. Načrt za izredne razmere, ki ga je 8. januarja razglasil predsednik vlade Prodi, je bolj ambiciozno prizadevanje v tej smeri, vendar ključni element ostaja časovna razporeditev ukrepov, ki mora biti primerna in učinkovita. Še naprej bomo pozorno spremljali, kako italijanski organi izvajajo ukrepe. Komisija bo še naprej izvajala pritisk na italijansko vlado, da konča krizo, in namerava nadaljevati s pravnim postopkom zoper Italijo. Nenehne kršitve okoljske zakonodaje Skupnosti v Kampanji se morajo končno prekiniti, kot zahteva zakonodaja Skupnosti.
<P>
Čeprav se razmere zdijo težke, ravnanje v skladu z zakonodajo Skupnosti o odpadkih za italijanske organe ni nemogoče. Prepričan sem, da so zgled lahko ne samo druge države članice, temveč tudi druge regije Italije, kjer so našli rešitve za nadzorovano odstranjevanje odpadkov s kombinacijo različnih vrst zmanjševanja količine, zbiranja in odstranjevanja.
<SPEAKER ID="219" NAME="Giuseppe Gargani">
v imenu skupine PPE-DE. - (IT) Gospod predsednik, gospe in gospodje, komisarju bi takoj rad povedal, da čeprav se strinjam s tem, kar je povedal, menim, da razmere niso toliko težke, kot so dramatične.
<P>
Pri svoji izjavi bi se lahko omejil na citat iz članka v reviji The Economist, ki je izšla pred nekaj dnevi. "Smeti, raztresene po mestnih ulicah, so lahko ne samo nezdrave, temveč tudi politično nevarne. Volivce spomni na nestabilnost družbe in jih lahko spodbudi k temu, da se obrnejo proti svojim izvoljenim predstavnikom." Takšno je stanje.
<P>
Vsak ve, da je Neapelj znan po filmu The Four Days of Naples (Štirje dnevi Neaplja), v katerem se lokalno prebivalstvo upre tujim napadalcem. Eden od časopisov je napisal, da so danes sovražniki v deželi tisti, ki so oblatili dober ugled Neaplja v svetu. Uničuje se celotna civilizacija. Tragedija v zvezi z odpadki v Neaplju in Kampanji ni nastala čez noč, temveč se je razvijala 14 let; 8 milijard EUR je bilo zaman porabljenih, televizija pa je Evropi in celemu svetu kazala, kako so ulice postajale popolnoma neprehodne. Prava tragedija se je začela, kot je opozoril komisar, 21. decembra, ko so občinski smetarski tovornjaki prenehali z odvozom, ker so bila smetišča prepolna in ni sežigalnic; grozijo tveganja za zdravje in nihče, gospod komisar, ne govori o ločenem zbiranju.
<P>
Pravzaprav v Kampanji ni sežigalnic in ravnanje z odpadki je v rokah organiziranega kriminala Camorre. Kampanja ni uspela odpraviti problema, ki je, na kratko, vprašanje vsakodnevnega upravljanja, kot je čiščenje mesta, ker tega ni želela, saj sta regionalna uprava in njen predsednik sužnja organiziranega kriminala, ki nadzoruje vse poslovne dejavnosti.
<P>
Nekatere politične sile, ki so del Prodijeve vlade, in vse opozicijske stranke so pozvale k razpustitvi regionalnega sveta in imenovanju komisarja s pomembnimi pooblastili kot odziv na neodgovornega ministra za okolje Pecoraroja Scania. Porabljenih je bilo le 81 % prispevka v okviru evropskega načrta za obdobje 1994-1999 v višini 200 milijonov EUR, ni nikakršnega regionalnega načrta in zato je bilo treba nekoga vključiti.
<P>
Upam, da mi bo predsednik dovolil govoriti še nekaj trenutkov. V okviru te ureditve se lahko naročila oddajajo brez upoštevanja ustreznih evropskih določb, kar ustvarja začarani krog nezakonitosti in neučinkovitosti. Obstaja resnično tveganje izgube 330 milijonov EUR sredstev iz strukturnega sklada. Komisija je sprožila postopek za ugotavljanje kršitev proti Italiji, ki je bil žal neizogiben, ker Kampanja niti približno ne ravna v skladu s pravili iz evropskih direktiv, ki jih niti odgovorni v vladi ne upoštevajo.
<P>
Komisijo prosimo, naj konec meseca izvede preiskavo in zavzame trdno stališče glede uporabljanja sežigalnic. To je nekaj, kar Evropa lahko stori, in pozivamo tudi Parlament, naj izvede preiskavo, za kakovostni preskok (...).
<SPEAKER ID="220" NAME="Predsednik">
Preden nadaljujemo z razpravo, vas moram opozoriti na nove postopke. Najprej bi poslance prosil, naj se držijo pravil glede časa za govor. Rad bi tudi poudaril, da lahko v okviru postopka prijave k razpravi poslanci, ki menijo, da niso porabili celotnega časa za govor, zaprosijo, da še enkrat spregovorijo. Seveda bodo imeli priložnost, da govorijo, potem ko bodo to storili poslanci, ki še niso bili na vrsti.
<SPEAKER ID="221" NAME="Gianni Pittella">
v imenu skupine PSE. - (IT) Gospod predsednik, gospe in gospodje, najprej se vam zahvaljujem za jasno, natančno in učinkovito izjavo, za zaskrbljenost, ki ste jo danes ter v zadnjih dnevih in tednih pokazali, za vaše očitke, s katerimi se strinjamo, saj se zavedamo, da je evropske zakone nujno treba spoštovati.
<P>
Verjamemo, da Evropski parlament ne sme postati "odmevnik" za nacionalne proteste, zlasti v zvezi s takšnimi občutljivimi vprašanji in pozornost vzbujajočimi zadevami. Mislimo pa, da je treba prav zaradi dramatičnosti teh razmer pozvati k skrbnim analizam tega primera in vprašanja odpadkov na splošno, ki ni samo skrb Neaplja in Kampanje, temveč nekaj, kar mora reševati vsaka skupnost. To vprašanje zbuja dvome o razvojnem modelu, ki pogosto žrtvuje človeka in okolje zaradi logike dobička, vprašanje, ki se pogosto obravnava v zvezi z ideologijami ter napačnim nasprotjem med brezdušnim industrializmom in okoljevarstvom, ki preprečuje razvoj.
<P>
Ne smemo pozabiti, da je bila Italija ena prvih držav, ki je leta 1997 pod vlado gospoda Prodija in z ministrom Ronchijem, sprejela sodoben zakon, ki je bil v skladu s tem, kar je Evropska unija že nekaj časa ponavljala: okoljsko izobraževanje, ločeno zbiranje, varnostni ukrepi, uporaba sodobnih metod recikliranja in ponovne uporabe, ki so varne za ljudi in okolje. Ta zakon se je tudi odlično uporabljal ter je bil vir gospodarske rasti in zaposlovanja.
<P>
Vendar v Kampanji ni bilo tako. Kaj je bilo narobe? Kaj ni delovalo? Nedvomno je mogoče politično odgovornost za to, kar se je zgodilo, pripisati tako desnici kot levici, zlasti glede upravljanja tistih na vodilnih položajih Ta trenutek ni na nas, da določimo, ali je odgovornost morda tudi kakšne druge vrste, in če je to res, je treba izreči stroge kazni, vendar ne bi bili pošteni, če bi krivili samo politike.
<P>
V Kampanji je imelo odločilno in negativno vlogo tudi veliko drugih dejavnikov, kot so organizirani kriminal, šibek državljanski čut in zgodovinsko pomanjkanje infrastrukture. Italijanska vlada se odziva na sedanje razmere, tako da sprejema pomembne odločitve in si prizadeva za ponovno vzpostavitev odgovornosti lokalnih organov, se oddaljuje od sistema pošiljanja posebnih komisarjev ter zagotavlja samozadostnost odstranjevanja odpadkov. Te odločitve nam bodo omogočile, da bomo na sedanjost in prihodnost gledali bolj samozavestno - pravkar končujem, gospod predsednik - in menim, da bodo omogočile tudi prepričljiv odziv na upravičene evropske skrbi. Zdaj je treba podpreti te odločitve; treba je ponovno vzpostaviti ugled mesta, regije in države, ugled Italije, ki ji po besedah gospoda Napolitana ne primanjkuje pozitivne energije in moči za inovativnost.
<SPEAKER ID="222" NAME="Alfonso Andria">
v imenu skupine ALDE. - (IT) Gospod predsednik, gospod komisar, gospe in gospodje, upreti se moramo skušnjavi, da bi se to vprašanje izkoriščalo, in moramo pustiti, da prevladata objektivnost in intelektualna poštenost, brez da bi pri tem prezrli spore, ki to vprašanje spremljajo. Težava je v: interesu organiziranega kriminala in njegovemu infiltriranju v področje ravnanja z odpadki, kar je povzročilo številna nezakonita odlagališča po vsej Kampanji; nenehnemu sprejemanju nevarnih in strupenih odpadkov iz drugih regij, zlasti severne Italije; šibkosti lokalnih organov; kulturni zaostalosti prebivalstva v pristopu k odpadkom kot viru; zavračanju lokacij obratov za odstranjevanje odpadkov celo s strani predstavnikov lokalne katoliške cerkve; nesoglasjih ne samo v političnih, temveč tudi znanstvenih krogih glede na primer metod odstranjevanja; neprimerni tehnologiji, izbrani za načrtovan obrat končne odstranitve po evropskem javnem razpisu v Kampanji leta 1998.
<P>
Danes je državna intervencija močna. Politiki, vsi politiki, so končno razumeli, da je treba storiti več; v zadnjih 14 letih nobena od političnih strank, pa če je šlo za člane vlade ali opozicije, na lokalni, regionalni ali nacionalni ravni, ni uspela dati odločnih, neomajnih in skladnih odgovorov.
<P>
Zato cenimo veliko solidarnost več italijanskih regij, vključno z desnosredinskimi strankami v njih, ki so podprle Kampanjo v tem izredno težkem obdobju in ji pomagale ponovno vzpostaviti podobo, ki si jo zasluži, v smislu privlačnosti njene kulture in pokrajine, proizvodnih virov in talentov.
<P>
Zdaj ni pravi trenutek, da bi tisti, ki nosijo glavno odgovornost in so krivi za celotno politiko, to zanikali ali se ji izogibali. Zdaj je trenutek, ko je treba prevzeti odgovornost, zato cenim pristop komisarja Dimasa, ki ga je zavzel v svoji izjavi, konstruktiven pristop, ki vlogo Evrope ne vidi le v izrekanju sankcij in omejevanju na sankcije, temveč tudi v pomoči državam članicam pri reševanju krize.
<SPEAKER ID="223" NAME="Cristiana Muscardini">
v imenu skupine UEN. - (IT) Gospod predsednik, gospod komisar, gospe in gospodje, težava z odpadki v Kampanji ni več samo zdravstvena in okoljska katastrofa, ampak postaja gospodarska in institucionalna kriminalka. Medtem ko bo sodstvo, tako upamo, razjasnilo gospodarsko kriminalko, bo glede institucionalne potrebna dodatna pojasnitev.
<P>
Komisija je 11. septembra 2007 v odgovoru na moje vprašanje dejala, da je zaskrbljena, vendar polna upanja, da bodo nujni ukrepi, ki so jih sprejeli italijanski organi, pomagali rešiti situacijo, in da bo sprejela ukrepe iz člena 226 Pogodbe, če bi preiskava v teku odkrila kršitve zakona. Kljub temu je tiskovni predstavnik Komisije 2. januarja 2008 dejal, da je bil junija 2007 sprožen postopek za ugotavljanje kršitev proti Italiji. Kje je resnica? V odgovoru, ki mi je bil podan 11. septembra, ali v besedah tiskovnega predstavnika? Zakaj Komisija v svojem odgovoru ni omenila tega postopka za ugotavljanje kršitev?
<P>
Dejstvo, da nekatere evropske politične skupine, ki so blizu Prodijevi vladi, nasprotujejo skupni resoluciji o zdravstveni in okoljski katastrofi v Kampanji, ki bi morala končati našo razpravo, začenja novo kriminalko. Kadar je naključij več, kot bi jih sicer pričakovali, gre zelo verjetno za branjenje interesa in kadar se politični interes, čeprav nenamerno, zavzema za druge interese, ki sovpadajo z interesi "ekomafije", ne gre več za vprašanje levice, desnice ali le politične nesposobnosti. Resno sumimo, da so bile evropske institucije namerno zavedene iz razlogov, povezanih s strankarskimi interesi.
<P>
Visoke ravni dioksina na tem območju, dolgo obdobje stanja nezakonitosti, prizadevanje Parlamenta, da se izogne odgovornosti za sprejetje skupne resolucije, so povezani s političnimi odločitvami italijanske vlade ter lokalnih organov Kampanje in Neaplja, ki imajo po naključju enako politično prepričanje.
<P>
Pozivamo k takojšnjemu ukrepanju OLAF, ki naj izvede nadzor nad uporabo sredstev, ko so bila dodeljena do danes, in zagotovi, da se prihodnja sredstva pravilno upravljajo. Pozivamo Komisijo, da v tridesetih dneh Parlamentu pojasni, kje leži odgovornost za to sramotno in tragično izredno stanje, ki ni več regionalno, ampak nacionalno in evropsko, ter komu je mogoče to odgovornost pripisati.
<SPEAKER ID="224" NAME="Monica Frassoni">
v imenu skupine Verts/ALE. - (IT) Gospod predsednik, gospe in gospodje, komisarju Dimasu se zahvaljujem za ukrepanje v zadnjih tednih in mesecih, ukrepanje, ki bi ga mnogi okoljevarstveniki želeli videti tudi ob drugih priložnostih, odločno in vidno ukrepanje, ki ga morajo podpreti vsi, ki ščitijo zakonodajo Skupnosti.
<P>
Menim, da ni bilo vedno tako, in poudarjam, da je njegova institucija v zadnjih letih tudi sprožila veliko postopkov za ugotavljanje kršitev v zvezi z uporabo zakonodaje Skupnosti, zlasti v času prejšnje vlade, ki pa so bile žal popolnoma neopažene in so bile obravnavane kot nekaj povsem običajnega. Rada bi navedla kršitve v zvezi z nezakonitimi odlagališči odpadkov, ki jih je več kot 4 000, in vrsto drugih vprašanj, ki so povezana z opredelitvijo odpadkov itd.
<P>
Vse to je vodilo v razmere, v katerih smo danes. Jasno je, da so nepravilnosti, slabo upravljanje, kriminal in popolna neskladnost veliko bolj verjetne, ko država članica in vlada, ki je takrat imela približno sto poslancev, v zvezi zakonodajo o odpadkih nista storili drugega, kot da sta pri svojih poskusih zapolnjevanja vrzeli kršili direktive Skupnosti.
<P>
Zato sem Komisiji zelo hvaležna za njeno ukrepanje in upam, da bo nadaljevala s spremljanjem, ker menim, da bo to delo nujno; menim tudi, da je odmik od kriznega upravljanja absoluten predpogoj, če naj se te razmere odpravijo. Menim tudi, da je pomembno vprašanje, kdo je odgovoren.
<P>
Strinjam se torej s tistimi, ki pravijo, da mora Komisija uvesti tudi metode za nadzorovanje sredstev, ki so se porabila in ki se bodo porabila, ker verjamem, da je za nas kot evropske in ne samo Italijanske državljane vprašanje, kako se lahko sredstva porabi na odkrit način, ključno in nas vse zadeva.
<P>
Kljub temu menim, da je treba podpreti ukrepe italijanske vlade, zlasti tiste, ki jih je objavila za naslednje tri ali štiri mesece, čeprav morajo biti pravila igre jasna in jih je treba spoštovati. Menim, da bi bilo zares žalostno, če bi se znašli v položaju, kjer bi se vrstila ena kriza za drugo, pri čemer bi se kršila pravila, saj so nas prav take kršitve pripeljale do stanja, v katerem smo zdaj.
<SPEAKER ID="225" NAME="Roberto Musacchio">
v imenu skupine GUE/NGL. - (IT) Gospod predsednik, gospe in gospodje, strinjam se z vsebino tega, kar je povedal komisar Dimas, ki nas je spomnil na našo odgovornost in nam pokazal pravo smer; opozarja nas, da je treba težave reševati na način, ki je v skladu z evropskimi pravili, pri čemer se je treba oddaljiti od pristopov kriznega upravljanja, ki ustvarjajo nove krize. Zato je ta razprava pomembna, ker nam lahko in mora pomagati, ko poskušamo rešiti grozljive težave z odpadki, s katerimi se srečujeta Neapelj in Kampanja.
<P>
Politične polemike niso tako nujne, kot je nujna odstranitev odpadkov, ki ustvarjajo nevarne okoliščine za lokalne prebivalce. Vlada sprejema ukrepe za to, vendar bo nato treba poiskati učinkovito rešitev, ki bo morala temeljiti na evropskih pravilih. Kot je poudaril komisar, so evropska pravila jasna, v več letih so se utrdila in so potrjena v novi okvirni direktivi, o kateri razpravljamo. Pri reševanju vprašanja odpadkov obstaja hierarhija in po tej hierarhiji je najprej na vrsti zmanjšanje, sledi ločeno zbiranje, nato ponovna uporaba in recikliranje ter le kot zadnja rešitev odstranjevanje, kjer je nujno potrebno.
<P>
Italija se preveč trudi ostati znotraj teh smernic, v Neaplju in Kampanji pa se je stanje poslabšalo. Vendar se težave pojavljajo tudi drugje, kot je razvidno iz kršitev: organi oblasti preveč pogosto pošiljajo posebne komisarje, prevelika zmešnjava med predpisi o odpadkih in predpisih o energiji, ki vodi do nesprejemljivih praks, na primer do prakse, v skladu s katero je energija, proizvedena iz odpadkov, v Italiji leta veljala za obnovljivo energijo, za katero so se namenjale velike spodbude - 30 milijard EUR v desetih letih, v okviru ukrepa CIP 6 - ki so resno izkrivile energetske politike in politike odpadkov ter pripeljale do nekoliko paradoksalnih razmer, ko je v Kampanji na primer 7 milijonov ton odpadkov peletnega goriva, ki jih tudi sežigalnice, če bi se odprle, ne bi mogle sežgati.
<P>
Preveč odstopanj od evropskih okoljskih zakonov. Ne morem dovolj poudariti tega, da je kriza povzročila nove krize. Zdaj moramo razmere uskladiti s pravili in resnično verjamem, da si vlada to želi, in ta pravila so evropska pravila, od presoje vplivov na okolje do hierarhije odpadkov. Zato današnja razprava ne more biti izhodišče za polemike, ampak priložnost za dialog s komisarjem za spodbujanje takega odnosa med Evropo in državami članicami Ponavljam: najprej hierarhija, zato da se skupno dogovorjena pravila uporabljajo na najboljši način.
<SPEAKER ID="226" NAME="Luca Romagnoli" AFFILIATION="NI">
(IT) Gospod predsednik, gospe in gospodje, s kakšno pravico italijanska levica, ki jo spodbuja evropska levica, od nas zahteva, da govorimo o sramotni krizi z odpadki v Kampanji, za katero je že desetletja odgovorna sredinska levica, ne da bi se o tem glasovalo. Ista levica, ki povzroča globalno segrevanje ter je ne skrbi zagotavljanje visokokakovostnega okolja in spodobnega življenja za milijone prebivalcev Kampanje; povrhu vsega pa sem slišal govoriti o nacionalnem interesu, ki ga je treba braniti. Ti isti podporniki nacionalnega interesa so pred nekaj leti Italijo, njeno vlado ter varnostne službe in organe z razpravo in glasovanjem o zelo znani zadevi Lampedusa spravili ob dober glas.
<P>
Upam, da se bo ta parlament začel bolje zavedati tega vprašanja, ki ni samo italijansko, in da bo o njem bolje obveščen ter da bo to, kar se dogaja, odkrito obsodil z glasovanjem v skladu z mojo zahtevo, tudi kot vodje Azione della Fiamma, za uporabo vseh možnih sankcij zoper regionalno in nacionalno vlado, ki se zdita popolnoma nesposobni rešiti to dolgoletno vprašanje, čeprav sta odgovorni, in ne odstopita na dostojen način.
<SPEAKER ID="227" NAME="Antonio Tajani" AFFILIATION="PPE-DE">
(IT) Gospod predsednik, gospod komisar, gospe in gospodje, razmere v Neaplju so v veliki meri resne zato, ker se je zapravljal čas, namesto da bi se ukrepalo v zvezi s sodbo Sodišča in torej zagotovilo, da se z odpadki ravna v skladu z evropsko zakonodajo, kar močno obžalujemo. Če želimo preprečiti širitev krize v Kampanji na druge regije, je treba sprejeti ukrepe, pri čemer se morajo uporabiti evropska pravila, zgraditi obrat za pridobivanje energije s sežiganjem odpadkov - kljub nasprotovanju nekaterih komaj kredibilnih lažnih okoljevarstvenikov, kot je minister Pecoraro Scanio - in spodbujati ločeno zbiranje.
<P>
Vendar Kampanja ne odseva cele Italije in na srečo so številne regije, kot je Lombardija, dosegle velik napredek ter vzpostavile učinkovite sisteme zbiranja in odstranjevanja odpadkov. Kljub temu je v drugih regijah veliko razlogov za zaskrbljenost. Javnost je zaskrbljena; to je v Rimu in Laciju nedvomno res. Nekatere številke: količine odpadkov so večje kot v Neaplju in Kampanji; v Rimu vsak dan zberejo 4 500 ton odpadkov v primerjavi s 1 000 v Neaplju, kar pomeni 450 kg na prebivalca v Kampanji v primerjavi s 617 kg v Laciju, kar je precej nad nacionalnim povprečjem, ki je 539 kg na Italijana. Vse to je vključeno v vprašanje, ki smo pravkar ga vložili z drugimi izvoljenimi rimskimi poslanci.
<P>
Kljub temu se regionalni načrt v zvezi z odpadki nikoli ni začel izvajati, proti Italiji pa sta bila sprožena že dva postopka za ugotavljanje kršitev. Zaskrbljeni prebivalci se zanašajo na evropske institucije, zlasti Parlament in Komisijo. Zato vas prosimo, gospod komisar, da na srečanju 28. januarja zagotovite, da Komisija prejme podatke in informacije o razmerah v Rimu in Laciju, da je predhodno obveščena o preiskavi, upamo, da s strani komisarja Dimasa, ter da ji delegacija tega parlamenta predlaga preiskavo, da se oceni, ali so ukrepi za leto 2008, zaključujem, ustrezni. Gospod komisar, treba je ukrepati, preden bo prepozno.
<SPEAKER ID="228" NAME="Marco Pannella" AFFILIATION="ALDE">
(IT) Gospod predsednik, gospod komisar, gospe in gospodje, nič zato, gospod predsednik, saj ne bo prvič. Gospod komisar, kot je bilo omenjeno, boste 28. januarja v Rimu na razpravi z našo vlado; za Italijo je ključno, da Komisija zavzame ostro stališče v podporo delu evropskega sodstva. Spomnim ste, da ste poudarili, da je Italija na prvem mestu, in sicer pri obsojanju slabega italijanskega sodstva, ki se ga že dvajset let neučinkovito graja.
<P>
Težava je samo ena: imamo tok nezakonitosti, ki neizogibno pomeni uničena življenja in še hujši propad ne samo v Italiji, ampak tudi drugje, zato upam, gospod komisar, da bo Komisija upoštevala dokaz, ki ga imamo, da Italija tako kot v dvajsetih letih 19. stoletja hodi po novi in drugačni poti ter da postaja grožnja celi Evropi, ta država, ki (...).
<P>
(Predsednik je prekinil govornika.)
<SPEAKER ID="229" NAME="Roberta Angelilli" AFFILIATION="UEN">
(IT) Gospod predsednik, gospe in gospodje, sedanja kriza z odpadki v Kampanji je tragedija, ki se je dolgo pripravljala, in tisti kupi odpadkov, ki se jih vidi na ulicah, so le vrh ledene gore, ki jo predstavljajo neučinkovitost, odpadki in slabo upravljanje.
<P>
Nezadovoljni smo, saj ta kriza škodi ugledu ne samo Kampanje, ampak cele Italije, ta težava, ki se je zaradi spletkarjenja in molčanja poslabšala, pa se ne bo rešila, če ne bomo govorili o tem, kdo je odgovoren, in se bomo pretvarjali, da tega ne vidimo. Mislim, da se ljudi ne bi smelo uporabljati kot politične lutke in da tudi ta dobronameren, vendar vsiljiv način, ki je nocoj prisoten v tej sejni dvorani, ni sprejemljiv.
<P>
Ne moremo biti več tiho ali opravičevati dejstva, da so šli milijoni eurov iz evropskih, nacionalnih in lokalnih sredstev v nič, in tudi Računsko sodišče tega ni moglo storiti. Na koga naj se ljudje obrnejo v zvezi z nadomestilom za škodo, ki jo je povzročila ta okoljska katastrofa, pokvarjeno podobo in zapravljena javna sredstva? Zlasti kakšne ukrepe namerava Komisija odločno sprejeti, da se italijansko državo prisili k sprejetju ustreznih ukrepov, ob upoštevanju, da otroci iz Neaplja in Kampanje tudi danes niso šli v šolo?
<SPEAKER ID="230" NAME="Umberto Guidoni" AFFILIATION="GUE/NGL">
(NL) Gospod predsednik, gospe in gospodje, komisarju se zahvaljujem za to jasno analizo. V Neaplju in v več delih Kampanje se je stanje glede odpadkov zdaj poslabšalo in posledice lahko vidimo vsi, vendar pa so težave tudi na drugih območjih, kar je razvidno iz števila postopkov za ugotavljanje kršitev, ki so bili v zadnjih letih sproženi proti Italiji na okoljskem področju.
<P>
Med temi bi omenila zloglasni CIP6, v okviru katerega je energija, proizvedena iz odpadkov, veljala za obnovljivo energijo, zaradi česar so bile številne spodbude, prvotno namenjene politikam za razvoj obnovljivih energij, preusmerjene k močnim industrijskim lobijem, kar je pripeljalo do resnih težav v zvezi z ravnanjem z odpadki. Razmere v Kampanji pa so še bolj dramatične zaradi 14 let spletkarjenja in neodgovornega ravnanja, ki so dosegla vrhunec v prvem postopku proti podjetjem in predstavnikom javnih institucij ter končno v postopku na Sodišču Evropskih skupnosti proti Impregilu za okoljsko katastrofo.
<P>
Za odpravo krize je potreben nov način upravljanja tega področja: nič več odstopanj in uporaba evropske zakonodaje. Evropa je v novi okvirni direktivi o odpadkih določila jasno hierarhijo. Odstranjevanje naj se uporablja le kot zadnja rešitev in naj se izvaja po ločenem zbiranju, recikliranju itd.
<P>
Vendar moramo zdaj poiskati izhod iz razmer v Kampanji, ki se približujejo točki, s katere ni vrnitve, zato moramo uporabiti vsa razpoložljiva sredstva ter pozvati k solidarnosti italijanskih regij in pomoči EU, da se lahko v naslednjih treh ali štirih mesecih sprejme takojšnje ukrepe za odpravo nevarnosti, s katerimi se srečujejo prebivalci, in vrne Neapelj Evropi.
<SPEAKER ID="231" NAME="Mario Borghezio" AFFILIATION="UEN">
(IT) Gospod predsednik, gospe in gospodje, iz Padske nižine se zdijo razmere v Kampanji kot znanstvena fantastika, iz Padske nižine, kjer poteka ločeno zbiranje in se plačujejo davki na odpadke. Dejstvo, da mora levica v vladi naše države in poleg tega z zelenim okoljskim ministrom za vodjo področja odpadkov imenovati nekdanjega načelnika policije, se nam zdi neverjetno. Odkrito vam povemo, da Kampanja ni več v evropskem pravnem prostoru, saj v njej vlada sramotna zveza med politiko in Camorro.
<P>
Gospod komisar, nič več sredstev, prekinite vso financiranje, niti centa ne pošiljajte Camorri, kriminalcem. Naj bo delaven in pošten sever za vzor. Rešite poštene ljudi iz Kampanje izpod oblasti Camorre, ki nadzira različne stranke. Nič nočemo imeti s tem, smo proti temu, da mafija obvladuje politiko. Naša država potrebuje federalizem, če želimo pomagati tem ljudem. Potrebna je sprememba, stanje se mora spremeniti. Rešite poštene in delavne ljudi z juga jarma mafije. To je mnenje poštene Padske nižine.
<P>
(Predsednik je prekinil govornika.)
<SPEAKER ID="232" NAME="Adriana Poli Bortone" AFFILIATION="UEN">
(IT) Gospod predsednik, gospe in gospodje, menim, da Italija nima nobene želje, da upoštevala evropske zakone. To potrjuje dejstvo, da je bila edina država, katere vlada z zelenim okoljskim ministrom se je vzdržala potrditve skupnega stališča o nedavni direktivi o odpadkih v Svetu.
<P>
Rada bi postavila vprašanje, ker je poleg katastrofalnega zelenega ministra, ki je popolnoma nesposoben in je glede svojih dejanj nezanesljiv, Evropska komisija pokazala malo zanimanja za spremljanje, ker smo v obdobju 2000-2006 prejeli sredstva in so se regionalni operativni programi izvajali, ne da bi nadzorni odbor v celoti opravljal svoje naloge, sicer bi blokiral sredstva, ki na tem območju niso bila učinkovita. Morda ni treba poudarjati, kdo je bil takrat predsednik Evropske komisije in kdo je zdaj predsednik vlade Italije z zelenim ministrom?
<SPEAKER ID="233" NAME="Riccardo Ventre" AFFILIATION="PPE-DE">
(IT) Gospod predsednik, gospe in gospodje, čestitam vam za to novo obliko demokracije. Prvič, čestitke za komisarjevo jasno analizo, pri čemer upamo, da ji bodo sledili konkretni ukrepi, v katere bo vključen tudi Parlament - tukaj pozivamo tudi predsednika Parlamenta, ker težava z odpadki v Neaplju ni povezana samo s podrobnostmi odstranjevanja, okolja in drugih zadev, ampak po našem mnenju postaja nacionalni in evropski problem.
<P>
Nekaj kratkih pripomb: količina odpadkov, ki se zdaj pobira z ulic, je precej manjša od količine odpadkov, puščenih na ulicah; ukrepi, ki jih sprejema vlada, so torej popolnoma neustrezni. Masa odpadkov, celotna količina odpadkov narašča iz ure v uro, zaradi česar postajajo razmere še bolj dramatične.
<P>
Drugič, politično vprašanje. Gospod Pittella je dejal, da Parlament ne sme postati "odmevnik" nacionalnih protestov. V nocojšnji razpravi sredinska levica počne prav to. Upoštevajmo njegove pripombe.
<SPEAKER ID="234" NAME="Pasqualina Napoletano" AFFILIATION="PSE">
(IT) Gospod predsednik, gospe in gospodje, želela sem govoriti, ker sem zelo zaskrbljena zaradi poteka razprave v Italiji in delno tudi tukaj ter zaradi informacij, ki so posredovane državljanom, ker se zdaj zdi, da je edini izhod iz te krize čudežna formula: na eni strani sila in militarizacija ter na drugi sežigalnice.
<P>
Javnost torej upa, da bo težavo prišel rešit nekdo od zunaj; informacije, ki so ji posredovane, se ne osredotočajo na dejstvo, da brez zmanjšanja in razvrščanja odpadkov ter spremembe obnašanja državljanov ne bo rešitve. Za to so odgovorni lokalni organi, ker so mislili, da bodo lahko rešili težave tako, da bodo za to pooblastili družbo Impregilo. Odgovornost so naprtili drugim, z njimi so sodelovali in bili pod njihovim vplivom.
<SPEAKER ID="235" NAME="Salvatore Tatarella" AFFILIATION="UEN">
(IT) Gospod predsednik, gospod komisar, gospe in gospodje, obrati za pridobivanje energije iz odpadkov delujejo v Italiji in drugje v Evropi. Ločeno zbiranje se izvaja v Italiji in drugje v Evropi. Recikliranje poteka v Italiji in drugje v Evropi. Samo v Neaplju v zadnjih 15 letih ni bilo tako in to pred očmi vseh institucij, ki bi morale ukrepati: te institucije vključujejo Evropo in Komisijo.
<P>
Menim, da je bilo malo storjeno in da moramo storiti več, tudi Komisija, ker so pobude, ki jih je do zdaj sprejela vlada, vključno s tistimi v zadnjih dneh, popolnoma neučinkovite in ne izpolnjujejo svojega namena. Pošiljanje načelnika policije v Neapelj za samo štiri mesece ne bo rešilo težav, če Neapelj ne bo ravnal v skladu z vsemi evropskimi zakoni; če ga italijanska vlada ne more prisiliti v to, naj to stori Evropska komisija z vsemi sredstvi, ki so ji na voljo.
<SPEAKER ID="236" NAME="Armando Veneto" AFFILIATION="PPE-DE">
(IT) Gospod predsednik, gospod komisar, gospe in gospodje, menim, da je obujanje preteklosti koristno le, če se prihodnost uporabi za odpravo težav, ki jih je povzročila preteklost. Vendar se to ne dogaja, ker je tukaj, kot je običajno, težnja politike, da vsak zavzame stališče, ki mu najbolj ustreza.
<P>
Menim, da je edini resen ukrep, ki ga lahko sprejmemo, da komisarja prosimo, naj vztraja, da se prava težava končno odpravi, tj. težava ločenega zbiranja z instrumenti, ki to omogočajo, nagrade za tiste, ki ga izvajajo, ter izredni načrt za zbiranje kartona in drugih materialov. CONAI, ki je organ proizvajalcev in uporabnikov embalaže ter je odgovoren za ponovno uporabo vseh odpadkov razen mokrih, pobira plačilo za odvoz smeti na jugu države, ki jih potem reciklirajo na severu države, tako da ima ta del države zaradi stalnega črpanja sredstev z juga in njihovega prenosa na sever kot običajno dobiček. To se mora končati.
<P>
Zato pozivamo komisarja, katerega pobude resnično cenimo, naj vztraja, da posebni komisarji v Kampanji ne obujajo preteklosti, ampak se enkrat za vselej zazrejo v prihodnost.
<SPEAKER ID="237" NAME="Mario Mantovani" AFFILIATION="PPE-DE">
(IT) Gospod predsednik, gospod komisar, gospe in gospodje, sem izvoljen poslanec politične skupine, ki je, ko je bila v Italiji v vladi pred sedanjo vlado, morala razviti policijsko enoto, preden je lahko začela graditi ustrezne obrate za odstranjevanje odpadkov v Kampanji, nujna dela, ki so jih takrat ovirali nasprotniki, gospa Frassoni, ki so zdaj ministri v vladi Romana Prodija.
<P>
Nedavne izjave gospoda Prodija o krizi z odpadki v Kampanji pričajo o popolnem razpadu vlade, ki jo vodi. Neapelj je dokaz o državi, ki ne zagotavlja zakonitosti in dopušča razmere, ki so nevarne za zdravje državljanov, škodljive za turizem in podobo Italije ter torej italijansko gospodarstvo in italijanski izvoz. Resne težave, s katerimi se srečujejo ljudje iz Kampanje, so kljub temu omejene le na eno od dvajsetih italijanskih regij, politično in upravno odgovornost pa se lahko brez težav pripiše nekaterim administratorjem, zato zahtevamo njihov odstop.
<SPEAKER ID="238" NAME="Stavros Dimas">
komisar. - Gospod predsednik, najprej moram pojasniti, da so za pravilno izvajanje zakonodaje Skupnosti odgovorne predvsem države članice. Komisija v skladu s Pogodbo ni pristojna, da načrtuje in se odloča namesto organov držav članic, na primer glede tega, ali naj se zgradijo objekti za odstranjevanje odpadkov ali ne oziroma kje bodo takšni objekti. Komisija mora spremljati, ali se zakonodaja Skupnosti uporablja. Kadar uporaba zakonodaje ni ustrezna, tako kot v tem primeru, Komisija lahko začne postopke za ugotavljanje kršitev, rešitve pa morajo vedno poiskati in izvesti države članice.
<P>
Zaskrbljeni smo, da se razmere z odpadkov v Kampanji slabšajo kljub ukrepom, ki so jih leta 2007 sprejeli italijanski organi. Bistveno je, da italijanski organi poleg sprejetja takojšnjih ukrepov za reševanje sedanje krize okrepijo prizadevanje za vzpostavitev strukture, ki bo v Kampanji zagotavljala dolgoročno trajnostno ravnanje z odpadki, popolnoma usklajeno z evropsko zakonodajo o odpadkih. Prepričan sem, da mora tokrat krizno upravljanje prispevati k dejansko drugačni usmeritvi politike o ravnanju z odpadki, da se preprečijo nadaljnja tveganja za zdravje ljudi in okolje. Zato bo moral vsak prihodnji ukrep pomeniti učinkovito izvedeno strategijo, ki ne bo usmerjena le v vzpostavitev ustreznega omrežja naprav za ravnanje z odpadki. Enako pomembno je, da se vzpostavijo potrebne strukture za ločeno zbiranje odpadkov, recikliranje in omejevanje odpadkov, pri čemer je treba v celoti upoštevati hierarhijo ravnanja z odpadki, pri kateri je odlaganje odpadkov najmanj zaželeno.
<P>
Kakršen koli nov načrt ravnanja z odpadki ne sme ostati le mrtva črka na papirju, kot je bilo v preteklosti, ampak ga je treba strogo izvajati. Sedanja katastrofa z odpadki je lahko priložnost, da Italija stanje v Kampanji spremeni v primer najboljše prakse v zvezi s pravilnim ravnanjem z odpadki, saj se je v drugih italijanskih regijah, kot je območje Milana, pokazalo, da je to možno.
<P>
Komisija bo kot varuh Pogodbe postopek za ugotavljanje kršitev zakonodaje Skupnosti o odpadkih proti Italiji, ki se je začel junija 2007, nadaljevala. Pripravljena je sprejeti dodatne pravne ukrepe, če se bodo sedanje kršitve zakonodaje Skupnosti nadaljevale, pri čemer bo uporabila vse ukrepe, ki so na voljo v skladu s Pogodbo, vključno z možnostjo, da izrečejo globe v skladu s členom 220 Pogodbe.
<P>
Vendar so poleg tega moje službe pripravljene Italiji pomagati na vse načine, ki bodo potrebni in bodo prispevali k določitvi in izvajanju dolgoročne trajnostne rešitve za sedanjo težavo glede ravnanja z odpadki.
<P>
(Ploskanje.)
<SPEAKER ID="240" NAME="Predsednica">
Ta razprava je končana.
