<CHAPTER ID="015">
Ustrezni, vzdržni in varni evropski pokojninski sistemi (razprava) 
<SPEAKER ID="507" NAME="Predsednica">
Naslednja točka je poročilo "o ustreznih, vzdržnih in varnih evropskih pokojninskih sistemih", ki ga je v imenu Odbora za zaposlovanje in socialne zadeve predložila gospa Oomen-Ruijten.
<SPEAKER ID="508" NAME="Ria Oomen-Ruijten">
poročevalka. - (NL) Gospa predsednica, dovolite mi, da začnem to razpravo z zahvalo kolegom za njihovo izjemno prijetno in tvorno sodelovanje. Rada bi se zahvalila tudi svetovalcem parlamentarnih sekretariatov in seveda našemu osebju.
<P>
Ni bilo preprosto obvladovati tako velikega števila sprememb. A vseeno menim, da smo bili uspešni, saj imamo zdaj nekaj oprijemljivega v odziv na zeleno knjigo. Varno, vzdržno in ustrezno pokojnino, ki je zagotovilo, ki ga želijo evropski državljani. Vendar ni tako preprosto, saj so pokojnine odgovornost držav članic in bodo to tudi ostale.
<P>
Vendar to ne pomeni, da ne smemo izraziti svojega mnenja ali vložiti predlogov po metodi odprtega usklajevanja, kar lahko zajema revizijo.
<P>
Vzdržnost pokojninskih sistemov je ogrožena, obrnjena prebivalstvena piramida pa je trend: zdaj je več starejših ljudi, starejši državljani živijo dlje, zato vedno manj ljudi prispeva za pokojnine. Dokladni sistemi prvega stebra so popoln izraz solidarnosti med generacijami in bodo tudi v prihodnosti ostali najpomembnejši.
<P>
Toda poleg bremena, ki ga nosi mlajša generacija, je nedvomno pritisk tudi na kolektivnih proračunih in to ima posledice za pakt za stabilnost, naj nam je to všeč ali ne.
<P>
Države članice zvišujejo upokojitveno starost. Zavračam predloge za evropsko indeksacijo pokojnin z daljšo pričakovano življenjsko dobo. Zavračam jih zaradi znatnih razlik v pričakovani življenjski dobi med državami članicami in ker tudi v primeru, da bi lahko to dvoje indeksirali, to po mojem mnenju ne bi bilo družbeno odgovorno.
<P>
Smo pa ugotovili, da se moramo vsi premakniti k višji upokojitveni starosti in ta proces se mora odvijati na stopnji držav članic skupaj z našimi socialnimi partnerji.
<P>
Toda medalja ima tudi drugo plat - in vidim, Elisabeth, da sem pritegnila vašo pozornost -, namreč zagotoviti moramo, da starejši ostanejo v delovnem razmerju. To pa pomeni, da moramo prizadevanja usmeriti na prožne poklicne programe in prilagodljive pokojninske sisteme ter da moramo izboljšati in prilagoditi pogoje, da bodo starejši ljudje lahko še naprej delali.
<P>
Države članice, katerih pokojninski sistemi temeljijo na drugem stebru, so pogosto varčevale prek skupnih programov delodajalcev in delojemalcev, v nekaterih primerih v novih državah članicah pa prek kombiniranih programov. Sredstva so dali v varčevalne sklade, pokojninske sklade ali pa so prikazana v bilancah družb. Varčevalni in odmerni sistemi so pod manjšim pritiskom kot javne finance, toda tudi pri teh daljša pričakovana življenjska doba predstavlja problem.
<P>
Za povrh so prišli finančna kriza, slabi rezultati na trgih obveznic in delnic ter nizke obrestne mere, ki vršijo pritisk na jamstva za pričakovane pokojnine.
<P>
Odgovor, ki ga pripravlja Komisija, je naslednji: uporaba strožjih zahtev glede solventnosti - in to ponavljam - ni pravi odgovor. Dober nadzor: da! Toda preden sprejmemo zakone, potrebujemo poglobljeno oceno učinka solventnosti.
<P>
V zvezi s tem bi rada izpostavila tudi razpravo o izvedenih finančnih instrumentih. Slednjih ni mogoče kar tako povezati s pokojninskimi skladi. V pokojninskem skladu se izvedeni finančni instrumenti uporabljajo za varovanje pred tveganji. Torej ne za špekuliranje. Torej mora Komisija tudi tu pogledati, preden skoči.
<P>
Preidimo na tretji steber. Zdi se mi, da ne bi smeli gojiti nerealnih pričakovanj. Posamezne varčevalne možnosti lahko izkoristiš samo, če imaš denar. Vendar želimo povečati ozaveščenost, to pa se zgodi, ko so ljudje obveščeni o svojih pokojninah, zato potrebujemo sistem sledenja.
<P>
Gospa predsednica, evropski notranji trg ni zajet v tretjem stebru, zato moramo nekaj ukreniti tudi glede tega.
<P>
Na koncu želim podati dve sklepni pripombi. Glede ustreznosti: tega ne moremo doseči na evropski ravni, to morajo storiti države članice. Glede prenosljivosti: po mojem mnenju lahko odprt trg dela deluje samo z več svobodne dnevne migracije, pri čemer delojemalci, ki izkoristijo to pravico, ne smejo biti v slabšem položaju. Čeprav tudi tu potrebujemo prenosljivost: da, vendar s prilagoditvenim obdobjem, zato potrebujemo nove pogodbe in nato študijo vpliva.
<SPEAKER ID="509" NAME="László Andor">
član Komisije. - Gospa predsednica, zelena knjiga o pokojninah, ki je bila objavljena lansko poletje, je sprožila zelo potrebno razpravo o prihodnosti pokojnin v Evropi. Povzročila je več kot 100 sestankov in konferenc z zainteresiranimi stranmi in prejeli smo skoraj 1700 odgovorov.
<P>
Zelena knjiga opredeljuje ključne izzive, s katerimi se Unija spopada na tem področju, in zastavlja štirinajst vprašanj o tem, kako bi lahko delo na ravni EU pomagalo državam članicam pri zagotavljanju ustreznih, vzdržnih in varnih pokojnin ob popolnem spoštovanju načela subsidiarnosti. Zelena knjiga ima celovit pristop, kajti moja kolega komisarja Rehn in Barnier ter jaz smo prepričani, da so za ustrezne, vzdržne in varne pokojnine potrebne usklajene, združene politike, ki pokrivajo naša tri področja odgovornosti.
<P>
Dovolite mi, da na kratko ponovim utemeljitev Komisije glede objave zelene knjige lansko leto. Prvič, premagati moramo neravnovesja, ki so posledica vse večje razlike med pričakovano življenjsko dobo in upokojitveno starostjo. Drugič, prilagoditi moramo evropski okvir, da bo odražal spremembe nacionalnih pokojninskih sistemov po desetletju pokojninskih reform. Tretjič, potegniti moramo nauke iz finančne in gospodarske krize. Kriza je pokazala, da je treba preučiti izpostavljenost finančnega trga in zasnovo naših pokojninskih sistemov, s čimer bi izboljšali blaženje tveganj in povečali zmožnost pokojninskih skladov za odzivanje na pretrese. Četrtič, naše pokojninske sisteme moramo povsem pripraviti na vedno hitrejše staranje prebivalstva.
<P>
Države članice so že vzpostavile dolgoročno sodelovanje, da bi se učile iz izkušenj drugih ter izmenjale dobro prakso na področju pokojninskih reform. Soglašajo, da je potrebno usklajevanje na ravni EU in da je treba oblikovati pravila EU o čezmejnih vprašanjih. Zadnjih 10 let je usklajevanje na ravni EU podpiralo prizadevanja držav članic, da posodobijo pokojninske sisteme, mnoge države članice pa so že dosegle dober napredek pri prilagoditvi pokojninskih sistemov, da slednji odražajo demografsko staranje, spremembe na trgih dela in razvijajoče se vloge spolov. Toda večino držav članic čaka še dolga pot, nekaj pa jih ni še niti začelo s pokojninskimi reformami.
<P>
Z veseljem sem prebral poročilo in čestitam poročevalki, ki zelo podpira celovit pristop, ki smo ga izbrali. Na nekaterih mestih poudarja povezave med ustreznostjo, vzdržnostjo in varnostjo. Poleg tega jasno opredeljuje področja politike, kjer lahko EU doda vrednost. Komisija zdaj izvaja končne faze analize rezultatov posvetovanja, vključno s končnim mnenjem Evropskega parlamenta. Glede na nujnost razmer je Komisija že začela priprave za belo knjigo, ki bo predstavljena v tretjem četrtletju 2011.
<P>
Naj na koncu povem, da je eden od velikih uspehov evropskega socialnega modela zagotovitev, da starost ne pomeni revščine. To je obljuba, ki jo moramo še naprej izpolnjevati, državam članicam pa moramo pomagati, da sprejmejo prave odločitve, s katerimi bodo njihovi pokojninski sistemi izpolnjevali svoj namen. V zadnjih 12 mesecih je potekala živahna razprava na področju pokojninskih reform, letošnje leto pa bo, kot kaže, enako napeto. V veliki meri se zanašam na podporo Parlamenta pri uvajanju pravih sprememb za oblikovanje tako ustreznih kot vzdržnih pokojnin v prihodnosti.
<SPEAKER ID="510" NAME="George Sabin Cutaş" LANGUAGE="RO">
Gospa predsednica, dejstvo, da danes na zasedanju Evropskega parlamenta razpravljamo o pokojninah, bo potrdilo, kako pomembne so za Evropo. Starajoče se prebivalstvo, vpliv gospodarske in finančne krize ter pozen vstop mladih na trg dela zahtevajo skupne rešitve. Toda pokojnine ostajajo nacionalna odgovornost, namen načela subsidiarnosti pa je vzpostaviti omejitve evropskega posredovanja. Toda če države članice bolje izvedejo zakonodajo, veljavno na ravni EU, bomo imeli korist od enotnega trga, ki deluje učinkoviteje in s tem spodbuja večjo mobilnost delavcev.
<P>
Poleg tega moramo za vzdržnost javnih pokojninskih sistemov ljudem zagotoviti možnost, da delajo do upokojitvene starosti. Povečanje brezposelnosti med državami članicami je zaskrbljujoča zadeva, ki ogroža načelo medgeneracijske solidarnosti. Dejansko morajo ukrepi za reformo pokojninskega sistema iti z roko v roki s spodbujanjem politik zaposlovanja. Podobno pa pokojninska reforma ne sme pomeniti, da bodo skupine, ki so že ranljive, prikrajšane za varen in dostojen dohodek. Države se ne smejo izogniti svoji obveznosti, da zagotovijo ustrezne pokojnine za vse državljane.
<P>
Da bi se izognili takšnemu izkoriščanju na nacionalni ravni, smo predstavili zamisel o opredelitvi ustrezne pokojnine na ravni Evropske unije. Mislim, da ni dovolj prositi države članice, da zajamčijo raven pokojnin iz prvega stebra nad pragom revščine. Vsekakor razumem utemeljitev o raznolikosti nacionalnih pogojev in oklevanje držav, da bi dovolile vpletenost Evropske unije v zadevo, ki sodi v samo jedro nacionalne suverenosti. Vendar mislim, da morajo organi EU pokazati večjo skrb za življenjske pogoje evropskih državljanov. Socialno nezadovoljstvo lahko sproži nepričakovane učinke. Dva nedavna primera zunaj Evropske unije prikazujeta stopnjo strpnosti prebivalstva, ki je bilo nenehno prisiljeno v odrekanje v interesu nacionalnih vlad, ki premalo pozornosti posvečajo potrebam svojih državljanov.
<SPEAKER ID="511" NAME="Cornelis de Jong">
poročevalec mnenja Odbora za notranji trg in varstvo potrošnikov. - (NL) Gospa predsednica, najprej bi se rad iskreno zahvalil kolegici gospe Rii Oomen-Ruijten za dobro sodelovanje z njene strani. Hvaležen sem ji, ker je upoštevala velik del, če ne kar celotno mnenje, ki sem ga napisal za Odbor za notranji trg in varstvo potrošnikov (IMCO).
<P>
Zlasti sem vesel zaradi priporočila, da se oblikuje evropski sistem, ki bo omogočil, da bo vsakdo vedel, koliko pokojnine si je ustvaril, ne glede na to, v kateri državi članici ali državah članicah.
<P>
Vendar imam vseeno še nekaj vprašanj, predvsem o neujemanju med izjavo gospe Oomen-Ruijten, ki jo je podala zdaj, in priporočilom, da pride pokojninska politika pod okrilje evropskega gospodarskega upravljanja. Ne vemo natančno, v kakšni obliki se bo to zgodilo, vendar obstaja velika verjetnost, da ne bo prostovoljno. Z glasovanjem za nočem dati vtisa, da bom, na primer, prispeval k prenosu nacionalnih pooblastil za to vprašanje na EU.
<P>
Poleg tega me skrbi priporočilo, ki ga vsebuje poročilo, da bi bilo treba povišati upokojitveno starost glede na pričakovano življenjsko dobo. Po mojem mnenju to nikakor ni potrebno za Nizozemsko, zato priporočila ne morem podpreti. Rad bi, da poročevalka poda mnenje o tem.
<SPEAKER ID="512" NAME="Barbara Matera" LANGUAGE="IT">
Gospa predsednica, gospe in gospodje, tudi jaz bi se rada zahvalila gospe Oomen-Ruijten.
<P>
Zelena knjiga Komisije o prihodnosti pokojninskih sistemov v Evropi ne posveča večje pozornosti vprašanju spolov, kar zbuja skrb: ženske so pri pokojninskih izračunih v slabšem položaju, ker pogosteje prekinejo poklicno pot, da bi skrbele za otroke, bolne sorodnike in starejše. Da bi izpolnile svoje družinske obveznosti, bodo ženske bolj verjetno kot moški sprejele negotova delovna mesta in delovna mesta s skrajšanim delovnim časom, zaradi česar je povprečna razlika v plačilu glede na spol v Evropski uniji 18-odstotna.
<P>
To vodi v očitno diskriminacijo žensk, ki nedvomno prejemajo nižje pokojnine kot moški. S tem pa se povečuje tveganje revščine za starejše ženske, zlasti če se upošteva dejstvo, da ponavadi živijo dlje kot moški. Obdobje, v katerem ženske skrbijo za otroke ali druge odvisne družinske člane, bi bilo treba upoštevati v sistemih izračuna pokojnin enako kot vse druge pogodbe. Zelena knjiga je ponudila posvetovanje ...
<P>
Za konec naj povem, da upam, da bo nova bela knjiga namenila večjo pozornost občutljivemu in zaskrbljujočemu vprašanju razlike med spoloma pri izračunu pokojninskih pravic v EU.
<SPEAKER ID="513" NAME="Csaba Őry">
v imenu skupine PPE. - (HU) Gospa predsednica, najprej naj povem, da je veliko število predlogov sprememb - bilo jih je skoraj 500 - znak izjemnega zanimanja za to temo, poročevalka Ria Oomen-Ruijten pa si zasluži kvečjemu našo zahvalo, ker je ta ogromen kup predlogov sprememb preoblikovala v poročilo, ki odraža sedanje mnenje Parlamenta. Pravim sedanje mnenje, kajti smo na začetku razprave in to o zeleni knjigi, ki ji bo sledila bela knjiga, nato pa dodatna poročila, kar pomeni, da smo na neki stopnji večjega procesa.
<P>
Na splošno moram reči, da se strinjam s pristopom Komisije, ki pozdravlja diverzifikacijo, namreč pokojninske sisteme, ki temeljijo na več stebrih, obenem pa bi rad izpostavil, da bi lahko bilo tu besedilo nekoliko natančnejše. Ko govorimo o drugih stebrih, seveda mislimo druge stebre, ki dopolnjujejo prve stebre z vidika njihovih pomanjkljivosti. To ni enako kot drugi steber, kjer se nekaj odvzame prvemu samo zaradi drugačnega delovanja sistema. V prvem primeru gre za obnavljanje stabilnosti, v drugem pa za njeno ogrožanje.
<P>
Vendar se moramo zavedati tudi - to je bilo morda že povedano, vendar bi želel poudariti -, da pokojninski sistemi svojih težav ne morejo nujno rešiti sami, od znotraj; še več, verjetno jih ne morejo. Potrebnih je več delovnih mest, večje gospodarsko sodelovanje in naš cilj bi zagotovo moral biti, da je za tem, ko Komisija pripravi belo knjigo, ta proces skupnega razmišljanja nekako povezan s cilji strategije Evropa 2020 in gospodarskim upravljanjem. Jasno je, da bomo v tem primeru lahko plodneje nadaljevali to razpravo.
<SPEAKER ID="514" NAME="Frédéric Daerden" LANGUAGE="FR">
Gospa predsednica, najprej bi rad poudaril, kako pomembno delo glede soglasja je opravila poročevalka. Čestitam, Ria! Med pogajanji o kompromisih je pokazala odprtost do utemeljitev, ki jih je predložila moja skupina, zato je velika večina v Odboru za zaposlovanje in socialne zadeve glasovala za osnutek poročila. Če bo jutri tudi tako velika večina za, bo to jasno sporočilo drugim institucijam.
<P>
Do zdaj je to poročilo o prihodnosti pokojnin v Evropi edini evropski institucionalni dokument, ki je v nasprotju z mnenjem Komisije - ki ga predstavlja zlasti njen letni pregled rasti - in mnenjem dua Merklove in Sarkozyja v njunem dokumentu o paktu za konkurenčnost. Ti dokumenti zelo neposredno pozivajo, da se ponovno preuči prvi steber, pozivajo pa tudi k samodejnemu povišanju zakonsko določene upokojitvene starosti na podlagi pričakovane življenjske dobe. V svojem spremenjenem in sprejetem osnutku poročila Parlament zagovarja naslednje: temeljno vlogo prvega stebra v zvezi s pokojninami, kar predstavlja boljše zagotovilo za solidarnost, ob dopolnilni vlogi drugih stebrov, vključno s tem, da naj bi se drugi steber namenil za splošno uporabo; namenjanje večje pozornosti povišanju dejanske upokojitvene starosti kot tudi stopnje zaposlovanja, predvsem pri starejših, namesto samodejnega in fatalističnega povišanja zakonsko določene starosti; opredelitev meril, ki omogočajo uvedbo zajamčene minimalne ustrezne pokojnine v državah članicah; okrepljeno vlogo socialnih partnerjev pri opredelitvi in izvajanju vseh pokojninskih reform v Evropi; in odpravo razlik med moškimi in ženskami v zvezi s pokojninami, kar je povezano z diskriminacijo, na katero nas je opozorila gospa Matera.
<P>
Vesel sem, da lahko s temi elementi, s temi dosežki kot tudi drugimi, ki bi jih lahko omenil, Parlament pošlje naši komisarki jasno sporočilo, socialno in napredno sporočilo, in upam, da bo to upoštevala pri naslednji stopnji bele knjige.
<SPEAKER ID="515" NAME="Marian Harkin">
v imenu skupine ALDE. - Gospa predsednica, najprej bi se rada zahvalila poročevalki za dobro delo; vsekakor mi je olajšala življenje. Rada bi se zahvalila tudi Komisiji, ker je začela to razpravo, ki je vsekakor prišla ob pravem času.
<P>
Nekateri govorijo o pokojninski tempirani bombi in glede na nekatere zneske, ki sem jih videla pri ocenjevanju razlike med tem, kar zdaj dajemo na stran za javne in zasebne pokojninske sisteme, in sredstva, ki jih bomo morali zagotoviti za ustrezne pokojnine za naslednjih štirideset let, je razlika ogromna. Zato je v tem smislu izraz "pokojninska tempirana bomba" vsekakor točen. Vsi vemo, kaj moramo storiti s tempirano bombo: moramo jo deaktivirati. Mislim, da je to začetek tega procesa.
<P>
Toda ključno vprašanje je: kdo je odgovoren? Mislim, da smo v poročilu jasno napisali, da so države članice same odgovorne za zagotovitev ustreznih pokojnin za svoje državljane. Navajamo pa tudi, da so gospodarstva držav članic medsebojno odvisna, zato je usklajevanje pokojninskih politik z odprto metodo usklajevanja vsekakor koristno. Vendar mislimo, da EU ne more določiti ustrezne ravni pokojnin ali enotne upokojitvene starosti.
<P>
Kljub temu mislimo, da bi morale države članice opredeliti ustreznost kot pogoj, potreben za dostojno življenje starejših. Vesela sem, da smo izpostavili vprašanje spola in prosili države članice, da obravnavajo vprašanje moških in žensk, ki prekinejo delovno kariero, da lahko skrbijo za odvisne osebe, in da smo posvetili pozornost vprašanju mobilnosti in vlogi strategije EU 2020.
<P>
Končno pa podpiram tudi vključitev pokojninskih obveznosti v pakt za stabilnost in rast. Vemo, da se odpira velika črna javnofinančna luknja na področju pokojnin in da je ne smemo kar prezreti.
<SPEAKER ID="516" NAME="Jean Lambert">
v imenu skupine Verts/ALE. - Gospa predsednica, tudi jaz bi rada dodala svoj glas k tistim, ki so se zahvalili poročevalki, ker je zelo dobro pripravila to poročilo.
<P>
Vsi se zavedamo, da obstajajo nacionalne razlike kot tudi razlike znotraj naših političnih skupin, toda pripraviti nekaj, kar pridobi znatno podporo, ni kar tako. Moja skupina je zadovoljna predvsem zato, ker to poročilo priznava pomen pokojnin iz prvega stebra, zavezo glede ustrezne ravni in vprašanje zagotovitve dostojnega življenja. Konec koncev smo se celotno lansko leto, 2010, ubadali z revščino. To je seveda za mnoge tudi fiksen dohodek, osnovno zagotovilo. Kot drugi tudi mi pozdravljamo spoznanje, da je treba obravnavati dostojno pokojnino za ženske.
<P>
Priznavamo tudi, da je treba obravnavati diskriminacijo starejših delavcev in uporabo drugih ukrepov, ki bi ljudem pomagali, da ostanejo zaposleni. Tudi za nas je prenosljivost pokojninskih pravic ključno vprašanje. Vse več ljudi dela za več kot le eno podjetje v svojem delovnem življenju. Delajo za več podjetij, včasih v različnih državah. Tej razdrobitvi pokojnin se je treba izogniti, pri tem pa ima Evropska unija ključno vlogo.
<P>
Veseli smo tudi, da to poročilo vsebuje zavezo za pokojnino iz drugega stebra, ki bi morala bi na voljo ne glede na starost, spol in pogodbo o zaposlitvi. Strinjamo se tudi - in veseli smo, da poročilo to vsebuje -, da moramo sprejeti bolj vseživljenjski pristop, ki obravnava različne ritme in vzorce sodobnega delovnega življenja, tako pozitivne kot negativne.
<P>
Ponovno priznavamo pomen solidarnosti pri tem prvem stebru, nenazadnje za tiste, katerih delovno življenje zajema bolj priložnostno delo, začasne pogodbe in tako dalje. Skrbijo nas vsa prizadevanja glede pritiskanja na pokojnine iz tretjega stebra in strinjamo se, da je ključno, da so ljudje ustrezno in jasno obveščeni.
<P>
Pozdravili bi tudi dejstvo, da to poročilo zagotavlja - če bo prišlo do spremembe v pokojninskih sistemih - dovolj časa za prilagajanje, ki ljudem omogoča, da ponovno razmislijo o svoji finančni prihodnosti.
<SPEAKER ID="517" NAME="Julie Girling">
v imenu skupine ECR. - Gospa predsednica, moja skupina podpira objavo te zelene knjige. Je zelo pravočasna, namreč v času, ko vsi v državah članicah razpravljamo o vprašanjih, ki so že bila omenjena in jih ne bom ponavljala - spreminjajoča se demografija, izziv glede spola, če omenim le dve.
<P>
Poročilo priznava, da je pomembna izmenjava najboljše prakse in informacij med državami članicami, vendar tudi poudarja, da pokojnine ostajajo v pristojnosti držav članic. Priznava, da EU ne bi smela sprejemati zakonov o ustreznosti ravni pokojnin in upokojitveni starosti, vendar zahteva - in to zelo jasno in odločno -, da države članice to uredijo glede na lastne razmere, upoštevajoč ta vprašanja.
<P>
Menim, da je nadaljnje delo o prenosljivosti ključno za okrepitev enotnega trga. Državljani EU, ki delajo po Evropi - srečala sem mnoge -, ne smejo biti v slabšem položaju s tem, ko bi bile njihove pokojnine zamrznjene v različnih državah članicah. Demografija se spreminja in prav tako se spreminjajo delovne prakse. Naša pričakovanja se spreminjajo, vendar je nujno, da v našem razmišljanju in oblikovanju politik sledimo tem spremembam.
<SPEAKER ID="518" NAME="Ilda Figueiredo" LANGUAGE="PT">
Gospa predsednica, v tej razpravi ne moremo pozabiti predloga za tako imenovani pakt za konkurenčnost, s katerim želi direktorat pod nemškim vodstvom na novo napasti univerzalni in vzajemni javni sistem socialne varnosti, povišati upokojitveno starost in razvrednotiti plače ter s tem poskuša narediti konec indeksaciji z inflacijo, kar bi koristilo finančnemu sektorju, ki poskuša v teh pokojninah najti nove vrste večjega špekulativnega zaslužka.
<P>
Želimo jasno izraziti odločno nasprotovanje tej poti k evropskemu povezovanju, temelječi na oblikovanju protisocialnih politik, ki jih to poročilo žal podpira s tem, ko podpira zeleno knjigo Evropske komisije, omogoča vzpostavitev povezave med zakonsko določeno upokojitveno starostjo in pričakovano življenjsko dobo, spodbuja ljudi, da dlje časa ostanejo na trgu dela, in s tem, ko ne izključuje podpore za zasebne pokojninske sisteme, čeprav je že znano, da imajo lahko zato, ker jih skladi in zasebne banke uporabljajo v špekulativne namene, hude posledice, zaradi katerih se starejši, zlasti ženske, znajdejo v revščini.
<P>
Zato smo vložili drugo resolucijo, ki prikazuje, da je mogoče izboljšati nadomestila in pokojnine, ne da bi povišali zakonsko določeno upokojitveno starost, pod pogojem, da se okrepi zaposlovanje s pravicami, zlasti za mlade, da so plače boljše in da je večji nadzor nad finančnim sektorjem in finančnimi transakcijami.
<P>
Nasprotujemo povišanju upokojitvene starosti in zagovarjamo pokojninske sisteme, ki so vključeni v univerzalni in vzajemni javni sistem socialne varnosti, kar povečuje vrednost manjših nadomestil in pokojnin, spoštuje starejše in jim omogoča dostojanstveno življenje, s čimer prispeva k izkoreninjenju revščine. To pričakujejo naši državljani na podlagi naših prizadevanj na Portugalskem, v Franciji, Grčiji in tudi marsikje drugje.
<SPEAKER ID="519" NAME="Derek Roland Clark">
v imenu skupine EFD. - Gospa predsednica, v Odboru za zaposlovanje in socialne zadeve je 22. novembra lani poročevalec rekel, da so pokojnine v izključni pristojnosti držav članic. Zdaj je to slišati nekako takole: čeprav so države članice glavne, obstajajo vidiki, kjer je pomembno usklajevanje na evropski ravni. V odstavku 9 resolucije je poudarjena pristojnost držav članic, vendar se slednje poziva k usklajevanju različnih pokojninskih politik. To je dvoumno in nadzor EU razveljavlja to načelo.
<P>
Nacionalno združenje pokojninskih skladov Združenega kraljestva pravi, da bodo zaradi tega poročila pokojnine dražje - 90 % po mnenju aktuarske svetovalne družbe Punter Southall. Če je to pretirano, pa vsekakor drži, da bodo potrebni ogromni dodatni zneski, da pokojninski sistemi ne bi propadli, zato se bodo premije izjemno povečale. Pokojninske družbe in države članice ne potrebujejo tega poročila; potrebujejo pomoč, da ohranijo nizke premije. Sicer lahko to zgrešeno poročilo uniči prav tisto, kar želi zaščititi.
<SPEAKER ID="520" NAME="Marine Le Pen" AFFILIATION="NI">
(FR) Gospa predsednica, gospe in gospodje, v Evropi pakta za stabilnost - in jutri pakta za konkurenčnost - so pokojninske reforme na bojni črti.
<P>
Kako lahko rešimo pokojnine, ko pa Evropska unija od držav članic, ki beležijo primanjkljaj, zahteva uskladitev proračunov do leta 2013? Vaša rešitev je povišanje upokojitvene starosti na 67 let in izvajanje temeljitih reform dokladnih pokojninskih sistemov, da se zmanjšajo nadomestila za zavarovance. Poleg tega poročilo tu ni zgrešeno, saj poziva k zajamčeni minimalni ravni pokojnin, katere nas silite zagotoviti tujcem, ki pridejo na naše obale, niso pa nikoli prispevali.
<P>
Poleg tega, če upoštevamo neposredne obveznosti iz javnih pokojninskih shem, kot predlaga to poročilo, bomo še bolj povečali pritisk na države članice in jih prisilili, da oblikujejo pokojninske sklade na podlagi naložb, vsi pa se seveda dobro zavedamo glavnih tveganj pri tem.
<P>
Pokojninski sistemi sodijo v pristojnost držav članic. Toda kljub željam ljudi uvajate proračunsko strogost, ki ji ni para. Zaposleni, javni uslužbenci in upokojenci v Evropi bodo spremenljivka za prilagajanje, da bi rešili evro in vašo nadvse liberalno Evropo.
<SPEAKER ID="521" NAME="Thomas Mann" AFFILIATION="PPE">
(DE) Gospa predsednica, dobro je, da se vsaj enkrat samoiniciativno poročilo ne skrije v ponedeljek in obravnava zadnjih nekaj minut. To je rezultat 463 sprememb, ki jih je predlagal Odbor za zaposlovanje in socialne zadeve, ter 211 sprememb, ki jih je predlagal Odbor za ekonomske in monetarne zadeve.
<P>
Rad bi videl zavezo glede nadaljnjega uspešnega delovanja poklicnih pokojninskih sistemov v Nemčiji, Luksemburgu, na Finskem in v Avstriji. Žal je bila z večino sprejeta odločitev, da se priporočijo novi minimalni standardi in uporabi Solventnost II za poklicne pokojnine. To bo povzročilo tveganje znatno višjih stroškov, ki bi se lahko samo v Nemčiji povečali za 40 % za prostovoljne poklicne pokojnine. Ne smemo uničiti, kar je bilo doseženo na podlagi soglasja med sindikati in upravo. Uspel sem prispevati h kompromisom, tako da sem predlagal, da se v prihodnosti vsi učinki minimalnih standardov in Solventnosti II podrobno ovrednotijo v poglobljeni oceni učinka. To predstavlja napredek v smeri nadaljevanja poklicnih pokojnin, čeprav tega nikakor ne zagotavlja.
<P>
Pozitivna stran pa je, da nimamo standardizirane opredelitve ustreznih ravni pokojnin. Poleg tega je bil zavrnjen predlog o enotni upokojitveni starosti v EU. Kanclerka Merkel in predsednik Sarkozy upravičeno podpirata postopno konvergenco pokojninskih sistemov in upokojitvene starosti. Ker se rodnost in pričakovana življenjska doba razlikujeta med državami, je treba vsak nacionalni pokojninski sistem prilagoditi demografskim spremembam.
<P>
Kompromisi so bili doseženi pod precejšnjim časovnim pritiskom. Upam, da bomo lahko imeli podrobnejšo razpravo o beli knjigi, ki bo zajemala praktične izkušnje podjetij. Že samo zneski, ki so zajeti v prostovoljnih poklicnih pokojninah, so višji od vrednosti zdajšnjega svežnja pomoči EU.
<P>
(Govornik se je strinjal, da sprejme vprašanje na podlagi modrega kartončka v skladu s členom 149(8))
<SPEAKER ID="522" NAME="Ria Oomen-Ruijten">
poročevalka. - (NL) Gospa predsednica, nočem, da pride do kakšnega nesporazuma glede tega. Zato vas prosim, gospod Mann, do natančno poveste, kje v poročilu piše, da bo solventnost obvezno veljala za pokojnine iz drugega stebra. Osebno sem proti temu, toda kje to piše?
<SPEAKER ID="523" NAME="Thomas Mann" AFFILIATION="PPE">
(DE) Gospa predsednica, videli smo dve poročili dveh odborov, ki priporočata uporabo Solventnosti II za poklicne pokojninske sisteme. Po mojem mnenju se to preprosto ne bo obneslo. V državah, kot je Francija, imajo izkušnje s tem, ne pa tudi v drugih državah članicah Evropske unije. To zadevo bi morali podrobneje raziskati. Ko preučimo belo knjigo in o njej temeljito razpravljamo, bomo imeli priložnost, da o tem vse prepričamo, kajti mnogi nimajo ustreznih izkušenj in se v svoji državi še niso srečali s tem. To je dobra priložnost, da pripravimo podlago.
<SPEAKER ID="524" NAME="Pervenche Berès" AFFILIATION="S&amp;D">
(FR) Gospa predsednica, komisar, imamo orientacijsko razpravo in Evropski parlament vas je želel pripraviti do tega, da predate sporočilo. Medtem pa gre svet dalje in omenja se tudi vprašanje pokojnin. Seveda želim omeniti sklicevanje na enoten pokojninski sistem na evropski ravni, z upokojitvijo pri 67-ih letih, ki je bil oblikovan v osnutku pakta o konkurenčnosti. Jasno lahko vidimo, da če začnemo graditi socialno Evropo iz tega izhodišča, jo bomo gradili proti ljudem, tega pa nočemo.
<P>
V poročilu gospe Oomen-Ruijten pri mnogih točkah omenjamo drugačne usmeritve in v imenu Odbora za zaposlovanje in socialne zadeve vas prosim, da to upoštevate, ko boste oblikovali stališče Komisije o beli knjigi glede upoštevanja vprašanja spola, ki ga niste dovolj upoštevali.
<P>
Omenjamo tudi zamisel, da je najboljši način za odločitev o vprašanju upokojitve spodbujanje zaposlovanja in da bi namesto določanja zakonske upokojitvene starosti morali upoštevati dejansko starost. Toda po mnenju francoskih socialistov poročilo gospe Oomen-Ruijten vsebuje navedbo, ki za nas predstavlja težavo in s katero se ne moremo strinjati. Gotovo razumete, da zamisel o indeksaciji daljše življenjske dobe z zakonsko določeno upokojitveno starostjo za nas pomeni korak nazaj v smislu socialnih pravic, in to takšen, ki ga ne moremo podpreti.
<P>
Dovolite mi, da vam na koncu povem, da smo brez socialnega dialoga in brez vključenosti socialnih partnerjev v celotna pogajanja na poti h katastrofi.
<SPEAKER ID="525" NAME="Dirk Sterckx" AFFILIATION="ALDE">
(NL) Gospa predsednica, zdi se mi, da smo s pomočjo poročevalke prišli do mnogih zelo uravnoteženih odgovorov na vprašanje, ki ga je zastavila Komisija. Pri dveh točkah po mojem mnenju Evropska unija zares doda vrednost.
<P>
Če priznamo pomen prvega stebra, kar je smiselno, moramo obenem priznati, da je enako pomembno zdravje naših javnih financ, kajti zdrave javne finance podpirajo prvi steber. Zatem morate priznati, da pokojnine predstavljajo dolgoročen pritisk na vlado, in to zelo jasno povedati. Mislim, da sta Komisija in Evropska unija odgovorni, da to zelo jasno povesta vsaki državi članici, tako da bodo vsi videli, kje so tveganja in težave.
<P>
Moja druga točka je, da igra Evropska unija posebno vlogo tudi v drugem stebru. Izpostavili ste pomen Solventnosti II. Prosimo, da Komisija preuči tveganja na dolgi rok in da v svojih pravilih razjasni, kako se je treba pred njimi zavarovati. Mislim, da morate pri tem upoštevati zlasti dolgoročno tveganje pokojninskih sistemov na splošno: ne samo ene vrste, temveč vseh pokojninskih sistemov iz drugega stebra. To je torej treba narediti.
<P>
Če pogledam številke, kot je to storila gospa Harkin, vidim, da se žal nismo zaščitili pred vsemi tveganji v vseh državah članicah Evropske unije.
<SPEAKER ID="526" NAME="Tadeusz Cymański" AFFILIATION="ECR">
(PL) Gospa predsednica, predlog resolucije Evropskega parlamenta, o katerem je tekla razprava med posvetovanji Evropske komisije, si zasluži našo podporo. Resolucija priporoča pospešeno vzajemno usklajevanje med državami in izmenjavo najboljših praks, ne da bi pri tem posegali v pristojnosti držav članic glede pokojninskih sistemov, kar je izjemno pomembno in zelo občutljivo področje.
<P>
Med razpravo v Odboru za zaposlovanje in socialne zadeve sem poudaril pomen demografskih sprememb za varnost in prihodnjo obliko pokojninskih sistemov. Zato je izjemno pomembno, da uvedemo vse možne ukrepe za premagovanje demografske krize v Evropi. Mislim tudi, da bi morali pri ocenjevanju pokojninskih sistemov in oblikovanju predlogov upoštevati znatne razlike med posameznimi državami članicami, tako glede njihovih finančnih zmogljivosti kot tudi glede javnih in kapitalskih poklicnih pokojninskih sistemov, ki trenutno že obstajajo.
<SPEAKER ID="527" NAME="Thomas Händel" AFFILIATION="GUE/NGL">
(DE) Gospa predsednica, gospe in gospodje, blaginjo države ustvarijo ljudje z delom. V prihodnosti morajo biti delovna mesta v socialnem sektorju bolje plačana. Ljudje želijo ustrezne, varne pokojnine v starosti.
<P>
Kriza jasno sporoča, da so samo javne in državne pokojnine zanesljive in stabilne. Nasprotno pa so poklicni in zasebni pokojninski skladi izgubili milijone evrov na borzah. Nesmiselno se je bolj osredotočati na zasebne, kapitalske poklicne pokojninske sisteme, ko gre za zagotovitev pokojnin. Javnost je financirala reševalne svežnje za velike banke. Ljudje plačujejo za strogo varčevalno politiko, ki jo nadzoruje Evropska unija. Zdaj naj bi spremenili nacionalne proračune, tako da bi zmanjšali pokojnine in sprejeli višjo upokojitveno starost. Prejšnje pokojninske reforme že vodijo k večji revščini v starosti. Edina rešitev je okrepitev zanesljivih javnih pokojninskih sistemov.
<SPEAKER ID="528" NAME="Franz Obermayr" AFFILIATION="NI">
(DE) Gospa predsednica, prebivalstvena piramida v EU se bo kmalu obrnila navzdol in starostna skupina nad 55 let bo predstavljala največji delež prebivalstva. Pričakovana življenjska doba se bo še naprej poviševala, rodnost pa bo ostala nizka. Mladi bodo vse kasneje začeli delati. Posledic se vsi zavedamo: starajoče se prebivalstvo in vse več ozkih grl pri financiranju pokojnin.
<P>
V Evropi potrebujemo družini prijazno politiko, na primer uvedbo delitve davka na dohodnino glede na število družinskih članov ali enakovrednih socialnih ukrepov, ki upoštevajo prispevek družine k medgeneracijski pogodbi s tem, ko zmanjšujejo davčno breme družin. Poleg tega moramo ustvariti pobude, da bodo starejši čim dlje delali.
<P>
Gospodu Andorju bi rad posredoval jasno sporočilo. Zelo priljubljena politika množičnega priseljevanja je napačen način za zavarovanje naših pokojnin in nazadnje ogroža socialni mir v Evropi.
<SPEAKER ID="529" NAME="Danuta Jazłowiecka" AFFILIATION="PPE">
(PL) Gospa predsednica, demografske spremembe, daljša življenjska doba in upadajoča rodnost, različne ugodnosti, ki jih dodeljujejo pokojninski sistemi, in gospodarska kriza vršijo ogromen pritisk na javne finance držav članic. Vse pogosteje smo prisiljeni spraševati o stabilnosti in varnosti obstoječih pokojninskih sistemov in o tem, v kolikšni meri jamčijo pošten dohodek v pokoju. Prišli smo do zaključka, da so reforme evropskih pokojninskih sistemov, ki sodijo v pristojnost držav članic, nujne. To bo zelo dolgotrajen in drag proces, za katerega se bodo vlade odločile, če bosta Svet in Evropska komisija zajamčila, da se bodo stroški teh reform vedno upoštevali pri uporabi postopka v zvezi s čezmernim primanjkljajem. Vsaka druga rešitev bi lahko privedla do razmer, ko države opustijo reforme zaradi strahu pred finančnim bremenom.
<P>
Rada bi omenila dva ključna vidika teh nujnih reform. Prvič, da bi zagotovili varnost pokojninskih sistemov, moramo diverzificirati vire prihodkov in ustvariti sisteme, ki med drugim temeljijo na javnih sredstvih s kapitalskih trgov in pokojninskih shemah za zaposlene. Drugič, zagotoviti moramo višje stopnje zaposlenosti, da zajamčimo stabilnost pokojninskih sistemov. Države članice bi si morale prizadevati zagotoviti, da je dejanska upokojitvena starost enaka kot zakonsko predpisana, in po potrebi razmisliti o povišanju zakonsko predpisane upokojitvene starosti, kar je naravna posledica dejstva, da Evropejci živimo vse dlje. Daljše delovno življenje pa bi moralo biti povezano z ustreznimi reformami trga dela, vključno z zagotavljanjem ustreznega usposabljanja in zdravstvenega varstva za zaposlene.
<P>
Rada bi čestitala poročevalki in se ji zahvalila za pomoč in izjemno sodelovanje pri pripravi poročila.
<SPEAKER ID="530" NAME="Sergio Gutiérrez Prieto" AFFILIATION="S&amp;D">
(ES) Gospa predsednica, rečeno je bilo že, da je javni sistem hrbtenica pokojninskih sistemov v Evropi in mora to ostati, kajti to je edini sistem, ki jamči kohezijo in poleg tega zmanjšuje tveganje revščine v naši družbi.
<P>
Kljub temu je presenetljivo, da je v državah Organizacije za gospodarsko sodelovanje in razvoj največja enakost dohodkov prisotna pri pokojninah ali da so zaradi krize zasebne pokojnine izgubile 20 % svoje vrednosti glede na leto 2008 ter so še vedno daleč od zahtevane stopnje solventnosti.
<P>
Vse to kaže, da morajo biti v času neizogibnih reform ukrepi za zagotavljanje vzdržnosti naših pokojninskih sistemov medsektorski, upoštevajoč med drugim velikopotezne politike o rodnosti in usklajevanju družinskega življenja s poklicnim, pa tudi velikopotezne politike, ki zagotavljajo, da lahko ljudje dobijo in ohranijo zaposlitev, ali celo politike priseljevanja na podlagi vključevanja, ki tudi jamčijo vzdržnost naših pokojnin z demografskega vidika.
<P>
Na koncu pa obžalujem, da besedilo ne omejuje zlorabe subvencij v podjetjih, kajti splošno pravilo je, da so oproščene vseh socialnih prispevkov. Po mojem mnenju je to ključno za celotno novo generacijo delavcev, saj če se od njih zahteva več, da bodo imeli dostojno pokojnino, bi jim moral biti olajšan dostop do dostojne zaposlitve.
<SPEAKER ID="531" NAME="Elizabeth Lynne" AFFILIATION="ALDE">
Gospa predsednica, rada bi se zahvalila Rii Oomen-Ruijten za vse trdo delo, ki ga je opravila pri tem. Mislim, da ga je opravila zelo dobro.
<P>
Jasno je, da so pokojnine predvsem odgovornost držav članic. Na srečo smo zavrnili vse pozive po minimalni pokojnini na ravni EU kot tudi po tem, da se za pokojnine uporablja predpis tipa Solventnost II. Lizbonska pogodba zelo jasno navaja, da so za zagotovitev pokojnin odgovorne države članice, ne EU. Lahko pa si izmenjamo najboljšo prakso in izkušnje. Vesela sem, da je vključena tudi moja sprememba, ki poziva k izvajanju direktive o zaposlovanju iz leta 2000, s čimer se bo prepovedala diskriminacija na podlagi starosti.
<P>
Glede upokojitvene starosti sem bila vedno jasna, da morajo to starost - ko si upravičen zahtevati pokojnino - še naprej določati države članice, obenem pa je treba črtati obvezno upokojitveno starost, ki ljudi sili, da nehajo delati, tudi če želijo nadaljevati. Žal mi je, da tega ni bilo v poročilu.
<SPEAKER ID="532" NAME="Milan Cabrnoch" AFFILIATION="ECR">
(CS) Gospa predsednica, rad bi čestital poročevalki, ki je odlično opravila delo z obravnavo več sto vloženih sprememb. Čeprav poročilo ni zakonodajno, je zelo pomembno za prihodnost socialnih sistemov v državah članicah EU. Glavni zaključki, ki jih podpiramo, so:
<P>
odločitve o pokojninskih sistemih so politične odločitve, ki so v celoti in izključno odgovornost posameznih držav članic;
<P>
upokojitveno starost je nujno treba povišati;
<P>
edini vir rasti v EU v naslednjih letih bo rast produktivnosti delovne sile;
<P>
ključna naloga je zagotoviti podporo zaposlovanju starejših delavcev, zlasti z bolj prilagodljivimi delovnopravnimi razmerji in pravilnim prilagajanjem pokojninskih sistemov;
<P>
usklajevanje pokojninskih sistemov in njihovih reform na ravni EU ni ustrezno;
<P>
ne podpiramo enotne upokojitvene starosti v EU niti ne podpiramo povezave med njo in pričakovano življenjsko dobo;
<P>
ne podpiramo prizadevanj za poenotenje opredelitev na ravni Skupnosti, na primer opredelitve ustrezne pokojnine.
<SPEAKER ID="533" NAME="Kartika Tamara Liotard" AFFILIATION="GUE/NGL">
(NL) Gospa predsednica, subsidiarnost, ki zadeva posamezne države članice, in solidarnost sta dve stvari, ki ju poročevalka ves čas poudarja glede pokojninske politike. Zato sem mislila, da bo zeleno knjigo, ki predlaga zmanjšanje porabe, takoj vrgla v koš za smeti. Skoraj sem padla s stola, ko je poročevalka zeleno knjigo imenovala celo za pozitivno.
<P>
Vendar pa poročevalka po eni strani kar naprej govori o subsidiarnosti, po drugi strani pa je dala nešteto predlogov, da se poveča vpliv EU. EU bi morala zagotoviti merila za minimalno pokojnino. EU bi morala prepričati države članice, da zvišajo upokojitveno starost. EU bi morala spodbujati konkurenco med evropskimi pokojninskimi skladi in nadaljnjo privatizacijo. Subsidiarnost? Kakšna subsidiarnost?
<P>
Če bi vse to vodilo do bolj družbeno odgovornih pokojninskih sistemov, bi morda lahko upravičili vpliv EU. Žal Komisija in poročevalka dajeta prednost notranjemu trgu in bosta le povečali prepad med bogatimi in revnimi.
<SPEAKER ID="534" NAME="David Casa" AFFILIATION="PPE">
(MT) Gospa predsednica, najprej bi rad čestital kolegici gospe Oomen-Ruijten za odlično opravljeno delo v zvezi s poročilom. Poročilo ugotavlja, da morajo v času, ko so državljani Evropske unije še posebej ranljivi, države članice zagotoviti strožje in bolj zanesljive ukrepe socialnega varstva in zlasti pokojnine, kar zagotavlja dušni mir vse starejšemu prebivalstvu in njegovo gospodarsko neodvisnost.
<P>
Rad bi poudaril, kako pomembno je, da države članice opredelijo potrebna merila za zaščito dostojnega življenjskega standarda starejših državljanov. To je treba določiti glede na posebne razmere, ki vladajo v posamezni državi, zato je treba spoštovati načelo subsidiarnosti.
<P>
Pozdravljam pa povabilo Komisije k uvedbi smernic in spodbujanju izmenjave najboljše prakse. Na ta način bodo sprejete odločitve v interesu tistih, ki jih bodo neposredno zadevale. V mnogih državah članicah je pokojninska reforma nujna, če želimo doseči cilje iz zelene knjige, namreč celovite, ustrezne in vzdržne pokojninske sisteme.
<P>
Reformo bo morda težko izvesti, zlasti v teh težkih časih, zato je treba v okviru gospodarskega upravljanja upoštevati tudi izdatke za reformo.
<SPEAKER ID="535" NAME="Kinga Göncz" AFFILIATION="S&amp;D">
(HU) Gospa predsednica, kot več poslancev, ki so govorili pred mano, tudi jaz menim, da je pomembno čim večje usklajevanje vprašanja pokojnin na evropski ravni. Eden od razlogov za to je, da je kriza izpostavila vprašanje makroekonomske stabilnosti in tudi vprašanje, kako lahko zagotovimo varnost in dostojanstvenost v starosti. Očitno je, da v državah članicah prihaja do različnih vrst sprememb. Nekatere države gredo po poti reform ter krepijo ali ustvarjajo steber zasebnih pokojninskih skladov, druge pa poskušajo čas zavrteti nazaj. Ne glede na naravo spremembe pa je zelo pomembno, da so vzdržnost pokojnin, stabilnost in dostojanstvena starost glavne prednostne naloge.
<P>
O vseh spremembah se je treba posvetovati s socialnimi partnerji in za prehod je treba zagotoviti dovolj časa. Ljudje, državljani, morajo biti obveščeni o tem, katere spremembe bodo izvedene in kako bodo vplivale nanje, kar jim omogoča ozaveščeno odločanje v vseh primerih, vse spremembe pa morajo biti državljanom prijazne.
<SPEAKER ID="536" NAME="Vicky Ford" AFFILIATION="ECR">
Gospa predsednica, ko je Bismarck leta 1889 uvedel državno pokojnino, je bila povprečna pričakovana življenjska doba le 45 let. Danes živimo dlje, vendar se spopadamo z izzivom, kako doseči razumen dohodek v pokoju. Gospodarske in demografske tradicije ter tradicije trga dela so različne. Posamezne države bi morale biti odgovorne za svoje politike in reforme. Za vzdržne državne pokojnine so potrebne vzdržne javne finance, toda to poročilo Parlamenta je jasno: enotna upokojitvena starost ali minimalni dohodek v EU nista mogoča.
<P>
Sheme podjetij in varčevanja posameznikov bi morala biti prenosljiva z enega delodajalca na drugega ter med državami. Varčevalci si zaslužijo pregledne informacije, ki so lahko razumljive in razpoložljive. Da, potrebujemo varne varčevalne sheme, toda pravila o kapitalu morajo biti pametna. Pokojnine niso izpostavljene enakim tveganjem kot zavarovalnice ali banke. Stroške ureditve nosi potrošnik, v tem primeru star upokojenec.
<SPEAKER ID="537" NAME="Elisabeth Morin-Chartier" LANGUAGE="FR">
Gospa predsednica, najprej bi rada povedala, da nas kriza in demografija skupaj silita, da se soočimo s težavo glede pokojnin v vseh državah članicah Evropske unije.
<P>
V zvezi z delom, ki se opravlja, bi rada najprej pozdravila korak naprej, namreč posvetovanje, ki ga je po besedah komisarja vodila gospa Oomen-Ruijten pri oblikovanju zelene knjige, pa tudi delo, ki ga je na podlagi posvetovanja, odprtosti in kompromisa opravila pri pripravi tega poročila.
<P>
Rada bi poudarila tri točke, ki jih je nedvomno treba upoštevati, da se reši težava solventnosti pokojnin.
<P>
Prva točka zadeva neenakopravnost žensk upokojitvene starosti, kajti neenakopravnost pri zaposlovanju vodi v revščino v upokojitveni starosti.
<P>
Druga točka, komisar, gospa Oomen-Ruijten, je, da želim zagotoviti, da se ohranijo vdovske pokojnine. Še vedno imamo generacijo revnih žensk, ki niso delale v času delovnega življenja in za katere so vdovske pokojnine edini način, da dobijo minimalno pokojnino.
<P>
Tretja točka je vstop mlajših generacij na trg dela. Ne samo, da se morajo spopasti s krizo, prenašati morajo tudi breme več generacij: svojih otrok, staršev in starih staršev.
<P>
Končno to predstavlja težavo starejših državljanov, težavo, katero moramo hitreje obravnavati pri svojem delu.
<SPEAKER ID="538" NAME="Jutta Steinruck" AFFILIATION="S&amp;D">
(DE) Gospa predsednica, gospe in gospodje, pokojnine v Evropi morajo zagotoviti dovolj denarja, da bodo ljudje lahko od njih živeli. Pomembna zahteva je, da imajo ljudje spodobno zaposlitev, kajti slabo plačana delovna mesta privedejo do revščine v starosti in neustrezne pokojnine. Ko slišim druge poslance govoriti, da morajo ljudje zgolj varčevati za dodatno zasebno pokojnino za starost, želim odgovoriti, da mnogi s tistim, kar zaslužijo, komaj preživijo, kaj šele, da bi plačevali za dodatno zasebno pokojnino. Zato je prvi steber pokojninskega sistema tako pomemben. Dokladni sistem, ki temelji na načelu solidarnosti, mora predstavljati temelj evropskih pokojnin in ljudem zagotoviti dovolj za preživetje. Ne moremo preprosto reči, da je to stvar držav članic. Poslati moramo jasen signal, da potrebujemo pokojnine, ki ljudem zagotavljajo dovolj denarja za razmeroma kakovostno življenje.
<P>
Gospod Mann je podrobno opisal nemški poklicni pokojninski sistem. Tudi jaz bi ga rada omenila, pri čemer se ne bi spuščala v enake podrobnosti. Pri moji oceni zelene knjige sem prišla do enakega zaključka, zato smo v odboru skupaj pripravljali spremembe. Zato pozivam Komisijo, da zagotovi, da se pri vsem, kar bomo storili v prihodnje, ne zanemarijo posebnosti posameznih držav - stvari, ki res dobro delujejo in so nujne za obstoj pokojninskih sistemov v državah članicah.
<SPEAKER ID="539" NAME="Theodor Dumitru Stolojan" AFFILIATION="PPE">
(RO) Gospa predsednica, mislim, da moramo biti realni in priznati, da obstoječi javni pokojninski sistemi, ki temeljijo na prenosu sredstev med generacijami, ki je znan kot "dokladni" sistem, niso več ekonomsko uspešni, zato za obstoj potrebujejo javnofinančne subvencije.
<P>
Trend starajočega se prebivalstva in vse večja mobilnost delovne sile le poslabšujejo neravnovesja teh pokojninskih sistemov, medtem ko so predlagani ukrepi, bodisi višja upokojitvena starost ali višji prispevki, omejeni in bodo vse bolj, poleg tega pa jim družba nasprotuje. Na koncu bomo morali priznati, da je rešitev prehod na tiste pokojninske sisteme, kjer ljudje sami oblikujejo svoj pokojninski sklad skozi svoje delovno življenje.
<SPEAKER ID="540" NAME="Ádám Kósa" AFFILIATION="PPE">
(HU) Gospa predsednica, Evropska unija je obravnavala mnoga vprašanja, povezana z invalidi. Žal pa ravno te skupine družbe pokojninski sistemi držav članic ne pokrivajo, kar je nesprejemljivo. Poleg tistih, ki so bili prisiljeni vstopiti v invalidski pokojninski sistem, a ne po svoji krivdi, je ogromno tudi takih, ki so v sistem vstopili z zlorabo pravnih vrzeli. Ta težava zadeva predvsem pokojninske sisteme srednje in vzhodne Evrope, kjer je zelo veliko takšnih storilcev zlorab. Tako veliko jih je, da so zamajali temelje samega pokojninskega sistema. Te razmere so v nasprotju s strategijo EU 2020. Ti ljudje namesto prave pomoči prejemajo storitve, ki niso prilagojene posameznikom, dejansko pa bi lahko bili na trgu dela in so sposobni delati. Obstoječe napovedi kažejo, da se bo število odvisnih oseb v Evropi kmalu podvojilo. Medtem pa število ljudi v delovni starosti vsako leto upade za milijon. Če povzamemo, to pomeni, da trenutno ni vzdržnega pokojninskega sistema, zlasti ne brez aktivnih invalidov. Povsem se strinjam z navedbo poročevalke, da je v EU, kjer je 50 milijonov invalidov, samo okoli 40 % le-teh zaposlenih. Kje je ostalih 60 %? Dejstvo je, da bi tudi oni morali delati.
<SPEAKER ID="541" NAME="Konstantinos Poupakis" AFFILIATION="PPE">
(EL) Gospa predsednica, rad bi čestital poročevalki za njena prizadevanja, da vzpostavi potrebno ravnovesje med ekonomsko uspešnostjo in družbeno ustreznostjo pokojninskih sistemov, glede na to, da je v času visoke brezposelnosti, deregulacije trga dela, zmanjšanja plač in resnih demografskih izzivov oblikovanje in utrditev ustreznih, družbeno poštenih in ekonomsko uspešnih pokojninskih sistemov glavni izziv vsake države članice.
<P>
Toda sistemi morajo temeljiti na prvem stebru, na javnem, porazdelitvenem stebru, kar je edino osnovno zagotovilo ustreznih pravic. Drugi steber bi moral prvega dopolnjevati, ne podpirati, delovati bi morala skupno, ko se poskrbi za zaščito ne le univerzalnega dostopa, temveč tudi za njegovo varnost, in sicer z vzpostavitvijo ustreznega okvira upravljanja.
<P>
Poleg tega povezava med višjo upokojitveno starostjo in pričakovano življenjsko dobo nikakor ne prinaša samodejne prilagoditve. Seveda je treba upoštevati še druge parametre, kot so lokacija, narava dela, zelo nezdravi poklici, kakovost življenja in zdravje. Končno pa mora vsaka spodbuda, da delavec še naprej dela, zajemati varnostne ventile, da se premaga morebitne ovire, ki lahko mladim preprečujejo dostop do trga dela, predvsem v času, ko je brezposelnost žal skokovito narasla nepredstavljivo visoko.
<P>
(Aplavz)
<SPEAKER ID="542" NAME="Elżbieta Katarzyna Łukacijewska" AFFILIATION="PPE">
(PL) Gospa predsednica, razprave, ki potekajo v nekaterih državah članicah EU o pokojninskih sistemih, in čustva javnosti, ki spremljajo te razprave, kažejo, kako pomembna in obenem zapletena je ta tema. Ne bo mogoče sprejeti enotnega pokojninskega modela za vse države članice EU. Toda v času gospodarske krize in demografskih sprememb postajajo reforme nacionalnih pokojninskih sistemov neizogibne. Številne države že imajo težave zaradi naraščajočih stroškov pokojnin, te težave pa lahko spodkopljejo načelo medgeneracijske solidarnosti. Vendar ne smemo pozabiti, da morajo biti pokojnine varne in zaščitene ter da morajo upoštevati, koliko smo plačani. Glede na to želim, da se večja pozornost posveti razliki v plačilu med moškimi in ženskami, kajti zaradi nižje plače imajo ženske nižje pokojninske pravice.
<SPEAKER ID="543" NAME="Rovana Plumb" AFFILIATION="S&amp;D">
(RO) Gospa predsednica, rada bi omenila, da je že na začetku te razprave komisar govoril o uspehih evropskega socialnega modela. Med njimi je zagotovitev enakih možnosti za ženske in moške. Upam, da bo to poročilo posredovalo jasno sporočilo, da se enakopravnost spolov vključi kot element za doseganje poštenega pokojninskega sistema.
<P>
Zato bi rada, če dovolite, poudarila tri točke. Prvič, oceno vpliva ukrepov za priznanje skrbništva, vključno s simboličnim izračunom za namene pokojnine, na družbo in zaposlovanje žensk. Pozivam Komisijo, naj začne postopek za odpravo člena 5(2) Direktive 2004/113/ES, ki dovoljuje diskriminacijo žensk na področju pokojninskih proizvodov.
<SPEAKER ID="544" NAME="Izaskun Bilbao Barandica" AFFILIATION="ALDE">
(ES) Gospa predsednica, pokojninski sistem je osnovni element evropskega socialnega modela in ga je treba ohraniti. Zanj so odgovorne države članice, toda da zagotovimo njegov obstoj, moramo ukrepati ob čim večjem soglasju socialnih partnerjev in civilne družbe. Namen teh ukrepov mora biti določiti evropski standard, ki zagotavlja solventnost vseh sistemov, tako da zanje veljajo merila nadzora, s čimer se bo omejil javnofinančni primanjkljaj v državah članicah, in tako, da se jamstva, ki se bodo zahtevala od zavarovalnic, z letom 2013 razširijo na vzajemne družbe, ki te sisteme upravljajo v nekaterih državah članicah.
<P>
Ta standard je treba določiti, da se racionalizira razprava, kajti rešitev te težave ni zgolj zakonsko določena upokojitvena starost. Upoštevati moramo delovno dobo in stopnje prispevkov ter vključiti dejavnike, povezane z željami upokojencev. Daljše delovno življenje mora privesti do boljše pokojnine.
<P>
Ta standard mora biti tudi usmerjen v prihodnost. Zaradi mobilnosti delavcev bo treba omogočiti prenos pasivnih pravic prenesti iz ene države v drugo brez težav. Ko se Evropejci preselijo v drugo državo, jim mora biti dostopna njihova zgodovina zaposlitve v vseh državah članicah, kjer so plačevali prispevke.
<P>
Mislim tudi, da moramo posebno pozornost posvetiti spolu in invalidnosti.
<SPEAKER ID="545" NAME="Elisabeth Schroedter" AFFILIATION="Verts/ALE">
(DE) Gospa predsednica, gospod Andor, rada bi vprašala, ali je smiselno na to razpravo in poročilo odgovoriti z belo knjigo? Ne bi morali raje reševati resnično nujnih težav? Po mojem mnenju obstajata dve vprašanji: eno je velik razkorak med dejansko in zakonsko določeno upokojitveno starostjo. To pomeni, da je resnično treba uveljaviti ukrepe proti diskriminaciji v obliki ukrepa ali spremljanja, ki bi ga izvajala Komisija, da se izboljšajo razmere, kajti tako bodo pokojnine postale vzdržne.
<P>
Drugo pa je dejstvo, da poročilo jasno poziva k takojšnjemu ukrepanju glede prenosljivosti poklicnih pokojnin, kar pomeni, da je treba razmisliti o novi direktivi. To je veliko nujnejše, kajti delavci, ki preidejo iz enega podjetja v drugega, izgubijo veliko denarja pri pokojninah, ki bi jim sicer zagotovil varno starost. Zato moramo ukrepati na tem področju. Z belo knjigo samo zapravljamo čas.
<SPEAKER ID="546" NAME="Alfreds Rubiks" AFFILIATION="GUE/NGL">
(LV) Gospa predsednica, gospe in gospodje, zaradi gospodarske krize in staranja prebivalstva so prispevki v proračune za socialno varnost vse nižji. To je splošno priznano dejstvo. Število upokojencev narašča. To ogroža vzdržnost pokojninskega sistema. Sistem socialne varnosti in pokojninski sistem je treba nujno prilagoditi izzivom sedanjosti. Strinjam se s komisarjem, ki je dejal, da bo potrebno veliko trdega dela, da se izdela ta dokument. Kljub temu mislim, da moramo oblikovati vseevropski socialni sklad, ki bo enakovreden Kohezijskemu skladu, da bi tako pomagali upokojencem v tistih državah, kjer so prihodki razmeroma nizki. Z nacionalnimi proračuni ni mogoče zagotoviti dostojne starosti. S tem že imamo izkušnje. Lani smo se borili proti revščini in zdaj imamo več revnih kot prej.
<SPEAKER ID="547" NAME="László Andor">
član Komisije. - Gospa predsednica, rad bi še enkrat čestital vsem odborom, ki so sodelovali pri razpravi in pripravi poročil.
<P>
Vem, da je težko uskladiti stališča iz tako različnih političnih in nacionalnih ozadij, vendar glasovanja v vključenih odborih kažejo, da so poročila naletela na široko podporo. To je jasen znak za Komisijo, naj nadaljuje po zeleni knjigi. Pričakujem, da bo povzetek objavljen v začetku naslednjega meseca, vključno z mnenjem Parlamenta. Temu bo v drugi polovici 2011 sledila bela knjiga, ki sem jo omenil prej, skupaj s primerno oceno učinka. Tako bodo imele vse zainteresirane strani ponovno priložnost, da še naprej sodelujejo v razpravi.
<P>
Skupina komisarjev za pokojnine je že prejšnji teden razpravljala o morebitnih političnih možnostih za posodobitev in izboljšanje evropskega okvira za pokojnine. Strinjali so se, da moramo nadaljevati s celovitim pristopom k pokojninskim reformam.
<P>
V sklopu tega moramo še naprej gojiti dialog s ključnimi zainteresiranimi stranmi, tako o možnih novih regulativnih pobudah na področju prenosljivosti, poklicnih pokojninskih shem in zaščite pred plačilno nesposobnostjo kot o drugih blažjih oblikah ureditve, kot so kodeksi dobre prakse. Odločili smo se tudi, da bomo poglobljeno obravnavali vidik spola in se ga v beli knjigi lotili obsežneje kot v zeleni knjigi.
<P>
Medtem bi rad poskrbel, da se zelena in bela knjiga ne bosta zamešali z drugimi letečimi predmeti na evropskem nebu. Komisija nima čisto nič skupnega s pristopi, ki predvidevajo, da bi lahko v Evropski uniji imeli enotno upokojitveno starost. Raznolikost je ključna v EU in velja tudi za raznolikost demografske realnosti, kar moramo preučiti temeljiteje kot prej.
<P>
Upoštevati moramo tudi, da tekoče reforme prinašajo nova tveganja, saj so zaradi njih prihodnje pokojnine mnogo bolj odvisne od dolgoročnih dogodkov na trgu dela in finančnih trgih. To pomeni, da moramo ustvariti tudi priložnosti za zaposlovanje invalidov in povečati stabilnost finančnih sistemov.
<P>
Veselim se nadaljnjega dela s Parlamentom in njegovimi odbori na področju te zelo pomembne teme.
<SPEAKER ID="548" NAME="Ria Oomen-Ruijten">
poročevalka. - (NL) Gospa predsednica, ob tej priložnosti bi rada pohvalila moje kolege, ki so z mano sodelovali pri tem poročilu: George Cutaş, Barbara Matera in Cornelis de Jong. Ne vem, kje je gospod de Jong. Tamle zadaj je. Podal je nekaj pripomb, ki jih ne razumem, na primer, da želimo najti evropsko rešitev za vse. To ni res. Subsidiarnost je vodilno načelo.
<P>
Rada bi razjasnila točko, kjer se je gospod de Jong obregnil ob gospodarsko upravljanje: želimo takšno gospodarsko upravljanje, ki bo zagotovilo, da bodo zmagovalci vsi, ki se bodo trudili po najboljših močeh. To je tisto, kar želimo, ne pa, da se več držav članic - tistih deset, ki so nam napisale pismo - kaznuje, ker so dobro poskrbele za prihodnost, za svoje pokojnine. Upam, da ste s tem zadovoljni, gospod de Jong.
<P>
Kartike Liotard ni tu in začudena sem, ker očitno ni prebrala poročila, ima pa nanj pripombe, kot da bi ga.
<P>
Gospa predsednica, zahvalila sem se že kolegom poslancem Cutaşu, Materi in de Jongu, rada pa bi se še Frédéricu Daerdenu, Marianne Harkin, Julie Girling in Jean Lambert, ki so govorili v imenu svojih skupin, kot tudi Danuti Jazłowiecki, poročevalki v senci iz moje stranke, Poslanske skupine Evropske ljudske stranke (Krščanskih demokratov), zaradi katere je to poročilo takšno, kot je. Mislim, da smo izdelali trdno analizo potrebnih ukrepov.
<P>
Vem tudi, da je v poročilu še vedno nekaj občutljivih vprašanj, ki zadevajo posamezne države članice. Kljub temu upam, da bomo mi, odbor in vi, komisar Andor, pomagali usmeriti zadeve na pravo pot, da bomo v tem parlamentu tudi uspeli sestaviti belo knjigo in da bodo vsi glasovali zanjo. Bil je zahteven dokument, toda upam, da bomo jutri lahko rekli: "konec dober, vse dobro".
<SPEAKER ID="549" NAME="Predsednica">
Razprava je končana.
<P>
Glasovanje bo potekalo jutri opoldne (v sredo, 16. februarja 2011).
<P>
Tiste, ki niste imeli priložnosti govoriti, bi rada spomnila, da lahko predložite pisno izjavo, dolgo največ 200 besed, ki bo priložena dobesednemu zapisu seje, če želite, da se zabeleži, kar ste želeli povedati, pa niste mogli.
<P>
Pisne izjave (člen 149)
<SPEAKER ID="550" NAME="Corina Creţu" LANGUAGE="RO">
Najbolj ranljiv pokojninski sistem v EU je javni sistem, ki temelji na medgeneracijski solidarnosti. Toda pokojnina je podedovana pravica in vlade je ne smejo prekršiti, naj bo kriza ali ne, čeprav nekatere vlade, kot je romunska, menijo, da lahko počnejo, kar jim je volja glede zneska pokojnin in načina njihovega izračuna. Tudi demografske razmere niso v naš prid. Zato je vzdržnost sistema pereč problem. Toda javnih pokojninskih sistemov ne financirajo vlade, temveč tisti, ki vanje prispevajo: socialni partnerji, delavci in delodajalci, ne glede na vrsto. Na te sisteme močno vplivata dva dejavnika: nezakonito delo in nezmožnost evropskih gospodarstev, da ustvarijo nova delovna mesta z dostojno plačo in za razumno dobo. Slabo plačana, negotova delovna mesta pod pretvezo večje prožnosti trga dela pomenijo, da bodo javni sistemi vedno v krizi. Spodbudno se mi zdi, da resolucija Evropskega parlamenta o pokojninskih sistemih poudarja diskriminacijo žensk pri višini pokojnine, čeprav bosta starost in doba, v kateri se vplačujejo prispevki, praktično enaka kot pri moških. To je prvi korak k popravljanju krivice, ki mu morajo slediti nadaljnji ukrepi.
<SPEAKER ID="551" NAME="Vilija Blinkevičiūt" LANGUAGE="LT">
Zelena knjiga Evropske komisije podaja prepričljive utemeljitve, zakaj moramo izboljšati obstoječe pokojninske sisteme. Vendar ne smemo pozabiti, da je večina predlaganih rešitev družbeno občutljivih.
<P>
Zato moramo previdno ovrednotiti ne le prednosti teh rešitev, temveč tudi možna tveganja, zlasti ko gre za višjo upokojitveno starost ali izgubo vpliva držav članic na pokojninsko politiko. Čeprav Komisija meni, da je višja upokojitvena starost eden od manj bolečin načinov prilagoditve vedno daljši pričakovani življenjski dobi, ne predstavlja posebnih predlogov za zaposlovanje starejših na trgu dela. Z možnostjo odlaganja upokojitve bi se lahko mnogi brezposelni, ki še niso dovolj stari za upokojitev, znašli v pasti revščine. Premalo pozornosti je bilo namenjeno tudi temu, koliko bo zdravje ljudem omogočalo, da delajo dlje. Prav tako moramo upoštevati dejstvo, da ženske pogosteje kot moški opravljajo slabše plačana dela ali dela s skrajšanim delovnim časom in da zaradi poroda, materinstva ter nege otrok in invalidnih družinskih članov izgubijo zavarovalna kritja in prejemajo tudi nižje pokojnine. Mislim, da se moramo bolj osredotočiti tudi na druga sredstva za izboljšanje pokojninskih sistemov, kot so začetek delovnega življenja, boljše usklajevanje poklicnega in družinskega življenja, "prilagodljivo" ocenjevanje upokojitvene starosti, uvedba minimalnih standardov za pokojnine itd.
<P>
V vsakem primeru se mi zdi zelena knjiga resen korak v smeri zagotavljanja normalnih življenjskih pogojev za zdajšnje in prihodnje upokojence.
<SPEAKER ID="552" NAME="Alajos Mészáros" AFFILIATION="PPE">
v pisni obliki. - (HU) Spreminjajoči se demografski kazalniki in daljša pričakovana življenjska doba nas silijo, da oblikujemo novo strategijo za naše pokojninske sisteme. Na novo moramo opredeliti vprašanja glede prihodnosti v povezavi z mladimi in starimi, da bomo lahko zagotovili vzdržno, varno in ustrezno izplačevanje pokojnin. Pokojninski sistemi evropskih držav članic se precej razlikujejo. Zahodnoevropske države se spopadajo s težavo vse večjih zdajšnjih in prihodnjih stroškov, nove države članice pa poskušajo vzpostaviti diverzificirane sisteme. Leta 2008 so vsakega upokojenca podpirali štirje delavci, leta 2020 jih bo moralo pet. Med razlogi za to je dejstvo, da se zaradi daljšega in celovitejšega usposabljanja evropska mladina kasneje vključi v trg dela in da delovna razmerja delavcev ne trajajo do njihove zakonsko določene upokojitvene starosti.
<P>
Vzpostaviti moramo sistem, ki je vzdržen in jamči pokojnine, obenem pa upošteva razmere v državah članicah. Upoštevati moramo tudi možnost prostega gibanja v EU. Izhajati moramo iz predpostavke, da bo učinkovit in uspešen trg dela nove generacije zahteval tudi mobilnost. Za reformo pokojninskih sistemov v prihodnosti bo ključna povezava med prvim in drugim stebrom, ki se v nekaterih državah članicah že delno prekrivata, oba pa morata biti tudi tesno povezana s tretjim stebrom. Poleg tega si moramo prizadevati, da odpravimo nezakonito zaposlovanje, ki ima prav tako ključno vlogo v ohranjanju naših pokojninskih sistemov.
<SPEAKER ID="553" NAME="Vasilica Viorica Dăncilă" AFFILIATION="S&amp;D">
v pisni obliki. - (RO) Trend starajočega se prebivalstva, s katerim se spopada Evropa v zadnjih letih, prinaša velike spremembe na področju medicine in potrošniških navad kot tudi v sestavi prebivalstva in sistemu socialne varnosti. V teh razmerah je zagotavljanje vzdržnosti pokojninskih sistemov v prihodnosti tesno povezano s tem, kako dolgo so državljani EU dejansko aktivni na trgu dela. Zdi se mi koristno, da strategija EU 2020 podpira aktivno, osredotočeno politiko trga dela, ki bo pomagala povečati stopnjo zaposlenosti starejših delavcev, žensk, pripadnikov manjšin in dolgotrajno brezposelnih. Ko bo dosežen ta cilj, bo po mojem mnenju Evropa priča povečanju števila zaposlenih in s tem večji gospodarski rasti, kar bo pozitivno vplivalo na vzdržnost pokojninskih sistemov na ravni EU.
<SPEAKER ID="554" NAME="Jarosław Kalinowski" LANGUAGE="PL">
Vsi vemo, da idealni model pokojninskih sistemov ne obstaja. Vsaka država je razvila lastne rešitve in načrtuje prihodnje reforme, ki so ustrezno prilagojene. Kljub znatnim razlikam med posameznimi sistemi menim, da bi morala Evropska unija nakazati smer, ki bi jo pri uvajanju sprememb morale ubrati vse države članice. V odboru je bilo pogosto poudarjeno, da je finančna in gospodarska kriza v zadnjih letih poudarila, da so reforme pokojninskih sistemov nujne. Načeli subsidiarnosti in solidarnosti nas obvezujeta, da okrepimo sodelovanje med državami članicami na tem področju. Izmenjava izkušenj nam bo omogočila, da se izognemo zapravljanju časa s podvajanjem, ki je že povzročilo katastrofo v eni državi, izmenjava informacij o najboljših praksah pa bo omogočila učinkovito razvijanje najboljših strategij.
<P>
Ne pozabimo, da reforme ne smejo biti omejene samo na višje prispevke in daljšo dobo njihovega vplačevanja. Proračunska stabilnost, čezmejno usklajevanje pokojnin, oblikovanje minimalnih jamstev ter enake pravice žensk in moških so le nekatera vprašanja, o katerih bi morali razpravljati v vseh državah članicah. V celotni Evropi bi bilo treba razviti vzdržen sistem, temelječ na vzajemno odvisnih in dopolnjujočih se stebrih, ki bi vključeval javne, delavske in zasebne pokojnine kot tudi kapitalske in nekapitalske pokojnine. Prepričan sem, da bo ta rešitev zagotovila vzpostavitev stabilnih in poštenih pokojninskih sistemov, ki bodo obenem dovolj prožni, da se bodo prilagodili družbenim in gospodarskim spremembam, ki se dogajajo.
<SPEAKER ID="555" NAME="Zuzana Roithová" AFFILIATION="PPE">
v pisni obliki. - (CS) Zaradi starajočega se prebivalstva se skoraj vse države na svetu spopadajo s tem, kako financirati pokojninske sisteme samo na podlagi prožnega financiranja v prihodnosti. Pozdravljam odlično poročilo gospe Oomen-Ruijten, ki odpira možnost za rešitev, obenem pa spoštuje subsidiarnost. Rada bi omenila rešitev, ki jo je v Češki republiki mnoga leta podpirala Krščansko-demokratska unija - češkoslovaška ljudska stranka (KDU-ČSL). Zaposleni otroci bi morali imeti možnost, da del obveznih prispevkov v prožni sistem preusmerijo na pokojninski račun staršev in delno povrnejo stroške za svojo oskrbo v otroštvu s tem, ko prispevajo k višji pokojnini svojih staršev. Ta individualizirana medgeneracijska solidarnost bi bila po eni strani bolj poštena za današnje upokojence, ki so spodobno vzgojili novo generacijo, po drugi strani pa bi zagotovo pomagala obnoviti socialni odnos do velikih družin. Imeti otroke bi se moralo izplačati, ne pa da to pomeni le strošek. To je ključ do trajne rešitve za posledice in glavni vzrok našega pokojninskega problema.
<SPEAKER ID="556" NAME="Jaromír Kohlíček" LANGUAGE="CS">
Deset let prizadevanj za zeleno knjigo z napačnim naslovom "za ustrezne, vzdržne in varne evropske pokojninske sisteme" ni prineslo nič drugega kot naključno zbirko nesmiselnih trditev. Ne vem, kako je v drugih državah, toda v Češki republiki, na primer, se predvidena stopnja rodnosti, ki so jo določili strokovnjaki pred 10 leti, tako dramatično razlikuje od obstoječih razmer, da so trditve zelene knjige za obdobje 2010-2060 po mojem mnenju nesmiselne. Če strokovnjaki ne morejo napovedati gibanja stopnje rodnosti niti za pet do sedem let, kako imajo lahko napovedi za več kot 30 let sploh kakšno veljavo? Celotna zelena knjiga temelji na zmotni predpostavki, da bodo davkoplačevalci s tem, ko jih bomo pravno obvezali, da delež sredstev, namenjenih za pokojninski sistem, vplačajo v sklad, za katerega ne jamči država, dobili višjo pokojnino, kot bi jo samo iz prvega stebra. Odgovorno ustavno sodišče bi moralo tak zakon razglasiti za neustaven. Tudi v državah, kjer je bil drugi steber že uveden, ni dal pričakovanih rezultatov. Na primer, po strmoglavljenju Pinocheta v Čilu v sedemdesetih letih prejšnjega stoletja so zasebni skladi, za katere ni jamčila država, postali obvezni za državljane, ki niso bili pripadniki vojske in policije. Zakaj? Zakaj zdajšnja konzervativna vlada na Madžarskem odpravlja neučinkoviti drugi steber pokojnin? To so glavni razlogi, da Konfederalna skupina Evropske združene levice/Zelene nordijske levice ne more glasovati za poročilo gospe Oomen-Ruijten. Ne moremo podpreti načrtnega zločina stoletja!
<SPEAKER ID="557" NAME="Louis Grech" AFFILIATION="S&amp;D">
v pisni obliki. - EU in države članice so pred enim od največjih izzivov glede zagotavljanja ustreznih in vzdržnih pokojninskih sistemov v Evropi. Upoštevajoč dejstvo, da je velik odstotek državljanov v veliki meri odvisen od svojih pokojninskih shem za preživetje, bi rad poudaril pomen pokojninskih shem, ki jih financira država na podlagi načela solidarnosti.
<P>
V večplastnih razmerah z različnimi tradicijami in vrstami pokojninskih shem ter glede na to, da so za pokojninsko reformo odgovorne predvsem države članice, je nemogoče uporabiti načelo univerzalnega pristopa. EU lahko doda vrednost, tako da zagotovi usklajevanje med različnimi pokojninskimi shemami in izmenjavo najboljše prakse.
<P>
Vsi pregledi pokojninskih sistemov morajo biti pregledni, pri čemer morajo biti zaščitene potrebe potrošnikov in državljani obveščeni o svojih pravicah glede različnih pokojninskih sistemov in prisotnih tveganj, zlasti v zvezi s čezmejno mobilnostjo. Pokojninski sistemi bi morali prenesti vse možne proračunske in demografske pritiske na države članice, ne da bi neupravičeno vršili pritisk na navadne državljane.
<P>
Vse to je treba obravnavati z vidika demografskih in socialno-ekonomskih izzivov prihodnosti, kot so razvoj netipične oblike zaposlitve, naraščanje ženske delovne sile, spreminjanje družinskih struktur in brezposelnost mladih.
<SPEAKER ID="558" NAME="Angelika Werthmann" LANGUAGE="DE">
Nekatere izmed tem v pobudi Komisije za zeleno knjigo se mi zdijo posebej pomembne. Mislim, da smo dolžni preprečiti, da predvsem starejši državljani, ki so v svojem delovnem življenju pomagali zgraditi zdajšnjo raven blaginje, končajo v ranljivih razmerah v starosti. Obenem poročilo ustrezno upošteva načelo subsidiarnosti. Komisija bi morala jasneje pozvati k enakopravnosti moških in žensk. Ženske imajo pogosteje netipične pogodbe o zaposlitvi kot moški. Njihove pokojnine so pogosteje nižje in so zato bolj izpostavljene tveganju revščine v starosti. Ustrezni in varni pokojninski sistemi predstavljajo dolgoročne medgeneracijske pogodbe. Zato bi rada spodbudila Komisijo, da zeleno knjigo uporabi za uvedbo pobud, ki bodo povečale ozaveščenost javnosti o solidarnosti med generacijami, kar zadeva zagotavljanje pokojnin.
<SPEAKER ID="558" NAME="Elena Băsescu" LANGUAGE="RO">
Mislim, da mora EU oblikovati odprt, enoten pokojninski sistem, ki bo upošteval demografske trende in mobilnost. Naj za primer navedem mojo državo. V Romuniji so letni izdatki za pokojnine največja postavka v proračunskih izdatkih. Nacionalni proračun za socialno zavarovanje od leta 2006 beleži letni primanjkljaj, ki je leta 2009 znašal 1,5 milijarde EUR. Svetovna banka ocenjuje, da bo primanjkljaj, ki ga ustvarijo pokojninski izdatki, do leta 2050 dosegel približno 12 % BDP po starem sistemu. Zato je Romunija s sprejetjem zakona št. 263/2010 uvedla vrsto pomembnih reform, ki bodo zagotovile vzdržnost javnega pokojninskega sistema na srednji in dolgi rok. Te reforme vključujejo: - odvračanje od zgodnje upokojitve in invalidske upokojitve iz neutemeljenih zdravstvenih razlogov; - povečanje števila ljudi, ki prispevajo v enotni pokojninski sistem; - postopno povišanje običajne upokojitvene starosti za moške in ženske do leta 2030, in sicer na 65 let za moške in 63 let za ženske.
<SPEAKER ID="558" NAME="Ville Itälä" LANGUAGE="FI">
Trenutno so vse pokojnine odgovornost posameznih držav članic, toda EU ima pomembno vlogo v pokojninski politiki. Če želimo doseči naš cilj, ki je resnično prosto gibanje oseb in delovne sile, je treba pokojninske sisteme ustrezno uskladiti. Zajamčiti je treba tudi najnižjo raven pokojnin, da se bodo družine dejansko lahko gibale povsem prosto. Zato se moramo pomikati k usklajenemu sistemu, čim prej tem bolje. V nasprotnem primeru bo neuniverzalen sistem pokojnin dejansko oviral prosto gibanje v EU.
<SPEAKER ID="558" NAME="Joanna Katarzyna Skrzydlewska" LANGUAGE="PL">
Vesela sem bila novice, da bo poročilo o zeleni knjigi Komisije o ustreznih, vzdržnih in varnih evropskih pokojninskih sistemih dodano na današnji dnevni red. Vprašanje pokojnin v prihodnosti, kako varne so in kakšen dohodek bodo zagotavljale, je trenutno ena od najpomembnejših težav družbe. Čeprav je odločitev o obliki pokojninskega sistema v pristojnosti držav članic in Evropska unija načeloma nima pooblastil za ukrepe na tem področju, je treba nekatere zakonodajne rešitve v zvezi s pokojninskimi sistemi doseči na ravni EU. Zahteva Parlamenta, da mora Komisija pripraviti smernice za vlade držav članic, je zelo pomembna za gospodarsko varnost upokojencev, kajti smernice bi določale minimalno raven pokojnin in merila za izračun pokojninskih pravic, kar bi pomenilo, da pokojninske pravice žensk ne bodo več manjše od moških. Ženske niso po svoji krivdi obsojene na nižje pokojnine, saj prejemajo drugačno plačo za enako delo ali pa morajo prekiniti svojo poklicno pot za varstvo otrok, zato so njihovi prispevki v celotnem delovnem življenju nižji. Zaradi ogrožene stabilnosti pokojninskih sistemov Komisija ne sme pozabiti, da je treba zagotoviti uvedbo pravnih rešitev, ki jamčijo enako obravnavo žensk in moških v celotni EU, kar zadeva pokojnine v prihodnosti.
<SPEAKER ID="558" NAME="Mara Bizzotto" LANGUAGE="IT">
Ko je dosegla grozljivo številko 23 milijonov brezposelnih, je Evropa leta 2011 potolkla vse negativne rekorde desetletja na področju politik zaposlovanja in jih s tem uradno označila za neuspeh. Kriza je več kot zadosten razlog, da se sprejme besedilo, v katerem poziv k uporabi načela subsidiarnosti na področju pokojnin kaže, da so evrokrati ponovno postali razumnejši pri prilagajanju evropskega socialnega modela, ki je nedvomno doživel neuspeh. Po desetletju odrivanja na stran so vlade stopile naprej in postale glavne akterke obnavljanja socialne Evrope. Vendar to ni dovolj: samo pogumna odločitev za ljudsko demokracijo, temelječa na reformah zaposlovanja, ki lahko delo naredijo privlačnejše, in federalizmu plačilnih list, ki upošteva različne življenjske stroške v regijah Evrope, glede na katere bi bilo treba uskladiti tako plače kot pokojnine, bi povzročila, da bi se res preusmerili v obnovo. Znižanje stroškov delovne sile z zniževanjem davkov in zagotavljanje možnosti malim podjetjem, da nadaljujejo s poslovanjem in vlaganji v regijo, sta ključni potezi za zagotavljanje izenačenih prispevkov za starejše generacije ter gotovo prihodnost in kakovost življenja novih generacij.
