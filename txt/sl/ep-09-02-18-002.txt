<CHAPTER ID="002">
Izjave predsedujočega
<SPEAKER ID="006" NAME="Predsednik:">
Gospe in gospodje, pred dvema tednoma so teroristi v Pakistanu umorili poljskega inženirja Piotra Stańczaka, ki so ga od septembra zadrževali kot talca. V imenu Evropskega parlamenta bi rad izrazil svoje ogorčenje nad tem grozovitim umorom nedolžnega človeka, poljskega državljana in državljana Evropske unije. Evropski parlament najodločneje obsoja to zločinsko dejanje. Družini preminulega in vsem njegovim sorodnikom izrekamo naše iskreno sožalje.
<P>
Terorizem je neposreden napad na svobodo, človekove pravice in demokracijo. Terorizem je poskus doseganja ciljev s slepim nasiljem in uničevanja naših skupnih vrednot. Pomeni hudo nevarnost za varnost in stabilnost mednarodne skupnosti. Terorizem je zločinska dejavnost, ki je ne smemo jemati zlahka.
<P>
Gospe in gospodje, naj povem v maternem jeziku umorjenega inženirja: Niech spoczywa w wiecznym pokoju [Naj počiva v miru].
<P>
Prosim vse zbrane, da spomin Piotra Stańczaka počastimo z minuto molka.
<P>
(Parlament je z minuto molka počastil spomin na žrtev)
<P>
Gospe in gospodje, v gozdnih požarih po Avstraliji v zadnjih dneh tragično umirajo ljudje. Ti gozdni požari, najhujši v zgodovini Avstralije, so terjali veliko življenj v grozljivih okoliščinah. Vsi smo zgroženi ob silovitosti te naravne nesreče in ob njenih strašljivih posledicah. Avstralskemu ministrskemu predsedniku sem v imenu Evropskega parlamenta v pismu izrazil iskreno sožalje. Naj v imenu Evropskega parlamenta na današnjem plenarnem zasedanju še enkrat izrazim našo solidarnost z Avstralijo, njenimi državljani in oblastmi v tem žalostnem času.
<P>
Naslednji teden bo delegacija našega Parlamenta odpotovala v Avstralijo osebno izrazit naše sožalje. Naj vseeno tudi tukaj izrazim naše iskreno sočutje in sožalje družinam žrtev. V naših mislih smo z vami.
<P>
Gospe in gospodje, iz Islamske republike Iran spet prihajajo zaskrbljujoče novice. Maja 2008 so tam zaprli sedem vodilnih predstavnikov verske skupnosti Bahá'í. Osem mesecev so jim odrekali pravico do pravnega svetovanja. Ta teden pa naj bi se proti tem sedmim dostojanstvenikom verske skupnosti Bahá'í začel sodni proces, ki ne izpolnjuje niti najosnovnejših meril pravnega reda. Nobelova nagrajenka, iranska odvetnica Shirin Ebadi, ki je bila pripravljena prevzeti obrambo zaprtih voditeljev, je sama izpostavljena grožnjam s smrtjo.
<P>
Evropski parlament še enkrat najnujneje poziva iranske oblasti k spoštovanju človekovih pravic in spoštovanju pravic verskih manjšin in k ponovnemu pretehtanju obtožb proti sedmih voditeljem skupnosti Bahá'í. Obtoženi so Fariba Kamalabadi, Jamaloddin Khanjani, Afif Naeimi, Saeid Rasaie, Mahvash Sabet, Behrouz Tavakkoli in Vahid Tizfahm. Te ljudi preganjajo izključno zaradi njihovih prepričanj in jih je treba nemudoma izpustiti iz zapora.
<P>
(Aplavz)
<P>
Gospe in gospodje, prejšnji petek, 13. februarja 2009, so španskega poslanca tega Parlamenta, gospoda Herrera, venezuelske oblasti v glavnem mestu Caracasu aretirale in nato izgnale iz države zaradi pripomb, ki jih je izrazil o venezuelski vladi v medijih. Gospod Herrero je obiskal to državo kot član uradne delegacije Skupine Evropske ljudske stranke (Krščanskih demokratov) in Evropskih demokratov, ki jo je na obisk povabila ena od opozicijskih strank v okviru priprav na ustavni referendum. Da so ga lahko aretirali, so organi vdrli v njegovo hotelsko sobo, nato pa so ga odpravili na letalo na rednem poletu v Brazilijo, brez kakršnega koli uradnega pojasnila in brez možnosti, da bi vzel s seboj svoje osebne predmete. Smatramo, da je kaj takega nesprejemljivo!
<P>
V imenu Evropskega parlamenta najostreje protestiram proti takemu postopanju. Odločno obsojam ta incident, ki pomeni kršenje človekovih pravic in zaničevanje demokratičnih institucij, kakršna je Evropski parlament.
<P>
(Aplavz)
<SPEAKER ID="007" NAME="Giles Chichester" AFFILIATION="PPE-DE">
Gospod predsednik, oglašam se kot predsednik Delegacije Parlamenta za odnose z Avstralijo in Novo Zelandijo ter izražam svoje popolno strinjanje z vašo pravkaršnjo izjavo in zahvalo zanjo. To sporočilo bom lahko naslednji teden osebno posredoval v Avstraliji.
<SPEAKER ID="008" NAME="Predsednik:">
Najlepša hvala, gospod Chichester.
