<CHAPTER ID="011">
Finančni nadzor (podpis aktov) 
<SPEAKER ID="260" NAME="Predsednik">
Kolegi, naj na kratko predstavim podpis aktov o svežnju o finančnem nadzoru. To bomo storili čez nekaj minut. Ta sveženj bo predstavljal naše dejavnosti za finančni nadzor, sprejete v skladu z rednim zakonodajnim postopkom.
<P>
Danes v zakonodajo vpisujemo Evropski odbor za sistemska tveganja, ki bo pristojen za nadzor finančnega sistema znotraj Unije in bo prispeval k nemotenemu delovanju notranjega trga.
<P>
Drugič, ustanavljamo tudi tri druge evropske nadzorne organe za zaščito javnega interesa. Nadzorovali bodo banke, vrednostne papirje in trge ter tudi zavarovanja in poklicne pokojnine.
<P>
Podpisujemo zbirno direktivo, ki spreminja sklop 11 direktiv, da bi jih uskladila z evropskim sistemom finančnega nadzora in Lizbonsko pogodbo.
<P>
Vložena so bila obsežna prizadevanja, menim pa tudi, da so evropske institucije odlično sodelovale. Postopek je bil zelo hiter in učinkovit. Zaporedni predsedstvi, špansko in belgijsko, sta bili zelo dejavni in zahvaljujem se jima za njuno sodelovanje. Komisija je bila zelo dejavna in sodelovanje je bilo tesno. Poslancem Evropskega parlamenta, ki bodo ostali v tej dvorani, medtem ko bomo odšli k podpisovanju, in komisarju naj povem: to je velik dosežek. Komisiji, ki je bila ves čas tako dejavna na pripravljalnih srečanjih in v vseh razpravah, se zahvaljujem za njeno predanost.
<P>
Seveda pa naše delo ni končano. Sveženj o gospodarskem upravljanju, o katerem bomo razpravljali v kratkem, bo prav tako zelo pomemben. Dobro vemo, da je v našem zakonodajnem postopku, in upamo, da bomo čim prej pripravljeni.
<P>
Kaj naj povem za konec? Celotni sveženj, ki ga bomo podpisali danes, bo začel v Evropski uniji veljati 1. januarja 2011, torej zelo kmalu. To je zelo pomembna informacija za vse izmed nas, za trge in za naše državljane, saj je namenjena pomoči našim državljanom. Zdaj bomo odšli in podpisali zakonodajni sveženj.
<P>
(Predsednik je nato skupaj z Olivierjem Chastelom (predsedujočim Svetu) v navzočnosti Michela Barniera (člana Komisije), Joséja Manuela García-Margallo y Marfila (poročevalca), Sylvie Goulard (poročevalke), Antolína Sáncheza Preseda (poročevalca) in Petra Skinnerja (poročevalca) podpisal akte)
