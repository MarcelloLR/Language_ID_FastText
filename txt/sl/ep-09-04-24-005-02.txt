<CHAPTER ID="005-02">
2. Pomoč Posebnemu sodišču za Sierro Leone
<SPEAKER ID="067" NAME="Predsednik">
Naslednja točka je razprava o šestih predlogih resolucij o podpori Posebnemu sodišču za Sierro Leone.
<SPEAKER ID="068" NAME="Corina Creţu">
avtorica. - (RO) Eden od problemov, ki zadevajo pravosodne sisteme v številnih državah po svetu, ni toliko odsotnost dobro strukturiranega pravnega okvira, temveč bolj natančno pomanjkanje izvrševanja sodb, ki jih izreče sodni sistem. V državah, ki so jih prizadeli nadloge državljanske vojne, nenehno stanje konflikta ali pokolov, so posledice tega položaja katastrofalne z vidika človečnosti in razvoja.
<P>
V primeru Posebnega sodišča za Sierro Leone je še toliko pomembneje, da se izvršujejo pravne sodbe, ker to sodišče ustvarja številne pomembne precedense v mednarodnem kazenskem pravosodju. Ne samo, da je to prvo sodišče, ustanovljeno v državi, v kateri naj bi se zločini zgodili, temveč je tudi prvo sodišče, ki je - v primeru nekdanjega liberijskega predsednika Charlesa Taylorja - vložilo obtožnico proti voditelju afriške države in ga obsodilo, ko je v času začetka sojenja še opravljal svojo funkcijo.
<P>
Ti vidiki skupaj z nedavno obsodbo treh nekdanjih voditeljev upornikov iz obdobja državljanske vojne močno kažejo na odločenost mednarodne skupnosti in vlade Sierre Leone, da se bo odločno borila proti nagnjenosti k nekaznovanju, ki jo kažejo tisti, ki so celo desetletje vršili strahotne zločine.
<P>
Mednarodna skupnost mora v celoti zaključiti izvajanje projekta, ki je bil predlagan za okrepitev pravosodja in pravnega reda v Sierri Leone. Mandat sodišča se bo iztekel kmalu, leta 2010, in sierraleonska vlada je povsem odkrito navedla, da ne more izvršiti kazni za osebe, ki jih je obsodilo to sodišče.
<P>
Tako je torej ključno za Evropsko unijo in njene mednarodne partnerje, vključene v mirovni proces, da vzdržujejo in podpirajo izvrševanje sodb, ki jih izreče Posebno sodišče. Od tega ni odvisno samo napredovanje k miru in stabilnosti v regiji, temveč tudi verodostojnost Posebnih sodišč, ki se financirajo s prostovoljnimi prispevki mednarodne skupnosti v drugih državah.
<SPEAKER ID="069" NAME="Charles Tannock">
avtor. - Gospod predsednik, mednarodno humanitarno pravo je sorazmerno nov in nekoliko nepopoln organ sodne prakse, vendar je že doseglo nekaj velikih uspehov. V Evropi je Mednarodno sodišče za vojne zločine na območju nekdanje Jugoslavije odigralo izjemno pomembno vlogo pri vnašanju pravice v regijo, razdejano zaradi vrste surovih vojn. Podobno je tudi Mednarodno kazensko sodišče za Ruando v Tanzaniji sprožilo postopke proti odgovornim za genocid v Ruandi leta 1994.
<P>
Tako torej poznamo pomen teh sodišč, ko gre za pomoč od vojne razdejanim regijam, tako da se ukine nekaznovanost in stopi v nov čas. V mnogih pogledih je pravičnost, dosežena na ta način, prav tako dragocena kakor finančna pomoč Evropske unije. Zato bi morala mednarodna skupnost še naprej podpirati Posebno sodišče za Sierro Leone, tako da bi zagotovila varne zaporne objekte v državah članicah, če in ko bi bilo potrebno, da bi obsojenim tiranom zagotovila prestajanje kazni v teh državah.
<P>
Eden mojih dosežkov v tem Parlamentu, na katerega sem še posebej ponosen, je sodelovanje pri resoluciji tega Parlamenta, ki poziva Nigerijo, naj izroči Charlesa Taylorja zadevnemu sodišču, kar se je sčasoma tudi zgodilo s posredovanjem ZN. Vendar je tu še veliko drugih, ki se bodo brez trdnega in dobro osnovanega Posebnega sodišča za Sierro Leone izognili kazni.
<SPEAKER ID="070" NAME="Mikel Irujo Amezaga">
avtor. - (ES) Gospod predsednik, pred dvema letoma sem imel priložnost, da sem kot del misije pod vodstvom gospe Isler Béguin, moje kolegice tu v sejni dvorani, obiskal Sierro Leone in prisostvoval Posebnemu sodišču ter se zavedel velikanske naloge, ki jo je opravljalo, ne samo za Sierro Leone, ampak tudi za celotno človeštvo.
<P>
Posebno sodišče za Sierro Leone je seveda ustvarilo precedens, kot je bilo tu že omenjeno. Ustvarilo je precedens, s tem ko je, kakor navaja resolucija, prvo mednarodno sodišče, ki se financira s prostovoljnimi prispevki, prvo sodišče, ustanovljeno v državi, v kateri naj bi se zločini zgodili, in prvo sodišče - kot je bilo že poudarjeno -, ki je obsodilo nekdanjega voditelja države.
<P>
Iz vseh teh razlogov, ne samo zato, ker predstavlja precedens, temveč ker je tudi referenčno merilo za druga sodišča, ki so bila ustanovljena in oblikovana po enakih smernicah - kot na primer sodišča v Ruandi, nekdanji Jugoslaviji, Kambodži ali Libanonu -, menimo, da je sprejetje te resolucije, s katero se zdaj skupaj s sodiščem ukvarjamo že več mesecev, ključnega pomena.
<P>
Pred dvema letoma smo sprejeli resolucijo v podporo njegovemu financiranju, ker je tedaj Posebno sodišče preživljalo težko obdobje, saj ni imelo sredstev in potrebne podpore, tu pa bi se morali zahvaliti tudi Evropski komisiji, ki je sodišču omogočila finančno podporo.
<P>
Zdaj predvsem prosimo dvoje: prvič, da bi vsi, ki so že obsojeni, svojo kazen dejansko odslužili - tu ni na kocki le delovanje Posebnega sodišča, ki bo svoje delo vključilo naslednje leto, temveč zapuščina, ki nam jo bo pustilo -, in drugič, seveda, da bo vse to spremljalo povišanje finančnih sredstev.
<P>
Skratka, Posebno sodišče za Sierro Leone je dober zgled in referenčno merilo za vse nas in za vsa sodišča, ki so že imela opraviti z vojnimi zločini. Je dober zgled in referenčno merilo in je lekcija, ki se je učimo vsi od druge najrevnejše države na planetu: ko smo vstopili v stavbo sodišča, smo zagledali slogan "ni miru brez pravice". Natanko zato imamo moralno obveznost ne samo kot Evropejci, temveč kot človeška bitja, da zagotovimo, da zapuščina tega Posebnega sodišča pusti svoj pečat v zgodovini.
<SPEAKER ID="071" NAME="Erik Meijer">
avtor. - (NL) Gospod predsednik, Sierra Leone se je, kot tudi njena soseda Liberija, spoprijemala z najhujšimi grozodejstvi, posledica tega pa je, da so mnogi državljani izgubili življenje ali so utrpeli hude poškodbe, bodisi duševno ali fizično.
<P>
Zločinci, ki so novačili otroke vojake, da so rezali ude nedolžnim državljanom, bi morali biti kaznovani in ne bi smeli dobiti priložnosti, da svoje zločine ponovijo. Videti je, da je poskus, da bi to kazen dosegli med leti 2000 in 2010, obsojen na propad. Posebno sodišče Združenih narodov za Sierro Leone ne more delovati. Kogar koli, ki je spoznan za krivega, v Sierri Leone ni mogoče zapreti za ustrezno dolgo obdobje.
<P>
Zdaj se zastavlja vprašanje, kaj lahko kljub temu storimo, da bi zagotovili boljši izid? Sodišču ne bo uspelo brez zunanje finančne pomoči, razširitve njegovega mandata ali brez zapornih namestitev zunaj Sierre Leone. Resolucija upravičeno opozarja na te možnosti. Ta izjava mora hitro pripeljati do ukrepov. Sicer bo prepozno.
<SPEAKER ID="072" NAME="Filip Kaczmarek">
v imenu skupine PPE-DE. - (PL) Gospod predsednik, na Poljskem včasih rečemo, da "kar začneš, moraš tudi končati". To je zelo pomembno za današnjo razpravo, ki predvsem zadeva finančno podporo Posebnemu sodišču za Sierro Leone. Res je, da smo sredi krize in da sodišče, ki se vzdržuje s pomočjo prostovoljnih prispevkov, porabi velike vsote denarja. Vendar pa ne smemo dovoliti, da bi ta organ, ki je edini svoje vrste, končal z delom v sramoto mednarodne skupnosti - in to bi tudi bila sramota, če bi sodišče prenehalo delovati iz finančnih razlogov in bi bili obtoženi izpuščeni na prostost.
<P>
Evropska unija in po mojem mnenju predvsem Združeni narodi so zavezani opraviti delo sodišča do konca, zagotoviti finančno podporo in izvršiti sodne odločitve sodišča.
<P>
Delo sodišča in njegovi visoki stroški so dokaj sporni v sami Sierri Leone, ker zelo veliko ljudi tam čaka na odškodnino, Sierra Leone pa je ena najrevnejših držav na svetu. Zato ob presojanju preteklosti ne smemo pozabiti na prihodnost.
<SPEAKER ID="073" NAME="Ewa Tomaszewska" LANGUAGE="PL">
Gospod predsednik, Posebno sodišče za Sierro Leone je obsodilo Isso Hassana Sesayja, poveljnika Revolucionarne združene fronte, na 52 let zaporne kazni. Obsodilo je tudi Morrisa Kallona, enega od poveljnikov Revolucionarne združene fronte (RUF), na 40 let zaporne kazni, pa tudi Augustina Gbaa, varnostnega vodjo RUF, na 25 let zaporne kazni.
<P>
Ti ljudje so organizirali eno najkrutejših uporniških gibanj sodobnega časa. Surovo pohabljanje civilnega prebivalstva, predvsem amputacije okončin na množični ravni, spolno nasilje kot orožje, novačenje otrok za vojsko - to je samo nekaj izmed brutalnih metod, ki jih je uporabljala RUF pod poveljstvom obtožencev.
<P>
Huda kazen v njihovem primeru je močan znak, ki bi moral drugim preprečiti zagrešitev podobnih dejanj, in znak, da civilizirani, demokratični svet ne bo molčal in ima močno orodje za odzivanje na storilce takšnih grozodejstev. To orodje je sodišče in sodišče je treba podpreti, tako finančno kot politično.
<SPEAKER ID="074" NAME="Marie Anne Isler Béguin" AFFILIATION="Verts/ALE">
(FR) Gospod predsednik, pravzaprav sem vesela, da je prišlo do te razprave, ker smo jo že več sej poskušali spraviti na dnevni red.
<P>
Tako bi danes, ko se bližamo koncu mandata, radi poudarili, da bi morali podpreti Sierro Leone, ki je ena najrevnejših držav sveta in ji je resnično uspelo vzpostaviti to Posebno sodišče, da bi sodilo odgovornim za grozodejstva.
<P>
Ker sem bila vodja misije Evropske unije za spremljanje volitev, resnično verjamem, da je naša politična in moralna dolžnost podpreti to sodišče, ker bi bilo res nesprejemljivo in nepredstavljivo, če to sodišče ne bi moglo nadaljevati z delom iz razlogov, ki so potencialno finančne narave.
<P>
Tako torej pozivam Komisijo, da ga podpre, finančno seveda. Poleg tega so nas takrat sodniki na teh sodiščih prosili, naj priskrbimo finančno podporo, da bi Posebno sodišče še naprej delovalo.
<P>
Vendar pa je zdaj na politični ravni, saj se končuje leta 2010. Moramo ...
<P>
(Predsednik je prekinil govornico)
<SPEAKER ID="075" NAME="Antonio Tajani">
podpredsednik Komisije. - (IT) Gospod predsednik, gospe in gospodje, Evropska komisija je sprejela močno zavezo, da bo pomagala pri prehodu Sierre Leone iz povojnega položaja v položaj rasti in razvoja. Komisija zagotovo podpira zavezo države k utrjevanju miru, stabilnosti in predvsem demokracije.
<P>
S tem v zvezi Komisija prepoznava in pozdravlja ključno vlogo, ki jo je Posebno sodišče za Sierro Leone odigralo in jo še vedno igra v kontekstu ponovne vzpostavitve miru in stabilnosti v Sierri Leone. Prepričani smo, da lahko dejavnosti Posebnega sodišča vsem prenesejo sporočilo, da ne bo noben hud zločin proti človeštvu, noben genocid in noben vojni zločin ostal nekaznovan.
<P>
Posebno sodišče za Sierro Leone je pravzaprav odigralo bistveno vlogo v razvoju mednarodnega prava na podlagi sodne prakse, ki je bila vzpostavljena pri vprašanjih, kot so novačenje otrok vojakov in prisilni zakoni, ki so bili predmet prvih sodb Posebnega sodišča. V ta namen je Komisija podpirala dejavnosti Posebnega sodišča od leta 2003. Posebnemu sodišču smo dali 2 700 000 evrov prek Evropske pobude za demokracijo in človekove pravice. Cilj tega financiranja je podpreti dejavnosti Posebnega sodišča v zvezi s posredovanjem njegovih ciljev podpiranja načela pravne države, mednarodnega humanitarnega prava in človekovih pravic v Sierri Leone ter celotni zahodnoafriški regiji.
<P>
Poleg tega je leta 2008 Komisija sprejela projekt, financiran z 1 milijonom evrov v okviru 10. evropskega razvojnega sklada, ki je bil zasnovan skupaj s Posebnim sodiščem in sirraleonsko vlado. Projekt, ki naj bi bil izveden v letih 2009 in 2010, bo vključeval predhodne dejavnosti in je zavezan zagotavljanju trajne zapuščine, na katero se bomo oprli po zaključku dejavnosti Posebnega sodišča, predvsem s krepitvijo zmogljivosti pravnih strokovnjakov in krepitvijo institucionalne zmogljivosti znotraj celotnega pravnega sistema Sierre Leone.
<P>
Ker je bila obveščena o proračunskih problemih Posebnega sodišča, je Komisija leta 2008 zagotovila sodišču nujno pomoč v višini skoraj 2,5 milijona evrov, ki jih je financiral instrument za stabilnost in ki so bili namenjeni za kritje stroškov financiranja in predvsem plač zaposlenih na Posebnem sodišču. Na tej točki je Komisijo veselilo, ko je ugotovila, da je Posebnemu sodišču uspelo več mesecev kriti proračunski primanjkljaj. Trdno verjamemo, da bo kljub svetovni finančni krizi mednarodna skupnost uspela najti potrebna sredstva, da bo lahko Posebno sodišče uspešno in v celoti opravljalo svoje naloge in zaključilo sojenje Charlesu Taylorju, nekdanjemu predsedniku Liberije.
<P>
Preden zaključim, bi rad izrazil podporo zahtevi po nadaljnjem preučevanju in preiskovanju vloge in naloge različnih posebnih sodišč in na tej točki me veseli, da vas lahko v imenu Komisije obvestim, da bosta v tem sektorju obe pobudi financirani iz naslova človekovih pravic "konflikti in varnost" v sedmem okvirnem raziskovalnem programu.
<SPEAKER ID="076" NAME="Predsednik">
Razprava je zaključena.
<P>
Glasovanje bo potekalo danes ob 12.00.
