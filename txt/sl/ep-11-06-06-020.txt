<CHAPTER ID="020">
Enominutni govori (člen 150 poslovnika EP) 
<SPEAKER ID="166" NAME="Predsednica">
Naslednja točka so enominutni govori o zadevah političnega pomena.
<SPEAKER ID="167" NAME="Georgios Koumoutsakos" AFFILIATION="PPE">
(EL) Gospa predsednica, v zadnjih štirinajstih dneh se je na desetine, če ne celo na tisoče državljanov spontano zbralo na ulicah in trgih Aten in drugih mest. Ogorčeni Grki so prevzeli štafetno palico od Špancev. Sredi globoke krize, recesije in brezposelnosti, mirno, a odločno, zahtevajo nekakšne obete za dostojno življenje zase, za svoje družine in otroke. Številčnost množice in njene tegobe so brezprimerne celo za državo z močnim političnim načinom življenja in tradicijo, kot je Grčija. To je zelo resen političen dogodek z nepredvidljivimi razsežnostmi in posledicami.
<P>
V času, ko med državami ni nikakršnih brezhibnih oddelkov, moramo zelo pozorno prisluhniti dogodkom, ki dvigajo veliko prahu. Prisluhniti moramo gospodu Reyndersu, belgijskemu ministru za finance, ko pravi, da v Grčiji ne smemo sprejeti več ukrepov, kot jih lahko družba prenese, saj bo to uničilo rast, država pa si ne bo opomogla. Nobena politika ni izvedljiva, če je družba ne podpira ali vsaj sprejema, zlasti pa to velja za politiko, ki jo je v osnovi mogoče opisati kot dilemo med izčrpavajočim varčevanjem in bankrotom. To politiko je treba nujno spremeniti in popraviti, ne samo zato, da bi bila bolj pravična, temveč tudi zato, da bi bila učinkovitejša v korist vseh.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Gospa predsednica, evropska prestolnica kulture je ena izmed najbolj prepoznavnih kulturnih pobud Evropske unije. Na podlagi študij, ki jih je opravila Komisija, je to razlog za nacionalni ponos in skupno odgovornost prebivalcev imenovanih mest. Leta 2016 bosta ta naziv nosili Poljska in Španija. Za evropsko prestolnico kulture v letu 2016 bo izbrano po eno mesto iz obeh teh držav.
<P>
Moje mesto Gdańsk sodi v majhno skupino, ki vodi pri potegovanju za ta naziv na Poljskem, o čemer bo odločeno ta mesec. Sem goreč podpornik te kandidature, katere geslo se glasi: "Kulturna svoboda - kultura svobode". Z zgodovinskega vidika je Gdańsk hanzeatsko pristanišče in rojstni kraj gibanja Solidarnost, ki je sinonim za svobodo. Na teh temeljih želimo zdaj ustvariti sodoben program. Zavzemamo se za svobodo dostopa do naše kulturne dediščine in vsakodnevno medgeneracijsko in sosedsko solidarnost. Mislim, da lahko moje mesto veliko ponudi evropski družbi, zmaga v tem prestižnem tekmovanju pa bo prispevala k še večjemu napredku.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Gospa predsednica, suša, s katero se trenutno spopadamo po vsej Evropi, skupaj z napovedmi za obdobje, ki je pred nami, še bolj veča zaskrbljenost ne samo glede zvišanja cen hrane, temveč tudi glede varnosti hrane. Mislim, da mora Evropska komisija v teh okoliščina subvencije EU izplačevati vnaprej, da bi pomagala kmetovalcem, ki morajo uporabljati obstoječe namakalne sisteme, in tako preprečila popolno izgubo letošnjega pridelka. Skupaj s tem ukrepom je treba upoštevati tudi rešitve za podporo uvedbi namakalnih sistemov, kjer je njihova uporaba potrebna. V Romuniji se namaka trideset odstotkov zemljišč, medtem ko pomanjkanje vode in prevladujoča suša ustvarjata probleme, podobne tistim v drugih državah članicah, vendar brez možnosti, da bi se v primeru takšnih okoliščin kmetovalcem ponudila podpora v obliki tega življenjsko pomembnega ukrepa.
<SPEAKER ID="170" NAME="Derek Vaughan" AFFILIATION="S&amp;D">
Gospa predsednica, želel sem spregovoriti o vlogi športa pri večanju gospodarskega napredka v naših regijah. Po mojem mnenju ragbi in drugi veliki športni dogodki v Walesu krepijo gospodarstvo Cardiffa. Druga spodbuda bo prišla po odličnih dosežkih nogometnega kluba Swansea City - in to govorim v podporo svojemu kolegu Richardu Howittu -, ki se je po izredno uspešni sezoni pravkar zasluženo uvrstil v angleško profesionalno nogometno ligo. Izrekam priznanje športnemu direktorju, igralcem, vodjam, osebju in navijačem, ki so omogočili to napredovanje. Vsi skupaj bodo v čast ligi prvakov in Walesu, obenem pa bodo dali močno potrebno spodbudo lokalnemu gospodarstvu, kot bodo v regijo prišli navijači, turisti in, upam, tudi podjetja.
<P>
Upam tudi, da bo EU priznala pomen športa, tako v gospodarskem kot socialnem smislu, in da bo zagotovila sredstva, s katerimi ga bo podprla na vseh ravneh, zlasti zdaj, ko je EU z Lizbonsko pogodbo prvič dobila pristojnosti tudi na športnem področju.
<SPEAKER ID="171" NAME="Theodoros Skylakakis" AFFILIATION="ALDE">
(EL) Gospa predsednica, program za prestrukturiranje moje države sem dosledno podpiral. Zato tudi lahko opozorim na slabosti. Prvič, program se preveč zanaša na obdavčevanje, namesto na zmanjšanje javne porabe. Zaradi tega duši grški zasebni sektor, ki je edini sektor, ki lahko odplača ogromne dolgove. Drugič, trenutno ni nobenega razumnega načrta za to, da se izkoristi premoženje grške vlade. Tretjič, program zelo počasi napreduje, kar skupaj s posebnimi sporočili, ki jih grška javnost prejema iz Evrope, spodkopava politično podporo reformam. To se dogaja prav vsak dan. Zato potrebujemo drznejši program, ki bo zahteval hitrejšo prilagoditev in bo zagotovil pravo razvojno pomoč v obliki evropskega Marshallovega načrta. Takšen program bi imel večje možnosti za uspeh, ta uspeh pa vsi potrebujemo.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Gospa predsednica, rad bi sprožil razpravo o nedavnih dogodkih v svetu nogometa, zlasti v zvezi z izborom Seppa Blatterja kot predsednika Mednarodne nogometne zveze (FIFA). Mislim, da je njegova ponovna izvolitev vredna vsake graje v času, ko je Mednarodna nogometna zveza deležna resnih obtožb korupcije, zlasti v zvezi z organizacijo svetovnega prvenstva leta 2022 v Katarju. Mislim, da bi vlade držav članic morale Mednarodno nogometno zvezo pozvati, da izvede reforme in uredi svoje dejavnosti. S tem bi se povečala preglednost in mogoče bi se bilo izogniti takšnim obžalovanja vrednim dogodkom, s tem pa bi se tudi povrnilo zaupanje v Mednarodno nogometno zvezo.
<P>
Nogomet se čedalje bolj spreminja v posel. Pomanjkanje preglednosti in obtožbe korupcije vplivajo tudi na nogomet v Romuniji. Pred kratkim je nogometni klub Politehnica Temišvar, ki je zasedel drugo mesto v romunski ligi in bi moral nastopiti v ligi prvakov, je bil degradiran v romunsko tretjo ligo zaradi povsem naključne odločitve. Ta nepravična odločitev bo vplivala na več sto tisoč navijačev ekipe iz Temišvarja.
<P>
Iz te dvorane se obračam tudi na nogometne organe v Romuniji, da razveljavijo to odločitev on klubu Politehnika Temišvar omogočijo, da ohrani svoje mesto v vrhunskem romunskem in evropskem nogometu.
<SPEAKER ID="173" NAME="Kristiina Ojuland" AFFILIATION="ALDE">
Gospa predsednica, 2. junija 2011 se je začela zgodovinska dirka električnih avtomobilov od Talina do Monte Carla, avtomobili pa bodo danes prispeli v Københaven.
<P>
Gesine Meissner in jaz kot liberalna poslanca Evropskega parlamenta sponzorirava električni avtomobil v tej dirki, da bi podprla trajnostne oblike prevoza. S čedalje večjo porabo se bodo fosilna goriva neizogibno izčrpala, zato moramo povečati naložbe v nadaljnje raziskave in razvoj trajnostnih oblik prevoza. Čedalje večja mobilnost poleg tega terja svoj davek v ogljikovem odtisu ljudi, to pa bi lahko pospešilo podnebne spremembe po svetu.
<P>
Evropska unija in njene države članice imajo priložnost, da prevzamejo vodilno vlogo na področju zelenega prevoza, in sicer z uvedbo spodbud za uporabnike trajnostnih oblik prevoza in spodbujanje prehoda na brezogljično Unijo.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Gospod predsednik, vir okužbe, ki je prejšnji teden povzročila enaindvajset smrtnih primerov v Nemčiji, je še vedno neznan. To še bolj poudarja pretirano naglico, s katero so ravnali nemški organi.
<P>
Obtožbe so izredno resne glede na to, da je nemški trg glavni porabnik kmetijskih izdelkov, kar je dejansko razlog za velike naložbe, ki jih je prejel za promocijo teh izdelkov.
<P>
Evropski organi morajo torej ukrepati na dveh področjih. Kratkoročno je treba zagotoviti, da se bo izvajal mehanizem, ki bo povrnil odškodnino najbolj prizadetim evropskim kmetovalcem, srednjeročno pa bo treba reformirati sistem zgodnjega opozarjanja v zvezi z nevarnimi živili, da bi se v prihodnosti izognili drugim neutemeljenim alarmom. Ti ukrepi bodo morali upoštevati raznolikost evropskega kmetijskega sektorja.
<P>
Predlog Komisije v zvezi s financiranjem mehanizma odpoklica, in sicer iz proračuna organizacij pridelovalcev zelenjave, je torej nesprejemljiv. V mnogih regijah v Evropi, kot na primer v Kataloniji, takšne organizacije sploh ne obstajajo, zato se ta sistem za namen izplačevanja odškodnin kmetovalcem ne more uporabljati.
<SPEAKER ID="175" NAME="João Ferreira" AFFILIATION="GUE/NGL">
(PT) Gospa predsednica, voditelji Evropske unije, ravnodušni do gospodarskega in socialnega opustošenja, ki so posledica strukturnih sprememb, ki jih je v državah, kot je Grčija, odobril Mednarodni denarni sklad (MDS), zdaj zaostrujejo svojo ofenzivo in napadajo Portugalsko z enakim pristopom in nebrzdanim kolonialnim napuhom. V zameno za 78 milijard EUR posojila se bo država, v kateri minimalna plača ne dosega niti 500 EUR, spopadla z zmanjšanjem plač in pokojnin in ukinjanjem javnih storitev, obenem pa se bo prisiljena odpovedati nacionalnim podjetjem in virom. Čakajo jo tudi dvig cen osnovnega blaga in storitev ter 30 milijard EUR obresti, kar znaša približno 40 % skupnega posojila. Več kot dve tretjini teh obresti bo pobrala samo Evropska unija. To je ta močno opevana evropska solidarnost.
<P>
Vztrajanje pri takšnih dejanjih bo neizogibno pripeljalo do zaostritve družbenega boja, ki že razsaja po vsej Evropi in tudi na Portugalskem. Tu smo da ga podpremo in spodbudimo, kar bomo počeli tudi v prihodnje, saj smo prepričani, da samo z bojem lahko pride do sprememb in drugih možnosti v Evropi, ki so čedalje bolj nujno potrebne.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Gospa predsednica, po vseh udarnih besedah v evropskem letu boja proti revščini in socialni izključenosti Evropska komisija še naprej kaže popolno ravnodušnost pred čedalje hujšo revščino, zlasti revščino otrok, brezposelnostjo in velikim povečanjem števila revnih delavcev zaradi negotovega in slabo plačanega dela. Vendar pa to zdaj ne velja samo za neoliberalne težnje: hude posledice čutijo tudi države s šibkim gospodarstvom, kjer je treba nujno okrepiti javne politike za podporo javnih storitev, ustvarjanja delovnih mest s pravicami in izkoreninjenje revščine.
<P>
Memorandumi, kot je tisti, ki so ga Mednarodni denarni sklad (MDS), Evropska centralna banka (ECB) in Komisija sestavili s portugalskimi uradniki, so zahtevali protisocialne politike, vključno s spremembami zakonov v zvezi z odpuščanjem delavcev in privatizacijo, ter napade na javno in splošno socialno varnost, kar lahko vodi samo k socialnemu nazadovanju, ki delavce in javnost obsoja na brezposelnost, revščino, nerazvitost in skrajno odvisnost. Portugalska bo na ta način postala protektorat velikih sil EU. Vse to v zameno za posojilo, ki ga morajo odplačati Portugalci, in sicer z visokimi obrestmi, da bi se povečal dobiček mednarodnega finančnega kapitalizma, pa čeprav se zelo dobro zavedamo, da takšni ukrepi ne rešujejo ničesar, kar se jasno kaže v Grčiji.
<P>
Zato tukaj protestiram proti takšnemu ukrepu, ta protest pa se bo nadaljeval tako na Portugalskem kot v EU.
<SPEAKER ID="177" NAME="Willy Meyer" AFFILIATION="GUE/NGL">
(ES) Gospa predsednica, najprej bi rad izrazil sožalje zaradi vseh smrtnih primerov, ki jih je povzročila bakterija E. coli, pa tudi ogorčenje zaradi izredno neprimernega načina, s katerim je nemška uprava obravnavala ta problem in povzročila nepopravljivo škodo vsem španskim kmetijskim pridelkom.
<P>
Upam, da se bo ta škoda, ki je bila storjena španskim kmetovalcem, na jutrišnjem izrednem zasedanju kmetijskih ministrov Evropske unije popravila brez vseh izjem, in da se bomo iz tega nekaj naučili: tj. česa se ne sme storiti v primeru, v katerem je res prišlo do smrtnih žrtev, pa tudi nekaj v zvezi s škodo, povzročeno pridelkom iz mnogih držav, vključno z mojo, tj. Španijo. Iz te krize se je treba nekaj naučiti.
<P>
Seveda upam, da bo rezultat jutrišnjega izrednega zasedanja popravilo škode brez vsakih izjem in vrnitev v normalno stanje, da bi se pridelki, ki so popolnoma neoporečni, lahko dali v promet v Evropski uniji in tudi v svetu.
<SPEAKER ID="178" NAME="Jaroslav Paška" AFFILIATION="EFD">
(SK) Gospa predsednica, napoved, ki so jo v petek dali predstavniki Evropske unije, in sicer da bo Mednarodni denarni sklad sprostil dodatno tranšo v višini 12 milijard EUR v obliki posojila Grčiji, je bila deležna spodbudnega sprejema na trgih.
<P>
Vendar pa španski časopis El País danes poroča, da je avtonomni regiji Castilla-La Mancha zmanjkalo denarja. Regionalna vlada ne more več izplačati plač 76.000 delavcem, poleg tega pa je še dolžna okrog 2 milijardi EUR raznim dobaviteljem. Torej se soočamo s še več slabimi novicami, ki tokrat prihajajo iz Španije, države, ki se je dolgo borila, da bi ohranila zaupanje vlagateljev.
<P>
Vendar pa politika, v okviru katere se vladam pomaga tako, da Evropska centralna banka odkupi njihove dolgove, ne more več dolgo trajati, saj že dosega svoje meje. Evropska centralna banka že ima 360 milijard EUR v finančnih instrumentih, s katerimi ni mogoče prosto trgovati, poleg tega pa še dodatnih 480 milijard EUR v slabo zavarovanih obveznicah. Je torej spodbujevalnik za imetnike slabega finančnega premoženja. Če se bo to nadaljevalo, gospe in gospodje, bo evrsko območje kmalu moralo reševati Evropsko centralno banko ali pa bo preprosto razpadlo.
<SPEAKER ID="179" NAME="Andreas Mölzer" AFFILIATION="NI">
(DE) Gospa predsednica, če mi dovolite, bi rad podal nekaj pripomb v zvezi z vključitvijo Srbije. Nekdanje jugoslovanske države so po mojem mnenju predolgo bile deležne neenake obravnave. Slovenija se je na primer lahko brez težav pridružila EU leta 2004, kljub še vedno prisotnim kritikam v zvezi z ostankom komunističnih struktur oblasti v politiki, medijih in industriji. Poleg tega tudi Bolgarija in Romunija ne bi bile v Uniji, če bi zanje zahtevali enako stroga merila, kot jih zdaj zahtevamo v primeru Hrvaške.
<P>
Dvojni standardi se uporabljajo tudi v zvezi z vojnimi zločini in vračilih. Bruslju ne bi moglo biti manj mar za turški genocid nad Armenci. Nasprotno temu pa morata Hrvaška in Srbija najprej spraviti svoje vojne zločince pred Mednarodno kazensko sodišče za nekdanjo Jugoslavijo v Haagu, preden sploh lahko začnejo uveljavljati københavnska merila. Medtem ko nezakoniti predpisi Antifašističnega sveta narodne osvoboditve Jugoslavije (AVNOJ) in Beneševi dekreti ne predstavljajo razloga za blokado pristopa k EU, mora Srbija v svoji politiki vračanja v celoti izpolnjevati pogoje EU.
<P>
Srbija, za katero je značilna krščanska tradicija, je že večkrat pokazala svoje dobre namere. Z izgonom Mladića je bila odpravljena ena ovira, vendar Kosovo ne sme postati naslednja. Takoj ko se zaključijo nedokončane reforme, po mojem mnenju ne sme biti ničesar več, kar bi Srbiji stalo na poti k pristopu k EU.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Gospa predsednica, želim se pridružiti mojim kolegom poslancem, ki so izrekli sožalje za enaindvajset žrtev bakterije E. coli, a tudi ogorčenje, ki presega zgolj zaskrbljenost, in sicer zaradi več neusklajenih odzivov, ki so povzročili veliko finančno škodo pridelovalcem in delavcem v sektorju, ki je ključnega pomena za kmetijstvo držav članic Evropske unije, zlasti pa pridelovalcem kumar iz Španije. Ti odzivi so škodovali tudi samemu pojmu Evrope, povezanosti znotraj Evrope in povezanosti med Evropejci, in sicer do te mere, da predsodki ali nepreverjene govorice resno škodijo povezanosti, ki je potrebna, da bi sprejeli odločitev o zadovoljivem, pravočasnem in ustreznem odzivu.
<P>
Zato upam, da se bomo iz teh neizbežnih izkušenj dejansko nekaj naučili. Upam tudi, da Svet ministrov za kmetijstvo ne bo samo uspel zagotoviti odškodnine za oškodovane stranke, temveč da bo tudi vzpostavil odzivni protokol, ki bo upošteval vse to, kar smo se naučili iz teh nesrečnih izkušenj.
<SPEAKER ID="181" NAME="Seán Kelly" AFFILIATION="PPE">
Gospa predsednica, če se vrnem k športu: omenili ste Mednarodno nogometno zvezo (FIFA) in predvsem želim omeniti pomanjkanje ustreznega upravljanja in preglednosti na višjih ravneh organizacije.
<P>
Neverjetno je, da bo petinsedemdesetletni Sepp Blatter ponovno dobil položaj predsednika ene od vodilnih športnih organizacij na svetu, potem ko je bil na tem položaju že od leta 1998, zlasti če pomislite, da je velika večina igralcev - verjetno 99 % igralcev - mlajših od 30 let. Med njim in igralci verjetno ni samo enega generacijskega prepada, temveč več generacijskih prepadov.
<P>
Drugič, ni bilo presenetljivo, da je Anglija lani dobila tako malo podpore za organizacijo svetovnega prvenstva kljub svoji veliki infrastrukturi. Na koncu je bil izbran Katar, veliko ljudi pa je bilo suspendiranih, ker so poskušali prodati svoje glasove. Sprašujem se, ali je to vrh ledene gore. Tu je tudi neuspeh Mednarodne nogometne zveze, da uvede tehnologijo golove črte, medtem ko so v drugih športih to že storili. Popolnoma jasno je, da je treba v interesu samega športa in Mednarodne nogometne zveze izvesti pravo reformo.
<SPEAKER ID="182" NAME="Krišjānis Kariņš" AFFILIATION="PPE">
(LV) Gospa predsednica, gospe in gospodje, vsi vemo, da je uživanje drog v športu prepovedano. Prepovedano je zato, ker nekateri športniki s tem dobijo nepošteno prednost pred drugimi. Kljub temu, gospe in gospodje, imamo v Evropski uniji določeno vrsto droge, ki ni namenjena športnikom, temveč kmetovalcem - v obliki neenakih ravni podpore zanje. Latvijski kmetovalci na primer prejemajo trikrat manj podpore od nemških in kar šestkrat manj podpore od grških kmetovalcev. Ta nepoštena podpora ustvarja nepošteno konkurenco. Gospe in gospodje, pozivam vas, da pri preučitvi in načrtovanju naslednje evropske finančne perspektive in finančnega obdobja odpravite te droge, da ukinete to nepošteno podporo za kmetovalce, da bi lahko vsi evropski kmetovalci imeli enak konkurenčni položaj. Hvala za vašo pozornost.
<SPEAKER ID="183" NAME="Georgios Papanikolaou" AFFILIATION="PPE">
(EL) Gospa predsednica, zadnja dva tedna na mestnih trgih po vsej Grčiji mirno protestira - ponavljam, mirno - več sto tisoč grških državljanov vseh starosti in iz vseh slojev.
<P>
Želim poudariti dve točki: prvič, moramo jim prisluhniti in upoštevati njihove skrbi. Tega ne smemo početi samo na nacionalni, temveč tudi na evropski ravni. Naši sodržavljani v mestih po vsej Grčiji vpijejo, da bi jih slišali v Bruslju, v Strasbourgu, povsod.
<P>
Drugič, poleg vsake razprave o napakah in zgrešenih ukrepov grške vlade, moramo upoštevati naslednje: v svoji oceni politik, ki jih Evropa predlaga in uporablja, da bi se spopadla s krizo, nam naši sodržavljani sporočajo: "Imamo svoje meje. Ne priganjajte nas do skrajnosti". Ta sporočila zahtevajo jasne in določene odgovore. Samo tako bo pomoč Evrope pri reševanju krize ustvarila vizijo in upanje med našimi sodržavljani.
<SPEAKER ID="184" NAME="Csaba Sógor" AFFILIATION="PPE">
(HU) Gospa predsednica, bistvo večkulturnosti je v tem, da narodi, ki živijo drug ob drugem, poznajo zgodovino, kulturo in včasih tudi jezik drug drugega. Vendar pa se ves hrup, ki ga je pred nekaj dnevi zagnala Romunija, lahko pojasni samo s pomanjkanjem te vzajemnosti. Dve romunski okrožji sta v Bruslju odprli predstavništvo, a po besedah novinarja iz prestolnice, je problem v tem, da večina prebivalcev teh okrožij ne pripada isti etnični skupini kot večina romunskega prebivalstva. Je to problem današnje Evrope? Prav tako bolesten je način razmišljanja, ki bi sosedu prepovedoval, da se spominja dneva, ko je izgubil vse svoje premoženje, zemljo ali celo svoje sorodnike. Takšen primer se je zgodil tudi v zadnjih dnevih, ko smo obeležili spomin na Trianonsko mirovno pogodbo, s katero se je 4. junija končala prva svetovna vojna. Obstaja zdravilo za način razmišljanja, ki izključuje in hoče utišati ljudi, zanika preteklost in želi zaustaviti razvoj in obstoj regije: to je močna Evropa, ki je odprta in vključujoča, ki spoštuje kulturne vrednote in pravice manjšin.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Gospa predsednica, gospodarska kriza in težave, ki jih čutijo vse države članice, četudi v različni meri, dajejo zagon nacionalističnim in populističnim skupinam, ki ne iščejo samo večje javne podpore, temveč tudi nenehno preskušajo meje vzdržljivosti evropskih državljanov, s tem ko se odprto borijo proti večjemu povezovanju v Evropi.
<P>
Eden zadnjih primerov tega, ki se je zgodil v Bolgariji, so dogodki z dne 20. maja, ko so se predstavniki nacionalistične stranke Ataka vpletli v spopad z muslimanskimi verniki pred mošejo v Sofiji. Te spopade sta spremljali tudi uporaba sile in požig, končali pa so se tako, da je več ljudi utrpelo poškodbe, med drugim tudi policisti. Ker so o teh spopadih na voljo video posnetki, bodo preiskovalne agencije in pravosodni sistem v Bolgariji na preizkušnji, da pokažejo, v kolikšni meri bodo hujskači in udeleženci tega incidenta pravično kaznovani.
<P>
V tej dvorani želim zelo jasno povedati, da je širjenje etnične in verske nestrpnosti dejanje, ki brezsramno nasprotuje evropskim vrednotam in temeljnim človekovim pravicam, kakor tudi tradicijam bolgarske družbe.
<P>
Odločno moramo nasprotovati vsakemu poskusu, da bi se kaj takšnega dogajalo v Evropi, in se jasno distancirati od vseh političnih sil v Evropi, ki stojijo za takšnimi dejanji.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Gospa predsednica, v okviru objave svetovne lestvice o svobodi tiska za leto 2010 je organizacija Novinarji brez meja opozorila na zmanjšanje svobode izražanja v Evropski uniji. Romunija je na dvainpetdesetem mestu na tej lestvici in je v primerjavi z letom 2007 padla za 10 mest. To je zaskrbljujoče in ob tem se postavlja vprašanje o dejanskem spoštovanju pravice do izražanja in informacij, ki jo zagotavlja Listina Evropske unije o temeljnih pravicah.
<P>
Predsednik Romunije je tisk vključil med grožnje za nacionalno varnost. Poleg tega oblikovalci politik nenehno dajejo zaničljive pripombe o medijih. Takšni odmiki od demokratičnih načel predstavljajo madež na celotni podobi Evropske unije. Zaradi notranjih napak smo v nevarnosti, da izgubimo svojo verodostojnost kot zagovorniki spoštovanja človekovih pravic zunaj EU. Zato pozivam k pravi zaščiti svobode izražanja in pluralizma medijev na ravni EU.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Gospa predsednica, to je že drugič, da pred Evropskim parlamentom govorim o katastrofalnih razmerah v sistemu zdravstvenega zavarovanja v Romuniji. Pogajanja med združenji zdravnikov splošne medicine, Ministrstvom za zdravje in Nacionalnim uradom za zdravstveno zavarovanje so na žalost v tem trenutku na mrtvi točki. Zdravstveni sistem zaradi tega ne deluje, zakonske pravice pa se odrekajo bolnikom, ki kljub temu, da še vedno plačujejo prispevke za zdravstveno zavarovanje, ne morejo več uporabljati ustreznih zmogljivosti. Te razmere so rezultat vztrajnega zavračanja na strani Nacionalnega urada za zdravstveno zavarovanje, da opravi realna pogajanja z zdravniki družinske medicine, da bi se tako pripravil dober okvirni sporazum, ki bi prinesel koristi vsem zainteresiranim stranem. Če se bo to še nadaljevalo, potem obstaja nevarnost, da zdravstvena storitev v Romuniji, ki je že močno oslabljena, razpade.
<P>
Želim si, da bi ustrezni evropski organi preučili te razmere, jih spremljali in ukrepali, da bi se to čim prej razrešilo.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Gospa predsednica, vsak dan, od jutra do noči, v Evropskem parlamentu govorimo o evropskem povezovanju, solidarnosti, skupni kulturi in o vsem, kar na združuje in bi nas moralo še naprej spodbujati k oblikovanju skupne prihodnosti za vseh 27 držav članic Evropske unije.
<P>
Medtem ko govorimo o evropskih projektih, podpredsednik tega istega Evropskega parlamenta na podoben način razpravlja o zadevah vsak dan, od jutra do noči. Vendar pa gre tu za ločevanje na podlagi etničnih meril, zmanjšanje vpliva in spodkopavanje avtoritete države znotraj njenih meja v korist druge, sosednje države, za delitev ozemelj znotraj ene države članice Evropske unije in njihovo pripojitev drugi državi članici iste Evropske unije. Ne samo osebno, temveč tudi v imenu romunskih socialnih demokratov v Evropskem parlamentu pozivam, da se László Tőkés razreši s položaja podpredsednika.
<SPEAKER ID="189" NAME="Marian Harkin" AFFILIATION="ALDE">
Gospa predsednica, želela bi izraziti globoko zaskrbljenost v zvezi zdravstvenimi delavci, ki so bili aretirani v Bahrajnu. Mnogi od njih so bili obtoženi poskusa rušenja monarhije in čaka jih sojenje pred vojaškim sodiščem ter možna smrtna kazen. Vendar pa so ti zdravniki in medicinske sestre zgolj pomagale ranjenim protestnikom, ki so jih prinesli v njihove bolnišnice. Organizaciji Amnesty International in Médecins sans Frontières sta prav tako izrazili skrajno zaskrbljenost zaradi varnosti vseh vpletenih in dejanske motiviranosti, ki leži za temi aretacijami. V celoti podpiram irsko organizacijo medicinskih sester in babic ter Mednarodni svet medicinskih sester ter celo vrsto irskih zdravnikov, ki so se oglasili, da bi obsodili te grozljive dogodke.
<P>
V zadnjih nekaj dnevih sem od številnih virov prejela informacije, ki kažejo na mučenje in nečloveško ravnanje: nekatere zdravstvene delavce so surovo pretepli in jim prepovedali stike z družinami in pravnimi svetovalci. Takšna dejanja so popolnoma nesprejemljiva.
<P>
Javno se obračam na našo visoko predstavnico, gospo Catherine Ashton. Tudi v pismu sem jo prosila, naj stori vse, kar je v njeni moči, da bi posredovala v imenu vseh tistih zdravstvenih delavcev, ki so samo počeli to, kar sicer zdravstveni delavci počnejo - skušajo reševati življenja.
<SPEAKER ID="190" NAME="Paul Murphy" AFFILIATION="GUE/NGL">
Gospa predsednica, nov varčevalni ukrep za Grčijo, ki vključuje 28 milijard EUR v zmanjšanjih porabe in davkih ter privatizacijo državnega premoženja, vredno neverjetnih 50 milijard EUR, ponovno potrjuje vlogo EU in MDS kot izvršiteljev protidelavskih varčevalnih politik.
<P>
Tarča njunih zlohotnih napadov so mladi. Zdaj se upirajo: več sto tisoč jih je zasedlo trge po vsej Evropi in se pogumno spopadajo z neusmiljeno represijo. Povsem upravičeno pozivajo k pravi demokraciji. Mislim, da je to mogoče v resnici doseči samo z zlomom diktature trgov in vzpostavitvijo demokratične socialne družbe, kjer bodo potrebe ljudi imele prednost pred dobički.
<P>
15. junij naj bi bil pomemben dan boja v vsej Evropi. V Grčiji bo organizirana splošna stavka, v Barceloni pa se pripravlja velika demonstracija. Na ta dan je treba prav po vsej Evropi organizirati velike proteste proti varčevanju. Da bi premagali silovit napad na delavce in mlade ljudi v Evropi, je treba mobilizirati moč organiziranega delavskega razreda. Enodnevna stavka v vsej Evropi bi poslala zelo močno sporočilo o nasprotovanju evropskemu sistemu.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Gospa predsednica, pred enim tednom so se predsedniki Buzek, Barroso in Van Rompuy sestali z verskimi predstavniki, da bi razpravljali o demokratičnih pravicah in državljanskih svoboščinah. Želim čestitati predsedniku Barrosu za pobudo v letu 2005 o uvedbi tega dialoga s političnimi voditelji; predsednikoma Parlamenta in Sveta pa želim tudi čestitati, ker ohranjata ta dialog vsako leto.
<P>
Obenem pa bi se rad pridružil tudi verskim predstavnikom, ki so Evropsko unijo pozvali, da uporabi svoj vpliv in ustavi pregon kristjanov v državah, kot sta Egipt in Irak, ter znotraj Evrope, na evropskem Cipru, kjer okupatorske sile kristjanom ne dovolijo dostopa do njihovih okupiranih cerkva in duhovnikom in škofom preprečujejo, da bi dajali sveto mašo. Gospa predsednica, pokažite jim, da imajo krščanski begunci na Cipru pravico do maše v svojih cerkvah.
<SPEAKER ID="192" NAME="Nikolaos Salavrakos" AFFILIATION="EFD">
(EL) Gospa predsednica, takoj po zasedanju v Luksemburgu 6. maja, o katerem je v članku poročal Der Spiegel, je v zvezi z Grčijo prišel nov val priporočil, da naj izstopi iz evrskega območja in ponovno uvede drahmo. Uradno stališče Evropske unije je seveda izrazil komisar Olli Rehn, ki je zanikal govorice in priporočila.
<P>
Poleg vseh stališč ekonomistov, ki govorijo nasprotno, in številnih stališč kolegov poslancev v tej dvorani je treba jasno povedati, da Grčija ne more izstopiti iz evrskega območja iz pravnih razlogov. Prvič, ker pogodbe nikjer ne predvidevajo prostovoljne ali neprostovoljne odpovedi skupne valute. Drugič, če ponovno uvedemo drahmo, ne da bi ukinili evrsko območje in evro, ne bi bilo nobenega pravnega sredstva, ki bi pologe v evrih v grških bankah, tako v Grčiji kot zunaj nje, samodejno spreminjal v drahme brez soglasja vplačnika. Ko je Grčija postala članica evrskega območja, je bilo mogoče spremeniti pologe v drahmah, ker je bila drahma kot valuta ukinjena in od takrat ni več obstajala. Evro pa bo zdaj obstajal še naprej in ne bo ukinjen. Zato so vse govorice in vsa priporočila s pravnega vidika netočni.
<SPEAKER ID="193" NAME="Martin Ehrenhauser" AFFILIATION="NI">
(DE) Gospa predsednica, prijavitelji nepravilnosti so ljudje, ki ne želijo več molčati o nezakonitih dejanjih ali nedopustnih zadevah, temveč jih želijo razkrivati, zlasti če je to v interesu javnosti. Prijavitelji nepravilnosti tudi večinoma ustvarjajo dodano vrednost. Na primer, leta 2005 so z odplačili ameriškemu ministrstvu za finance vrnili približno 10 milijard USD.
<P>
Temeljnega pomena v boju proti korupciji so jasni zakoni v zvezi s procesom prijavljanja nepravilnosti. Pravno podlago za prijavljanje nepravilnosti v Evropski uniji tvorita člena 22a in 22b kadrovskih predpisov, vendar na žalost na zelo razdrobljen način in z mnogimi pomanjkljivostmi. Manjkajo temeljni elementi. Na primer, potrebujemo jasno opredelitev prijavljanja nepravilnosti, prijavitelji nepravilnosti morajo dobiti pravico, da se jih sliši, potrebujemo neodvisne kontaktne točke, ki lahko nudijo informacije o pravicah, obveznostih in možnostih, in, nenazadnje, potrebujemo tudi točne roke za obravnavo za pristojne institucije EU. Pozitivni vidik pri tem je, da se bodo kadrovski predpisi EU spremenili. Komisija namerava Parlamentu poslati prvi osnutek teh spremenjenih predpisov jeseni. Mislim, da je to edinstvena priložnost za izboljšave na tem področju. Kolege poslance želim prositi, da to podprejo in da si prizadevajo za reformo.
<SPEAKER ID="194" NAME="Corneliu Vadim Tudor" AFFILIATION="NI">
(RO) Gospa predsednica, nogomet je prava religija, vendar takšna, v kateri je hudič več kot prisoten. Zakaj je to tako? Zato, ker je na kocki veliko denarja, ki predstavlja ceno za dolgočasje in osamljenost več milijard prebivalcev tega sveta. Letos poleti je Romunijo zajela drama, ki se je odvijala okrog zelo priljubljenega nogometnega kluba Politehnica Temišvar. Ta klub je s svojim iskrenim trudom pridobil pravico, da igra na evropskem pokalu. Zdaj pa vidimo, da se je njegova zmaga na igrišču spremenila v poraz zaradi naključne odločitve. Natančneje: mafija, ki vlada romunskemu nogometu, se je rokovala z mafijo, ki vlada mednarodnemu nogometu, in se odločila za skrajno dvojno kazen: da zadevni klub umakne z evropskega pokala in ga degradira v nižjo, amatersko ligo. Ne glede na slišane finančne in pravne izgovore, je to drakonska kazen, ki ni samo hudo prizadela dobrega kluba, temveč je prizadela tudi lepo mesto z več kot 300.000 prebivalci, ki nimajo ravno veliko drugih razlogov za veselje.
<P>
Kot član Odbora Evropskega parlamenta za kulturo in izobraževanje želim sprožiti alarm, da bi se končala ta grozna krivica, ki bi lahko imela velike posledice v družbi.
<SPEAKER ID="195" NAME="Predsednica">
Razprava je zaključena.
