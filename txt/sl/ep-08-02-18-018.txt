<CHAPTER ID="018">
Razpored dela
<SPEAKER ID="023" NAME="Predsednik">
Končna različica dnevnega reda tega delnega zasedanja, kot jo je pripravila konferenca predsednikov na seji v četrtek, 17. februarja 2008, na podlagi členov 130 in 131 Poslovnika, je bila razdeljena. Predlagane so bile naslednje spremembe:
<P>
Ponedeljek/torek:
<P>
Ni predlogov sprememb.
<P>
Sreda:
<P>
Skupina IND/DEM je zahtevala, da se glasovanje o poročilu gospoda Corbetta in gospoda Méndeza de Vigo o lizbonski pogodbi preloži na naslednje delno zasedanje.
<SPEAKER ID="024" NAME="Jens-Peter Bonde">
v imenu skupine IND/DEM. - Gospod predsednik, vaša naloga je, da temu parlamentu zagotovite dober ugled parlamenta, ki temeljito nadzoruje evropske zadeve. Zato bi prosil, da prestavite glasovanje o pogodbi.
<P>
Rok za spremembe poročila je bil določen, preden smo od odbora prejeli pogodbo. Še vedno nismo prejeli prečiščene različice, ki ste nam jo obljubili. To je v nasprotju s soglasno odločitvijo, ki jo je sprejel odbor za ustavne zadeve.
<P>
Vprašanja sem začel zastavljati na podlagi zasebne prečiščene različice in že sem našel zavajajoče napake v prevodih.
<P>
Že 29 let ne moremo doseči soglasja glede ustavnih zadev, razen glede preglednosti. Naše nesporazume vedno obravnavamo na resen način, po ustreznem pregledu v odboru za ustavne zadeve.
<P>
Prizadevam si za prenos pristojnosti od neizvoljene Komisije do neposredno izvoljenega Parlamenta. Predlagali smo, da se noben zakon EU ne bi smel sprejeti brez odobritve tega parlamenta. Kako lahko zagovarjamo to poročilo pred Evropskim parlamentom, če ste prekinili naš postopek sprejemanja odločitev, preden je kdorkoli v tem parlamentu imel berljivo različico pogodbe?
<P>
Na zadnji medvladni konferenci so potekala najbolj skrivna pogajanja o pogodbi doslej. Pozivam vas, da ohranite razpravo v sredo, ampak da prestavite glasovanje, da nas bodo vsi državljani Unije lahko imeli za resen parlament.
<P>
Nismo del izvršne oblasti. Predstavljamo volivce.
<SPEAKER ID="025" NAME="Richard Corbett">
poročevalec. - Gospod predsednik, ne glasujemo o prečiščeni pogodbi, temveč o lizbonski pogodbi. Ta je bila objavljena v Uradnem listu 17. decembra 2007. Imam jo tukaj. Vsi smo jo dobili.
<P>
To je besedilo, ki spreminja obstoječi pogodbi, da pa bi ga lahko obravnavali, je treba pregledati spremembe, ki jih vključuje lizbonska pogodba, pa tudi izvirni pogodbi. Kot izvoljeni predstavniki smo plačani ravno za to, da obravnavamo podrobnosti ter se potrudimo, da primerjamo besedila in ugotovimo, do kakšnih sprememb je prišlo.
<P>
Res je, da bi nam bilo v pomoč, če bi imeli prečiščeno pogodbo, na podlagi katere bi videli, kakšni bosta videti pogodbi, ko bo ta pogodba ratificirana - "ko" pravim zato, ker sem prepričan, da bo ratificirana - in jo bodo državljani veliko laže brali.
<P>
Vendar so že skoraj vse nacionalne vlade objavile prečiščene različice pogodb v njihovem jeziku. Tukaj imam angleški različici prečiščenih pogodb, kakršni bosta, ko bo lizbonska pogodba sprejeta. Razen tega mislim, da je bila ena prvih vlad, ki je objavila prečiščeni različici, danska vlada, in sicer v danščini. Prepričan sem torej, da gospod Bonde ni imel težav iskanju prečiščenih različic pogodb, ki sta mu pomagali pri delu v odboru za ustavne zadeve.
<P>
(Ploskanje.)
<SPEAKER ID="026" NAME="Hannes Swoboda">
v imenu skupine PSE. - (DE) Gospod predsednik, zelo kratek bom. Povedati moram, da sem nekoliko presenečen, zakaj se že tedne in mesece tako aktivno, množično in v določeni meri agresivno nasprotuje pogodbi, če poslanci, ki ji nasprotujejo, niti ne vedo, o kateri pogodbi govorimo.
<P>
(Ploskanje.)
<P>
Gospod Corbett je povedal bistvo: ne obravnavamo prečiščenih pogodb, temveč vsebino reformne pogodbe. Obstajajo različne možnosti. To je precej običajno v demokraciji; dejansko je dobro, da so mnenja različna in da poteka živahna razprava. Vendar bi morali vsi upoštevati tudi mnenja drugih in omogočiti, da poteka glasovanje.
<P>
O tej pogodbi goreče razpravljamo že tedne in mesece, zdaj pa je čas, da jasno povemo, ali se večina v tem parlamentu z njo strinja ali ne. Izbruhi in poskusi, da preprečimo drugim, da bi govorili, čemur smo priča tukaj, bi lahko v javnost poslali napačno sporočilo. Prosim, naj se večina v tem parlamentu ta teden odloči, ali pogodbo podpira ali ne. To je bistvo demokracije.
<P>
(Ploskanje.)
<SPEAKER ID="027" NAME="Jens-Peter Bonde" AFFILIATION="IND/DEM">
Gospod predsednik, v odgovor gospodu Corbettu, ki pravi, da je na voljo prečiščena verzija v danščini, lahko potrdim, da obstaja različica, ki temelji na osnutku iz oktobra 2007, vendar da še ni na voljo prečiščene različice, ki bi temeljila na tem, kar je bilo potrjeno v Lizboni 13. decembra 2007. V novi različici je 7 000 besed več, zato bi rad, da gospod Swoboda, za katerega se zdi, da je strokovnjak, pojasni vsebino teh 7 000 besed.
<P>
(Smeh.)
<P>
(Parlament je zavrnil zahtevo o poimenskem glasovanju.)
<P>
Četrtek:
<P>
Ni predlogov sprememb.
<P>
(Dnevni red je bil zato sprejet.)
