<CHAPTER ID="016">
Enominutni govori o zadevah političnega pomena
<SPEAKER ID="043" NAME="Predsednik">
Naslednja točka so enominutni govori o zadevah političnega pomena.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Gospod predsednik, kot veste, smo priča zaskrbljujočemu nazadovanju mednarodne trgovine. Posledično je takojšen preobrat tega položaja temeljni parameter oživitve gospodarstva, ki ga želimo doseči. Ocenjuje se, da sta večji strošek najema in zmanjšani tok kreditov odgovorna za približno 10-15 % upočasnitev trgovine. Večstranski tržni finančni paket, ki ga je v Londonu sprejela skupina G20, je nedvomno pozitiven ukrep. Menim, da je Unija prav tako pozvana, da še naprej igra vodilno vlogo pri praktični uporabi londonskega paketa v treh smereh:
<P>
prvič, ciljno usmerjeni posegi večstranskih in regionalnih ustanov;
<P>
drugič, usklajeni javni poseg na nacionalni ravni in
<P>
tretjič, prilagoditev ustreznim večstranskim pravilom.
<P>
To sporočilo je naslovljeno na Evropsko komisijo, da lahko sprejme potrebne pobude.
<SPEAKER ID="045" NAME="Pierre Pribetich" AFFILIATION="PSE">
(FR) Gospod predsednik, govori populističnega skrajnega desničarskega voditelja na Nizozemskem vsebujejo elemente islamofobije; povečalo se je število napadov na Rome v Češki republiki in priča smo nezaslišanim, nesprejemljivim pripombam iranskega predsednika o ustanovitvi rasistične vlade v Palestini, ki se nanašajo na ustanovitev Države Izrael na konferenci ZN o rasizmu, katere namen je spodbujanje strpnosti in raznolikosti.
<P>
Zakaj naš Parlament, razen da je ogorčen, ne pošlje močnega in simboličnega sporočila, ki spodbuja to raznolikost in strpnost, ki sta potrebni v globaliziranem svetu, tako da odločno obsodi take pripombe? Zakaj ne pozove Evropskega sveta in Komisije, da pošljeta resno opozorilo državam, ki podpisujejo to agresivno logiko in jo celo povedo na glas, ko pa nas je zgodovina naučila, da dejanja žal nikoli niso daleč za takimi pripombami?
<P>
Kako lahko med tem zasedanjem, gospod predsednik, naš Parlament ostaja tiho pred obličjem takšnega rasističnega in ksenofobnega vedenja v okviru gospodarske krize, v kateri umikanje narodov samih vase, protekcionizem žalostno vznikata kot semena spomladi?
<SPEAKER ID="046" NAME="Cristian Silviu Buşoi" AFFILIATION="ALDE">
(RO) Zelo sem zaskrbljen zaradi dogodkov, ki so se nedavno zgodili v Republiki Moldaviji. Najresnejši med njimi vključujejo kršenje človekovih pravic, aretacije, ugrabitve, mučenja, ustrahovanje in izgon novinarjev. Voljo moldavskih državljanov so spodkopale oblasti s številnimi nepravilnostmi, ki lahko služijo kot argumenti v podporo domnevi, da so bile volitve prirejene. To vključuje dodatne sezname, natisnjene dodatne volilne lističe, nadlegovanje opozicije, prepoved dostopa do javnih televizijskih postaj in kampanjo, ki so jo državne ustanove vodile za Komunistično stranko. Čeprav je v teh tednih mnogo glasov protestiralo na evropski in svetovni ravni, se položaj v Republiki Moldaviji na žalost ni izboljšal. Upam, da bo med razpravami ta teden in ko gre ad hoc misija v Republiko Moldavijo, posebej pa z resolucijo, ki jo pričakujemo na zadnjem zasedanju v maju, Evropski parlament poslal zelo jasno sporočilo, da Evropska unija ne tolerira kršitev človekovih pravic, in bo javno pozvala k ponovitvi volitev v Republiki Moldaviji.
<SPEAKER ID="047" NAME="Mieczysław Edmund Janowski" AFFILIATION="UEN">
(PL) Gospod predsednik, na veliki petek zjutraj, 13. aprila, pred zoro, se je v poljskem mestu Kamień Pomorski blizu Szczecina zgodila huda tragedija. Več kot 20 ljudi, med njimi otroci, je živih zgorelo v stavbi. To je povzročilo in še povzroča veliko bolečine po vsej Poljski.
<P>
Danes bi iz te dvorane želel pozvati vlade vseh držav članic in lokalne ter regionalne oblasti, naj sprejmejo nujne korake in preverijo določbe o požarni varnosti v vseh stanovanjskih stavbah, posebej pa v stavbah, ki jih uporabljajo socialne službe. V mislih imam tako uporabo primernih materialov pri gradnji teh stavb kot strog nadzor izpolnjevanja predpisov o požarni varnosti. Drama na Poljskem je eden od mnogih takšnih dogodkov, ki so se na žalost zgodili v Evropi. Naj bodo ta požar in njegove žrtve glasno opozorilo za prihodnost.
<SPEAKER ID="048" NAME="László Tőkés" AFFILIATION="Verts/ALE">
(HU) V govoru, ki sem ga imel 23. marca, sem prosil Evropski parlament in Evropsko komisijo, naj posredujeta in zaščitita romunsko mesto Verespatak (Roşia Montană), kjer so ranljivo prebivalstvo, arhitekturna dediščina in naravno okolje ogroženi zaradi načrtov kanadsko-romunskega skupnega vložka za razvoj rudnika.
<P>
Naši tedanji strahovi so se uresničili in po dveh letih odlaganj želi nova romunska vlada narediti prosto pot investiciji, ki bo uporabljala metode proizvodnje, temelječe na tehnologiji s cianidom, kar krši evropske standarde, in tako preti ekološka katastrofa ne le bližnjemu okolju, pač pa tudi celotnemu območju vzdolž romunsko-madžarske meje.
<P>
Želel bi izrabiti to priložnost in se pridružiti ostalim kolegom poslancem pri predložitvi zahteve komisarju Dimasu, da prepove tehnologijo s cianidom. Pozivam Evropsko komisijo, da v duhu evropske politike varstva okolja pošlje v Romunijo inšpekcijski organ, ki bo dolgoročno zagotovil, da se pri rudarskih delih uporabljajo ustrezni predpisi na ravni EU.
<SPEAKER ID="049" NAME="Vittorio Agnoletto" AFFILIATION="GUE/NGL">
(IT) Gospod predsednik, gospe in gospodje, govoril bi rad o tem, kaj se je zgodilo Fiatu v Bruslju. S ciljem spodkopati sindikat je Fiat lažno obtožil svoje delavce, da so vzeli svoje direktorje za talce - dogodek, ki se v resnici nikoli ni zgodil. Do ugrabitve ni prišlo, ne 9. aprila ne kadarkoli. Govorice je namerno razširil Fiat, da bi diskreditiral delavce, ki želijo zavarovati svojo prihodnost spričo 24 odpustitev. Fiat zavrača sestanke, razprave ali pogajanja s predstavniki sindikatov. Edini cilj je odpustiti 24 delavcev, 12 izmed njih je predstavnikov sindikata. Menim, da bi bilo dobro, če bi Parlament razpravljal ne le o tem dejstvu, pač pa tudi o zatiranju sindikata s strani Fiata in velikega števila velikih evropskih multinacionalk, ki ne spoštujejo pravic delavcev. Medtem ko imajo te multinacionalke koristi od nacionalnih pravil in pravil Evropske unije in v nekaterih primerih so deležne celo subvencij, ne spoštujejo pravic delavcev.
<SPEAKER ID="050" NAME="Georgios Georgiou" AFFILIATION="IND/DEM">
(EL) Gospod predsednik, pred nekaj dnevi je velika skupina poslancev obiskala jugovzhodne meje Evrope.
<P>
Kar smo videli in izkusili na tem območju, nam ni dalo povoda za kakršen koli ponos. Povedati vam moram, da tam evropski državljani živijo na majhnih otokih s 120 do 130 prebivalci, na vsakem od njih pa vsak dan pristane 150, 200 ali 250 nezakonitih priseljencev, kjer živijo skupaj v obupnih pogojih, ker ni nobene infrastrukture.
<P>
V tem Parlamentu nenehno poslušam o Darfurju, južnem Sudanu, Mjanmaru in prav je tako, a vendar se na neki točki moramo ozreti na evropske državljane, ki tam živijo, ki so prav tako Evropejci kot tisti, ki živijo v Parizu, Madridu ali Berlinu. Čutil sem, da je moja dolžnost, da vam to omenim, gospod predsednik, in verjamem, da boste ukrepali.
<SPEAKER ID="051" NAME="Slavi Binev" AFFILIATION="NI">
(BG) Gospod predsednik, gospe in gospodje, trenutno na bolgarsko družbo preži nevarnost. Policija se namreč spreminja iz organizacije, katere namen je varovati javnost, v agencijo, vpleteno v politično izsiljevanje in izvajanje gangsterskih naročil. Na predvečer velikonočne nedelje sta svétnika mestnega sveta Burgasa 64-letnega Petka Petkova zbila na tla in pretepla dva uniformirana policista pred velikim številom prič pred cerkvijo. V uradnem policijskem poročilu, ki je bilo vloženo naslednji dan, incident ni bil omenjen. To je še en primer policijskega nasilja proti članom stranke Napad po pretepih, katerega žrtvi sta bili poslanec Dimiter Stojanov in mestni svétnik iz Sofije. Noben od teh napadov ni bil predmet preiskave.
<P>
Še en primer namenskega nedelovanja policije v primerih, kjer delujejo "po navodilih", je dejstvo, da ni bil v Bolgariji prijavljen noben primer ugrabitve, čeprav se jih je zgodilo že 15, zadnja dva ta mesec. Naša družba se je znašla v primežu strahu in nemoči. Posledično so bolgarski policisti postali sinonim za "lakomne" poslovneže. Če so uslužbenci zakona in reda kriminalci, pred kom se lahko zavarujemo in kdo bo branil ljudi? To vprašanje ostaja brez odgovora.
<SPEAKER ID="052" NAME="Richard James Ashworth" AFFILIATION="PPE-DE">
Gospod predsednik, pozornost tega Parlamenta bi želel usmeriti na vpliv nezakonite blokade čezrokavskih pristanišč Calaisa, Boulogne in Dunkirka, ki so jo prejšnji teden izvedli člani francoske ribiške industrije. To protestno delovanje je povzročilo zelo resne prekinitve tokov tovora preko te ključne vseevropske poti. Industriji povzroči ogromne stroške in zamude in predstavlja resne težave in nevšečnosti za življenje ljudi, ki živijo na jugovzhodu Anglije.
<P>
Ta problem se je že večkrat pojavil in naprošam Komisijo, da uporabi svoja pooblastila in posreduje, da bi zagotovila, da se ta prekinitev prostega pretoka blaga in ljudi znotraj Evropske unije spravi pod nadzor. Prav tako sprašujem Komisijo: ali gre po njenem mnenju pri dodelitvi 4 milijonov EUR ribičem za državno pomoč francoske vlade in ali je to nekonkurenčno in nezakonito v skladu s pravili skupne ribiške politike?
<SPEAKER ID="053" NAME="Ioan Mircea Paşcu" AFFILIATION="PSE">
Gospod predsednik, nedavni negativni dogodki v Moldaviji nakazujejo številna vprašanja, ki jih je treba omeniti. Prvo je naš odziv na kršenje temeljnih vrednot EU s strani moldavskih oblasti med povračilnimi ukrepi proti mladim ljudem in novinarjem, ki so sledili protestom proti izidom volitev. Kakršna koli popustljivost z naše strani bi s tem v zvezi vrgla senco na verodostojnost EU.
<P>
Drugo je odziv EU na kršenje postopka s strani moldavskih oblasti pri izvajanju njihovih sporazumov z nami in diskriminacija evropskih državljanov na podlagi narodnosti. Spet sta na udaru verodostojnost in avtoriteta EU.
<P>
Tretje je solidarnost EU spričo lažnih obtožb proti eni izmed držav članic, ki bi lahko bile izgovor za zamrznitev vojaškega položaja na območju, ki krši pomembne zaveze na tem področju.
<P>
Četrtič, odziv EU bo še enkrat poudaril razliko med statusom držav, ki so si delile podobno usodo leta 1940, in pokazal prihodnjo usmeritev odnosov med EU in Rusijo.
<SPEAKER ID="054" NAME="Chris Davies" AFFILIATION="ALDE">
Gospod predsednik, če kdo izmed naših volivcev na goljufiv način zaprosi za dodelitev socialne pomoči, bo preganjan in lahko gre v zapor.
<P>
Včasih se tukaj stvari zdijo drugačne. Časopisi so novembra javno poročali, da si je eden izmed naših poslancev, Den Dover, dal izplačati stroške v višini 750 000 britanskih funtov, ki jih je namenil za stroške zaposlitve osebja podjetja, katerega lastnici sta njegova žena in hči, nekaj tega denarja pa je porabil za nakup dragih avtomobilov in v osebno korist.
<P>
Za mnoge ljudi je Dover navaden tat, lopov, ki bi moral biti v zaporu, in vabim vas, gospod predsednik, da nam poveste, koliko tega denarja je že vrnil.
<P>
Ta Parlament bi moral biti svetli zgled odprtosti, poštenosti in preglednosti, namesto tega pa se zdi, da obstaja kodeks skrivnostnosti, da bi skrili resnični obseg zlorab nadomestil, ki jih zagrešijo nekateri poslanci. Naš odpor, da bi uvedli ista načela finančne preglednosti, kot bi jo pričakovali od katere koli druge evropske institucije, je sramota za vse nas.
<SPEAKER ID="055" NAME="Predsednik">
Gospod Davis, lahko ste prepričani, da bo tudi v tem primeru zadeva obravnavana v skladu z zakonom.
<SPEAKER ID="056" NAME="Ewa Tomaszewska" AFFILIATION="UEN">
(PL) Gospod predsednik, mesec april nam prinaša še eno priložnost za razmislek o posledicah obeh totalitarnih sistemov. Zdaj je obletnica katinskega pokola, umora tisočih poljskih častnikov - ki so bili zaprti kot vojni ujetniki v taboriščih pri mestih Ostaszków, Starobielsko in Kozielsko -, obsojenih na smrt marca 1940 na ukaz načelnika Lavrentyja Berie. Prav tako je obletnica začetka vstaje varšavskega geta leta 1943 kot protesta proti masovnemu transportiranju Judov v koncentracijska taborišča, ki so ga izvajale okupatorske nemške sile.
<P>
Tragedijo v getu obeležujemo z današnjim Pohodom živih, s katerim se takšnih dogodkov spominjamo in preprečujemo njihovo ponovitev. Na žalost se katinskemu pokolu in odgovornim zanj še vedno ni sodilo in kaznovalo. Kljub temu daje upanje pisna deklaracija, ki jo je sprejel naš Parlament, o proglasitvi 23. avgusta za evropski dan spomina na žrtve stalinizma in nacizma.
<SPEAKER ID="057" NAME="Den Dover" AFFILIATION="PPE-DE">
Gospod predsednik, ker je gospod Davies imel govor o mojem položaju, bi želel imeti pravico, da podam odgovor. Slišal sem le zadnjih 10 besed. Pred 20 minutami mi je vsaj poslal elektronsko pošto, da namerava govoriti o meni.
<P>
Želel bi reči le, da sta bila cirkus in nadlegovanje zaradi stroškov za parlamentarno pomoč, o katerih so poročali mediji zadnjih devet ali dvanajst mesecev, grozljiva izkušnja. Podal sem vlogo na Sodišče prve stopnje, torej se nameravam trdo bojevati. Kolikor mi je znano, imam dobre možnosti, poleg tega sem se zatekel k začasnim ukrepom, kar pomeni, da denar ne bo zapadel v plačilo, dokler Sodišče ne bo obravnavalo vseh dokazov in sprejelo primerne odločitve. Opravičujem se, da sem zadrževal Parlamenta, in se vam zahvaljujem za to priložnost.
<SPEAKER ID="058" NAME="Gerard Batten" AFFILIATION="IND/DEM">
Gospod predsednik, kaj po 36 letih članstva Evropska unija pomeni Veliki Britaniji? Pomeni, da nismo več sami svoji gospodarji. Med 75 % in 85 % naših zakonov sedaj prihaja iz EU in ne iz našega parlamenta. EU stane Veliko Britanijo vsaj 56 milijard britanskih funtov letno - kar je enako 900 britanskih funtov na leto na vsakega moškega, žensko in otroka. Svojih meja nimamo več pod lastno oblastjo in trpimo zaradi neomejenega in nenadzorovanega priseljevanja.
<P>
Zakonodaja EU o človekovih pravicah pomeni, da se ne moremo več učinkovito obvarovati pred tujimi zločinci, nezakonitimi priseljenci in lažnimi iskalci azila. Evropski nalog za prijetje in predajo in sojenja in absentia pomenijo, da smo izgubili najosnovnejša varovala pred nepravičnim prijetjem in zaprtjem.
<P>
Članstvo v EU je za Veliko Britanijo katastrofa. Je boleča rana, ki smo si jo po nepotrebnem prizadejali sami. Edina rešitev problema je, da Velika Britanija brezpogojno izstopi iz Evropske unije.
<SPEAKER ID="059" NAME="Milan Horáček" AFFILIATION="Verts/ALE">
(DE) Gospod predsednik, pred nekaj tedni je nemoralno zavezništvo proevropskih čeških Socialnih demokratov, predsednika Klausa, ki nasprotuje EU, in komunistov povzročilo padec vlade Topoláneka. Zdaj potekajo priprave za oblikovanje začasne vlade, ki bo delo vlade prevzela od maja do novih volitev v oktobru. Upam, da bo ta kabinet vodil češko predsedstvo, ki je do zdaj zelo dobro opravljalo svojo nalogo, do konca in da bo pomagal izvesti potrebno ratifikacijo Lizbonske pogodbe v Češki republiki. To bi bil pomemben, pozitiven znak za Evropo.
<SPEAKER ID="060" NAME="Zsolt László Becsey" AFFILIATION="PPE-DE">
(HU) V zadnjih mesecih je v Vojvodini v severni Srbiji spet zavladal strah med več narodnostmi, ki tam živijo, pretežno pa med Madžari. Čeprav je naš Parlament leta 2004 in 2005 sprejel resolucijo v odziv na fizične in psihične napade, ki se izvajajo nad nesrbskimi prebivalci tega območja, ter prav tako sprejel zgleden ukrep, da je leta 2005 poslal na območje delegacijo za ugotavljanje dejstev, se primeri nasilja, ustrahovanja in poniževanja manjšin, ki tam živijo, predvsem Madžarov, ne le nadaljujejo, pač pa tudi slabšajo.
<P>
Od začetka leta je bilo izvedenih skupaj petnajst psihičnih in pet fizičnih napadov, dva izmed njih sta bila resna. Na žalost ni zaupanja v policijo. To podpira dejstvo, da v primeru etničnih napadov še nobena od izrečenih kazni ni bila izvedena, kar kaže na nezadostno delovanje in žal, na podlagi dolgoletnih izkušenj, popustljiv odnos sodstva. To prav tako podpira dejstvo, da srbska večina niti zdaj ne more priznati, da se moramo spominjati na deset tisoče ljudi, ki so bili usmrčeni brez sodbe in posamezne krivde.
<P>
Kako dolgo še lahko Evropska unija tolerira, da avtohtone prebivalce, ki govorijo evropski jezik, na začetku 21. stoletja fizično in psihično terorizira kandidatka za članstvo? Ali nas niti malo ne skrbi za naš ugled?
<SPEAKER ID="061" NAME="Jo Leinen" AFFILIATION="PSE">
(DE) Gospod predsednik, včeraj se je v Ženevi začela protirasistična konferenca Združenih narodov. Udeležilo se je je 22 držav EU, pet držav pa se je odločilo, da se je ne bodo udeležile. To meče slabo luč na enotnost Evropske unije v povezavi s tako pomembnim dogodkom.
<P>
Vendar pa sem zdaj prebral, da nekaj držav še vedno razmišlja o poti v Ženevo tekom tega tedna, zato vas naprošam, da vplivate na češko predsedstvo, da bomo kot EU lahko imeli enotno držo na tej protirasistični konferenci.
<P>
Grozljiv govor iranskega predsednika ne sme razdeliti EU in oslabiti ZN. To ne sme biti rezultat tega govora in zato verjamem, da si moramo spet prizadevati - kot je prosil tudi generalni sekretar Ban Ki Mun -, da zagotovimo, da bo vseh 27 držav članic in EU kot enota podprlo končni dokument, ki bo pripravljen tam in ki bo pomagal milijonom ljudi na svetu, ki trpijo zaradi rasizma in diskriminacije. Hvala lepa.
<SPEAKER ID="062" NAME="Marco Cappato" AFFILIATION="ALDE">
(IT) Gospod predsednik, gospe in gospodje, na zadnjem delnem zasedanju sem vas prosil, da spoštujete obveznosti Parlamenta in objavite podatke o udeležbi poslancev v parlamentarnih dejavnosti. Gospod predsednik, dali ste mi svojo besedo, da bo na naslednji seji predsedstva - ki se bo začela čez natanko 40 minut - ta točka obravnavana. Sedaj pa sem ugotovil, da te točke ni na dnevnem redu seje predsedstva, ki bo ob 18.30. Ker je do volitev samo še malo več kot mesec dni in ker se je Parlament zavezal, da bo objavil podatke in informacije o udeležbi poslancev v parlamentarnih dejavnostih, in zdaj bo zelo malo priložnosti, ne vem, ali bo sklicana seja predsedstva za formalno obravnavo tega vprašanja. Generalni sekretar se je zavezal, da bo predložil poročilo, na podlagi katerega bi lahko predsedstvo sprejelo odločitev; zato vas sprašujem, gospod predsednik: ali bodo državljani, evropski volivci imeli na voljo to informacijo, kot je zahteval, določil in odločil ta Parlament, pred junijskimi evropskimi volitvami, ali bomo morali prelomiti svojo obljubo in kršiti lastne odločitve?
<SPEAKER ID="063" NAME="Etelka Barsi-Pataky" AFFILIATION="PPE-DE">
(HU) Včeraj je bila oblikovana nova madžarska socialistična vlada. Ne želim govoriti o političnih vidikih tega dogodka, ampak o dejstvu, da nova vlada v svojih vrstah nima niti ene ženske. Gotovo je nenavadno, da se v Evropi leta 2009 lahko oblikuje nova vlada, kjer ni niti ene same ženske med 14 ministri, ki sestavljajo upravo. V skandinavskih državah je več kot polovica članov vlade žensk. Tudi Francija se bliža temu razmerju. Več kot tretjina članov v nemški vladi je žensk. To je splošno sprejeta praksa v Evropi.
<P>
V tem Parlamentu smo v zadnjih petih letih sprejeli 11 poročil na temo enakopravnosti spolov. To je pomemben cilj, ki temelji na evropskih vrednotah, vendar je brez pomena, če se ne uresničuje v praksi. Zato pozivam kolege poslance, v tem primeru iz Skupine socialdemokratov, da uveljavijo svoj vpliv, da bodo te pomembne in plemenite težnje uresničene tudi v državah, kjer se to še ni zgodilo.
<SPEAKER ID="064" NAME="Neena Gill" AFFILIATION="PSE">
Gospo predsednik, pred kratkim sem bila v Birminghamu. Trkala sem na vrata - v skladu z zelo britanskim načinom vodenja kampanje - in ni me presenetilo, da niti ena oseba, na katere pragu sem bila, ni vedela, da bodo čez manj kot šest tednov evropske volitve.
<P>
Prepričana sem, da veste, da statistika v Veliki Britaniji kaže, da je samo 16 % javnosti seznanjene z volitvami, kar pa bi vas moralo skrbeti, je, da ta statistika ni nič boljša v drugih državah članicah. 30 % ljudi se nima namena udeležiti prihajajočih volitev. To pomanjkanje interesa in ozaveščenosti je toliko odgovornost tega Parlamenta kot vseh drugih. Milijoni, ki so bili porabljeni za komuniciranje z državljani, niso prinesli koristi.
<P>
Zame je posebej moteče, da je obljubljena reklama za ozaveščanje o volitvah doživela spektakularen polom. Reklama o usklajevanju poklicnega in zasebnega življenja je razburila zaposlene ženske in skupine, ki želijo spodbujati dojenje. Gre samo še za en osebni cilj. Gospod predsednik, nujno se morate začeti ukvarjati s to situacijo, naj se sporna reklama odstrani in zagotovi, da bomo podali enostavno sporočilo, zakaj se naj ljudje udeležijo prihajajočih volitev. Le-to mora biti jasno in lahko razumljivo.
<SPEAKER ID="065" NAME="Marie Panayotopoulos-Cassiotou" AFFILIATION="PPE-DE">
(EL) Gospod predsednik, tudi sama bi želela govoriti o isti temi, namreč o udeležbi na prihajajočih evropski volitvah, obeti za katero niso prav dobri. Med razlogi je predvolilna kampanja, ki jo organizira Parlament, ki ni dovolj privlačna, in kar je bolj pomembno, napadi na dosežke Evropske unije, socialno tržno gospodarstvo, model, za katerega smo se tako trdo borili, da smo ga razvili in ki rodi sadove za delavce Evropske unije. Državljani negativno gledajo na dogodke, ki verjetno ne bodo prijetni in zadovoljujoči. Zato je škoda, da se tukaj ne strinjamo o temah, ki bi nas morale združevati v interesu državljanov Evropske unije.
<SPEAKER ID="066" NAME="Catherine Guy-Quint" AFFILIATION="PSE">
(FR) Gospod predsednik, 14. in 15. marca sem kot članica Odbora za proračun potovala z gospodom Botopoulosom v peloponeške regije, ki so jih leta 2007 poleti poplave prizadele najhuje. Na najino veliko presenečenje pa sva odkrila, da obljubljenih 89,7 milijona evrov, ki bi morali priti iz Evropske unije, še vedno ni doseglo tistih območij.
<P>
Zato formalno opozarjava Komisijo na to zadevo in bi želela vedeti, kje se je zaustavilo izvajanje sklepov, ki jih je sprejel proračunski organ. Kako to, da ta pomoč, ki je bila izglasovana pred več meseci, še vedno ni imela pomembnega vpliva na te regije, kjer potreba po evropski solidarnosti postaja iz dneva v dan večja?
<P>
Poleg naknadnega spremljanja, ki ga izvaja Komisija, bi želeli prejeti pojasnila grške vlade glede porabe te evropske pomoči. Ta realnost je nujna - gre za človeško in gospodarsko nujo. Dve leti je res predolga čakalna doba.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Želela bi opozoriti na dejstvo, da nam vedno pogostejši neželeni dogodki, ki so se lani začeli v Armeniji in se letos nadaljujejo v Gruziji in Moldaviji, dajejo misliti, glede na to, da imajo skupni dve stvari: vse tri države so članice vzhodnega partnerstva in scenarij je identičen v vsaki izmed njih. Mislim, da moramo to dejstvo upoštevati.
<P>
Prejšnji teden je predsednik Moldavije Voronin celo izjavil, da se želi umakniti iz tega vzhodnega partnerstva, da lahko nadaljuje z nezaželenimi ukrepi, ki jih izvaja v nasprotju s človekovimi pravicami v Moldaviji. Menim, da bi Evropska unija morala tesno sodelovati s Svetom Evrope in OVSE.
<SPEAKER ID="068" NAME="Jim Allister" AFFILIATION="NI">
Gospod predsednik, poveličevanje terorizma prihaja v raznih oblikah, toda ko poslanka tega Parlamenta poveličuje grozljive morilce, katerih ubijalska kariera se je končala, ko so srečali pravico v rokah zakonitih varnostnih sil, potem se je ta poslanka znašla v nasprotju z vsem, kar je ta Parlament kadar koli izrekel, ko je obsodil terorizem in tiste, ki ga opravičujejo in zagovarjajo. Vendar je to natanko to, kar je članica Sinn Feina de Brún storila na velikonočno nedeljo, ko je teroriste IRE opisala kot spodobne, nesebične in častne. Nič spodobnega ali častnega ni v terorizmu, preteklem ali prihodnjem. Sram naj bo katerega koli poslanca, ki izreče tako nespodobno hvalnico ubijalcem!
<SPEAKER ID="069" NAME="Jelko Kacin" AFFILIATION="ALDE">
Predsednik Ahmadinedžad s populistično in trdo nacionalistično retoriko zelo škodi ugledu in podobi Irana. Ogroža tudi zmerni zahodni islam in o njem širi negativne stereotipe.
<P>
Odločno se moramo odzvati na provokacije. Iranski režim je z obsodbo Roxane Saberi dokazal, da je v bistvu šibak in strahopeten. V verbalni konfrontaciji z ZDA si izbira talce, tokrat žensko, novinarko, da ideološko mobilizira ljudi. Požvižga se na vse demokratične standarde.
<P>
Osnovne človekove pravice so v temeljih Evropske unije, tudi boj za pravice do obveščenosti. Sedma sila, mediji in novinarji, so pomembno orodje za vzpostavljanje demokratičnih standardov. Oblast, ki se boji novinarjev, najprej udari po njih. Nedemokratične režime je vedno strah, zato novinarje preganjajo, zapirajo, mučijo, celo ubijajo.
<SPEAKER ID="070" NAME="Kinga Gál" AFFILIATION="PPE-DE">
(HU) 1. maja bo preteklo pet let, odkar smo skupaj s številnimi državami srednje in vzhodne Evrope postali članica Evropske unije. Takrat se je zdelo, da bodo vse nove države članice upoštevale osnovna načela EU in prepoved diskriminacije ter da bodo varovale in cenile jezikovno raznolikost in pravice narodnostnih manjšin.
<P>
Tudi po petih letih članstva v EU še vedno obstajajo primeri, kjer je večinski jezik zaščiten na odprt, diskriminatoren način, v škodo uporabi jezika avtohtonih nacionalnih manjšin. Takšno je trenutno stanje na Slovaškem, kjer je zakon o jeziku, sprejet leta 1995, takrat podvržen ostrim mednarodnim kritikam, bil sedaj ponovno uveden. Ta osnutek zakona o jeziku ogroža uporabo manjšinskih jezikov v vseh vidikih življenja, kar vpliva na primer tudi na polmilijonsko madžarsko manjšino, ki tam živi. Namesto da bi spodbujal jezikovno raznolikost in varoval identiteto manjšin, omogoča jezikovnim nadzornikom in inšpektorjem, da gredo v manjšinske skupnosti in predpišejo velike kazni, če ne izpolnjujejo predpisov, ki jih z bruseljskega vidika lahko opišemo le kot norost. Zato pozivam evropskega komisarja za jezikovno raznolikost, da posreduje in prenese jezikovno raznolikost v prakso tudi na Slovaškem.
<SPEAKER ID="071" NAME="Csaba Sándor Tabajdi" AFFILIATION="PSE">
(HU) 10 novih držav članic je že pet let v Evropski uniji. Čas je, da preučimo položaj. Tudi naš mandat se bliža koncu. Na začetku je med starimi državami članicami vladalo nezaupanje, ki pa je postopno izginilo. Čez nekaj časa se je pri mnogih stvareh pokazalo, na primer pri direktivi o storitvah ali svobodi zaposlitve, da so bile nove države članice zelo uspešne pri reformah EU. Zato verjamem, da lahko rečemo, da smo se v teh petih letih zelo veliko naučili. Hkrati je treba poudariti, da se nove države članice še vedno soočajo z diskriminatornimi ukrepi. Naj omenim le dejstvo, da kmetje iz novih držav članic to leto spet prejemajo 60 % tega, kar prejemajo kmetje v starih državah članicah. Prav tako naj dodam, da smo z vstopom v EU vsi pridobili in bi se zato želela zahvaliti Evropskemu parlamentu, da je sprejel nas, nove države članice. Menimo, da ste nas tukaj v zadnjih petih letih obravnavali kot sebi enake.
<SPEAKER ID="073" NAME="Predsednica">
Ta točka je zaključena.
