<CHAPTER ID="013">
Razpored dela
<SPEAKER ID="020" NAME="Predsednik">
Razdeljena je bila zadnja različica osnutka dnevnega reda, kot je bil pripravljen na konferenci predsednikov na njihovem zasedanju v četrtek, 21. oktobra 2010, v skladu s členoma 130 in 131 Poslovnika.
<P>
Predlagane so naslednje spremembe:
<P>
Sreda:
<P>
Razprava o "Krepitvi OVSE - vloga Evropske unije" bo temeljila na izjavi Sveta v imenu podpredsednice Komisije in visoke predstavnice Unije za zunanje zadeve in varnostno politiko.
<P>
Poročilo gospoda Gauzèsa o upraviteljih alternativnih investicijskih skladov in izjava Komisije o Aktu o enotnem trgu bosta obravnavana v tem vrstnem redu po razpravi o zunanji strategiji EU o evidenci podatkov o potnikih in pred ustnimi vprašanji o partnerstvih za inovacije.
<P>
Dve priporočili gospe Griesbeck o sporazumu med Evropsko unijo in Gruzijo sta bili umaknjeni z dnevnega reda.
<P>
Četrtek:
<P>
Poročilo gospe Lichtenberger o zahtevi za odvzem poslanske imunitete Krzysztofu Lisku je bilo uvrščeno na četrtkov seznam glasovanja.
<P>
Glasovanje o predlogu sklepa Evropskega parlamenta o zaključku poslovnih knjig Evropske policijske akademije za proračunsko leto 2008 je bilo preloženo na naslednje delno zasedanje.
<P>
Glasovanje o predlogih resolucij o Ukrajini je bilo preloženo na drugo novembrsko delno zasedanje v Strasbourgu.
<SPEAKER ID="021" NAME="Marta Andreasen" AFFILIATION="EFD">
Gospod predsednik, naša skupina nasprotuje preložitvi glasovanja o zaključku poslovnih knjig Evropske policijske akademije (CEPOL), in sicer zato, ker je bila razrešnica te ustanove zavrnjena zaradi nepravilnosti. Menimo, da je treba nemudoma sprejeti odločitve, tako da ne moremo preložiti glasovanja.
<SPEAKER ID="022" NAME="William" AFFILIATION="The Earl of) Dartmouth  (EFD">
Gospod predsednik, ne bom dolgovezen. EU ima zelo dolgo in nezavidljivo preteklost, ko gre za računovodske postopke. Če prav razumem, je Računsko sodišče že 14-krat zavrnilo odobritev proračuna. Subjekt, o katerem zdaj razpravljamo, ima podobno in celo manj zavidljivo preteklost, če je to sploh mogoče. Pomembno je, da Evropski parlament nemudoma obravnava to zadevo, če želi obdržati vsaj nekaj verodostojnosti glede teh zadev.
<SPEAKER ID="023" NAME="Véronique Mathieu" AFFILIATION="PPE">
(FR) Gospod predsednik, naj vas spomnim, da sem bila jaz poročevalka poročila o razrešnici Evropske policijske akademije (CEPOL). Lahko vam povem, da smo v Odboru za proračunski nadzor s poročevalci v senci za 30. novembra načrtovali zaslišanje glede te razrešnice in zaključka poslovnih knjig, kjer naj bi bil zaslišan ne samo direktor Cepola, temveč tudi predsedujoči upravnega odbora, in da Odbor za proračunski nadzor še ni zaključil preiskave v zvezi z razrešnico za leto 2008.
<P>
Z novim direktorjem Cepola je bilo opravljenih nekaj popravkov računovodskih izkazov za leto 2008. Sicer pa bom resnično žalostna, če Parlament ne bo opravil te preiskave, zlasti pa predlagam, gospod predsednik, gospe in gospodje, da ne zaključite poslovne knjige. Resnično bi bila za nas huda napaka, če bi zaključili poslovne knjige med tem delnim zasedanjem.
<SPEAKER ID="025" NAME="Elmar Brok" AFFILIATION="PPE">
(DE) Gospod predsednik, v imenu svoje skupine bi prosil, da se izvede.glasovanje. Enkrat je bilo že odloženo, in sicer pred volitvami. Zdaj ga ne bi smeli odložiti na čas po srečanju na vrhu EU-Ukrajina. V tej resoluciji pozivamo srečanje na vrhu in tudi Komisijo in Svet, da takoj nadaljujejo pogajanja z Ukrajino glede sporazuma o prosti trgovini, vizumskih olajšav in v zvezi s pridružitvenem sporazumu. Sicer pa želimo tudi izvedbo razprave o dejstvu, da je bila opozicija prikrajšana na regionalnih in lokalnih volitvah, da ni mogla biti udeležena povsod, in zlasti o dejstvu, da je vedno manj ločevanja med izvršilno in pravosodno oblastjo.
<P>
Pomembno je, da jasno izrazimo naš pozitiven pristop do Ukrajine. Gre za evropsko državo, ki mora imeti evropsko perspektivo. Ne želimo, da to državo zajame avtoritarni režim, ki bi onemogočil uresničitev tega cilja. Resolucijo moramo sprejeti še pred srečanjem na vrhu, sicer lahko pride do napačnega razumevanja, da Evropski parlament ne nasprotuje takšnim negativnim stališčem. Skoraj vse organizacije za opazovanje volitev so zaključile, da so bile volitve problematične. Mi smo skoraj zadnji, ki smo zavzeli stališče glede tega. Ne smemo dovoliti, da izgubimo lastno verodostojnost.
<SPEAKER ID="026" NAME="Gunnar Hökmark" AFFILIATION="PPE">
Gospod predsednik, tu gre zlasti za Parlament pred ali po dogodku: pred srečanjem na vrhu ali po srečanju na vrhu. Gre zlasti za to, da poskusimo uveljaviti naš vpliv ali pa se omejiti na pripombe po dogodku. Treba je priznati, da se nekatere stvari v Ukrajini razvijajo v pravi smeri, vendar je tudi veliko stvari, ki se premikajo po napačnih tirih, in če se to nadaljuje, bodo Ukrajino oddaljile od evropskega sodelovanja.
<P>
Kadar izražamo našo zaskrbljenost in pomisleke, ne poskušamo postavljati ovir; poskušamo jih odpraviti, in zato želimo, da se resolucija sprejme zdaj. Zavedamo se, da se ukrajinska družba in ukrajinska vlada izredno zanimata za izjave Evropskega parlamenta o teh zadevah. Če izrazimo svoje mnenje, bodo poslušali in se zavedali. Če tega ne storimo, bodo opazili tudi to. Zato se zavzemamo za odločitev glede resolucije na tem delnem zasedanju.
<SPEAKER ID="027" NAME="Hannes Swoboda" AFFILIATION="S&amp;D">
(DE) Gospod predsednik, nekoliko sem presenečen, saj obstaja dogovor med vsemi strankami, da bo na drugem novemberskem zasedanju v Strasbourgu sprejeta zelo skrbno pripravljena resolucija. Seveda pa se imamo vsi pravico premisliti. Prvič, menim samo, da bi bilo pametno počakati na poročilo opazovalcev volitev, in ko bo to jasno predstavljeno, bomo potem lahko na tem utemeljili naše izjave. Drugič, po našem mnenju ni dvoma, da so bile te volitve problematične, v nekaterih primerih pa je šlo za resne probleme. Mi nismo zagovorniki po uradni dolžnosti, vendar, gospe in gospodje skupine Evropske ljudske stranke (Krščanskih demokratov), prosim ne bodite po uradni dolžnosti zagovorniki opozicije. Če bi bili vi tako kritični do opozicije, kot smo mi kritični do vlade, bi lahko dosegli skupni imenovalec.
<P>
Zavzemam se za to, da zadeve v Ukrajini opazujemo nepristransko, ne pa skozi očala strankarske politike. Predlagam, da našo odločitev sprejmemo novembra. Vendar če se večina danes tukaj odloči, da moramo glasovati danes, potem bi prosil in pozval skupino PPE, naj se nam pridruži, da skupaj poiščemo kritični korak naprej glede vseh kritičnih zadev, ne le proti vladi.
