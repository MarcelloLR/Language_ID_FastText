<CHAPTER ID="017">
Elektronska komunikacijska omrežja in storitve (razprava) 
<SPEAKER ID="069" NAME="Predsednik">
Naslednja točka je poročilo gospe Trautmann v imenu delegacije Evropskega parlamenta v Spravnem odboru o skupnem besedilu Direktive Evropskega parlamenta in Sveta o spremembi direktiv 2002/21/ES o skupnem regulativnem okviru za elektronska komunikacijska omrežja in storitve, 2002/19/ES o dostopu do elektronskih komunikacijskih omrežij in pripadajočih naprav ter o njihovem medomrežnem povezovanju in 2002/20/ES o odobritvi elektronskih komunikacijskih omrežij in storitev, ki ga je odobril Spravni odbor (03677/2009 - -.
<SPEAKER ID="070" NAME="Catherine Trautmann" LANGUAGE="FR">
Gospod predsednik, komisarka, gospe in gospodje, spet smo tukaj - tokrat zadnjič -, da bi razpravljali o telekomunikacijskem svežnju in natančneje mojem poročilu o "okvirni" direktivi in direktivah o "dostopu" in "odobritvi", ki predstavlja zadnji mejnik.
<P>
To je priložnost, da se zahvalim kolegom, zlasti mojima soporočevalcema gospe Pilar del Castillo in gospodu Malcolmu Harbourju; predsedniku Spravnega odbora gospodu Vidal-Quadrasu; predsedniku Odbora za industrijo, raziskave in energetiko gospodu Herbertu Reulu in vsem službam Evropskega parlamenta, ki so bile vključene. Prav tako se želim zahvaliti komisarki za njeno sodelovanje in podporo ves ta čas, zahvaljujem pa se tudi njenim službam. Na koncu, pozdravljam tudi prizadevanja švedskega predsedstva za zadovoljivo dokončanje. Za trenutek se spomnimo Ulrike Barklund Larsson.
<P>
Jutrišnje glasovanje bo zelo pozitivno sporočilo tistim, ki pričakujejo bolj dinamično evropsko industrijsko politiko. Ker se je dogovor v drugi obravnavi o 99 % besedila ohranil, bom samo povzela vidike, ki smo jih določili za našo prednostno nalogo. Zlasti smo želeli ohraniti učinkovito in trajno konkurenco, pa tudi doseči, da bi ta konkurenca bila koristna za gospodarski in družbeni razvoj z vključitvijo celotnega evropskega ozemlja v smislu dostopa, hitrega interneta za vse in za vse regije - vključno z boljšim upravljanjem radijskega spektra - in vseh pravic porabnikov.
<P>
To bo vključevalo vzpostavitev doslednega in delujočega okvira za uporabnika teh direktiv, to je za regulatorja - organ evropskih regulatorjev za elektronske komunikacije in Komisijo; zagotovitev pravne varnosti; spodbujanje vlaganja, ki je potrebno za oživitev našega gospodarstva in za to, da trg postane dinamičen za operaterje, njihove porabnike in delavce; in nazadnje, razvoj številnih visokokakovostnih storitev, ki so dostopne večini in po pošteni ceni.
<P>
Pomembno je, da ostanemo v okviru pogojev dogovora, na žalost pa zadnje izjave določenih držav članic vzbujajo dvom o njihovi zavezi tej zadevi. Podprla bom razlago Komisije v zvezi z rezultatom naših pogajanj o členu 19. Naj spomnim, izbrano besedilo za ta člen je tesno povezano z razpravo o mehanizmih členov 7 in 7a. Bilo bi obžalovanja vredno, če bi Svet prek nezavezujočih izjav poslal sporočilo, da si je nekako želel odrezati svoj kos pogače in ga pojesti s tem, ko je zavrnil pravično ravnovesje pristojnosti med državami članicami, organom BEREC in Komisijo, kakor to izhaja iz končnega kompromisa.
<P>
Na koncu seveda pomembna točka, ki nas je vodila do spravnega postopka: Sprememba 138. Rada bi samo povedala, da je bil doseženi rezultat največ, kar je Parlament lahko dosegel s pravno podlago, ki smo jo imeli: uskladitev notranjega trga. Zato tega rezultata ne smemo jemati zlahka, saj vsem uporabnikom elektronskih povezav ponuja solidno varstvo njihove pravice do zasebnosti, do predpostavljanja nedolžnosti in do kontradiktornega postopka, ne glede na to, s kakšnim postopkom se soočajo, in pred sprejetjem kakršnih koli kazni.
<P>
Razveselila me je tudi pripravljenost Komisije, da oceni stanje nevtralnosti omrežja v Evropi in da na podlagi rezultatov tega opazovanja Parlamentu in Svetu do konca leta zagotovi ustrezne instrumente.
<P>
Zato na koncu vse pozivam, naj razmislijo o prenosu svežnja. Vem, da bo Parlament, ki mu ta sveženj veliko pomeni, zagotovil, da se prenos opravi ob upoštevanju preteklih dogovorov. Gospod predsednik, zdaj bom pozorno poslušala govore mojih kolegov, ponovno pa se bom oglasila na koncu razprave.
<SPEAKER ID="072" NAME="Viviane Reding">
članica Komisije. - Gospod predsednik, danes je vrhunec zelo dolgega in zelo pogosto napetega zakonodajnega postopka in prizadevanja vseh strani pri pogajanjih so obrodila rezultate, na katere se je splačalo počakati. Rada bi se zahvalila poročevalcem, predsednikoma odborov, predsedniku in članom Spravnega odbora ter vsem poslancem Parlamenta, ki so uveljavili svoje zaveze ter uporabili strokovno znanje in izkušnje.
<P>
S sprejetjem svežnja reform v zdajšnji obliki bo Unija imela regulativni okvir, ki se lahko spoprime z izzivi hitro razvijajočega se digitalnega gospodarstva in ki temelji na tem, da vsi lahko dobijo telefonske in internetne povezave po poštenih cenah, obenem pa pripravlja podlago za naložbe v hitra omrežja za zagotavljanje visokokakovostnih, inovativnih storitev.
<P>
Zaradi teh pravil, teh reform bo Evropska unija postala vodilna sila na svetu pri ureditvi elektronskih komunikacij ne samo z izboljšanjem mehanizma za doseganje konkurenčnega enotnega trga, temveč tudi s tem, da bodo pravice državljanov v središču regulativne politike.
<P>
V spravnem postopku dosežen kompromis prvič v pravu EU določa temeljne pravice uporabnikov interneta, ki uporabnike ščitijo pred ukrepi, ki bi lahko omejili njihov dostop do interneta. To je zelo pomembna določba o internetni svobodi. Pojasnjuje, da bi za internet, ki je v našem vsakodnevnem življenju čedalje pomembnejši, morali veljati enaki ukrepi za zaščito naših temeljnih pravic kot za druga področja dejavnosti. Predhodni, pravični postopki s predpostavljanjem nedolžnosti in pravico do zasebnosti, ki jim sledi pravica do učinkovitega in pravočasnega sodnega nadzora: to so pravila, ki so vključena v novi sveženj reform.
<P>
Obenem sveženj reform vsebuje vizijo, da je cilj regulativne politike odprt in skupen internet. Pristop EU je zelo pragmatičen. Mimogrede, tudi na drugih celinah so ga že pozdravili kot pristop, ki določa smer razvoja.
<P>
Okrepilo se je tudi varstvo porabnikov pred izgubo osebnih podatkov in pred neželeno elektronsko pošto, zlasti s tem, da morajo operaterji obvestiti porabnike v primeru kršitve varnosti osebnih podatkov, in s krepitvijo načela soglasja uporabnika glede uporabe piškotkov. Med drugimi velikimi pridobitvami za porabnike je pravica, da zamenjajo fiksnega ali mobilnega operaterja v enem delovnem dnevu in pri tem ohranijo staro telefonsko številko.
<P>
Po zaslugi Parlamenta se bodo zaradi novih določb o radijskem spektru znižale cene in spodbudila uvedba novih storitev, kar bo pomagalo premostiti digitalni razkorak. Parlament bo imel odločilno vlogo pri določanju strateške usmeritve za politiko spektra na evropski ravni prek novega večletnega programa politike radijskega spektra. Reforme bodo omogočile tudi naložbe operaterjev v omrežja naslednje generacije. Z upoštevanjem naložbenih tveganj bodo okrepile spodbude za učinkovito vlaganje v novo infrastrukturo, obenem pa zagotavljale, da konkurenca ne bo omejena.
<P>
Na institucionalni ravni organ evropskih regulatorjev, znameniti organ BEREC, zagotavlja priložnost za preglednejši in učinkovitejši prispevek 27 nacionalnih regulatorjev k delovanju enotnega trga. Okrepljen nadzor Komisije, ki jo podpira organ BEREC, nad pravnimi sredstvi bo utrdil enotni trg z izboljšanjem doslednosti in kakovosti izvajanja okvira po Evropi in zagotovil enake pogoje za operaterje.
<P>
Ne pozabimo na pomembni dogovor, ki je bil dosežen o členu 19 okvirne direktive, ki Komisiji podeljuje večje pristojnosti na področju usklajevanja, ki zajemajo splošne regulativne pristope, tudi v zvezi s pravnimi sredstvi. To daje Komisiji, v sodelovanju z organom BEREC, osrednjo vlogo pri zagotavljanju, da se ureditev telekomunikacijskih storitev dosledno uporablja na enotnem trgu v interesu državljanov in podjetij.
<P>
Svoje izjave sem vam predstavila že na majskem plenarnem zasedanju, ko sem povedala, da bo Komisija gradila na reformah s tem, da se bo naslednje leto obširno posvetovala o področju prihodnje univerzalne storitve in širši uporabi načel, povezanih z obveščanjem o kršitvi varnosti podatkov. Danes ponovno potrjujem te zaveze, ki so seveda prilagojene zgolj času, ki je minil od tedaj.
<P>
Tudi Komisija bo prispevala k temu, da se zagotovi, da se nova orodja dobro izkoristijo, kadar je to potrebno. Omenila sem, da bo Komisija spremljala, kako razvoj trga in tehnološki razvoj vplivata na svoboščine na omrežju, in da bo do konca leta 2010 Evropskemu parlamentu in Svetu poročala o tem, ali so potrebna dodatna navodila. Komisija bo uporabila tudi svoje obstoječe pristojnosti na področju konkurenčnega prava, da bo obravnavala vse protikonkurenčne prakse, ki se utegnejo pojaviti.
<P>
Menim, da bosta zaupanje in pravna varnost, ki ju zagotavljajo te reforme, odločilno pomagala sektorju elektronskih komunikacij prispevati k oživitvi gospodarstva Evrope. Zato bi Parlament pohvalila za njegovo podporo svežnju in poslance pozvala, naj glasujejo za njegovo sprejetje.
<P>
(Aplavz)
<SPEAKER ID="073" NAME="Pilar del Castillo Vera" LANGUAGE="ES">
Gospod predsednik, gospe in gospodje, za začetek bi se rada zahvalila kolegom poslancem in v tem primeru predvsem poročevalki gospe Trautmann, ker je resnično opravila odlično delo. Moral si biti zraven, da veš, kako veliko je bilo doseženega v tej končni fazi, zaradi katere je bil spravni postopek uspešen.
<P>
Rekla bi, da smo trenutno v odličnem položaju za to, da začnemo obravnavati prihodnost, ki je v nekem smislu revolucionarna ali naj bi bila revolucionarna.
<P>
Končno imamo - oziroma bomo kmalu imeli - regulativni okvir, ki bo položil nekaj zelo dobrih temeljev za to, da se razvoj interneta, digitalne družbe in digitalnega gospodarstva umesti v ospredje naših ciljev. Ta okvir zagotavlja dobro varstvo porabnikov in spodbuja njihove pravice, zagotavlja pa tudi varnost vlagateljev.
<P>
Vendar menim, da je zelo pomembno, da se zdaj odločno zazremo v prihodnost. Odločno moramo zreti v obdobje po letu 2010, tako da bomo vsa naša prizadevanja lahko namenili določitvi digitalne agende za obdobje po letu 2010. Ključni cilji te digitalne agende morajo vključevati: omogočanje tega, da ima vsakdo kot porabnik in državljan vse vire, ki so potrebni za dostop do interneta in sodelovanje prek njega, ter seveda razvoj notranjega digitalnega trga, ki je odprt in konkurenčen.
<P>
To je nadvse pomemben cilj, če želimo evropsko gospodarstvo umestiti tja, kjer bi v današnjem globaliziranem svetu moralo biti.
<SPEAKER ID="074" NAME="Corinne Lepage" LANGUAGE="FR">
Gospod predsednik, komisarka, gospe in gospodje, vesela sem bila, komisarka, ko ste rekli, da je treba prost dostop do interneta zagotoviti tako kot druge temeljne pravice.
<P>
Ravno za to smo se borili poslanci Evropskega parlamenta: da se doseže enaka stopnja jamstva, to je predhodni postopek pred nepristranskim sodnikom.
<P>
To nam ni povsem uspelo, vendar se zaradi dela naše poročevalke zdi, da je ta rešitev najboljše, kar smo lahko dosegli. Rešitev ni popolna. Ni popolna, ker bo utrla pot sporom, ki bi se jim raje izognili; in če bi stvari povedali tako jasno, kot sem jih ravnokar povedala jaz, ne bi bilo nobenih sporov. Žal nismo dosegli kompromisa o tem.
<P>
To pomeni, da se bomo morali vrniti k temam prostega dostopa do interneta, nevtralnosti omrežja in načina, kako v odprti družbi, kakršna je danes naša, zagotoviti določeno stopnjo prostega dostopa do znanja in informacij. Vse to je del istega vprašanja. Naredili smo prvi korak; imamo temeljno, bistveno prvo besedilo in zato bom jaz glasovala zanj, pa čeprav bodo drugi oklevali.
<P>
Vseeno bomo morali še veliko bolj zaščititi prosti dostop do odprte znanosti, odprtih raziskav in vseh intelektualnih del, obenem pa bomo seveda morali upoštevati, da je treba zaščititi tudi lastninske pravice na področjih književnosti, umetnosti in raziskav. Vendar bomo v prihodnjih letih skoraj zagotovo morali sklepati nadaljnje kompromise.
<SPEAKER ID="075" NAME="Philippe Lamberts" LANGUAGE="FR">
Gospod predsednik, gospe in gospodje, veseli nas, da je ukrepanje Evropskega parlamenta omogočilo, da imajo uporabniki interneta zagotovljeno in zdaj izrecno zaščito. Res je, da ne bi bili tukaj, kjer smo danes, če Parlament ne bi dvakrat glasoval za znamenito spremembo 138. Jasno je, da je zdajšnja vsebina kompromisnega besedila takšna, kakršna je, zaradi tega.
<P>
Vendar, kakor je povedala gospa Lepage, kompromis, ki smo ga dosegli, zagotovo ni zadnji in najboljši kompromis, kar zadeva varstvo pravic uporabnikov interneta.
<P>
Menim, da smo glede na ustavni red, v okviru katerega danes deluje Evropski parlament, šli tako daleč, kolikor smo lahko. Kompromis zato utira pot za sprejetje tega telekomunikacijskega svežnja, ki je za nas resničen napredek v primerjavi s sistemom, ki smo ga podedovali iz časa telekomunikacijskih monopolov - obdobja, ki je k sreči že preteklost.
<P>
Vendar je jutrišnje glasovanje šele začetek. Tako tukaj kot v nacionalnih parlamentih bomo morali izjemno natančno spremljati, kako se kompromis, ki bo sprejet jutri, prenaša v nacionalno zakonodajo, ker vemo, da so številne države članice Evropske unije, recimo temu, nekoliko okorne, kar zadeva javne svoboščine - zlasti če gre za internet -, in nisem prepričan, da se bodo izognile nevarnosti odstopanja od pravila, ki ga bomo sprejeli jutri.
<P>
Na koncu, čas je, da Evropska unija dobi pravo listino o pravicah uporabnikov interneta, ki seveda opredeljuje pravice do dostopa, pravice do zasebnosti, svobodo izražanja in nevtralnost omrežja. Za nas preprosta izjava o nevtralnosti omrežja ni dovolj.
<P>
Res je tudi, da bi morali biti posebej pozorni na pravice avtorjev in ustvarjalcev, tako da bi bilo razširjanje njihovega dela po internetu zanje spodbuda. Vendar to ne sme voditi v razlastitev tega izjemnega orodja v korist zasebnih interesov.
<SPEAKER ID="076" NAME="Malcolm Harbour">
v imenu skupine ECR. - Gospod predsednik, kot eden od treh poročevalcev, ki smo zelo tesno sodelovali pri celotnem svežnju - in to nedvomno je sveženj -, želim toplo pozdraviti ta kompromisni dogovor in tudi pohvaliti gospo Catherine Trautmann, ki je zelo spretno vodila pogajanja. Obsežnost končnega besedila in ukrepi za zaščito, ki jih besedilo zagotavlja za pravice porabnikov, so priznanje njeni pogajalski sposobnosti.
<P>
Pozdravljam dejstvo, da so vse v spravnem postopku zastopane politične skupine podprle besedilo in da z našim glasovanjem jutri končno lahko uvedemo prednosti tega celotnega svežnja, saj ga zdaj pripravljamo že nekaj mesecev. Svet je že 26. oktobra sprejel moje poročilo o univerzalni storitvi in pravicah uporabnikov, številnih točkah, ki jih je poudarila gospa Reding. Ne bom jih ponovil, naj zadostuje, če povem, da je to velik napredek za porabnike.
<P>
Rad bi dal eno ali dve pripombi o nekaterih elementih mojega poročila in zlasti poudaril naša pogajanja s Svetom - gospod predsednik, žal niste imeli priložnosti govoriti, vendar ste bili zelo vključeni v ta pogajanja -, na katerih so bili doseženi pomembni napredki na področjih kršitve varnosti podatkov in zlasti vprašanj o uporabi piškotkov in pravicah porabnikov, da zavrnejo naprave, ki lahko zbirajo informacije o njihovih računalnikih.
<P>
Komisarka, toplo pozdravljamo izjavo, ki ste jo že dali o kršiti varnosti podatkov, vendar moram reči, da sem bil nekoliko presenečen, ko sem prejel izjavo 13 držav članic, za katero se mi je zdelo, da nanovo razlaga dogovor, ki so ga te države že odobrile 26. oktobra. Morda boste želeli to komentirati pozneje. Rad bi le podkrepil mnenje - in prepričan sem, da bi se strinjali, gospod predsednik -, da je tisto, o čemer smo se dogovorili, stališče. Komisija bo zdaj uresničila to stališče. Če ga je treba pojasniti, mora to narediti Komisija. Veselimo se tega, da se bo to čim prej uresničilo in da bo to opravljeno, zlasti na področju nevtralnosti omrežja, vaša izjava, ki jo toplo pozdravljamo, ker je to nekaj, za kar smo se v mojem odboru zelo odločno borili. To je pomemben korak naprej za porabnike. Toplo ga pozdravljam v imenu moje skupine in, upam, vsega Parlamenta.
<SPEAKER ID="077" NAME="Eva-Britt Svensson" LANGUAGE="SV">
Gospod predsednik, jutri bomo odločali o telekomunikacijskem svežnju. Rada bi se zahvalila gospe Trautmann in vsem kolegom poslancem, ki so se borili za prosti internet. Predvsem bi se rada zahvalila vsem državljanom, ki so izkazali svojo predanost temu vprašanju. Zelo intenzivno so se vključili in to je povsem upravičeno, saj gre konec koncev za svobodo izražanja ter naše državljanske pravice in svoboščine. Po zaslugi naših predanih državljanov je zaščita uporabnikov interneta pred nadzorom in zlorabo pooblastil boljša od pričakovane, vendar po mojem mnenju in mnenju Konfederalne skupine Evropske združene levice - Zelene nordijske levice ni dovolj dobra.
<P>
Obstajajo trije razlogi, zakaj bom glasovala proti temu svežnju. Prvič, kompromis - sprememba 138 - državljanom ne zagotavlja zadostne zaščite pred pristojnostjo organov in ponudniki internetnih storitev. V spremembi je omenjen zgolj nadzor pred izključitvijo - ne sodni nadzor. To bi lahko odprlo pot samovoljnim ukrepom. Besedilo preprečuje, da bi države članice omejile pravice končnih uporabnikov, kar je dobro, vendar pa družbe lahko uvedejo omejitve, če to naredijo v pogodbi.
<P>
Drugi razlog je, da moje spremembe glede internetnih pravic, z drugimi besedami znane spremembe o pravicah državljanov, niso bile vključene v kompromis. To dejansko odpira pot omrežju, v katerem ni samoumevno, da bodo imeli vsi uporabniki dostop do celotnega omrežja, in v katerem vsa spletna mesta nimajo enake možnosti, da bi si jih ogledali. Menim, da bi morali biti zelo jasni glede tega, da se ne sme dopustiti, da bi internet zašel v tako slepo ulico. Končnemu rezultatu potem grozi, da bo bolj zbirka kanalov kabelske televizije kot prosta komunikacija za vse.
<P>
Tretji razlog je, da telekomunikacijski sveženj spada v regulativni okvir za notranji trg. To seveda pomeni, da bo v primeru spora odločalo Sodišče Evropskih skupnosti. Sodišče Evropskih skupnosti ne bi smelo odločati o svobodi izražanja. Povprečno varstvo pravic državljanov ni dovolj; potrebno je popolno varstvo.
<SPEAKER ID="078" NAME="Jaroslav Paška" LANGUAGE="SK">
Ob koncu časa glasovanja na plenarnem zasedanju 6. maja 2009 je Evropski parlament sprejel osnutek direktive, ki določa pogoje za elektronsko komunikacijo.
<P>
Vendar je bil na plenarnem zasedanju sprejet tudi predlog spremembe, za katerega je Svet menil, da ga bo težko uresničiti. Zato je do 29. septembra potekal spravni postopek, na katerem so se poskušala uskladiti stališča Sveta, Komisije in Evropskega parlamenta, da bi se zagotovil pravilen prenos zahtev iz člena 138 v sedanjo evropsko zakonodajo.
<P>
Zato bi rad pozdravil prizadevanja pogajalske skupine Evropskega parlamenta ter urejen in konstruktiven pristop predstavnikov Sveta in Komisije, zaradi katerega je bilo mogoče doseči dogovor o besedilu sporne določbe tako, da so bili cilji in zamisli iz izvirnega člena 138 na sprejemljiv način preneseni v novo direktivo o telekomunikacijah. Trdno sem prepričan, da je nova direktiva o telekomunikacijah po spravnem postopku pripravljena za uporabo v evropskem javnem življenju.
<SPEAKER ID="079" NAME="Herbert Reul" AFFILIATION="PPE">
(DE) Gospod predsednik, komisarka, gospe in gospodje, to je bilo trdo delo v dveh rundah, da tako rečem, vendar je bilo vredno truda. Parlament je lahko ponosen na rezultat.
<P>
V imenu kolegice gospe Niebler, ki danes žal ne more biti tukaj, bi se rad tudi posebej zahvalil poročevalcem gospe del Castillo Vera, gospodu Harbourju in gospe Trautmann ter vsem drugim, ki so pomagali utreti pot kompromisu. To je bila resnično težka naloga, ki je včasih zahtevala veliko prizadevanj posameznikov in političnih skupin, vendar je bilo na koncu doseženo soglasje.
<P>
Sektor telekomunikacij je odločilen za gospodarski razvoj, saj zagotavlja pomembno spodbudo za zaposlovanje. Samo leta 2007 je promet tega sektorja znašal približno 300 milijard EUR. To pomeni, da bo imel sektor nov pravni okvir, kar bo močno vplivalo tudi na gospodarski razvoj v Evropski uniji.
<P>
Evropa je pred pomembnimi izzivi: vlaganje v zelo zmogljiva širokopasovna omrežja in širitev teh omrežij. Poslovni sektor je pripravljen na akcijo in tudi mi želimo odpreti vrata. Sprejeta je bila pomembna odločitev.
<P>
Ne nazadnje, politiko radijskega spektra želimo narediti prožnejšo in uporabiti moramo digitalne dividende. Tudi pri tem je bil izpolnjen pomemben predpogoj. In končno, vložiti smo morali veliko truda, saj se na začetku mnogi nismo zavedali težav in vprašanja, kako obravnavati internetno svobodo in kako okrepiti pravice državljanov na internetu.
<P>
Zdaj smo zagotovili zaščito naših državljanov v veliko večji meri, kot smo si predstavljali na začetku procesa, saj so stvari napredovale. Ukrepi, ki se v povezavi z dostopom do storitev prek elektronskih komunikacijskih omrežij ali njihovo uporabo sprejmejo v državah članicah EU, na noben način ne smejo kršiti temeljnih pravic. Omejitve se lahko uvedejo šele po pravičnem in neodvisnem postopku. Oseba mora imeti pravico do zaslišanja in možnost, da izpodbija odločitev na sodišču. Te spremembe ni bilo mogoče predvideti na začetku. Vsi so prispevali k temu procesu in upam, da bodo zato vsi lahko glasovali za predloge. Najlepša hvala.
<SPEAKER ID="080" NAME="Christian Engström" AFFILIATION="Verts/ALE">
Gospod predsednik, v švedski Piratski stranki podpiramo kompromis, ki je bil dosežen v spravnem postopku. Kompromis ni popoln in ni vse, kar bi si želeli, vendar menimo, da je dober korak v pravo smer.
<P>
Nihče ne bi smel biti izključen iz interneta, vsaj ne brez predhodnega, pravičnega in nepristranskega postopka, ki vključuje pravico do zaslišanja in upošteva načelo, da je človek nedolžen, dokler se mu ne dokaže krivda.
<P>
Kompromis je močno sporočilo državam članicam, da stvari, kot so francoski zakon HADOPI ali Mandelsonova metoda v Združenem kraljestvu, preprosto niso sprejemljive. Zdaj morajo aktivisti v Franciji in Združenem kraljestvu zagotoviti, da bodo njihove vlade to spoštovale.
<P>
Za nas tukaj v Evropskem parlamentu pa je bil to šele začetek. Kakor je povedalo več govornikov, potrebujemo ustrezno listino temeljnih pravic na internetu, ki povsem jasno določa, da je internet pomemben del družbe, kjer je treba spoštovati naše temeljne državljanske svoboščine.
<P>
To vključuje pravico do svobode obveščanja in pravico do zasebnosti, kakor sta določeni v Evropski konvenciji o temeljnih pravicah. Potrebujemo nevtralnost omrežja in potrebujemo politiko, ki pravi "da" čudovitim možnostim, ki jih vsem nam dajeta internet in nova informacijska tehnologija.
<P>
Evropa ima edinstveno priložnost, da prevzame vodilno vlogo in da svetu zgled za prost in odprt internet. To je priložnost, ki bi jo morali izkoristiti. Pot naprej je odprta. Ta kompromis je samo prvi korak, vendar je korak v pravo smer. Zato vse kolege spodbujam, naj glasujejo zanj.
<SPEAKER ID="081" NAME="Trevor Colman" AFFILIATION="EFD">
Gospod predsednik, možnost sprejetja tega načrtovanega ukrepa je vznejevoljila uporabnike interneta v vseh državah članicah. Ukrep grozi s stopnjami državnega nadzora, državne intervencije in komercialnega izkoriščanja brez primere in naj bi uporabnikom interneta odvzel celo zaščito sodišč.
<P>
Svet je izjavil, da je ta skupščina z določitvijo, da se ohrani zaščita sodišč, presegla svoja pooblastila. Vendar naj je to res ali ne, v kolikšni meri bi bila ta pooblastila presežena šele z določbo, ki uradnikom omogoča preganjati uporabnike interneta in vohuniti za njimi, medtem ko so sami nad zakonom?
<P>
Ta parlament je spremembo 138 vrinil med vlade in zavladal z namenom, da bi slednje obvaroval pred grobimi sodnimi zmotami, ki so jih birokrati več kot zmožni, kadar so brez sodnega nadzora. V skladu z zanesljivim pravnim mnenjem je spravni postopek spodkopal duha in črko spremembe 138. Vse poslance pozivam, naj presodijo, da ta parlament nikakor ne bi smel sprejeti tega ukrepa, če ne more zagotoviti ukrepov za zaščito, ki bi morali upravičeno spremljati ta ukrep.
<SPEAKER ID="082" NAME="Gunnar Hökmark" AFFILIATION="PPE">
(SV) Gospod predsednik, velik del razprave o telekomunikacijskem svežnju se je osredotočal na zaščito uporabnikov interneta. Prejšnjo pomlad so gospa Svensson in drugi zavrnili predlog o tem, da je treba pred izključitvijo neke osebe opraviti sodni nadzor. Zdaj imamo drugačno rešitev, ki uporabnike ščiti z zelo jasnim sklicevanjem na regulativni sistem, ki mora biti vzpostavljen v vseh državah članicah. Menim, da je treba povedati, da razlika tukaj ni povezana s tem, ali želimo zaščititi uporabnike, temveč s tem, ali spoštujemo pravico držav članic, da odločajo o svojih pravnih sistemih.
<P>
V zvezi s tem je zanimivo, da švedska parlamentarka, ki najbolj nasprotuje Evropski uniji in članstvu Švedske, želi, da bi rešitev bila bolj nadnacionalna, kakor običajno predlaga kdor koli drug v tej dvorani, ker želi, da Evropska unija z zakoni določi, kako naj bodo organizirani pravni sistemi držav članic. To je velik korak in velika večina v Parlamentu temu nasprotuje, ker podpiramo kompromis, ki ga imamo zdaj in ki bo zagotovil dobro zaščito uporabnikov. Ta kompromis podpiramo tudi zato, ker bo zagotovil, da bodo evropski porabniki in uporabniki interneta lahko vedno izbirali med različnimi ponudniki in različnimi operaterji. Omogočanje zamenjave operaterja, če ta zagotavlja slabo storitev, daje porabnikom in državljanom moč, ki je do zdaj nikoli niso imeli. Gospa Svensson, stvari so se spremenile od časov, ko so veliki monopoli določali pravice državljanov do ogleda informacij, odločanja o njih in njihove uporabe. To je velikanska sprememba, proti kateri bodo na žalost glasovali gospa Svensson in morda tudi drugi.
<P>
Vendar je glavna zadeva - za kar bi tudi jaz rad čestital gospe Trautmann in komisarki - to, da zdaj rešujemo tudi vprašanje spektra in zagotavljamo, da lahko v Evropi prevzamemo vodilno vlogo pri uporabi digitalne dividende. To bo evropskim državljanom zagotovilo uspeh in priložnosti ter evropski industriji omogočilo, da postane vodilna na svetu. Zato jaz in velika večina v tej dvorani podpiramo predlog, o katerem bomo glasovali jutri.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Gospod predsednik, gospe in gospodje, težke razprave v okviru spravnega postopka so imele en glavni, pomembni namen, namreč vzpostavitev osnovnih pravic in svoboščin na internetu, predvsem spoštovanje pravne države. Teh pravic in svoboščin ne bi smeli onemogočati posamezni interesi gospodarskih velesil na internetu, ker si te velesile na vse kriplje prizadevajo rešiti zastarel sistem avtorskih pravic, ki ni prilagojen dobi interneta.
<P>
Potrebujemo popolnoma nov sistem, ki bo varoval pravice intelektualne lastnine ustvarjalcev na internetu, sistem, ki ga moramo razviti skupaj. Vendar moramo biti pri varstvu pravic državljanov dosledni in to vključuje spremljanje izvajanja v državah članicah. Konec koncev je bil Svet tisti, ki je nasprotoval varstvu teh pravic in si je želel, da bi se te pravice opustile. Spustiti se moramo v ta boj za oblast na področju varstva pravic državljanov in zmagati. Nobeni državi članici zdaj ne sme biti dovoljeno, da bi se izvila iz teh obveznosti.
<SPEAKER ID="084" NAME="Lambert van Nistelrooij" AFFILIATION="PPE">
(NL) Evropski parlament je upravičeno poudaril številna vprašanja: zagotavljanje dostopa, nevtralnost omrežja in boljši nadzor.
<P>
Celotni sveženj, kakršen je zdaj, je izjemno dobro uravnotežen. Po eni strani nam zdaj omogoča, da izkoristimo priložnosti za ustrezno konkurenco, za rast v tem sektorju, v gospodarskem smislu pa tudi priložnosti za delovna mesta in gospodarske prednosti. Po drugi strani posebno dobro določa varstvo porabnikov. Porabnike, osumljene storitve kaznivega dejanja, je mogoče odklopiti od interneta šele potem, ko sodni organi sprejmejo odločitev, upoštevati pa je treba jasen postopek. Imamo tudi določbo o pritožbi, kar pomeni, da so zagotovljene določene človekove pravice, kakor je tudi prav.
<P>
Prejšnji teden je pod okriljem Združenih narodov potekala pomembna konferenca o upravljanju interneta, ki se je je udeležila tudi delegacija Evropskega parlamenta. Izkazalo se je, da vsi na svetu opazujejo nas, da bi videli, kako urejamo to področje. Vlade v številnih državah in v večjem delu sveta si prizadevajo določiti, katere vsebine se lahko predstavljajo na internetu in pod kakšnimi pogoji se državljane lahko odklopi od interneta oziroma se jim omogoči dostop do interneta. Pri tem dajemo zgled za dober pravni okvir in vzpostavljamo ravnovesje med trgom in zaščito državljanov. Zlasti nevladne organizacije civilne družbe z vsega sveta preučujejo, kako je to vprašanje urejeno v tem svežnju.
<P>
O tem sem se lahko sam prepričal prejšnji teden in rad bi poudaril, da pišemo košček telekomunikacijske zgodovine. Rad bi čestital poročevalki gospe Trautmann, ki je z določitvijo omejitev opravila čudovito delo. To je izjemen dosežek na področju umetnosti pogajanja. Vendar Svet na začetku ni bil pripravljen iti tako daleč.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Gospod predsednik, gospe in gospodje, 4. novembra je Svet Parlamentu zagotovil, da se dostop do interneta lahko omeji le, če so izpolnjeni določeni pogoji: predhodni, pravični in nepristranski postopek; jamstvo načela o predpostavljanju nedolžnosti in spoštovanja zasebnosti; ter spoštovanje Evropske konvencije o človekovih pravicah. Ta dogovor je prvi korak k boljši zaščiti državljanov, ki se spoprijemajo s čedalje večjimi prizadevanji določenih držav in zasebnih operaterjev, da bi se zmanjšal pomen načela prožnega odziva, shranjevanja podatkov in nadzora digitalne izmenjave na internetu.
<P>
To pa ni dovolj. Sprejemanje omejitev digitalnih svoboščin in nasprotovanje nevtralnosti omrežja nista sprejemljiva. Sta v nasprotju z lizbonsko strategijo in spodkopavata temeljne pravice in vrednote Unije. Kot edina neposredno izvoljena evropska institucija ima Parlament zaradi zaščite interesov državljanov zdaj moralno in politično dolžnost, da obravnava to vprašanje ter opredeli pravice in dolžnosti uporabnikov interneta, da se zagotovita njihova digitalna svoboda in dostop do znanja.
<P>
Glasovali bomo za to besedilo, vendar bomo poskrbeli za to, da bomo jutri nadaljevali s to zadevo.
<SPEAKER ID="086" NAME="Paul Rübig" AFFILIATION="PPE">
(DE) Gospod predsednik, komisarka, gospe in gospodje, najprej bi se rad iskreno zahvalil komisarki. Telekomunikacijska zakonodaja, ki je bila sprejeta v zadnjih petih letih, je pokazala, da Evropa resnično in sistematično napreduje po zaslugi predanosti ter znanja in izkušenj, ki so nam omogočili uvedbo ustrezne zakonodaje. Na tem mestu bi se rad zahvalil svojim kolegom in predvsem poročevalcem.
<P>
Videli smo, da prihajajo tehnologije nove generacije in da je tem tehnologijam nove generacije, kot je omrežje četrte generacije LTE, treba dati prostor na evropskem notranjem trgu. Da bi se to zgodilo, moramo razumno uporabiti tudi digitalne dividende in potrebujemo podatkovno gostovanje, ki ustreza potrebam notranjega trga. Še vedno menim, da je pred nami veliko dela na tem področju. O vprašanju internetne svobode je potekala ostra in poglobljena razprava. Rad bi se zahvalil vsem, ki so sodelovali v razpravi. Vendar moramo še vedno obravnavati vprašanje intelektualne lastnine, da bomo v naslednjem parlamentarnem obdobju lahko sprejeli potrebne ukrepe.
<P>
V zvezi s tem se zanašam tudi na nacionalne regulativne organe, ki so jim bile zdaj prek organa BEREC dodeljene dodatne pristojnosti. Njihova naloga je, da svojim nacionalnim industrijam in nacionalnim porabnikom pomagajo pri uveljavljanju njihovih pravic v drugih 26 državah. V zvezi s tem je zelo potrebno, da nacionalni regulatorji ukrepajo, saj je to izhodišče za nadaljnjo širitev na področju digitalne komunikacije v Evropi in zunaj nje ter za to, da Evropa prevzame vodilno vlogo na tem področju na mednarodni ravni.
<SPEAKER ID="087" NAME="Ioan Mircea Paşcu" AFFILIATION="S&amp;D">
Gospod predsednik, naj uberem drugo metodo in vas opozorim na nekaj dejstev iz resničnega življenja. Če morate prijaviti velike incidente, kot je vdor v vaš poštni račun, lahko to naredite samo elektronsko. Nikakor ni mogoče govoriti z resnično osebo in vzpostaviti normalnega dialoga. Če imate težavo, ki jo želite prijaviti ponudniku telefonskih in internetnih storitev, se izgubite v blodnjaku posnetih glasov, ki vas pošiljajo od enega do drugega posnetka, dokler družba ni zadovoljna z denarjem, ki ga je dobila od vas, čeprav je težavo, ki jo želite prijaviti, povzročila njihova pomanjkljiva storitev.
<P>
Zato bi predlagal, da nova Komisija preuči zadevo in pripravi ureditev, ki bo ponudnike prisilila k temu, da bo na vašo prvo preusmeritev odgovorila resnična oseba. To bo porabnikom prihranilo čas, zdravje in denar, ponudniku storitve bo še vedno zagotavljalo dobiček, čeprav manjši, dodatno pa bo brezposelnim zagotovilo nekaj delovnih mest.
<P>
Za konec, komisarka, rad bi vas opozoril še na eno življenjsko dejstvo, namreč na količino osebnih podatkov, ki jih mora porabnik posredovati za brezplačni prenos programske opreme za izdelke, ki so bili kupljeni v trgovini. Kje končajo te informacije in s kakšnim namenom?
<SPEAKER ID="088" NAME="Axel Voss" AFFILIATION="PPE">
(DE) Gospod predsednik, naša življenja in zlasti življenja mladih se danes v veliki meri vrtijo okoli interneta, tako digitalna revolucija kot uporaba elektronskih komunikacijskih sredstev pa prispevata k napredku na tem področju.
<P>
Zato sta enostaven dostop do interneta in obilje informacij, ki so na voljo na spletu, za veliko ljudi nujna. Pri tem prav tako ne smemo pozabiti na ljudi, ki do zdaj niso imeli dostopa do interneta. Zato prav posebej in toplo pozdravljam ukrepe, ki so bili sprejeti do zdaj, saj smo zdaj na pravi poti do vzpostavitve večje konkurence in izboljšanega dostopa do pomembnih informacij. Prepričan sem, da je vse, kar še ni narejeno, še vedno mogoče narediti v prihodnosti.
<SPEAKER ID="089" NAME="Seán Kelly" AFFILIATION="PPE">
Gospod predsednik, zelo sem zadovoljen s tem, kar sem nocoj slišal tukaj, in rad bi pohvalil poročevalko in komisarko za to, da sta svoj primer predstavili jasno in jedrnato.
<P>
Omenjene so bile pomembne točke: pravice državljanov, vlaganje, preverjanja, preglednost, utrditev enotnega trga, enaki pogoji, odgovornost, ustrezna konkurenca in varstvo porabnikov. Vse to je zelo pomembno. Gospod van Nistelrooij je rekel, da nocoj tukaj pišemo komunikacijsko zgodovino. Zdaj je treba to čim prej prenesti v nacionalno pravo in izvajati, ključne pa so tri besede: obstajal bo prost, pravičen in hiter dostop do interneta za ljudi in podjetja, ne glede na to, ali so v središču Unije ali v njenih najbolj oddaljenih regijah.
<P>
Začeli smo pisati zgodovino. Zdaj jo moramo pisati še naprej in jo izvajati v korist vseh državljanov. Dobro opravljeno!
<SPEAKER ID="090" NAME="Sophia in 't Veld" AFFILIATION="ALDE">
(NL) V tem svežnju je veliko dobrih stvari, je pa tudi nekaj stvari, o katerih imam še vedno resne pomisleke. Ena od njih je seveda določba "trije prekrški in si izključen" in še danes ne morem razumeti, zakaj je bila sploh vključena v ta telekomunikacijski sveženj. To je popolnoma tuj element v svežnju. Prav tako ne razumem, zakaj mora Evropa državam članicam utemeljevati, zakaj uvaja takšno določbo. Same že precej dobro vedo, zakaj je bila uvedena, in ne potrebujejo Evrope, da jim to pove. Po mojem mnenju je to še en sijajen primer pranja politike.
<P>
Razočarana sem, ker Parlament ni bil bolj odločen do Sveta in Svetu ni povedal: to je tisto, o čemer smo glasovali, in pri tem bomo vztrajali. Še vedno se nisem odločila, kako bom na koncu glasovala, ker je, kakor sem rekla, veliko dobrega v tem svežnju. Obenem pa menim, da je telekomunikacijski sveženj kot celota še vedno nekakšna zmešnjava, da je pomanjkljiv in da potrebujemo jasnost glede tega, za katera področja velja in za katera ne. Zato domnevam, da je to le prvi korak, vendar želim več zagotovil in več zavez, da se ne bomo zanašali na to, da bo ta telekomunikacijski sveženj rešil težavo, ki naj bi jo rešila politika "trije prekrški in si izključen", in da bomo namesto tega poskrbeli, da nas bodo vodili boljši predpisi, ki bodo nagrajevali in ščitili intelektualna, ustvarjalna in finančna prizadevanja.
<SPEAKER ID="091" NAME="Lena Kolarska-Bobińska" AFFILIATION="PPE">
Gospod predsednik, razprava o členu 138 in kompromis, ki smo ga dosegli, kažeta na to, da se poslanci Evropskega parlamenta odzivajo na javno mnenje in interese ljudi in da ta parlament zagovarja svobodo v povezavi z odzivi ljudi.
<P>
To je čudovit primer, ko so uporabniki interneta spremljali, pisali poslancem Evropskega parlamenta in sprejeli stališče, ki zagovarja njihove pravice in želje. To bi morali vzeti kot pomembno študijo primera v delu Parlamenta.
<SPEAKER ID="092" NAME="Viviane Reding">
članica Komisije. - Gospod predsednik, menim, da se lahko pridružim vsem, ki so rekli, da je to lep primer sodelovanja pri prizadevanjih za lep primer zakonodaje. Nobena zakonodaja ni popolna; tudi ta ni popolna in veste, koliko časa potrebujemo, da pripravimo novo zakonodajo - tako da do takrat, ko dosežemo dogovor, svet že toliko napreduje, da bi morali spet začeti od začetka. Ravno zaradi tega smo rekli, da je varstvo individualnih pravic glede nevtralnosti omrežja prvi korak; naslednji potrebni korak je način prilagoditve avtorskih pravic spletnemu svetu. Ker ne moremo čakati na izvajanje vseh teh pravil v nacionalnem pravu, sem v imenu Komisije rekla, da bo Komisija spremljala, kako razvoj trga in tehnološki razvoj vplivata na svoboščine na omrežju, in da bo Evropskemu parlamentu in Svetu poročala do konca leta 2010. Potem bomo morali skupaj presoditi, ali moramo sprejeti druge, dodatne ukrepe, ali pa moramo z ukrepanjem na ravni držav članic pritisniti, da se bodo izvajali obstoječi ukrepi, o katerih bomo glasovali jutri.
<P>
Dva konkretna odgovora na dve konkretni vprašanji: prvič, izjava o členu 19 v zvezi s postopki usklajevanja. Tako kot Parlament tudi jaz obžalujem izjavo 16 držav članic, ki postavlja pod vprašaj področje pristojnosti Komisije, ki je bilo dogovorjeno med Parlamentom in Svetom v spremenjenem členu 19, zlasti pristojnost Komisije v povezavi z regulativnimi obveznostmi, ki jih lahko določijo nacionalni regulativni organi. Tako je zaradi teh 16 izjav tudi Komisija podala izjavo, v kateri je poudarila, da v skladu s členom sicer ne sme sprejeti odločitev, ki se nanašajo na posebna obvestila nacionalnih regulativnih organov v skladu s členom 7a, da pa lahko sprejme odločitve v povezavi s splošnimi regulativnimi pristopi glede naložitve, ohranitve, spremembe ali preklica takih obveznosti. Parlament ima prav, dosežen je bil dogovor in k takšnemu dogovoru se ne bi smeli vrniti skozi zadnja vrata.
<P>
Drugič, vprašanje piškotkov. Torej, Komisija je bila tako kot gospod Harbour presenečena, ker se je zdelo, da določene države članice postavljajo pod vprašaj dogovorjeno besedilo o piškotkih. Naj bom zelo jasna: dogovorili smo se s Parlamentom in menimo, da je končno besedilo jasno. Prvič, uporabnikom morajo biti na voljo jasne in razumljive informacije, na podlagi katerih morajo drugi uporabniki dati svoje soglasje. To je to in to je zdaj treba uporabiti v državah članicah. Ne cenim tega, da nekateri potem, ko je vse dogovorjeno, radi manevrirajo, da se jim ne bi bilo treba 100-odstotno držati dogovorov pacta sunt servanda v politiki. To je moj pogled na stvari. Zato sem zelo ponosna na evropske institucije. Menim, da jim je uspelo pripraviti dobro zakonodajo. Prav tako jim je uspelo ohraniti to ravnovesje med interesi operaterjev, gospodarskim delom pravil, in interesi uporabnikov, pravicami državljanov, in menim, da je to ravnovesje tisto, za kar gre pri Evropi: pri Evropi gre za gospodarstvo in družbo. Tu v tem besedilu nam je uspelo združiti oboje. Čestitke vsem, ki so s svojimi prizadevanji to omogočili.
<SPEAKER ID="093" NAME="Catherine Trautmann" LANGUAGE="FR">
Gospod predsednik, naj se toplo zahvalim kolegom, ki so sodelovali v tej razpravi, in povem, da so vsekakor pojasnili, kako tvegano in težko delo smo imeli, da smo končali ta telekomunikacijski sveženj. Na koncu je sveženj zaustavila sprememba, o kateri smo v tem parlamentu večkrat odmevno glasovali, ki pa je Svet ni sprejel.
<P>
Tako kot drugi menim, da je to izhodišče in ne konec. Pri tej točki nam ni uspelo, tako kot nam je pri drugih. Tudi komisarka je v svojem odgovoru poudarila isto o členu 19. Upala sem, da bomo šli veliko dlje pri izvajanju postopka gospodarske arbitraže v zvezi z evropskimi regulatorji, seveda pa nismo mogli doseči vsega naenkrat.
<P>
Poskušali smo biti učinkoviti, pravični in uravnoteženi; želeli smo pokazati, da internet in digitalno družbo poganjata uporaba in mobilnost, vendar pa da se državljanskih pravic nikoli ne sme zasmehovati, zaničevati ali prezirati.
<P>
To je prvič, da tovrstno besedilo vključuje takšen sklic v svojem prvem členu in ga določa za osnovno načelo ter internet povezuje z izvajanjem pravic in temeljnih svoboščin; menimo, da je naše delo zaradi tega precej posebno, ko sprejemamo zakone s Svetom in pripravljamo osnutke besedil s Komisijo.
<P>
Pravzaprav menimo, da bi morala informacijska družba spoštovati pravice državljanov in biti pozitivna tako z gospodarskega kot socialnega vidika ter da bi morala odpirati novo področje kulture. Zato pričakujemo, da bo trg omogočil, da se bo to uresničilo, da bodo pravice državljanov navedene in zagotovljene, pa tudi da bomo lahko imeli ta razširjen dostop in povezljivost za vse. Vendar pa moramo zaradi tega zdaj opraviti tudi veliko dela na področjih avtorskih pravic, nevtralnosti omrežja in radijskega spektra. Evropski parlament bo zagotovil svojo podporo.
<P>
Rada bi povedala, da mi je bilo v veselje delati z mojimi kolegi in da sem vesela, ker ta kompromis spoštuje glas, ki smo ga tako odločno izrazili skupaj.
<SPEAKER ID="094" NAME="Predsednik">
Kolegi, lahko si predstavljate moje razočaranje, ker nisem mogel sodelovati v tej razpravi, zato bom na koncu razprave preprosto uporabil svojo institucionalno vlogo za to, da iskreno čestitam Catherine Trautmann, Pilar del Castillo Vera in Malcolmu Harbourju za njihovo delo; da se zahvalim Komisiji in zlasti komisarki Reding za njuno odlično sodelovanje skozi celoten zelo težek postopek; in da povem, da bi bilo razveseljivo, če bi pri tej pomembni razpravi lahko pozdravili Svet, ker bi Svet morda lahko bolje od nas razložil ta presenetljiva pisma, ki so bila omenjena v zvezi z nekaterimi pravnimi vidiki te razprave.
<P>
Razprava je zaključena.
<P>
Glasovanje bo potekalo v torek, 24. novembra 2009, ob 12.00.
<P>
Pisne izjave (člen 149)
<SPEAKER ID="999" NAME="Ivo Belet  " LANGUAGE="NL">
Gospod predsednik, rad bi se dotaknil spornega vprašanja kompromisa o internetu (znanega tudi kot "sprememba 138"). Regulativni sveženj, ki smo ga izdelali, zagotavlja največja zagotovila za vse uporabnike interneta: zagotovili smo, da se spoštuje zasebnost uporabnikov, da velja Evropska konvencija o človekovih pravicah in predvsem da se nikoli nikomur ne bo preprečil dostop do interneta, ne da bi neodvisni organ pred tem preučil njegov primer in odločil o njem. To konkretno pomeni, da je posredovanje dovoljeno le v primerih hude zlorabe. Ta predpis velja tako za organe oblasti kot za same ponudnike internetnih storitev. Vseeno to evropsko pravo zagotavlja prost dostop do interneta in de facto potrjuje, da je internet storitev, ki je v splošnem interesu in ki je nobenemu porabniku ni mogoče izključiti brez utemeljenega razloga (tako kot nobenemu porabniku ni mogoče preprečiti dostopa do plina, vode ali elektrike). Dejstvo, da so ta kompromis soglasno odobrile vse parlamentarne delegacije, dokazuje, da je to sijajen dogovor, ki je pravice porabnika umestil v samo jedro novega telekomunikacijskega svežnja.
<SPEAKER ID="998" NAME="Tiziano Motti  " LANGUAGE="IT">
Imamo razlog za to, da smo zelo zadovoljni z rezultatom, ki je bil danes dosežen pri telekomunikacijskem svežnju, saj sveženj krepi pravice uporabnikov interneta in spodbuja konkurenco med telefonskimi družbami. Nova pravila bodo zagotovila večje pravice za porabnike, brezpogojni prosti dostop do interneta in varstvo osebnih podatkov. To je odličen primer tega, kako kot zakonodajalci s svojim delom vplivamo na vsakodnevno življenje državljanov. Dejansko se bosta pravica in temeljna svoboščina prvič na svetu začeli izvajati na internetu. Kot tak bo internet dopolnil druge temeljne svoboščine, ki že obstajajo in jih zagotavlja Pogodba, ter se preoblikoval glede nanje in v skladu z njimi: enakost spolov, spoštovanje spolne usmerjenosti in verskega prepričanja, varstvo otrokovih pravic in svoboda izražanja, ki je v skladu z varstvom človekovega dostojanstva. Vsak ukrep, ki omejuje dostop do interneta, se zdaj lahko naloži samo, če v demokratični družbi velja za "primernega, sorazmernega in potrebnega". Danes smo se izrekli za popolno svobodo interneta, spodbujanje elektronske civilne družbe, spodbujanje temeljnih svoboščin in najboljših praks ter identifikacijo in osamitev vseh posameznikov, ki skušajo zlorabiti to popolno svobodo, zlasti pedofilov in storilcev kaznivih dejanj zoper spolno nedotakljivost.
<SPEAKER ID="997" NAME="Siiri Oviir  " LANGUAGE="ET">
Osnovni namen sprememb okvirne direktive za elektronska komunikacijska omrežja in storitve je okrepiti pravice uporabnikov telefona in interneta ter tudi povečati konkurenco med ponudniki telekomunikacijskih storitev. Zdaj elektronske komunikacije urejajo pravila, ki so bila sprejeta pred sedmimi leti. Od takrat je področje zelo napredovalo. Kot odvetnica menim, da je Parlament presegel pristojnost, ki mu jo podeljuje Pogodba, ko je v zadnjem trenutku dodal predlog sprememb, v skladu s katerim morajo javne regulativne institucije spodbujati interese državljanov Evropske unije s tem, da določijo, da se brez predhodne odločitve Sodišča ne sme naložiti ukrepov omejitve osnovnih pravic in svoboščin končnega uporabnika. Zadovoljna sem, da se je zaradi razprav Spravnega odbora našla boljša pot za to, da se zagotovi pravna pravilnost v besedilu, pa tudi da se zagotovi varstvo vseh uporabnikov in pokaže spoštovanje pristojnosti držav članic. Odločitev nam končno omogoča, da sprejmemo spremembe okvirne direktive za elektronska komunikacijska omrežja in storitve.
<SPEAKER ID="096" NAME="Bernadette Vergnaud  " AFFILIATION="S&amp;D">
v pisni obliki. - (FR) Vesela sem, da se je to dolgotrajno, izjemno polemično delo končalo; to delo kaže na to, kako pomemben je telekomunikacijski sektor ne samo kot gospodarski akter, temveč tudi kot ključni element v današnji družbi. Naši državljani vsak dan komunicirajo prek meja in naš cilj je bil zagotoviti tako kakovost storitev kot spoštovanje temeljnih pravic uporabnikov.
<P>
Rada bi čestitala gospe Trautmann in pogajalski skupini za doseženi kompromis, da se vse sankcije uporabnikov obravnavajo v predhodnem kontradiktornem postopku. Poleg tega je bila Komisija zavezana zagotavljanju nevtralnosti omrežja ter boju proti protikonkurenčnim in diskriminatornim praksam operaterjev.
<P>
Ta dogovor pomeni, da bodo porabniki imeli koristi od številnih napredkov, ki so bili včasih doseženi na trdih pogajanjih. Še posebej želim poudariti zagotovljen dostop in lociranje klicev na številko za klic v sili (112); izboljšan dostop za invalidne osebe; več informacij o pogodbah in zaračunavanju; opozorila v primerih nenavadno visoke porabe; uvedbo najdaljšega roka za prenos telefonske številke porabnika; in informacije v primerih kršitve varnosti osebnih podatkov.
