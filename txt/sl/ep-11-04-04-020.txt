<CHAPTER ID="020">
Enominutni govori (člen 150 poslovnika EP) 
<SPEAKER ID="220" NAME="Predsednica">
Naslednja točka so enominutni govori o zadevah političnega pomena.
<SPEAKER ID="221" NAME="Jim Higgins" AFFILIATION="PPE">
(GA) Gospa predsednica, Evropska unija si mora prizadevati za znatno zmanjšanje smrtnih žrtev in resnih poškodb, hkrati pa izboljšati varnost v cestnem prometu.
<P>
Ne strinjam se s tem, da moramo za uveljavitev evropskega vozniškega dovoljenja čakati do leta 2033. Zdaj je na voljo samo evropski model vozniških dovoljenj, a kaj to v resnici pomeni?
<P>
Zaščititi želimo udeležence v cestnem prometu, če bo za to dovolj politične volje, in trdno verjamem, da lahko sodobna tehnologija, ki je na voljo, skrajša obdobje za uveljavitev Direktive 2006/126/ES. Ne moremo več čakati - to je zelo pomembno. Komisija mora glede tega narediti nekaj konkretnega.
<SPEAKER ID="222" NAME="Alajos Mészáros" AFFILIATION="PPE">
(HU) Gospa predsednica, verjamem v skupne evropske vrednote, kot so demokracija, svoboda, solidarnost in krščanski ideali. Te je zagovarjal tudi grof János Eszterházy, slovaško madžarski politik, ki je bil leta 1947 obsojen zaradi namišljenih obtožb komunistov in je leta 1957 umrl mučeniške smrti v zaporu Mírov. Poleg mnogih drugih zaslug je bil tudi edini politik, ki je kot poslanec v parlamentu glasoval proti izgonu Judov v parlamentu fašistične slovaške države leta 1942 in ga obsodil. Njegov edini zločin je bil, da se je brezpogojno zavzel za Madžare na Slovaškem, ki so bili skupaj z nemško govorečimi državljani množično ponižani, ki so ostali brez države in bili izgnani v skladu s sramotnimi Beneševimi dekreti. EU bi se morala sramovati, da ti nečloveški dekreti, ki legitimizirajo državno nasilje, še vedno veljajo ter da še vedno čakamo na rehabilitacijo Jánosa Eszterházyja in sto tisoč državljanov, ki jim je bilo odvzeto človeško dostojanstvo. Spoštovane poslance pozivam, da se močneje zavzamejo za zaščito naših skupnih evropskih vrednot.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Gospa predsednica, letos je separatistične demonstracije, ki so jih organizirali madžarski skrajneži v Transilvaniji, da bi proslavili madžarski dan državnosti, zaznamoval zaskrbljujoč prikaz radikalizma, predvsem zaradi podpore in izjav visokih predstavnikov madžarske vlade in enega izmed podpredsednikov Evropskega parlamenta.
<P>
Madžarsko praznovanje 15. marca vsako leto ogroža dobro razumevanje med Romuni in Madžari. V takšnih okoliščinah provokativne geste, kot je nedavno dejanje madžarskega ekstremista, ki je simbolično obesil junaka teženj transilvanskih Romunov iz leta 1848 v boju za nacionalne pravice, samo ogrožajo mirno sobivanje.
<P>
Ostro obsojam te izbruhe ekstremizma. Romunske oblasti pozivam, da politično vpletenost zamenjajo za pravne ukrepe. Prav tako pozivam evropske forume, da ukrepajo in zaustavijo zaostrovanje etničnega sovraštva in ozemeljskega separatizma v regijah, kjer obstaja edinstvena možnost, da se rane iz preteklosti zacelijo z uporabo evropskih vrednot.
<SPEAKER ID="224" NAME="Alexander Mirsky" AFFILIATION="S&amp;D">
(LV) Gospa predsednica, zastaviti želim vprašanje. Ali mislite, da je mogoče zapreti francoske šole v Belgiji? Ali pa nemške šole v Franciji? Prav imate: to ni mogoče. Pa vendar je to mogoče v Latviji, kjer je več kot 40 % rusko govorečega prebivalstva. Danes želijo nacionalisti in nacisti v latvijskem parlamentu izvesti referendum o zaprtju ruskih šol v Latviji. Hkrati pa je Latvijo obiskal posebni odposlanec za narodnostne manjšine pri OVSE, Knut Vollebaek, in povedal, da je ponosen na vključevane v Latviji. Mislite, da se šalim? Motite se. Kaj mislite, da se bo zgodilo, če bodo v Latviji zaprli ruske šole? Povem vam - izbruhnila bo državljanska vojna. Če se Evropski parlament danes ne bo odzval na to prikrito radikalno pobudo, bo jutri že prepozno. Hvala.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Gospa predsednica, jedrske krize na Japonskem ne smemo izrabljati v manipulativne namene: javnost pričakuje, da se bomo odzvali in ukrepali. Najprej je treba hitro in pregledno izvesti najavljene varnostne preskuse, od držav članic pa moramo zahtevati, da zaprejo zastarele in nevarne elektrarne. Preskuse moramo najprej izvesti na elektrarnah prve generacije, v katerih se uporablja enaka tehnologija kot v Fukušimi. So na koncu dobe uporabnosti in so tehnološko zastarele.
<P>
Zato vas pozivam, da podprete zahtevo vseh institucij v Baskiji o hitrem zaprtju ene od teh elektrarn: elektrarne v kraju Santa María de Garoña. V polmeru 80 km od nje živi več kot 2 milijona ljudi. Poleg tega moramo storiti več za preprečevanje z vidika urbanističnega načrtovanja in civilne zaščite, za varnost z vidika odločanja, kje naj bodo takšne zgradbe, in za pripravo evropskega protokola, s katerim bomo lahko izvajali učinkovite, dobro urejene in hitre skupne ukrepe za obvladovanje obsežnih nesreč.
<SPEAKER ID="226" NAME="Marian Harkin" AFFILIATION="ALDE">
Gospa predsednica, generalna sekretarka Komisije, Catherine Day, je nedavno opisala reševanje irskih bank kot "težko, vendar trajnostno". Ne gre za reševanje ampak razprodajo: razprodajo, ki jo zahteva EU, imetnikom obveznic - tistim, ki imajo prednost pri poplačilu, in tistim, ki je nimajo, bodisi z zavarovanimi ali nezavarovanimi obveznicami - vseh vrst, kategorij in razredov, medtem ko irski davkoplačevalci na svoja ramena prevzemajo neznosen dolg.
<P>
Strošek reševanja bank je 70 milijard, v to pa ni vključenih 200 milijard EUR izrednega financiranja ECB. Kako naj majhen otok s 4,4 milijoni ljudi prenaša to norost? Breme dolga vsakega moškega, ženske in otroka na Irskem je približno 160 tisoč EUR le za reševanje bank, v to pa niso vključene obresti. Kratka primerjava: če bi bila Francija - 62 milijonov prebivalcev - v enaki bančni krizi, bi dolg francoskih državljanov znašal 1 bilijon EUR. Ali bi Komisija temu rekla "težko, vendar trajnostno"?
<P>
Catherine Day se je prav tako zmotila, ko je rekla, da ne gre za krizo evra. Če se Evropska komisija tega ne bo zavedla in ukrepala, bo prihodnost evrskega območja, ne samo Irske, zelo žalostna.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Gospa predsednica, gospe in gospodje, v sedanji mednarodni gospodarski krizi Katalonija kaže zelo pozitivne znake, kot je lansko 16-odstotno povečanje izvoza, hkrati pa tudi zelo negativne simptome, kot je več kot 40-odstotna brezposelnost mladih.
<P>
Eden izmed glavnih razlogov za te težave je izguba davčnih prihodkov, ki jo moja država utrpi vsako leto in ki ustreza 10 % bruto domačega proizvoda, številka, ki je veliko višja od prispevka najbogatejših Länder v celo Zvezno republiko Nemčijo.
<P>
Gospodarsko odmiranje Katalonije je prizadelo enega izmed glavnih ekonomskih gonil v južni Evropi in je zaradi tega tudi težava cele Evropske unije.
<SPEAKER ID="228" NAME="Janusz Wojciechowski" AFFILIATION="ECR">
(PL) Gospa predsednica, Republika Litva je nedavno sprejela zakon o izobraževanju, katerega spremembe izobraževalnega sistema vzbujajo strah, da bo veliko - vsaj polovica, ali celo več - poljskih šol v Litvi zaprtih. To je še en dokaz diskriminacije poljske manjšine, ki v državi živi že več stoletij in sega nazaj več generacij. Po uvedbi prepovedi pisanja poljskih imen z uporabo poljskega črkovanja in prepovedi poljskih krajevnih imen in celo po primerih, ko so bili Poljaki kaznovani, ker so uporabljali svoj jezik, smo zdaj priča novemu primeru diskriminacije, ki posega v izobraževanje.
<P>
To je še bolj obžalovanja vredno, saj med narodoma obeh držav ni nobenih sporov, kljub temu litovske oblasti neodgovorno netijo in podžigajo konflikte, ki bi lahko imeli zelo negativne posledice. Ukvarjamo se s kršitvami človekovih pravic na različnih koncih sveta, pa vendar takšni obžalovanja vredni dogodki potekajo ravno tu v Evropski uniji. Skrajni čas je, da Evropska unija preuči to zadevo. Gre za sramoto, ne samo za Litvo, ampak tudi za celo Evropsko unijo. Hvala.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Gospa predsednica, turški predsednik vlade je komentiral poročilo gospe Oomen-Ruijten o napredku Turčije pri pridružitvi in izjavil, da je neuravnoteženo ter da osebno meni, da so tudi tisti, ki so ga pripravili, neuravnoteženi.
<P>
Nekaj dni kasneje so voditelji sindikatov turških Ciprčanov protestirali pred Evropskim parlamentom v Bruslju in vzklikali, da turško politično vodstvo žali poslance v EP, ki so glasovali za poročilo gospe Oomen-Ruijten in tudi turške Ciprčane, ki so se na zasedenem Cipru odzvali s silo in protestirali proti zatiranju, ki ga nad njimi izvaja 40 tisoč pripadnikov turške vojske in brezštevilne množice turških naseljencev. Na shodu je turško-ciprski politik Izzet Izcan povedal, da je Ankara kršila mednarodno pravo, saj je spremenila celotno demografsko sestavo s tem, ko je naseljevala ljudi iz Turčije ter tako ogrozila obstoj skupnosti turških Ciprčanov, prav tako pa je poudaril, da nihče, ki spoštuje človekove pravice, na primer Evropska unija, ne more spregledati takšnih kršitev.
<P>
Ali naj jih spregleda Evropski parlament, gospa predsednica? Pozivam vas, da o tem protestu turških Ciprčanov obvestite Svet in Komisijo, da bosta lahko ustrezno ukrepala, preden bo prepozno.
<SPEAKER ID="230" NAME="Nikolaos Salavrakos" AFFILIATION="EFD">
(EL) Gospa predsednica, severna Afrika je po političnih dogodkih v Egiptu, Tuniziji in Libiji v plamenih. Ta kriza vpleta tudi druge države na Bližnjem vzhodu, in sicer z nesrečnimi, politično dvomljivimi in dvoumnimi posledicami. Hkrati pa nosilci odločitev na zahodu dajejo Turčiji znatno avtonomijo, kar se odraža v prepirih med Ankaro in Izraelom in tesnejšimi odnosi med Turčijo, Iranom in Brazilijo. Turčija se prav tako vse bolj osvobaja politik ZDA za Bližnji vzhod in evropskih zavez o prihodnjem vstopu v Evropsko unijo. Nadaljuje se nestabilnost v državah nekdanje Jugoslavije, kar krepi nacionalistične skupine. Po zanesljivih mednarodnih statistikah se bo muslimansko prebivalstvo, ki zdaj šteje 1,6 milijarde, do leta 2030 povečalo na 2,2 milijardi, medtem ko se bo prebivalstvo v Evropi zmanjšalo za 50 milijonov.
<P>
Moje vprašanje se glasi: ali se evropski voditelji zavedajo, da bo destabilizacija juga negativno vplivala na evro in geopolitično stabilnost varnostnega sistema na zahodu?
<SPEAKER ID="231" NAME="Diane Dodds" AFFILIATION="NI">
Gospa predsednica, želela sem spregovoriti o vplivu finančne krize v Republiki Irski na gospodarstvo Severne Irske. Namesto tega Parlament z globokim obžalovanjem obveščam o neusmiljenem in brutalnem umoru pripadnika policijskih sil na Severnem Irskem. V soboto popoldne je petindvajset-letni policist Ronan Kerr umrl pod roko republikanske armade.
<P>
Policist Kerr, katoliški policist, je bil ubit, ko se je v soboto odpravljal domov in je pod njegovim avtom eksplodirala podtaknjena bomba. Umrl je na kraju dogodka. Parlament pozivam, da obsodi to kruto dejanje in pozove k prenehanju takšnih nasilnih dejanj Irske republikanske armade, ki poskuša Severno Irsko zvleči nazaj v mračne dni in zaustaviti politični proces.
<P>
Od leta 2007 so republikanski teroristi podtaknili več deset bomb pod zasebne avtomobile policijskih uradnikov. Na srečo jih večina ni eksplodirala. Prepričana sem, da se mi boste pridružili pri pozivu, naj policija prejme vse informacije o tem umoru. V lokalni skupnosti so ljudje, ki imajo informacije o surovem umoru policista Kerra. Stopiti morajo naprej in spraviti te morilce pred sodišče, ne pa da jih ščitijo. To morajo storiti za prihodnost naše države in iz spoštovanja do pogumnega policista ter njegove žalujoče matere in družine. Prav tako sem zgrožena nad nespoštovanjem nekaterih poslancev v Parlamentu do tega govora.
<SPEAKER ID="232" NAME="Konstantinos Poupakis" AFFILIATION="PPE">
(EL) Gospa predsednica, z ratifikacijo Konvencije Združenih narodov o pravicah invalidov se je 27 držav članic zavezalo enakim pravicam, enaki obravnavi in enakim možnostim, s tem pa tudi zagotavljanju, da bodo lahko ti državljani v celoti sodelovali v družbi. Kot pa smo videli, to ne velja za vse. Približno 30 milijonov slepih, ki živijo v Evropi, se pri vsakodnevnih opravilih, kot je nakup, spopada z velikimi težavami, saj se morajo zanašati na druge ljudi, da jim povedo, kaj je v embalaži.
<P>
Zato pozivam Komisijo, da sproži široko posvetovanje z zainteresiranimi organi o sprejetju prostovoljnega sistema označevanja izdelkov z Braillovo pisavo, hkrati pa pozivam kolege poslance, da to podprejo s podpisom pisne izjave 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Gospa predsednica, sklepi zadnjega srečanja na vrhu vključujejo le zagotovila. Jasno zagotavljanje instrumenta državam članicam glede prestrukturiranja dolga po obdobju 2013 je odkrit odstop od prvotnega stališča Evropske unije po izbruhu krize, da bo prestrukturiranje dolga preprečila za vsako ceno. V Grčiji so trgi in ugledni ekonomisti na mednarodni ravni že spet sprožili razpravo.
<P>
Zakaj se je to stališče spremenilo? Izvedeni so bili vsi poskusi, z ničemer nismo varčevali; mogoče nam je zmanjkalo zagona. Resnica je v tem, da pripravljenih napovedi in ocen nihče ne preverja. Recesija v Grčiji se je še zaostrila, javni izdatki so -9 %, čeprav bi morali biti +8,5 % glede na memorandum za leto 2011, najhujše pa je, da je brezposelnost presegla 15 %.
<P>
Obstaja le en odgovor na to: rast. Ali lahko opazim rast? Ne; potrebujemo politike za rast, ne pa za odpravo izgub in govore od prestrukturiranju.
<SPEAKER ID="234" NAME="András Gyürk" AFFILIATION="PPE">
(HU) Gospa predsednica, minila je polovica madžarskega predsedovanja EU, zato moramo pregledati dosedanje dosežke. Pomemben uspeh je to, da je bilo v Svetu nedavno doseženo načelno soglasje glede svežnja šestih zakonodajnih predlogov za krepitev upravljanja gospodarstva. Hitro sprejetje nove zakonodaje v Parlamentu lahko močno izboljša konkurenčnost evropskega gospodarstva. Resničen napredek je prinesel tudi energetski vrh februarja. Zaradi krepitve skupnega energetskega trga in razvoja infrastrukture lahko zdaj končno pripravimo skupno evropsko energetsko politiko. Poleg tega so bili doseženi ključni sporazumi o skupni kmetijski politiki in kohezijski politiki.
<P>
Seveda so nekatera vprašanja še odprta, kot je strategija EU za Rome. S sprejetjem te strategije bo EU končno prevzela uradno odgovornost tudi za zmanjševanje razlik za Rome. Gospe in gospodje, uspeh madžarskega predsedovanja pomeni tudi uspeh Evrope. Ravno zaradi tega vas pozivam, da z glasovanjem še naprej podpirate dosežke pri skupnih ciljih. Hvala za besedo, gospa predsednica.
<SPEAKER ID="235" NAME="Mairead McGuinness" AFFILIATION="PPE">
Gospa predsednica, tako kot gospa Dodds, sem tudi jaz nameravala govoriti o gospodarstvu, vendar se je to spremenilo zaradi groznega, neusmiljenega umora mladega katoliškega policista na Severnem Irskem. Pomembno je, da se Parlament zave pomembnosti te tragedije za Irsko in za prizadeto družino.
<P>
Gospod Kerr je uvodno usposabljanje končal šele decembra; bil je star komaj 25 let in pod njegovim avtom je eksplodirala bomba. Zelo so me ganile včerajšnje izjave njegove matere na materinski dan, ko je pozvala katolike, da naj jih to ne odvrne od vključevanja v policijske sile na Severnem Irskem v času, ko si prizadevamo, kot je omenila, za neodvisno policijo za blagor naše države. Katolike je pozvala, naj jih ta umor ne prestraši. Rekla je, da se moramo vsi zavzeti in si prizadevati za enakost.
<P>
Še enkrat bom navedla njene žalostne besede: "Ne želimo se vrniti v temne dni strahu in nasilja. Smo ponosni na Ronana in na vse, za kar se je zavzemal. Ne dovolite, da bi bila njegova smrt zaman."
<P>
Storilci še vedno niso priznali umora. Tisti, ki poznajo osebe ali druge, ki so zakrivili umor, so dolžni stopiti naprej in zagotoviti dokaze policiji na Severnem Irskem. Evropa je podprla mirovni proces in dolžni smo ga podpirati tudi v prihodnje.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Gospa predsednica, Romunija ima zakon, ki predvideva povečanje plač učiteljev, ker so zelo nizke. Zakon je bil potrjen in izglasovan v romunskem parlamentu, vendar ga nikakor ni mogoče uveljaviti. Učitelji so si svoje pravice izborili na sodišču z dokončno pravno razsodbo, vendar vlada tega zakona noče uveljaviti. Namesto tega pripravlja nov zakon, ki omejuje plače učiteljev. To ne ogroža le demokracije in ne gre le za nezdrav način delovanja demokratičnih državnih ustanov. Je veliko več. Ogroža cilje agende Evropa 2020.
<P>
Vsi se zavedamo, da za trajnostni izhod iz krize potrebujemo izobrazbo in usposobljenost. Za gospodarstvo, ki temelji na znanju in raziskavah, potrebujemo mlade ljudi, ki so dobro usposobljeni, učitelje, ki so zelo dobro plačani, in učinkovit izobraževalni sistem.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Gospa predsednica, zdravstveni sistem v Romuniji, predvsem sektor zdravstvenega zavarovanja, je pod minimalno sprejemljivo ravnjo zaradi nesposobne uprave in porazne politike gospodarskega vandalizma, ki jo izvaja režim Băsescuja-Boca. Zdravstveno osebje, ki dela v tem sistemu in bolniki, ki bi morali od njega imeti koristi, so se znašli na točki, na kateri so obravnavani pod ravnjo dostojnosti in človeškega dostojanstva.
<P>
Imamo rešitve za izboljšanje in odpravo teh razmer, vendar jih sedanja vlada ignorira. Pred kratkim so bili pripravljeni temelji za sodelovanje med sindikati družinskih zdravnikov in Odborom za zdravje poslanske zbornice v upanju, da bo tako mogoče doseči boljše rezultate na prihodnjih razpravah z Ministrstvom za zdravje in Uradom za nacionalno zdravstveno zavarovanje.
<P>
Evropski parlament želim opozoriti na te razmere, saj če bodo propadli tudi ukrepi, ki jih je podprl romunski parlament, bo to še en dokaz več v zbirki zlorab pristojnosti v Romuniji, kjer demokratično načelo delitve pooblastil ne velja več.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Gospa predsednica, ponoviti želim zaskrbljenost, ki jo je prejšnji teden izrazil prestolonaslednik Felipe de Borbón, ki nosi zgodovinski naslov moje regije - Kneževine Asturije -, na sprejemu valižanskega princa v Madridu.
<P>
Princ Felipe je povsem upravičeno pozval vladi Španije in Združenega kraljestva, naj razrešita škodljivi spor glede Gibraltarja. To je pomembno sporočilo, ki ga pozdravljam iz Evropskega parlamenta.
<P>
Čeprav sta Španija in Združeno kraljestvo zgledni demokratični državi članici, je Britansko zasedanje skale v 21. stoletju nedopustno. Nezakonito in nesprejemljivo je, da ena država okupira drugo suvereno državo.
<P>
Jasno je, da je tudi zasedba severnega dela Cipra - regije, ki sem jo pred kratkim obiskal - kršitev ozemeljske celovitosti Cipra.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Gospa predsednica, Evropska unija želi postati najbolj konkurenčno gospodarstvo v svetu. Da bi to dosegli, moramo vlagati v prihodnost in menim, da so mladi in njihova izobrazba naša prihodnost. Žalostno je, da vsi, ki nekaj želijo, iščejo razloge, tisti, ki pa nečesa ne želijo, iščejo načine, kako bi se izognili iskanju teh razlogov.
<P>
Menim, da Evropska unija zdaj išče razloge, zakaj ne moremo zagotoviti več sredstev za izobraževanje, zelo radi pa povemo, da imamo krizo in da moramo obravnavati njene posledice. Ker zdaj obravnavamo naslednje sedemletno obdobje v EU, prihodnje financiranje in proračune, menim, da bi morali postaviti jasno vprašanje: koliko nameravamo vložiti v izobraževanje in našo prihodnost? Vsekakor moramo slišati, kaj na tem področju želita doseči Svet in Komisija.
<P>
Prav tako seveda ne moremo dopuščati tega, kar se dogaja v nekaterih državah članicah, ki sredstva za financiranje izobraževanja preusmerjajo na druga področja, kar se na primer dogaja v moji državi. Menim, da to ni dobro. Zavedati se moramo, da so naložbe v prihodnost edina pot za doseganje tega, kar res želimo doseči.
<SPEAKER ID="240" NAME="Ramon Tremosa i Balcells" AFFILIATION="ALDE">
Gospa predsednica, danes želim obsoditi nasilje nad enim izmed stebrov Evropske unije: notranjim trgom ter prostim pretokom blaga in ljudi. Pred kratkim so nekateri katalonski časopisi in Zveza katalonske mesne industrije poročali, da so v Franciji francoski kmetje napadli in poškodovali tovornjake, ki prihajajo iz Katalonije. Francoske stavkovne straže so na nekaterih tovornjakih povsem uničile mesne izdelke.
<P>
To nasilje se je od začetka leta 2011 ponovilo že dvakrat. Zadnji dogodek se je zgodil šele pred nekaj tedni, ko so francoske stavkovne straže zaustavile drug tovornjak, poln mesa iz Katalonije, napadle voznika in razlile gorivo po na več kot 20 tisoč kilogramov svežega mesa.
<P>
Ti pritiski nekaterih sindikatov francoskih kmetov, uničevanje izdelkov, ki niso iz Francije, so zelo hitro vplivali na stranke katalonske mesne industrije, zaradi česar se je njena prodaja zmanjšala za 50 %. Komisiji sem predložil parlamentarno vprašanje za pisni odgovor in upam, da bo Evropska unija zaustavila to nesprejemljivo nasilje.
<SPEAKER ID="241" NAME="Csaba Sógor" AFFILIATION="PPE">
(HU) Gospa predsednica, kulturna raznolikost v Evropi je vrednota, ki jo moramo vsi ščititi. Vendar to ne drži vedno. Na naši celini so mnoge edinstvene kulture, ki jim grozi izumrtje. Madžarska etnična skupina Csango v romunski regiji Moldaviji je ena izmed teh ogroženih skupnosti. Priporočilo 1521/2001 Sveta Evrope poziva k reševanju kulturne manjšine Csango in predvideva posebne ukrepe. Čeprav je zaradi priporočila v zadnjem desetletju prišlo do napredka, razmere še zdaleč niso zadovoljive. Svet Evrope ne odloča o evropski zakonodaji ali mehanizmu odgovornosti, ki omogoča skladnost s tem in ki zagotavlja učinkovito delovanje Evropske unije. Svet Evrope je pri mnogih vprašanjih glede zagotavljanja človekovih pravic na visoki ravni pred EU, vendar pa njegova priporočila in sporazumi ne morejo zagotoviti želenih učinkov. Če Evropska unija resno obravnava načelo spoštovanja kulturne in jezikovne raznolikosti, kar člen 3 Pogodbe EU tudi zagovarja, mora storiti vse, kar je v njeni moči, da bi zagotovila izvajanje tega načela v konkretnih primerih. Začnimo s kulturo madžarske etnične skupine Csango v Moldaviji.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Gospa predsednica, januarja je Evropska komisija potrdila strategijo za zmanjševanje šolskega osipa kot ključni prispevek k strategiji Evropa 2020 v boju proti težavam šolskega osipa na celotnem ozemlju Evropske unije in za zmanjšanje stopnje vsaj za 10 %.
<P>
Nenavadno je, da ta strategija z ničemer ne omenja invalidov, in ravno zato želim izkoristiti to minuto in izraziti poziv, saj se bodo 2. in 4. maja v Bruslju sestali ministri za šolstvo vseh držav članic, da bi razpravljali o svetovnih strategijah glede tega vprašanja.
<P>
Želim, da bi bilo vprašanje invalidov vključeno v to strategijo, saj je za to skupino ljudi po celi Evropi temeljnega pomena, da jim je zagotovljeno stalno izobraževanje in lahko tako vstopijo na trg dela. Člen 24 Konvencije Združenih narodov o pravicah invalidov navaja, da invalidnih ljudi nikakor ne smemo izključiti iz splošnega izobraževalnega sistema.
<SPEAKER ID="243" NAME="Predsednica">
Razprava je zaključena.
