<CHAPTER ID="004">
Nova pobuda za strategijo za trajnostni razvoj evropskega ribogojstva (razprava) 
<SPEAKER ID="024" NAME="Predsednica">
Naslednja točka je poročilo gospoda Guida Milane v imenu Odbora za ribištvo o novi pobudi za strategijo za trajnostni razvoj evropskega ribogojstva -.
<SPEAKER ID="025" NAME="Guido Milana" LANGUAGE="IT">
Gospa predsednica, gospa komisarka, člani Sveta, gospe in gospodje, 4. maja smo v odboru soglasno glasovali za poročilo o evropskem ribogojstvu, ki je v osnovi ciljno usmerjeno v spodbujanje trajnostnega razvoja tega sektorja.
<P>
Rad bi se najprej zahvalil vsem, ki so se zadnjih nekaj mesecev ukvarjali s tem poročilom in mi nudili dragoceno podporo. Osnutek tega besedila je dejansko nastajal mnoge dolge mesece dela, posvetovanj in skupnega delovanja in upam, da bo zagotovil temelj, na katerem bomo resno, praktično in učinkovito spodbujali ustrezno ribogojsko politiko. Prav tako mislim, da zdrav in trajnostni razvoj ribogojstva v smislu njegovega tehnološkega potenciala in inovativnih vidikov predstavlja izredno pomemben vir za evropsko gospodarstvo.
<P>
S sprejetjem tega poročila so poslanci EP najprej pokazali veliko osveščenost in izpostavili, da so popolnoma razumeli nujno potrebo po zakonodajni jasnosti na tem področju. Z drugimi besedami, dokazali so, da se zagotovo zavedajo negativnih posledic, ki jih povzročajo odsotnost enotne ureditve glede ribogojstva, zmeda med izvajalci v tem sektorju, zapleteni in preveč birokratski postopki, zelo diskriminatorne razmere, izkrivljenje trga in nizka raven konkurenčnosti evropske proizvodnje.
<P>
V poročilu je podprto mnenje, da je treba zagotoviti večjo spodbudo za sektor z ustanovitvijo posebnega sklada za ribogojstvo, ki je neodvisen ali pa del Evropskega sklada za ribištvo in se bo uporabljal za podporo raziskav in inovacij, za napredovanje uspešnega soobstoja trajnosti in konkurenčnosti in za osredotočanje resne pozornosti na vprašanja glede zaposlovanja.
<P>
Domnevno so kratkoročno potrebni mnogi ukrepi, da bi obravnavali in rešili vse probleme, ki sedaj pestijo ta sektor, in ni jih enostavno izvajati. V mislih imam enoten načrt za urbanistično načrtovanje morja, ki je bistven za izgradnjo objektov za sladkovodno ribogojstvo, za uskladitev obalnih območji in območij na morju, ki so združljiva z območji za turizem in druge dejavnosti, pomembne s finančne plati, vse v okviru predpisov o varstvu okolja. Govorim o pripravi osnutka uredbe, v kateri bodo obravnavani posebni vidiki vsake vrste ribogojstva, da se uvede predvsem z namenom zmanjšanja stroškov proizvodnje in zagotavljanja okoljskega varstva.
<P>
S tega stališča menim, da je ključen prispevek tehnoloških inovacij in znanstvenih raziskav. Naloga bo dejansko ustvariti objekte za zmanjšanje razmeta hrane v vodo. Za ta namen bo nujno povečati rabo rastlinskih namesto živalskih proteinov brez spreminjanja hranilne vrednosti ulova. Natančneje, glede znanstvenih raziskav o hrani se bomo morali osredotočiti tudi na odpadke in ostanke predelave, da bi preprečili verjetna neravnovesja v pomorskem sistemu, ki jih povzroča nevaren prekomerni ulov za ribjo hrano.
<P>
Raba evropske oznake kakovosti nam pomaga tekmovati s proizvodi, uvoženimi iz tretjih držav, in za izpolnjevati potrebe potrošnikov in zdravstvene zahteve. Seveda menim, da je sedaj nujno, da uvedemo potrjevanje proizvodov in nadzor sektorja, da bi omogočili identificiranje teh izdelkov in ustrezno prilagodili sisteme označevanja.
<P>
Nenazadnje moramo oblikovati objekte, ki bolj upoštevajo dobro počutje rib, gostoto v gojiščih in načine usmrtitve. Še več, to so vsi ukrepi, ki bi jih bilo treba uporabiti tudi za organske izdelke, ki dejansko nastanejo pri proizvodnji v manjšem merilu, ki je manj škodljiva za okolje.
<P>
Zaposlovanja ne smemo podcenjevati, ker je lahko sektor ribogojstva tudi najboljši kraj za ribiče, ki so izgubili svoja delovna mesta.
<P>
Poln glas Parlamenta bo zagotovo najboljša pobuda, da bo Komisija po svojem sporočilu in našemu utemeljenemu mnenju prešla stopnjo priporočila državam članicam in dejansko predlagala ukrepe, ki so potrebni za razvoj evropske politike, in da bo prekinila to, da Evropa proizvede 1,2 milijona ton rib, potroši pa jih več kot 5,5 milijona ton. Hvala in oprostite, ker sem presegel čas, ki mi je dodeljen.
<SPEAKER ID="026" NAME="Juan Carlos Martín Fragueiro">
predsedujoči Svetu. - (ES) Gospa predsednica, špansko predsedstvo bi se rado zahvalilo Parlamentu za poročilo, ki ga je izdelal z namenom, da zagotovi nov zagon evropskemu ribogojstvu ob upoštevanju potrebe po zagotavljanju tekočega odziva na potrebe trga, ki postaja vse bolj globaliziran.
<P>
Prav tako bi rad v tem smislu povedal, da je Svet za kmetijstvo in ribištvo aprila lani že opozoril na vrsto težav, a tudi priložnosti, med katerimi so mnoge ponovno izpostavljene v tem poročilu Evropskega parlamenta.
<P>
Predsedstvo se strinja s cilji, ki jih je določil Parlament, med katerimi je ustvarjanje posebnega okvira Unije za sektor ribogojstva, ki mu bo omogočil dosego strukturiranega razvoja, ki temelji na trajnosti in spoštovanju okolja, na potrebi po večji gospodarski vrednosti proizvodnje in na zagotavljanju dodatnih jamstev za potrošnike.
<P>
Potreba po poenostavitvi upravnih bremen, spodbujanju raziskav in zlasti pomembnost komunikacijske strategije za izboljšanje javne podobe evropskega ribogojstva in njegovih proizvodov so druga vprašanja, ki bi se jih bilo treba brez odlašanja lotiti na evropski ravni. Dalje, vse to bi bilo treba storiti v okviru poenostavitve predpisov in popolnega povezovanja v prihodnjo skupno ribiško politiko.
<P>
Poročilo, ki ga je danes predstavil Parlament, je tudi budnica Komisiji in državam članicam s ciljem doseganja skladnega okvira in posebnih predlogov za takojšnje in uspešno reševanje problemov v tem sektorju.
<P>
Zato sem navdušen, da Parlament ponavlja glavna vprašanja, ki se odražajo v sklepih Sveta, zlasti v zvezi s poenostavitvijo in izboljšanjem zakonodajnega in upravnega okvira, ki podpira raziskave, dostop do teh območij in skladnost s predpisi v primeru uvoženih proizvodov. Špansko predsedstvo se zato strinja s stališčem Parlamenta, ki Komisijo poziva, naj predloži predlog za konsolidacijo najpomembnejših pravil za sektor ribogojstva.
<SPEAKER ID="027" NAME="Maria Damanaki">
članica Komisije. - Gospa predsednica, zelo sem vesela, da imam danes priložnost poslušati stališča poslancev glede našega sporočila o novi strategiji za trajnostni razvoj evropskega ribogojstva. Zelo pozdravljam poročilo, ki ga je pripravil gospod Milana, in mu čestitam za to, kako je zbral vsa mnenja. Na kratko bi rada komentirala glede nekaterih vidikov tega poročila.
<P>
Najprej, cenim vašo podporo za večjo osredotočenost na naš ribogojni sektor. Ribogojstvo EU je v ospredju trajnostnega razvoja. Naša industrija ima že koristi od priznavanja njegovih sredstev, njegove kakovosti in njegove okoljske trajnosti. V tesnem sodelovanju z zainteresiranimi stranmi si bo Komisija prizadevala za podporo raziskav in okoljskega razvoja.
<P>
Drugič, ribogojstvo EU dopolnjuje naš sektor ribolova in je bistveni del skupne kmetijske politike, a dejavnosti ribogojstva so odvisne od vrste politik EU na področjih, kot so varstvo okolja, zdravstvo in dobro počutje živali, varstvo potrošnikov, trgovina in raziskave. V poročilu gospoda Milane je predlagana vključitev vseh ukrepov, ki urejajo ribogojni sektor, v eno uredbo. Zato bi vas rada obvestila, da sem pripravljena premisliti o tem v zvezi z ukrepi, za katere sem odgovorna. Na primer, spodbujanje raznolikosti vrst ali pomoč ribogojnim podjetjem v okviru strukturnega sklada za ribištvo. Vendar pa mora biti jasno, da ta uredba ne more zajemati ukrepov, povezanih s sanitarnimi ali trgovinskimi vprašanji ali z ribogojnimi izdelki na splošno.
<P>
Jasneje bi se morali osredotočiti na ribogojstvu v kontekstu reforme SRP, ki poteka. Vendar pa moramo glede upravljanja in boljše zakonodaje priznati, da so številni ukrepi za reševanje izzivov v ribogojstvu v veliki meri odvisni od odločitev, ki jih sprejemajo nacionalne in lokalne oblasti. Popolnoma se strinjam z vašim pozivom za racionalizacijo upravnih postopkov, predvsem za dajanje dovoljenj in razvoj prostorskega načrtovanja. Prav tako v celoti podpiram izdelavo nacionalnih ali regionalnih ribogojnih programov, da se ribogojstvu EU omogoči uresničitev njegovega celotnega potenciala.
<P>
Prav tako bi rada omenila nekatera bolj specifična vprašanja, ki so tudi izpostavljena v poročilu gospoda Milane. Komisija bo v svojih politikah in ukrepih še naprej zagotavljala okoljsko varstvo. Če ostanem pri tem vprašanju, vsi smo mnenja, da je odgovorna proizvodnja ribje hrane predpogoj za trajnostno ribogojstvo. To me privede do premislekov o dobrem počutju rib.
<P>
Komisija z ocenjevanjem dobrega počutja rib v ribogojstvu spodbuja pristop, ki je odvisen od vrst. Vendar pa bi rada poudarila, da bo ustvarjanje preveč podrobnih pravil za kmetijstvo, prevoz in usmrtitve različnih vrst močno prispevalo k zakonodajnemu in upravnemu bremenu, ki se uporablja za izvajalce. Sektorju moramo pomagati, da se učinkoviteje organizira in zlasti da okrepi svoje organizacije proizvajalcev, da bodo bolje povezale proizvodne napovedi za potrebe trga in zagotovile višjo vrednost za njihove proizvode s trženjem in označevanjem.
<P>
Podobno bomo morali opredeliti, katere prednostne naloge bi morale imeti posebno finančno podporo EU. Do sedaj še ni bila sprejeta nobena odločitev, a sama bi prednost vsekakor dala finančnemu instrumentu v podporo reformirani SRP, kjer bi ribogojstvo dobilo poseben prostor.
<P>
Gospod Milana, vaše poročilo tem premislekom prispeva smotrne in zanimive zamisli. Še naprej bomo vključevali zainteresirane strani v razvoj reforme SRP.
<SPEAKER ID="028" NAME="Kartika Tamara Liotard">
pripravljavka mnenja Odbora za okolje, javno zdravje in varnost hrane. - (NL) Poročevalcu bi se rada iskreno zahvalila za njegovo dobro delo in ker je sprejel nekatera priporočila Odbora za okolje, javno zdravje in varnost hrane. Vseeno pa bi kot poročevalka mnenja odbora rada podala nekaj pripomb, saj se bo ribogojstvo verjetno v prihodnosti stalno povečevalo in z njim pritisk na ljudi, živali in okolje. Zato je treba za njihovo varstvo sprejeti zelo stroge ukrepe.
<P>
Mnoge oblike ribogojstva imajo še vedno negativne učinke, kot so uničenje habitatov, raba kemikalij, siromašenje in zasoljevanje pitne vode in kmetijskih površin, motenje biotske raznovrstnosti zaradi uhajanja rib, vključno z gojenimi ribami, in preganjanje avtohtonih prebivalcev tretjih držav iz območij, kjer živijo, v korist industrijskega ribogojstva. Glede tega je potrebna zakonodaja. Za ribogojne proizvode je potreben trajnostni sistem potrjevanja, ki zagotavlja potrjevanje v zvezi z okoljskimi in socialnimi vplivi, varnostjo hrane, dobrim počutjem živali ter med drugim z gospodarskimi in finančnimi vidiki.
<P>
Morda menite, da je moje mnenje dokaj negativno, a prepričana sem, da ima ribogojstvo prihodnost. Poskrbeti moramo le, da bo ribogojstvo trajnostno in da bo spoštovalo načela dobrega počutja živali.
<SPEAKER ID="029" NAME="Ioannis A. Tsoukalas" LANGUAGE="EL">
Gospa predsednica, najprej bi rad čestital gospodu Milani in se mu zahvalil za njegovo izjemno sodelovanje in za celovite predloge, ki jih je predstavil in kjer je upošteval nestrinjanja glede te teme in razlike v njenem dojemanju. Nove povečane pristojnosti Evropskega parlamenta zaradi rabe Lizbonske pogodbe s sabo prinašajo resne obveznosti in odgovornosti.
<P>
Dejstvo, da danes razpravljamo o sektorju, kot je ribogojstvo, ki mu Evropska unija ni dajala ustrezne pozornosti, je izredno pomembno. Ta sektor poskuša najti svojo nišo med ribištvom, kmetijstvom, ekologijo, turizmom in konkurenco iz tretjih držav in kljub temu dokaj dobro uspeva.
<P>
Na tej točki bi morali omeniti, da je razvoj tega sektorja zadnja leta zastal in da evropski ribiški proizvodi ne zadovoljujejo ustrezno prehranske izbire evropskih državljanov. Uspešno ribogojstvo, ki spoštuje okolje in obalne turistične dejavnosti, lahko zadovolji velik del povpraševanja z velikimi gospodarskimi, okoljskimi in družbenimi koristmi.
<P>
Ne pozabimo, da dve tretjini ribogojnih proizvodov, ki se potrošijo v Evropi, prihaja iz tretjih držav in da so to ribe sumljive kakovosti, ki se pogosto gojijo brez spoštovanja okoljskih obveznosti ali zdravstvenih standardov oziroma standardov za dobro počutje živali, ki so uzakonjeni v okviru evropske zakonodaje. Vsekakor je evropsko ribogojstvo, ki mora ravnati v skladu z vrsto pravil v okviru delavske, okoljske in trgovinske zakonodaje, predmet nepoštene konkurence.
<P>
To posebno poročilo poziva Evropsko komisijo, naj predlaga skupno uredbo za enotno upravljanje sektorja, glede na to, da strokovnjaki pravijo, da je mogoče ustrezen zakonodajni okvir za večino sodobnih ribogojnih tehnologij razviti in uporabiti mnogo enostavneje kot v komercialnem ribištvu. Ribiči lahko storijo le malo v zvezi z ribami in se zato osredotočajo na izboljšanje ribiške opreme in načinov ribolova, medtem ko lahko ribogojstvo izboljša organizme, ki jih goji, in načine ribolova.
<P>
S proizvodnjo 1,3 milijona ton v letu 2007 v vrednosti 3 milijarde EUR in s približno 65 000 ustvarjenimi delovnimi mesti je ribogojni sektor izredno pomemben sektor v smislu konkurenčnosti Evropske unije in rasti v njej. Sedaj imamo možnost, da jo ponovno okrepimo, da bo določala standard za uspešen gospodarski in socialni razvoj v Evropi. Ne bo lahko, vendar moramo poskusiti.
<SPEAKER ID="030" NAME="Ulrike Rodust">
v imenu skupine S&D. - (DE) Gospa predsednica, gospa komisarka, gospe in gospodje, najprej bi se rada iskreno zahvalila kolegu poslancu gospodu Milani, ki je uspel pripraviti prvovrstno poročilo.
<P>
Glede dramatičnega prekomernega ulova v naših morjih in stalno rastočega povpraševanja po ribjih proizvodih so sedaj bolj kot kdaj koli prej potrebne alternative za divji lov. Vendar pa je ribogojstvo alternativna možnost le, če ne bomo zanemarili ekoloških interesov. Zame pomeni ekološko razumno ribogojstvo, na primer, da si je treba prizadevati za zmanjšanje deleža ribje moke v krmi. Nazadnje bomo našim morjem zelo malo pomagali, če bomo ujeli 4 kilograme prostoživečih rib, da bi ustvarili 1 kilogram gojenih rib.
<P>
Prav tako je pomembno, da se izognemo negativnemu vplivu na vode v okolici. V tem pogledu je treba mnogo storiti na področju raziskav. Hkrati pa moramo zagotoviti, da se ribogojstvo zaradi velike gostote živali v ribogojnicah ne bo izrodilo v obliko krutosti do živali.
<P>
V tem smislu bi rada poudarila zlasti dejstvo, da moramo nujno ustvariti urbanistično načrtovanje morja. Soobstoj različnih interesov, kot so ribogojstvo, ribištvo, turizem in nenazadnje ohranjanje narave, mora biti dobro organiziran. Vse to je bilo čudovito izraženo v našem poročilu. Sicer pa je močnejše evropsko ribogojstvo prav tako dragoceno s stališča politike zaposlovanja, ker lahko ustvarja delovna mesta v naših pogosto prikrajšanih obalnih regijah.
<SPEAKER ID="031" NAME="Pat the Cope Gallagher" LANGUAGE="GA">
Gospa predsednica, najprej bi se rad zahvalil gospodu Milani, ker nam je pripravil to vsestransko poročilo.
<P>
Zagotovo je na Irskem in v Evropi veliko možnosti za razvoj ribogojstva. S podporo trajnostnega razvoja v ribogojnem sektorju bi lahko Evropska unija pomagala doseči dva pomembna cilja. Najprej, lahko bi pripomogla k varnosti preskrbe s hrano v Skupnosti. Drugič, lahko bi podprla skupnosti na obali, ki so močno odvisne od ribolova in nimajo dostopa do drugih možnosti zaposlovanja.
<P>
Priznano je, da se bo povpraševanje po morski hrani v svetovnem merilu znatno in stalno povečevalo in da proizvodi iz prostoživečih rib ne bodo zadoščali za to povpraševanje. Prav tako je priznano, da bi lahko ribogojstvo izpolnilo vrzel med proizvodnjo in povpraševanjem proizvodih iz rib. Vendar pa Evropa na tem področju zaostaja; medtem pa je v ospredju Kitajska - država, kjer se nahaja 41 % svetovnega ribogojnega sektorja.
<P>
Ta sektor je na Irskem vreden 118 milijonov EUR na leto in zaposluje več kot 2 000 delavcev. Ribogojni sektor na Irskem je peti največji v Evropski uniji. Poleg tega Organizacija Združenih narodov za prehrano in kmetijstvo ocenjuje, da se bo proizvodnja v tem sektorju do leta 2030 povečala za 61 %.
<P>
- Ribogojstvo se dojema kot panoga, ki ima v vseh svojih oblikah negativen vpliv na okolje. Medtem ko trdno verjamem, da je treba ribogojstvo izvajati po najvišjih standardih, je treba sektorju dovoliti, da deluje v okviru okolju prijaznega režima. Bistvenega pomena je, da skupna ribiška politika sektorju dovoljuje znaten razvoj v skladu z obstoječim okoljskim pravom EU. Kot gospodarski sektor se ribogojstvo v Evropski uniji zavlačuje. Strukturna podpora za ribogojni sektor je nujna. Za zaključek mi dovolite, gospa predsednica, da povem, da bi v irskem kontekstu podprl poseben program pobud, oblikovanih za spodbujanje razvoja gojenja energijsko bogatih rib na morju in bolj ekonomske pogoje, kot se sedaj izvajajo.
<SPEAKER ID="033" NAME="Isabella Lövin">
v imenu skupine Verts/ALE. - (SV) Gospa predsednica, hvala za poročilo o ribogojstvu. Zelo smo zadovoljni, da se je gospod Milana resno lotil tolikšnega števila problemov v tem poročilu, zlasti tistih, ki veljajo za zdravje živali, lokalne okoljske probleme in potrebo po enotni pomorski politiki. Zlasti smo veseli, da je v poročilu priznan problem gojenih ribojedih rib, ki za gojenje potrebujejo prostoživeče ribe, in da je v njem navedeno, da bi morala EU dati prednost gojenju rastlinojedih rib.
<P>
V zvezi s poročilom pa malo dvomimo glede predloga za uvedbo evropskega sistema označevanja - sistema ekološkega označevanja za proizvode - za ribe. Menimo, da niti posamezne države članice niti EU ne bi smele upravljati sistema ekološkega označevanja proizvodov, ampak, da bi morala biti okoljska zakonodaja EU tako dobra, da bi označevanje porekla nudilo zadostno jamstvo za visoke okoljske standarde in standarde za dobro počutje živali. Druge vrste ekološkega označevanja proizvodov je vsekakor mogoče zagotavljati prostovoljno ali zasebno in te spodbujati bi morale napredek.
<SPEAKER ID="034" NAME="Marek Józef Gróbarczyk" LANGUAGE="PL">
Gospa predsednica, tudi jaz bi se rad iskreno zahvalil poročevalcu za poročilo, ki je zelo dobro pripravljeno. Vendar pa bi rad poudaril, da je ribogojstvo izredno pomemben dejavnik pri zaposlovanju, zlasti pri aktiviranju obalnih območij, pa tudi pri zdravi prehrani. Povedati je treba, da brez dodatne spodbude, s katero imam v mislih regionalizacijo ribogojstva, le-to nima možnosti za razvoj v zadevnih regijah Evrope. Tu govorim na primer o Baltskem morju, kjer je ribogojstvo razdrobljen pojav in kjer ni možnosti za njegov razvoj zaradi podnebnih pogojev. Na primer na Švedskem je v ribogojstvu zaposlenih le 200 ljudi in še manj na Poljskem. Zato posebno pozornost v skupni ribiški politiki polagam temu dejavniku.
<SPEAKER ID="035" NAME="João Ferreira" LANGUAGE="PT">
Gospa predsednica, gospa komisarka, gospe in gospodje, gospod Milana, ribogojstvo nedvomno predstavlja področje aktivnosti z velikim potencialom, da prispeva h gospodarskemu in socialnemu razvoju neštetih regij, zlasti obalnih in podeželskih, in da spodbuja lokalno proizvodnjo in zaposlovanje. Prav tako spodbuja druge povezane dejavnosti in tako prispeva k zmanjšanju odvisnosti in k dajanju bolj uravnotežene prehrane različnim državam in regijam. Obravnavati ga je treba kot pomemben del ribiškega sektorja in ne kot njegovo alternativo.
<P>
Ribogojstvo mora biti zato vredno pozornosti in podpore EU. Tej dejavnosti mora biti namenjenih dovolj finančnih sredstev za njeno spodbujanje in spodbujanje družbenih koristi, ki jih ustvarja, zlasti s podporo sektorja malih in srednje velikih podjetij. Vseeno pa moramo biti previdni: ker je to pomemben dodatek in ne alternativa, finančna podpora za ribogojstvo ne sme priti na račun zmanjšanja sredstev, dodeljenih drugim sektorjem, nenazadnje tistim, ki jih za ribolov daje Evropski ribiški sklad.
<P>
Prav tako ne smemo pozabiti, da ima ta dejavnost pomemben okoljski vpliv, kar je bilo tu že omenjeno. Za vsak primer je treba ta vpliv pozorno oceniti, pretehtati in, kjer je mogoče, ublažiti.
<P>
Prednost je treba dati okoljsko bolj trajnostnim proizvodnim sredstvom, kot je ekološko ribogojstvo. Prav tako je potrebna odločna, močna in vztrajna podpora vseh raziskav in razvoja v tem sektorju, ki spodbujajo njegovo okoljsko in gospodarsko trajnost in uspešnost. Potrebne so nove tehnologije in metodologije, ki omogočajo gojenje avtohtonih vrst in ne eksotičnih in tako ustvarjajo raznoliko proizvodnjo ter zmanjšujejo tveganja, pa tudi za boj proti boleznim in spodbujanje zdravja in dobrega počutja gojenih vrst in tudi potrošnikov.
<P>
Za ta namen bi bilo med drugimi instrumenti pomembno preusmeriti prednostne naloge okvirnega programa za raziskave, da bi omogočili zadostno pokritje tega raziskovalnega področja.
<P>
Omeniti moram dve nadaljnji vprašanji: potrjevanje in oznake kakovosti. Postopki so pogosto zapleteni, dolgi in predvsem dragi. Če je razlog, zakaj potrjevanje obstaja, da se zaščitijo interesi proizvajalcev in potrošnikov, potem ga mora, da bo učinkovito zagotovilo za preglednost, kakovost in varnost za potrošnike, izvajati javni organi, da bi se izognili preobilju oznak in potrjevanj skupaj z zmedo, ki je s tem povezana. Dalje, ne sme predstavljati povečanih stroškov za proizvajalce.
<P>
Glede uvoženih izdelkov, mednarodni trg mora temeljiti na komplementarnosti proizvodov, ki se kupujejo in prodajajo, in ne na tekmovanju med proizvodnimi enotami in proizvajalci. Upoštevati je treba potrebo po tem, da so uvoženi izdelki v skladu z osnovnimi standardi za javno zdravje in varnost hrane. Za vse to je potrebno urediti trgovino in prenehati s popolno liberalizacijo in deregulacijo, ki smo jima priča.
<SPEAKER ID="036" NAME="Anna Rosbach">
v imenu skupine EFD. - (DA) Gospa predsednica, vse večje povpraševanje in ribiška oprema, ki je mnogo preveč učinkovita, sta ogrozila številne vrste rib. Zato je pomembno močno evropsko ribogojstvo. Namesto, da bi jih uvažali, moramo ribe izvažati. Vendar pa je treba ribogojstvo s stališča okolja in dobrega počutja živali upravljati odgovorno. Ribogojstvo je dejavnost, ki izredno onesnažuje okolje, in uničuje biotsko raznovrstnost naših rek. Hkrati pa je tudi naporno za ribe, ki rastejo v mnogo premajhnih prostorih in so izpostavljene veliki količini zdravil. Zato bi pozvala, da v EU uporabljamo metode, ki predstavljajo najboljšo prakso, in da uvedemo le minimalne zahteve, da bodo države članice, ki želijo določiti višje standarde, imele možnost to storiti. V Evropi lahko ustvarimo okvir za ribogojstvo, ki je odgovoren, trajnosten in produktiven, pa tudi razumen s stališča dobrega počutja živali. Služil bo kot dober vzor za države v drugih delih sveta z visoko ravnjo proizvodnje v tem sektorju.
<SPEAKER ID="037" NAME="Diane Dodds" AFFILIATION="NI">
Gospa predsednica, rada bi se zahvalila poročevalcu, gospodu Milani, za njegovo poročilo. Predstavlja pomemben mejnik pri priznavanju pomembnosti tega sektorja in njegovega potenciala za prihodnjo rast.
<P>
Kot sem že večkrat navedla v odboru, pa ne bi smeli kaznovati naše ribiške industrije, ali seveda ribogojnega sektorja v Evropi medtem ko uvažamo toliko pridelkov, večina katerih je proizvedenih pod mnogo manj strogimi okoljskimi in socialnimi pogoji, kot se to od sektorja pričakuje tu.
<P>
V smislu ribiške industrije Severne Irske je ribogojstvo majhen sektor, katerega vrednost je za ribe od prve prodaje in školjke v letu 2008 znašala 9,6 milijona GBP. Zaposluje 91 moških in žensk s polnim delovnim časom in 56 s krajšim delovnim časom. A vseeno te številke skrivajo to, kar menimo, da je bila zgodba o uspehu. V zadnjih 10 letih smo bili priča znatnemu širjenju v tem sektorju, najbolj je bilo to opazno pri proizvodnji dagenj, kar predstavlja večino od 8 500 ton školjk, ki se jih vsako leto nabere na Severnem Irskem. Zagotovo je lastnost industrije Severne Irske, da je njen uspeh z minimalnim posredovanjem EU privabil investicije iz drugih delov Evrope in zlasti iz Nizozemske.
<P>
Obstajajo priložnosti za nadaljevanje trajnostnega razvoja ribogojnega sektorja, SMILE, Trajnostna marikultura v severnoirskih zalivskih ekosistemih, pa skrbi za napovedi glede nosilnosti za vsak morski zaliv na Severnem Irskem. Takšna pobuda je tako primerna za to poročilo o strategiji za evropski ribogojni sektor in je tudi eden od razlogov, zakaj jo tako z veseljem podprem.
<SPEAKER ID="038" NAME="Alain Cadec" AFFILIATION="PPE">
(FR) Gospa predsednica, gospa komisarka, gospe in gospodje, najprej bi rad čestital gospodu Milani za njegovo odlično poročilo. Odbor za ribištvo je predlagal to poročilo na lastno pobudo, ker je sedaj zaradi več razlogov popolnoma nujno razviti evropsko ribogojstvo.
<P>
Evropska unija predstavlja le 2 % svetovne proizvodnje na področju ribogojstva, čeprav je glavna potrošnica. Večina držav članic je celo zabeležila zmanjšanje v ribogojnem sektorju v letih med 2001 in 2008, medtem ko se je povpraševanje potrošnikov stalno dvigalo.
<P>
Ribogojstvo v Evropi sedaj nima posebnega zakonodajnega okvira in zato nima dolgoročnega razvojnega načrta. Z boljšo organizacijo lahko poskrbimo, da bodo potrošniki obveščeni o okoljski in družbeni sledljivosti evropskih izdelkov, kar ne velja za nekatere izdelke iz tretjih držav. V mislih imam zlasti vietnamski Pangasius, ki je priljubljen pri našem prijatelju, gospodu Stevensonu.
<P>
Vsi smo potrošniki in želimo biti dobro obveščeni glede zdravstvene in hranilne kakovosti tistega, kar jemo. Dovolite mi, da omenim tudi svojo zavezanost za ekološko označbo EU za ribiške in ribogojne proizvode. Prav tako moramo biti sposobni zmanjšati odvisnost Evropske unije od uvoženih ribogojnih proizvodov.
<P>
Kakor veste, sedaj uvažamo 65 % ribiških in ribogojnih proizvodov, ki se potrošijo na našem ozemlju. Organiziran in odgovoren evropski ribogojni sektor nam ne bo omogočal le ustvarjanja delovnih mest, obveščanja potrošnikov in podpore sektorja v EU, ampak bo prav tako pomagal našim državam članicam zagotoviti kakovostne proizvode.
<P>
Nazadnje pa bi dodal, da je namen tega poročila spodbujanje resnično evropske politike za trajnostni razvoj ribogojstva in ta razvoj nam bo pomagal ohraniti prostoživeče vrste.
<SPEAKER ID="040" NAME="Josefa Andrés Barea" AFFILIATION="S&amp;D">
(ES) Gospa predsednica, gospod Fragueiro, najlepša hvala, ker ste tu v imenu španskega predsedstva in poročate o teh zadevah, gospa komisarka.
<P>
Gospod Milana, čestitam vam, ker ste zmogli doseči skupni dogovor, združiti vse interese in predložili eno prvih poročil glede te pobude.
<P>
Širjenje ribogojstva je pomembno. Nujno je zaradi povečanja potrošnje rib in stagnacije ribolovne zmogljivosti. Vendar pa bi rad izpostavil gospodarski pomen ribolova, ki ustvarja bogastvo in zaposlitve. Pomembna so zdravstvena jamstva, trajnost in varstvo morskega okolja.
<P>
Izboljšati moramo podobo ribogojstva in tudi znanstvenega in raziskovalnega sektorja. Ribogojstvo je priložnost, kakor je dejal gospod Fragueiro, znotraj skupne ribiške politike, kakor je dejala komisarka. Dati mu moramo usklajen koordinacijski okvir; dati mu moramo priložnost, da se uskladi, ker lahko ribogojstvo pomeni zadostnost, trajnost in gospodarske vire in mislim, da je pomembno za Evropo.
<SPEAKER ID="041" NAME="George Lyon" AFFILIATION="ALDE">
Gospa predsednica, dovolite mi, da tudi sam tako kot drugi čestitam za poročilo in dobro delo avtorja. Naj najprej povem le, da je Škotska tretja največja proizvajalka na področju ribogojstva v Evropi: prispevamo 350 milijonov GBP letne proizvodnje na leto in ribogojstvo zagotavlja zaposlitev za 2 000 ljudi po vsej Škotski ter dodatnih 2 000 delovnih mest v celotni verigi. A najpomembneje od vsega je, da ribogojstvo zagotavlja priložnosti za zaposlovanje na oddaljenih in otoških območjih okoli Škotske, kjer ni na voljo drugih delovnih mest. Je temeljni del podeželske in otoške strukture po Škotski in zato ima možnosti za rast in zagotavljanje nadaljnjih zaposlitev ter da podpre uspešnost in gospodarski razcvet mnogih malih podeželskih in otoških območij.
<P>
Eden od velikih izzivov za industrijo je, da jo utesnjuje prekomerno predpisovanje in nasprotujoče si predpisovanje, ki v mnogih primerih preprečuje njeno rast. Zato pozdravljam poziv poročila za predlog za konsolidacijo in poenostavitev predpisov. A prosil bi, da se s predložitvijo teh predlogov resnično poenostavi in zmanjša birokracija in da ne bomo tu na koncu imeli še ene plasti predpisov poleg tega, kar že imamo - to dejansko ne poenostavi in zmanjša okvira.
<P>
Druga prošnja, ki bi jo rad podal, je, da nadaljujemo z vlaganjem v raziskave in razvoj. Najti moramo nadomestek za ribjo moko - to je popolnoma temeljno za prihodnost te industrije. Prav tako mislim, da velja spodbujati Evropsko unijo, naj vlaga v to industrijo, da bo priča uresničitvi njenih možnosti za rast in da bo zagotavljala delovna mesta na teh območjih, kjer ni na voljo nobena druga možnost glede zaposlovanja.
<SPEAKER ID="042" NAME="Ian Hudghton" AFFILIATION="Verts/ALE">
Gospa predsednica, Škotska je upravičeno dobro znana po svoji proizvodnji velikih količin atlantskega lososa. Gojimo tudi vrste postrvi in gojimo morski list ter nekatere arktične jezerske postrvi. Med školjkami se na Škotskem gojijo visokokakovostne ostrige in pokrovače. Škotska je uspešna v visokokakovostnem ribogojstvu zaradi svojega okolja in svojih čistih voda. Tako zelo primerni sta za to dejavnost in samoumevno je, da moramo to okolje zavarovati.
<P>
Ribogojstvo na Škotskem podpira mnoge krhke podeželske in otoške skupnosti z velikim številom delovnih mest v sektorju predelave. Če bomo razvili novo strategijo EU - kakor je navedeno v poročilu - za ribogojstvo, potem bi se morali osredotočiti na poenostavitev in racionalizacijo predpisov: vsekakor se strinjam z našim poročevalcem glede tega. A ne smemo centralizirati upravljanja in nadzora na ravni Evropske unije. Učimo se iz napak SRP. Škotska ima svoj strateški okvir za ribogojstvo, ki bi ga moral vnos Evropske unije podpreti, kot in kjer to ustreza.
<SPEAKER ID="043" NAME="Struan Stevenson" AFFILIATION="ECR">
Gospa predsednica, mislim, da to postaja nekoliko škotska razprava! Najprej mi dovolite, da čestitam gospodu Milani za njegovo odlično sodelovanje in posvetovanje med njegovim delom. Mislim, da je to odlično poročilo in resnično menim, da je to poročilo glasnik nove zore za evropsko ribogojstvo. To prav tako odražata podpora in navdušenje nad gojenjem rib, ki smo ju slišali v več pripombah same komisarke Damanaki. To so torej dobre novice: to zahtevamo že leta.
<P>
Evropa je bila nekoč vodilna na svetu v proizvodnji gojenih rib, a zadnja leta smo dovolili, da so nam stvari ušle izpred oči. Dopustili smo, da so naši neevropski tekmeci prevzeli nadvlado v tem sektorju in bili smo priča odtekanju delovnih mest naše avtohtone industrije v države zunaj EU.
<P>
Uvažamo več kot 60 % naših potreb po morski hrani, ko smo popolnoma sposobni to hrano proizvesti sami. Ribogojstvo je najhitreje rastoči prehrambeni sektor na svetu in v Evropi imamo popolno okolje za gojenje rib: imamo skoraj neomejeno obalo s popolnimi zalivi, fjordi in morskimi pogoji; smo vodilni v svetu na področju znanosti in tehnologije, ki sta potrebni za uspešen ribogojni sektor. In še vedno smo v nevarnosti, da bomo stradali v deželi obilja.
<P>
Zakaj je tako? Torej, kot smo slišali od drugih govornikov, je tako zato, ker je postalo ribogojstvo eden najbolj urejenih sektorjev v celotni živilski industriji v Evropi in zgrožen sem, da sem danes zjutraj slišal govornike, ki so pozivali k še več predpisom.
<P>
Ribogojci v EU se morajo spopadati z več kot 400 različnimi predpisi, da ne omenim dodatnih omejitev na področju načrtovanja in okolja v njihovih državah članicah, preden lahko iz vode izvlečejo le eno ribo, in to ne preprosto le s predpisi iz GD za pomorske zadeve in ribištvo, ampak tudi iz GD za okolje, GD za trgovino, DG CINCO ter množice drugih agencij. S tem, ko bomo zavezali roke našim ribogojcem z birokracijo, bomo preprosto dali konkurenčno prednost državam, kot so Kitajska, Japonska in Vietnam - poglejte si ogromne količine nizkokakovostnih vitkih somov, ki jih uvažamo iz delte reke Mekong, kakor je dejal gospod Cadec. Zato menim, da je poročilo gospoda Milane preboj; prekinimo to birokracijo in dovolimo evropskim ribogojcem, da ponovno postanejo vodilni na svetu na področju ribogojstva.
<SPEAKER ID="044" NAME="Jarosław Leszek Wałęsa" AFFILIATION="PPE">
(PL) Gospa predsednica, najprej bi se rad zahvalil kolegu poslancu, gospodu Milani, za poročilo o novi pobudi za strategijo za trajnostni razvoj evropskega ribogojstva. Kakor vsi vemo, je to zadnje od mnogih poročil, napisanih na to temo, katerih namen je ureditev tega sektorja v Evropi. Osnova za uspeh bo predstavitev Evropske komisije glede enotne rešitve, ki zajema ne le vse kategorije izdelkov in okoljskih vidikov sektorja, ampak tudi proračunske vrstice in tržna načela, vključno z EU označevanjem kakovosti.
<P>
Evropa ima resnično priložnost, da se pridruži svetovnim voditeljem na tem področju. Imamo pravi geografski in hidrološki potencial ter strokovno osebje, ki je najboljše na svetu. Vendar pa moramo, da bi to izkoristili, opraviti nekaj trdega dela in ustvariti enotno zakonodajo EU, ki bo zajemala ribogojni sektor. Sedaj je dober čas, da to storimo, ker poteka delo glede reforme skupne ribiške politike.
<P>
Nazadnje pa bi rad povedal, da je to zelo dobro poročilo in da nimam nikakršnih pridržkov glede njegove vsebine. V tem poročilu so obravnavane mnoge pomembne zadeve in predlagani ukrepi za reševanje problemov so v veliki večini zadev skladni s stališči tega sektorja na Poljskem.
<SPEAKER ID="045" NAME="Ilijana Malinova Jotova" AFFILIATION="S&amp;D">
(BG) Rada bi čestitala gospodu Milani za to odlično, strokovno in pravočasno poročilo. Mnogi, ki se preživljajo z ribolovom, so pričakovali ta dokument. Zmanjšalo bo praznjenje ribjih staležev v evropskih vodah, hkrati pa bo prav tako zagotovilo podporo trgu z ribiškimi proizvodi.
<P>
Evropsko komisijo pozivamo, naj pripravi osnutek predloga za uredbo o ribogojstvu, ker je v tem sektorju potrebna večja zakonodajna preglednost. Naš resen odnos do razvoja ribogojstva je treba izražati preko specifičnega financiranja obstoječega Evropskega sklada za ribištvo, kar bo zagotovilo njegov prednostni razvoj. To financiranje bo spodbudilo proizvodnjo ribogojstva v Evropski uniji, zlasti v državah, ki so bile v EU sprejete nedavno in nudijo potencial, a so njihove zmogljivosti še vedno nezadostno razvite in uporabljene.
<P>
Nazadnje in najpomembneje pa bo zmanjšalo birokracijo in poenostavilo upravne postopke za uporabo sredstev. To je tisto, kar si želijo ljudje v tem sektorju. Je pogoj za pozitivni razvoj ribogojnega sektorja.
<SPEAKER ID="046" NAME="Britta Reimers" AFFILIATION="ALDE">
(DE) Gospa predsednica, gospa komisarka, predsedujoči Svetu, gospe in gospodje, rada bi čestitala gospodu Milani, poročevalcu, za njegovo poročilo. V svetu, kjer staleži rib postajajo vedno manjši in se povpraševanje po ribah in ribjih proizvodih povečuje, postaja ribogojstvo vedno pomembnejše. V poročilu je izpostavljena pomembna vloga evropskega ribogojstva pri zadovoljevanju naših potreb in našega povpraševanja.
<P>
Rast v evropskem ribogojstvu se je izkazala za nezadostno. Pravni okvir Skupnosti je med drugim odgovoren za razvoj v Evropski uniji, ki se je skoraj ustavil od leta 2001, medtem ko smo bili drugod po svetu priča znatni rasti. Držav članic očitno ni bilo mogoče prepričati, da bi oblikovale nacionalni in skupnostni pravni okvir tako, da bi omogočil dinamični razvoj ribogojstva v EU. Birokratske ovire in precejšnje upravno breme so posledice tega pravnega okvira.
<P>
Zato pozivam Komisijo, naj čim prej sprejme direktive, ki se nanašajo na določena območja Nature 2000, tako, da bob omogočila trajnostno ribogojstvo tudi na teh območjih in tako pozitivno prispevala k njihovemu upravljanju.
<P>
Popolna prepoved na teh območjih je nesprejemljiva. Vedno imamo pritožbe glede prekomernih zahtev, vključenih v ocene vpliva za ustanovitev novih ribogojnic ali za razširitev obstoječih ribogojnicah. To ne bi smelo biti tako.
<P>
Dalje, vidimo lahko, da škoda, ki so jo na mnogih območjih povzročili požrešni kormorani, ogroža obstoj tradicionalnih ribnikov. Da bi zagotovili, da to ne velja tudi za ribogojstvo, ki ga je treba še razviti, je treba končno sprejeti Evropski načrt za upravljanje populacije kormoranov, h kateremu pozivamo že dolgo časa.
<P>
Moja zadnja točka je povezana z ribogojci v državah v razvoju. Te ribogojce je treba seznaniti s politiko o kakovosti in višjih proizvodnih standardih - zlasti glede varstva okolja, higiene in socialnih standardov - pri njihovi proizvodnji.
<SPEAKER ID="047" NAME="James Nicholson" AFFILIATION="ECR">
Gospa predsednica, pozdravljam priložnost, da imamo danes zjutraj to razpravo, ker ribogojstvo ni dovolj priznano glede na njegovo pomembnost. Mislim, da ima velike priložnosti za prihodnost.
<P>
Ena stvar, ki bi tudi rad, da je popolnoma jasna, je, da ne želim, da bi bilo prekomerno zakonsko urejeno. Mislim, da so mnogi danes to jasno povedali. Da, obstaja velika potreba po tem, da se zagotovi varstvo okolja, ker če ne bomo zavarovali okolja, ne bomo imeli na nobenem od teh območij ribogojstva. To je bistvo vsega.
<P>
Ne bi rad, da v zvezi z ribogojstvom storimo iste napake, kot smo jih storili s skupno ribiško politiko. Zapomnite si, da ta posebna politika ne dovoljuje kaj dosti več, in nisem prepričan, da to potrebujemo na ravni EU. Mislim, da bi lahko to bolje reševali s spodbujanjem na ravni držav članic.
<P>
To je eno najhitreje rastočih področij. To je področje, ki ga je treba spodbujati, ker so mnoga naša obalna območja pod velikim pritiskom, in to področje ima velik potencial za razvoj. Pomoč k temu razvoju bi bila izredno dobrodošla.
<SPEAKER ID="048" NAME="Lambert van Nistelrooij" AFFILIATION="PPE">
(NL) Gospa predsednica, ta teden v tem parlamentu in tudi na srečanju Evropskega sveta razpravljamo o strategiji EU 2020: močnejšem gospodarstvu, inovacijah in v prvi vrsti o delovnih mestih. Po mojem mnenju poročilo gospoda Milane popolnoma sodi v to. V Uniji skupaj potrošimo pet milijonov ton ribogojnih proizvodov, iz Unije pa pri tem prihaja le en milijon ton. To vsekakor nudi priložnosti.
<P>
Iz besed kolegov poslancev lahko razberem, namreč tistih s Škotske, da obstaja v zvezi s tem ogromno izkušenj. Mi dovolite, da prispevam z eno izkušnjo na Nizozemskem? Imamo projekt "Blue Port" v rečnem ustju Vzhodnega Šelda na območju delte Zeeland, kjer se ukvarjamo z zeelandskim morskim listom. To je odličen primer raziskav z velikimi naložbami in tehnološkega razvoja in sklada se z okoljskimi standardi in standardi javnega zdravja. To je zagotovo trajnostni krog: ribe proizvajajo gnoj, ki pa v zameno zagotavlja hrano za alge, navadnega osočnika in morske sivke. Te pa so hrana za školjke in morske strige in morske strige se uporabljajo kot hrana za morske liste. Tako dosežemo trajnostni zaprti krog in novo gospodarsko dejavnost. Če se izvaja ustrezno, je lahko to v gospodarskem smislu zelo pomembno za obalne regije.
<P>
Evropa ima zelo veliko znanja, a to temeljno znanje se ne širi dovolj hitro in zato zagovarjam intenzivno sodelovanje med novimi pobudami ter raziskavami in razvojem. Imamo programe za to. Pozornost bi pritegnil ne le k Evropskemu skladu za ribištvo (ESR), ampak tudi k regionalnim programom in decentraliziranemu sofinanciranju. Da ponovim, to ima mojo popolno podporo. V tem pogledu lahko nadoknadimo zamujeno. Rad bi podal še eno pripombo. Če bomo uvedli uredbo, bi morala ta poskrbeti le za načrt in ne bi smela ustvarjati nadaljnje birokracije.
<SPEAKER ID="049" NAME="Luis Manuel Capoulas Santos" AFFILIATION="S&amp;D">
(PT) Gospa predsednica, gospa komisarka, gospod Martín Fragueiro, gospe in gospodje, kakor vsi vemo, ima Evropa veliko pomanjkanje ribogojnih proizvodov, je predmet vse večje konkurence tretjih držav in ima ogromen nedotaknjen potencial za proizvodnjo. S tem poročilom, ki sem prepričan, da bo prejelo široko podporo vseh delov tega parlamenta, Evropski parlament Komisiji pošilja jasno sporočilo glede vprašanj, ki so ključna za ribogojstvo in morajo biti vredna posebnega poudarka v prihodnosti skupne ribiške politike.
<P>
Zato čestitam kolegu, gospodu Milani, za pomemben prispevek njegovega poročila k temu, da se vprašanje ribogojstva pravočasno postavi na evropsko politično agendo. Zato nezadržano podpiram njegovo poročilo in bi pozval Komisijo, naj ustrezno upošteva njegova glavna priporočila. Zlasti bi Komisijo pozval, naj upošteva potrebo, da se da prihodnji skupni ribiški politiki en in usklajen zakonodajni okvir; da se določi merila in zahteve, ki so jasne z okoljskega stališča; da se zmanjšajo birokratske ovire za dovoljevanje novih ribogojnic; da se okrepijo dejavnosti nadzora kot jamstvo, da se dosegajo okoljski standardi in standardi glede kakovosti proizvodov; in da se zagotovijo trajnostne finančne spodbude iz Evropskega sklada za ribištvo, ki bodo pokrile povečane naložbe, ki jih zahtevajo inovacije in visoka tehnologija, ki se uporablja v tem sektorju.
<SPEAKER ID="050" NAME="Maria do Céu Patrão Neves" AFFILIATION="PPE">
(PT) Pozdravljam temo tega pravočasnega poročila in toplo čestitam poročevalcu, ker je izvedel tako obsežno študijo. Ribogojstvo je treba sprejeti kot evropsko prednostno nalogo zaradi naslednjih razlogov.
<P>
Najprej, večina ribjih staležev je prekomerno izkoriščenih in ribogojstvo lahko igra pomembno vlogo pri premagovanju primanjkljajev rib na evropskem trgu.
<P>
Drugič, na globalni ravni je agroživilska industrija v zadnjih desetletjih zrasla za 7,6 %, medtem ko je v Evropi zrasla le za 0,5 %.
<P>
Tretjič, Evropska unija uvaža dve tretjini vsega, kar potroši, a njena ribogojna proizvodnja predstavlja le 2 % svetovne proizvodnje.
<P>
Četrtič, ribogojstvo predstavlja posel, vreden več kot 3,5 milijona EUR, in zaposluje več kot 65 000 ljudi.
<P>
Zato je pomembno, da ponovno sprožimo ribogojstvo v Evropi in popravimo napake iz preteklosti. Zaradi tega je nujno več vlagati v tehnološke raziskave in razvoj, v boljše načrtovanje rabe zemljišč na obalnih območjih in v rečnih strugah, vrste, ki imajo večji gospodarski pomen in višjo hranilno vrednost in v proizvodne sisteme z manjšim okoljskim vplivom, zlasti v morske sisteme.
<P>
Ko razpravljamo o reformi skupne ribiške politike, je pomembno ponovno premisliti o prihodnosti ribogojstva, povečati podporo zanjo in zavezati se k posebnemu usposabljanju strokovnjakov ter osveščati proizvajalce glede potrebe po politiki kakovosti in višjih proizvodnih standardov.
<SPEAKER ID="051" NAME="Rareş-Lucian Niculescu" AFFILIATION="PPE">
(RO) Tudi jaz bi se rad pridružil tistim, ki so čestitali poročevalcu, in vsem tistim, ki so se ukvarjali s tem poročilom, za kakovost njihovega dela.
<P>
Ribištvo vsekakor igra pomembno vlogo v evropskem gospodarstvu. Dejansko je vlaganje v tradicionalno ribištvo nujno za gospodarski razvoj podeželskih območij. Vendar pa bi rad izpostavil nekaj vprašanj, ki po mojem mnenju niso bila predstavljena v tem poročilu.
<P>
Naprej, v ribogojnem sektorju vidimo enak razvoj dogodkov, ki se pojavlja tudi v drugih sektorjih, glede razporejanja dohodkov po živilski preskrbovalni verigi. Cene, ki se nudijo proizvajalcem v tradicionalnem ribištvu, so neprimerno nižje kot cene, zaračunane v trgovinah, in to je ovira, ki preprečuje trajnostni razvoj evropskega ribogojstva, teme, o kateri razpravljamo danes. Mislim, da bo treba obravnavati to vprašanje in da se bo treba z njim ukvarjati v razpravah, ki jih bomo imeli o tej temi v prihodnosti.
<SPEAKER ID="052" NAME="Catherine Stihler" AFFILIATION="S&amp;D">
Gospa predsednica, ribogojstvo je sedaj v celoti priznan del ne le ribiškega sektorja, ampak tudi naše živilske industrije kot celote, in mislim, da je izredno pomembno, da bi morala biti okoljska trajnost naša parola.
<P>
Popolnoma se strinjam s tem, kar je povedala gospa Rodust o onesnaženju, in vesela sem, da sem priča dramatičnemu izboljšanju, ki je bilo doseženo, zlasti v škotskem ribogojnem sektorju.
<P>
Reči moram, da se ne strinjam s tem, kar je povedal gospod Stevenson o uredbi, ker mislim, da so bila del razloga, zakaj so bile narejene izboljšave in zakaj je bila ohranjena kakovost, nekatera pravila, ki smo jih dejansko uvedli.
<P>
Vendar pa mislim, da so za prihodnost ribogojne industrije, raziskave in razvoj popolnoma ključni, in rada bi prosila Komisijo, naj gre nekoliko dlje glede možnosti, ki so na voljo v novem okvirnem programu, in naj pogleda tehnološki razvoj, kjer lahko podpremo našo ribogojno industrijo, ker mora biti kakovost naša parola.
<P>
Še glede vprašanj tretjih držav, mislim, da je popolnoma nujno obvezno označevanje države porekla.
<SPEAKER ID="053" NAME="Werner Kuhn" AFFILIATION="PPE">
(DE) Gospa predsednica, gospa komisarka, za nas je zelo pomembno, da imamo v Parlamentu to razpravo o prihodnosti ribogojstva in seveda pri tem tudi, da vidimo Evropo kot velik potrošniški trg. S 500-milijonskim prebivalstvom potrošimo 10 milijonov ton rib in ribjih proizvodov in iz naših virov - iz ribištva ali iz ribogojstva - žal lahko sami proizvedemo le dva milijona ton. To pomeni, da uvažamo ogromne količine in potrebujemo jasne standarde.
<P>
Vendar pa moramo zagotoviti tudi, da bo ostala narava v ravnovesju. Mnogo govornikov je že omenilo dejstvo, da Natura 2000 in vsekakor tudi ohranjanje vrst igrata ključno vlogo v tem smislu. Vendar pa ohranjanje vrst seveda temelji na tem, kar v stanju biološkega ravnovesja predstavlja zadnji vir hrane za ribe v prehranski verigi. Kormoran je v tem kontekstu ključnega pomena.
<P>
Rada bi podala iskreno zahtevo, da skupaj razpravljamo o tem problemu v Parlamentu. Načrt za upravljanje populacije kormoranov je bistven. Imamo rezervo milijona ton rib, ki jih požrejo kormorani in sivi tjulnji, pa tudi navadni tjulnji. To so rezerve. Zaščititi moramo svoje ribogojstvo. Zelo zanimivo je bilo, ko so spregovorili predstavniki iz regij vseh 27 držav članic. Tudi vi ste bili tam, gospa Damanaki, a to je druga tema. Dogovoriti se moramo, kako se bomo spopadli s tem problemom.
<SPEAKER ID="054" NAME="Elisabeth Köstinger" AFFILIATION="PPE">
(DE) Gospa predsednica, gospe in gospodje, dejstvo, da Evropski parlament spodbuja trajnostni razvoj ribogojstva in usmerja pozornost v njegovo pomembnost, je treba močno pozdraviti. Da bi omogočili uspešen razvoj konkurenčnega ribogojstva, so potrebni pravi okvirni pogoji za podjetja v tem sektorju.
<P>
Najboljši predpogoji za proizvajalce ležijo v enotni in pregledni zakonodaji in za merila kakovosti proizvodov v dostopu do tehnologij in raziskav. Nedotaknjeno, finančno uspešno in sodobno ribogojstvo je zelo pomembno za razvoj mnogih obalnih območij, pa tudi na podeželju.
<P>
Gojenje vodnih organizmov ima v Evropi dolgo in pomembno tradicijo in je povezano z veliko količino delovnih mest in veliko količino strokovnega znanja. Ohranjanje in varovanje tega za prihodnost je tudi zame kot Avstrijko velika skrb na področju gojenja rib v ribnikih in ribogojstva. Gojenje rib v ribnikih in ribogojstvo sta že predmet visokih standardov in okoljskih zahtev v mnogih državah članicah. Pomembno je, da to kakovost podpremo in ustrezno nagradimo. Prosila bi vas, da to področje vključite v svojo strategijo izvajanja.
<SPEAKER ID="055" NAME="Mario Pirillo" AFFILIATION="S&amp;D">
(IT) Gospa predsednica, gospe in gospodje, moje ime je Pirillo, a se še vedno pogosto napačno izgovarja. V vsakem primeru hvala, gospa predsednica. Gospodu Milani čestitam za odlično in pregledno poročilo. Opravil je dobro delo in povezal različne potrebe vseh držav članic.
<P>
Ribogojstvo predstavlja pomemben sektor za Evropo, kar zadeva gospodarstvo, zaposlovanje, smotrno proizvodnjo, dobro prehrano in varstvo morskega okolja. Temeljne točke te pobude so uvedba strogih in preglednih meril glede kakovosti in sledljivosti proizvodov, kakovosti okolja, nadzora živil in tudi drugih dejavnikov.
<P>
Upam, da bo Evropska komisija kmalu predstavila predlog za uredbo in dala na razpolago nujna sredstva EU za razvoj ribogojnih objektov, hkrati pa bo racionalizirala birokratske postopke.
<SPEAKER ID="056" NAME="Karin Kadenbach" AFFILIATION="S&amp;D">
(DE) Gospa predsednica, glede na to, da prihajam iz Avstrije, na nas - kakor je bilo omenjeno že prej - tudi vplivata gojenje rib v ribnikih in ribogojstvo. Vendar pa bi danes rada spregovorila predvsem v svoji vlogi poročevalke v senci za biotsko raznovrstnost in kot članica Odbora za okolje, javno zdravje in varnost hrane.
<P>
Trajnostni razvoj tega ribogojstva potrebujemo zaradi dveh razlogov, ki sta bila danes že večkrat omenjena: najprej zato, ker želimo, da evropski državljani jedo zdravo in za to potrebujemo zdravo hrano iz zdravega okolja. Ta trajnostni razvoj ribogojstva lahko izpolnjuje zahteve obeh področij.
<P>
Nadalje bi rada pritegnila pozornost k področju raziskav in razvoja in prav tako bi rada, da se tu ustvari ustrezni finančni okvir, da bomo lahko v prihodnosti zagotovili to trajnost.
<SPEAKER ID="057" NAME="Andreas Mölzer" AFFILIATION="NI">
(DE) Gospa predsednica, ribje staleže je treba rešiti z ribogojstvom - če naj verjamemo v to. Če pretehtamo dejstvo, da je ribja hrana pogosto sestavljena iz prej ujetih rib in da ribja zalega pogosto izvira iz prostoživečih staležev, potem si ravno nasprotno ne moremo pomagati, da ne bi dobili vtisa, da bi se lahko zaradi tega še povečal pritisk na prostoživeče ribje staleže. Če dodamo še dejstvo, da bodo ostanki ribje hrane, odpadki in antibiotiki, ki se uporabljajo pri gojenju rib, močno onesnažili vode, postane jasno, da je lahko ribogojstvo resnično okoljsko prijazna možnost le, če imamo jasne standarde.
<P>
Morsko intenzivno ribogojstvo in gojenje rib ne smeta odgnati avtohtonih vrst, prav tako pa se ne sme zgoditi, da bi imeli tuji vlagatelji velike dobičke, prebivalci zadevne regije pa bi izgubili svoj vsakdanji kruh. Po svetu, kot vemo, obstaja dobrih 170 milijonov delovnih mest, povezanih z ribiško industrijo. Varovati bi se morali vzora Somalije. Zaradi prekomernega ulova so bili prebivalci na obsežnih območjih oropani vsakdanjega kruha in zaradi tega je prišlo do piratstva. To ne bi smel biti naš cilj.
<SPEAKER ID="058" NAME="Maria Damanaki">
članica Komisije. - Gospa predsednica, to je bila resnično plodna in uspešna razprava, kjer je spregovorilo mnogo držav članic. Naj torej nadaljujem v grškem jeziku, ker ne bi rada potrdila, da je to škotska razprava.
<P>
članica Komisije.(EL) Mislim, da se moramo resnično strinjati - in strinjam se z vsemi, ki so podprli to stališče -, da moramo storiti več za ribogojstvo. Več moramo storiti, ker moramo v času povečanega povpraševanja po ribah in hkrati povečanja uvoza in celotnih razmer v smislu prekomernega ulova v naših morjih zavzeti resno stališče glede ribogojstva.
<P>
Seveda govorimo o ribogojstvu, ki spoštuje trajnost in ustrezno ravnanje z živalmi. Tako sta moja misel in namen, ki se ujemata z mnenji mnogih govornikov, da ustanovimo sklad za ribogojstvo v okviru reforme SRP.
<P>
Vendar pa imam v mislih sklad, ki bo zagotovil splošni okvir. Strinjam se z vsemi, ki so dejali, da potrebujemo preprosto zakonodajo in ne težkih bremen s podrobnimi poročili, ki bodo še bolj upočasnila in ovirala razvoj ribogojstva. V mislih imam splošni enotni okvir. Slediti nameravam smeri iz poročila gospoda Milane, da bomo imeli, kjer je mogoče, vsaj v okviru moje pristojnosti poenoten okvir za ribogojstvo in ločeno postavko financiranja. To sta dve osnovni stvari, ki jih želim.
<P>
Vendar pa ne morem pokrivati pristojnosti drugih direktoratov, tako kot drugi direktorati niso zajeti v zakonodaji o drugih vrstah vprašanj. Posebna postavka financiranja bo v glavnem pomagala pri financiranju raziskav biotske raznovrstnosti in uvedbe novih vrst ter ohranjanja trajnosti, da bo ribogojstvo resnično združljivo z okoljem. V tej smeri so že bili narejeni številni koraki.
<P>
Nazadnje, kar zadeva vprašanja označevanja in ekološkega označevanja ter potrjevanja, poskušamo spoštovati, kar se že dogaja. Preprosto bomo določili določene specifikacije, na podlagi katerih bodo označbe in ekološke označbe, ki obstajajo v številnih državah, združljive z evropskim pravnim redom. Še ena bolj splošna pripomba, rada bi vam zatrdila, da bomo spoštovali, kar počnejo države članice in regije v tem sektorju. Nimamo se namena vmešavati v te zadeve.
<P>
Kar zadeva poziv k evropskemu načrtu za reševanje problema plenilskih ptic, zlasti kormoranov, razumem potrebo, da moramo biti glede tega vprašanja bolj usklajeni, a trenutno zelo težko podamo predlog. Povedati vam moram, da obstajajo med državami članicami velika nesoglasja glede tega, kako lahko rešimo to vprašanje, in še naprej se moramo ukvarjati s tem.
<SPEAKER ID="061" NAME="Guido Milana" LANGUAGE="IT">
Gospod predsednik, gospe in gospodje, hvala za razpravo in za vaše pozitivne pripombe glede tega dokumenta, ki je v zadnjih nekaj mesecih užival široko podporo.
<P>
Gospa komisarka, imate zgodovinsko priložnost. Leta 2001 je Parlament razpravljal o tej temi in je objavil sporočilo, a nadaljevanje ni sledilo. Vendar pa menim, da je danes pravi čas za to. Od leta 2001 se je svetovna proizvodnja na področju ribogojstva povečala za 6 %, medtem ko se je evropska proizvodnja povečala le za 0,8 %. Zagotovo imate s tako širokim soglasjem - in menim, da bo posledica tega večinsko glasovanje tega parlamenta v roku približno ene ure - resnično možnost, da dobro izkoristite naše delo. Še več, tudi Svet vas je spodbudil v tej smeri in popolnoma podprl stališče, ki ga zavzema Parlament.
<P>
Zato menim, da je treba to priložnost popolnoma izkoristiti na dva načina. To bi rad povedal gospodu Stevensonu, ki ga ni več tu: zmanjševanje števila zakonov in poenostavitev nikakor ne pomenita zmanjšanja ravni zagotovil za izvajalce in potrošnike. Pogosto lahko zmanjšanje števila zakonov pomeni ustvarjanje jasnejših zagotovil za potrošnike in proizvajalce. Zato si moramo prizadevati v tej smeri.
<P>
Le glede ene točke se tudi sam deloma ne strinjam. Mednim, da ste preveč ravnodušni glede zadev za izpodbijanje evropskega okvira, ki obkroža pooblastila generalnih direktoratov. Imejte pogum in to storite, gospa komisarka. Imejte pogum in to storite, ker poenostavitev v interesu držav članic in evropskih držav le pomaga okrepiti evropsko povezovanje. Če mi je jasno eno, je to poseben poudarek, ki ga danes Parlament namenja vam: da ne bi smeli biti vedno omejeni glede pristojnosti generalnih direktoratov. Obstajajo ljudje, ki dodeljujejo te pristojnosti, zato vas pozivam, da premislite tudi o njih. To ne pomeni odvzemanja dolžnosti ali funkcije organu, ki nadzoruje okolje. To ne pomeni odvzemanje funkcije organu, ki nadzira varstvo potrošnikov. To pomeni, da imamo Evropo, v kateri so te funkcije v celoti povezane. To je v osnovi edini cilj enotne uredbe: racionalizacija predpisov, da bi ti postali enostavnejši in bolj praktični za izvajalce.
<P>
Imam le še eno pripombo. Po današnjem govoru me mika, da bi šel na počitnice na Škotsko, in morda bom celo premislil o tem, a nič ne bi imel niti proti Grčiji, če bi lahko spremenil vaše mnenje glede zadnjih nekaj točk, ki nas ločujejo.
<SPEAKER ID="062" NAME="Predsednik">
Razprava se je zaključila.
<P>
Glasovanje bo potekalo danes ob 12.00.
<P>
Pisne izjave (člen 149 poslovnika)
<SPEAKER ID="063" NAME="Petru Constantin Luhan  " LANGUAGE="RO">
Močan ribogojni sektor bi lahko spodbujal razvoj obalnih regij, oddaljenih in podeželskih območij v državah članicah. Hkrati bi lahko pomagal pri razvoju lokalne proizvodnje, ki je sedaj na mnogo nižji ravni kot potrošnja, kar zahteva ogromne količine uvoza iz tretjih držav za zadostitev vedno večjega povpraševanja. Mislim, da moramo podpreti prizadevanja za raziskave in razvoj na tem področju in dodeliti ustrezna sredstva za projekte na področju ribogojstva, da bi še naprej razvijali osnovno znanje, ki je potrebno za spodbujanje trajnostnih in konkurenčnih praks.
<P>
Dalje, posebno pozornost je treba osredotočiti na izvedene naložbe, podjetjem v tem sektorju pa je treba dajati podporo. To nam bo omogočilo uspešno spodbujanje gospodarske dejavnosti in zaposlovanja, hkrati pa tudi ravnanje skladno z dobro okoljsko prakso.
