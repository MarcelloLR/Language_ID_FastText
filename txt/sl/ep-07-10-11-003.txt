<CHAPTER ID="003">
Sporazume med ES in Združenimi državami Amerike o zračnem prometu (razprava) 
<SPEAKER ID="007" NAME="Predsednica">
Naslednja točka je poročilo o predlogu sklepa Sveta in predstavnikov vlad držav članic Evropske unije, ki so se sestali v okviru Sveta, o sklenitvi Sporazuma o zračnem prometu med Evropsko skupnostjo in njenimi državami članicami na eni strani in Združenimi državami Amerike na drugi [8044/3/07 - - C6-0210/2007 -, ki ga je v imenu odbora za promet in turizem pripravil gospod El Khadraoui.
<SPEAKER ID="008" NAME="Jacques Barrot" LANGUAGE="FR">
Gospa predsednica, gospe in gospodje, gospod El Khadraoui, Parlament je imel veliko politično vlogo pri tem, da je bil 30. aprila v Washingtonu podpisan prvi sporazum med EU in Združenimi državami o zračnem prometu.
<P>
Parlament je s podporo sporazumu 14. marca, torej še pred razglasitvijo v odboru za promet in turizem, odločilno prispeval k posodobitvi ureditve čezatlantskega letalstva in novim možnostim evropskih prebivalcev. Sporazum bo začel veljati marca naslednje leto, evropska in ameriška podjetja pa se pripravljajo na nove čezatlantske povezave. Skupni odbor, ki bo upravljal sporazum, se je junija že srečal. Ponovno naj bi se srečal novembra, da bi zagotovil nemoteno uporabo in se začel dejavno ukvarjati s pomembnimi vprašanji, kot je konkurenca ali varnost.
<P>
Danes je v formalni razpravi o sporazumu izpostavljenih več ključnih vprašanj, s katerimi se strinjam. Poudarjena je pomembnost sporazuma na drugi stopnji, da se doseže napredek glede dostopa na trg Združenih držav, zlasti za izvajanje evropskih naložb v Združenih državah. Poudarjena je pomembnost usklajevanja naših predpisov, zlasti glede varnosti, da se vzpostavi "enkratni varnostni pregled". Poudarjena je pomembnost okoljskega vidika, zlasti trgovanja z emisijami CO2. Na koncu je poudarjena tudi pomembnost obveščanja in posvetovanja s Parlamentom.
<P>
Strinjam se tudi z vašimi političnimi prednostnimi nalogami. Veseli me, da sta naši instituciji sklenili sporazum o politično zelo občutljivih vprašanjih v Evropi in Združenih državah.
<P>
Prav tako me zelo veseli, da je Parlament glas Evrope v Združenih državah prek stalnega dialoga s kongresom in vlado Združenih držav. Pri težavnih vprašanjih moramo nepopustljivo sodelovati z Washingtonom. Skupščina Mednarodne organizacije civilnega letalstva septembra v Montrealu nas je razočarala. Kot veste, so morale EU in njene evropske sosede, tj. 42 držav, izraziti pridržke glede resolucije o trgovanju z emisijami CO2, saj zagovarjamo drugačna stališča kot Združene države in preostali svet.
<P>
Predstavniški dom je sprejel tudi amandma o omejitvi možnosti, da podjetja Združenih držav pridejo pod tuj nadzor. Čeprav o amandmaju senat še ni glasoval, to negativno vpliva na pogajanja za sklenitev sporazuma na drugi stopnji, ki naj bi se začela spomladi. Evropski parlament je kongres in vlado Združenih držav o tem obvestil, prav tako kot sem ju jaz, mi pa si moramo še naprej prizadevati, da bi preprečili kakršne koli poteze, ki so v nasprotju s standardizacijo letalskega sektorja.
<P>
Če pa se zaradi takšnih dogodkov pokažejo težave, ki jih moramo odpraviti, ne smemo pozabiti na najpomembnejši del. Zdaj imamo trdno podlago za delo med Evropo in Združenimi državami, ki omogoča enako obravnavo obeh. To pa ni veljalo pred šestimi meseci. Zato moramo graditi na tem dosežku, ki je rezultat štiriletnega dela.
<P>
Gospa predsednica, gospe in gospodje, gospod El Khadraoui, nedvomno želim povedati, da sem pripravljen izpolniti politične cilje Parlamenta in Sveta ter da me zelo veseli, da je glede tega vprašanja Evropa enotna in da so Evropejci združeni.
<SPEAKER ID="009" NAME="Saïd El Khadraoui" LANGUAGE="NL">
Gospa predsednica, gospod podpredsednik Komisije, gospe in gospodje, ko bomo danes popoldan končno dali zeleno luč za sporazum o zračnem prometu med EU in Združenimi državami, ne bo le konec večletnega, zelo zahtevnega postopka, ampak bo tudi začetek novega poglavja v zgodovini zračnega prometa, katerega posledice bodo lahko zelo pomembne, čeprav ne povsem predvidljive.
<P>
Hkrati vemo, da je to le vmesna stopnja in da nas čaka še veliko dela do vzpostavitve bolj ali manj povezanega čezatlantskega letalskega trga, za katerega si prizadevamo. Nekateri poslanci menijo, da smo na prvi stopnji preveč popustili Američanom. Menijo, da bo želja po pogajanjih izginila, zlasti ker letalski prevozniki iz Združenih držav že imajo dejansko samostojno kabotažo in lahko opravljajo zračni prevoz iz ene države članice v drugo, česar mi v Združenih državah ne moremo.
<P>
Obe strani dobita tako imenovano peto svoboščino v zračnem prometu, ki ameriškim letalskim prevoznikom omogoča zračne prevoze v Afriko ali Azijo prek Evrope. Možna je tudi obratna pot, vendar zaradi geografskega položaja Združenih držav ni tako pomembna. Poleg tega bodo marca naslednje leto odpravljene omejitve, ki še vedno veljajo za dostop do nekaterih letališč: pomislite le na Heathrow, ki ga lahko zdaj uporabljata le dva ameriška letalska prevoznika.
<P>
Zato glede nekaterih vprašanj ni pravega ravnovesja, vendar je, gospod komisar, sporazum nedvomno korak naprej in izboljšanje sedanjega stanja. Prvič, s sporazumom je odpravljena pravna negotovost, ki je nastala leta 2002 zaradi sodb Sodišča Evropskih skupnosti, ki je razglasilo, da sedanji dvostranski sporazum o odprtem nebu vsebuje protipravne elemente, ki jih je treba spremeniti. Drugič, razliko bodo občutili potrošniki. Medtem ko so lahko do zdaj zračni prevoz iz držav članic v Združene države opravljali le nacionalni prevozniki in ameriški letalski prevozniki, bodo lahko v prihodnosti vsi evropski prevozniki opravljali zračne prevoze iz poljubne točke v Evropi v poljubno točko v Združenih državah, pri čemer bodo lahko leteli tudi naprej, na primer v Mehiko ali južno Ameriko. To bo nedvomno pomenilo večjo izbiro za potrošnika, verjetno pa tudi nižje cene.
<P>
Tretjič, z ustanovitvijo skupnega odbora, ki ste ga omenili tudi vi, gospod komisar, in ki bo vključeval predstavnike obeh strani, bomo vzpostavili institucijo, ki bo razpravljala o vprašanjih, povezanih s sporazumom, ter vprašanjih o socialnih, okoljskih, varnostnih predpisih in drugem. Zato je to instrument, ki bi lahko okrepil zaupanje in razumevanje na obeh straneh. To je zelo pomembno, ker je poleg odprtja čezatlantskega trga bistveno, da se tudi predpisi postopno uskladijo in prilagodijo na visoki ravni.
<P>
Ko bodo odnosi med organi boljši in bodo prednosti tesnega sodelovanja bolj jasne, bodo morda tudi Američani pripravljeni bolj popustiti glede dostopa do notranjega trga Združenih držav. Navsezadnje je še vedno veliko nerešenih vprašanj, ki pa ste jih že obravnavali. Pri tem mislim na kabotažo, pravico do ustanavljanja za evropske letalske prevoznike, pravila o nadzoru in lastništvu ter vse druge omejitve, ki še vedno veljajo.
<P>
Glede na to, da se bodo pogajanja o drugi stopnji začela zelo kmalu, in sicer naslednje poletje, mora Komisija razmisliti zdaj o dobri pogajalski strategiji. Kaj želimo dejansko doseči? Katere so naše prednostne naloge? Kako lahko Američane prepričamo k novim korakom? Kje je še možno popuščanje, ki nam ne bi škodilo? Gospod komisar, ni mi treba reči, da so okoliščine zelo zapletene. Naslednje leto bodo predsedniške volitve. V Združenih državah vlada splošno nezaupanje o tem, da bi tretjim strankam omogočili nadzor nad strateškimi panogami, kot je letalstvo, pri čemer je to nezaupanje značilno tudi za kongres. Poleg tega se tudi ameriški sindikati bojijo, da bi zaradi tujega poseganja izgubili nadzor nad tem sektorjem, predvsem ker menijo, da bi lahko bili uspešni, in ker domnevajo, da so evropski letalski prevozniki bolje organizirani in bi lahko brez težav prevzeli dele tega trga. Seveda nas čakajo tudi evropske volitve.
<P>
Pred nami pa so tudi sedanje težave. Omenili ste poskus našega sogovornika v Združenih državah kongresnika Oberstarja, da bi se več elementov sporazuma razlagalo drugače. Kljub temu bom kot poročevalec in bomo kot parlament dali sporazumu danes popoldan zeleno luč. Iskreno bomo glasovali za. Seveda bomo priprave spremljali zelo pozorno. Upam, da bomo znatno vključeni, tako kot smo bili. Na to računamo.
<SPEAKER ID="010" NAME="Reinhard Rack">
v imenu skupine PPE-DE. - (DE) Gospa predsednica, ta parlament in predvsem moja skupina PPE-DE bomo danes z veliko večino glasovali za ta sporazum, ker smo na koncu dosegli dober vmesni rezultat.
<P>
Vendar je to le vmesni rezultat, saj sta gospod podpredsednik Barrot in naš poročevalec gospod El Khadraoui povedala, da moramo še vedno rešiti pomembna vprašanja glede sporazuma o odprtem nebu: vprašanja, kot so kabotaža, pravica do ustanavljanja, lastništvo, državna pomoč in druga.
<P>
Čeprav nam je uspelo doseči precej dober vmesni rezultat, sporazum kaže več pomanjkljivosti v našem sistemu. Tudi te so že bile omenjene. V prihodnosti moramo zagotoviti, da bo lahko Parlament bolj vplival na vsebino tega sporazuma, tako kot lahko stori kongres Združenih držav, v zvezi s katerim bi lahko trdili, da si je v zadnjih stoletjih prisvojil različne pravice. Tokrat nam je uspelo nekoliko napredovati tako, da smo prelisičili sistem, in sicer smo se vključili, preden je stališče izrazil Svet, vendar dolgoročno potrebujemo boljša pravila za določanje vsebine.
<P>
V tem odločilnem trenutku ponovno opozarjam na pomembno vprašanje glede zračnega prometa, zlasti za Evropo in Združene države. Varnostne določbe in varnostni pregledi so pomembni, da so potniki pomirjeni, ko uporabljajo ta pomemben način prevoza. Vendar varnostnih ukrepov ne smemo razumeti napačno in si misliti, da je to sprenevedanje, ki potnikom povzroča le neprijetnosti in dejansko ne poveča njihove varnosti. Zato še enkrat opozarjam, da je treba pravila o vnosu tekočin na letalo spremeniti.
<SPEAKER ID="011" NAME="Brian Simpson">
v imenu skupine PSE. - Gospa predsednica, najprej se opravičujem vam, gospodu podpredsedniku Komisije in poslancem, saj bom moral po svojem govoru zapustiti sejno dvorano, ker imam intervju. To ni v moji navadi in opravičujem se, ker ne bom ostal do konca razprave.
<P>
Zahvaljujem se kolegu gospodu El Khadraouiju za njegovo poročilo ter ga opozarjam, da bo morda presegel moj rekord in postal poročevalec z najdaljšo delovno dobo v zgodovini Parlamenta, če bo nadaljeval s to dokumentacijo. Bodimo pošteni. Zveza, ki sta jo sklenili Evropska unija in Združene države v obliki začetnega sporazuma o zračnem prometu za civilno letalstvo, je zveza iz koristi, pri čemer je EU nestrpen ženin, Združene države pa zelo nevoljna nevesta. Zdaj, ko želimo izvajati to zvezo, ugotavljamo, da se Združenim državam zdi, da EU kot njen ženin ni preveč privlačen, in ker je že izkoristila njegove najboljše strani na njun poročni dan, se zdaj neveste ne sme vznemirjati glede izvajanja zakonske zveze, saj predstavnik Oberstar nadzoruje par s puško v roki.
<P>
Med EU in Združenimi državami na področju letalske politike obstajajo velike razlike, zato ne bi bil presenečen, če bi se v naslednjih tednih in mesecih pogajanja o drugi stopnji sporazuma prekinila, ker Združene države pri ključnih vprašanjih ne bi spremenile svojega stališča. Bojim se, da si EU kot ženin tako zelo želi izvajati to zvezo iz koristoljubja, da se bo ponovno podredil nevoljni nevesti. Kaj pa sistem za trgovanje z emisijami in varnost, v zvezi s katerimi se stališča EU in Združenih držav popolnoma razlikujejo? Kaj pa tuje lastništvo letalskih prevoznikov Združenih držav ali načelo o peti svoboščini? Kaj pa seznami potnikov in zaščita iz poglavja 11? Vsa ta vprašanja nas ločujejo in čeprav priznam, da obstaja volja za pogajanja, se nam vedno zdi, da to počnemo v skladu s pogoji, ki nam jih postavljajo Američani.
<P>
Vsem želim dobro pri njihovih prizadevanjih, skupina PSE pa bo glasovala za. Vendar resnično upam, da bodo pogajanja uspešna ter da bo na koncu pogajanj sprejet bolj uravnotežen, vzajemen in pravičen sporazum. Vendar zaradi odnosa Združenih držav dvomim, da bo do tega prišlo, in se sprašujem, ali se bo pot, po kateri zdaj hodimo, končala z razvezo te zveze iz koristoljubja v stilu Las Vegasa.
<SPEAKER ID="012" NAME="Sarah Ludford">
v imenu skupine ALDE. - Gospa predsednica, nadomeščam kolegico, gospo in 't Veld.
<P>
Občudujem znanje drugih ljudi v zvezi s tehničnimi podrobnostmi iz tega sporazuma. Kot poslanka in obenem predstavnica Londona, ki vključuje največje letališče Heathrow, sem seveda zadovoljna, ker bo ta sporazum potnikom zagotovil več koristi zaradi konkurence, zato je dobro, da smo ga sklenili.
<P>
Želela bi obravnavati varnostne vidike sporazuma, saj glede na poročilo razumem, da to ureja predvsem skupni odbor. Strinjam se s tem, da poročilo pozdravlja sodelovanje med organi EU in Združenih držav, ki so odgovorni za varnost letalstva. Vendar bi morali, kot določa poročilo, varnostni ukrepi temeljiti na ustrezni oceni tveganja ter ne bi smeli biti pretirani in neusklajeni, pri izmenjavi osebnih podatkov o potnikih med EU in Združenimi državami pa bi bilo treba spoštovati zasebnost evropskih državljanov in državljanov Združenih držav.
<P>
Poslanci se morajo zavedati, da je sporazum o evidenci imen letalskih potnikov precej sporen. Evropski parlament je odločno izrazil mnenje, da ni imel tako pomembne vloge pri sporazumu, kot bi jo želel. Evropski nadzorniki za varstvo podatkov gotovo menijo, da so zaščitni ukrepi v skladu z novim sporazumom znatno poenostavljeni v primerjavi s prejšnjimi sporazumi ter da novi sporazum pušča odprta številna resna vprašanja in pomanjkljivosti.
<P>
Medtem ko se je komisar Barrot strinjal s pomembno vlogo Parlamenta pri posodabljanju regulativnega okvira za druge vidike letalstva, mislim, da moramo izraziti razočaranje zaradi neuspeha v zvezi z vložkom glede zasebnosti in krepitve zaščitnih ukrepov v zvezi z osebnimi podatki, ki smo ga želeli imeti. Podatki iz sporazuma o evidenci imen letalskih potnikov se bodo hranili petnajst let, kar je po mojem mnenju preveč in česar v skladu s tem poročilom nočemo. Združene države bodo lahko imele dostop do občutljivih podatkov, ki jih bodo lahko uporabljale tudi v primeru prekrškov, kar ne predstavlja boja proti terorizmu.
<P>
Čeprav ta sporazum na splošno podpiram, moram povedati, da prizadevanja iz tega poročila v zvezi s tem, da je treba varnostne ukrepe primerno oceniti glede njihovega prispevka k boju proti tveganjem, da ne bi smela biti pretirana in bi morala zaščititi zasebnost, na področju izmenjave podatkov o imenih letalskih potnikov niso zajamčena.
<SPEAKER ID="013" NAME="Eva Lichtenberger">
v imenu skupine Verts/ALE. - (DE) Gospa predsednica, gospod komisar, tokrat se niste prvič ukvarjali s pogajalskim partnerjem, ki je, milo rečeno, zelo zahteven, saj na podlagi izkušenj od samega začetka domneva, da bo Evropa vedno in v vsakem primeru popustila. Ob branju tega dokumenta postane jasno, da je bolj koristen za Združene države. Ali je v njem kaj koristnega tudi za Evropsko unijo, se bo še pokazalo, saj je skupni odbor šele možnost in ne uspeh, zlasti ker Združene države že dvomijo v rezultate. Še vedno ni ravnovesja in naše zahteve se skoraj ne upoštevajo. Primerjava prejšnjega govornika o precej nenavadni zvezi iz koristoljubja je zelo primerna.
<P>
Vprašanja varnosti letalstva, varstva okolja in lastninskih pravic so še odprta. Glede vprašanja varnosti še vedno nismo dosegli želenih ciljev. Zlasti glede varstva podatkov, varstva evropskih državljanov pred pretiranimi ukrepi, še vedno nismo dosegli rezultatov, ki jih potrebujemo in moramo doseči. Poleg tega je letalstvo še vedno bistveno prispevalo k našemu neuspehu glede izpolnjevanja kjotskega cilja.
<P>
Če bodo stopnje rasti ostale enake, bo Evropa imela velike težave, razen če bo sklenjen dogovor z Združenimi državami, kar pa se mi v tem trenutku zdi neizvedljivo. Čeprav je mogoče opaziti le začetne korake, mora biti Evropa pri teh pogajanjih precej bolj samozavestna in enotna, saj imamo zaradi dosedanjih dosežkov možnosti.
<P>
Vendar nam to še ni prineslo koristi, pri čemer sem prepričana, da bosta Evropski parlament ter odbor za promet in turizem zelo natančno spremljala rezultate, ki jih bo dosegel ta skupni pogajalski odbor.
<SPEAKER ID="014" NAME="Georgios Toussas" LANGUAGE="EL">
Gospa predsednica, gospe in gospodje, vzpostavitev odprtega zračnega prostora med Evropsko unijo in Združenimi državami Amerike je eden od glavnih elementov zunanje politike EU o zračnem prometu. Ta politika v celoti služi interesom kapitala. Na njeni podlagi naj bi s pritiskom in grožnjami nastale dve ali tri monopolistične letalske skupine v EU. Pod nadzorom bodo imele tudi najpomembnejši mednarodni zračni promet, druge letalske družbe, tiste, ki bodo ostale, pa bodo postale regionalne in bodo opravljale dejavnosti, omejene na območje držav članic. Močan pritisk in grožnje osebju v družbah Alitalia, Olympic Airlines in drugih letalskih družbah v državah članicah so zdaj običajne. Spori so bili jasno vidni pri pogajanjih z Združenimi državami. O doseženem sporazumu in znakih nesoglasja lahko sklepamo na podlagi državnih pomoči za Airbus in Boeing, preprečevanja kabotaže na notranjih letih v Združenih državah in ameriški zavrnitvi, da bi lahko evropski letalski prevozniki bili udeleženi v letalskih družbah Združenih držav ali bi jih celo odkupili.
<P>
Sporazum kaže raven kompromisa med EU in Združenimi državami. Ta niti približno ne izpolnjuje potreb ljudi, ampak bo z odkupi in združitvami letalskih družb prispeval k še večji koncentraciji. Na vseh teh področjih še vedno ostajajo resne težave glede varstva osebnih podatkov in okolja.
<P>
Zato bomo glasovali proti predlogu sporazuma o zračnem prometu med Združenimi državami in Evropsko unijo.
<SPEAKER ID="015" NAME="Luca Romagnoli">
v imenu skupine ITS. - (IT) Gospa predsednica, gospe in gospodje, vzajemnost je pomembna vrednota v medsebojnih odnosih, še bolj pa v odnosih med državami, med drugim tudi gospodarskih. V poročilo, ki ga je pripravil gospod El Khadraoui, sem dejansko poskušal vključiti nekaj predlogov sprememb, da bi kolegom iz Komisije poskušal sporočiti to in podobna vprašanja, kar pa mi ni uspelo.
<P>
V dobi, v kateri je bistvena komunikacija in v kateri komunikacija po zraku zagotavlja nekdaj nepredvidene možnosti za potovanja, so sporazumi o zračnem prometu med narodi nedvomno nujni in zaželeni. Vendar ni jasno, zakaj v tem poročilu, tako kot v vseh drugih aktih, ki jih sprejme Evropska unija, ne moremo zahtevati vzajemnosti, kar pomeni tudi enake pogoje konkurence. Zlasti poslanci bi morali razmišljati kot državljani, glede na to, da je ta institucija edina v EU, ki dejansko ima neposreden mandat ljudstva.
<P>
Če je hotel Parlament pokazati, da lahko samostojno usmerja politike drugih institucij, bi zato moral v svojih aktih in sicer omejenih skupnih odločitvah pokazati, da ga neevropski interesi ne morejo preprosto omajati. To velja za poročilo gospoda El Khadraouija, ki je z več vidikov odlično, zato se mu ob tej priložnosti zahvaljujem za njegovo delo. Vendar poročilo, kar se dogaja pogosto, ne določa jasno, da so za svobodno konkurenco nujno potrebni enaki pogoji za kabotažo ter da je treba upoštevati socialne in okoljske standarde. Vzajemnost ne velja niti glede varnosti ali pravic potnikov.
<P>
Poleg tega poročilo priznava, da ima letalski sektor veliko negativnih vplivov, ki prispevajo k podnebnim spremembam. Zato ne morem razumeti, zakaj kolegi niso podprli predloga spremembe, ki sem ga vložil in ki obravnava škodljiv vpliv sestavin v kondenzacijskih sledeh zrakoplovov in verjetnost, da se bo ta vpliv zaradi rasti letalskega sektorja povečal, zato sem pozval, naj se letalstvo vključi v evropski sistem trgovanja z emisijami.
<P>
V zvezi z uporabo mednarodne socialne zakonodaje pa se mi zdi, da se stališča evropskih prevoznikov in prevoznikov v Združenih državah razlikujejo, zato tudi v tem primeru ni dvostranskih pravic. Menim, da vse to zadostuje za glasovanje proti poročilu.
<SPEAKER ID="016" NAME="Georg Jarzembowski" AFFILIATION="PPE-DE">
(DE) Gospa predsednica, gospod podpredsednik Komisije, gospe in gospodje, zavračam stališča iz izjav gospe Lichtenberger in gospoda Romagnolija. Nedvomno ne obstaja popolna vzajemnost pravic, vendar je ta sporazum v primerjavi s preteklostjo uravnotežen, zato bomo glasovali zanj. Če menite, da sporazum ni uravnotežen, potem vsekakor glasujte proti, čeprav se strinjamo s poročevalcem, da je to uravnotežen prvi korak in da mu mora slediti drugi. Nedvomno se strinjam z zahtevo poročevalca, kot je rekel kolega gospod Rack, da moramo na drugo stopnjo napredovati hitro.
<P>
Izkoristiti moramo le sedanji dogovor. Zato pozivam evropske letalske prevoznike, naj izkoristijo nove priložnosti, ki jih ponuja ta sporazum glede lastninskih pravic in pravic nadzora, naj vzpostavijo postopek izdajanja licenc, se vključijo v politiko trženja blagovnih znamk in delno sodelujejo v programu vlade Združenih držav. Ne smejo čakati na drugo stopnjo, ampak morajo zdaj izkoristiti prvo stopnjo, da bomo lahko na drugi stopnji pogajanj izkoristili začetne izkušnje in določili področja, na katerih evropske družbe še vedno nimajo dovolj pravic na trgu Združenih držav.
<P>
Poleg tega moramo administracijo in našo komisijo pozvati, naj izkoristita priložnosti, ki jih ponuja ta sporazum, in na primer dosežeta trajnejši dogovor o enkratnem varnostnem pregledu. To lahko dosežemo s skupnim odborom in sodelovanjem z administracijo, državljanom pa lahko pokažemo, da je ta sporazum zanje ugoden, zlasti če jim na letališčih ni treba opraviti drugega varnostnega pregleda.
<P>
S kolegi se Komisiji zahvaljujem za tokratno uspešno sodelovanje, vendar se moramo zanj zavzemati tudi na drugi stopnji tega procesa. Američane opozarjam, naj sprejmejo predlog gospoda Oberstarja, saj se bomo odzvali ostro, če bodo hoteli z vsemi svojimi enostranskimi spremembami spodkopati ta sporazum. Zato moramo Američanom sporočiti, da bomo z veseljem nadaljevali pogovore med kongresom in Evropskim parlamentom, Američani pa ne smejo tega sporazuma spodkopati s svojo pristransko razlago.
<SPEAKER ID="017" NAME="Ulrich Stockmann" AFFILIATION="PSE">
(DE) Gospa predsednica, gospod komisar, najprej se zahvaljujem poročevalcu za jasen prikaz razmer in stališča, ki ga je zavzel.
<P>
Naj najprej omenim pozitivne strani, ki jih je navedel tudi prejšnji govornik. Na podlagi sporazuma o odprtem nebu med Združenimi državami in Evropo lahko zdaj končno vzpostavimo letalske proge iz Evropske unije prek Združenih držav v tretje države, kot sta Mehika in južna Amerika. Poleg tega omogoča, da vsak prevoznik iz Evropske unije opravlja prevoz iz katere koli točke v EU v katero koli točko v Združenih državah brez omejitev zmogljivosti ali cen, zato se strinjam s prejšnjim govornikom: te priložnosti je treba izkoristiti.
<P>
S tem sporazumom je bil dosežen tudi napredek na področju naložb v letalske družbe v Združenih državah. Sporazum o odprtem nebu je torej prvi pomemben korak do vzpostavitve odprtega zračnega prostora brez omejitev na obeh straneh. Zato lahko prispeva k uporabnim novim letalskim progam in veliko novim delovnim mestom.
<P>
Vendar je treba, kot je bilo že omenjeno, jasno povedati, da je to le prvi korak in ga ni možno šteti za končni sporazum. Pričakujemo, da se bo Komisija z Združenimi državami dogovorila na drugi stopnji o nerešenih vprašanjih, ko so kabotaža, pravica do ustanavljanja, lastništvo in državna pomoč. Možnost spora je zelo jasno omenil gospod komisar, kljub temu upam, da bomo z delom v čezatlantskem odboru napredovali ter na koncu imeli vzajemne pravice, ki jih bo možno izvajati, in sporazum o odprtem nebu, ki bo vreden svojega imena.
<P>
Hkrati bi si moral odbor prizadevati za vključitev letov iz Združenih držav v trgovanje z emisijami, saj se zavedamo, da na srečanju Mednarodne organizacije za civilno letalstvo nismo dosegli veliko, kot ste omenili. Nedvomno bi moral pozornost nameniti tudi naši zahtevi glede enkratnega varnostnega pregleda.
<SPEAKER ID="018" NAME="Predsednica">
Gospe in gospodje, pozdravljam novega poslanca Evropskega parlamenta gospoda Georgiouja in mu dajem besedo.
<SPEAKER ID="019" NAME="Georgios Georgiou" AFFILIATION="IND/DEM">
- (EL) Gospa predsednica, zadnja leta sem opazoval, kako so Evropejci obupano poskušali podpisati sporazum o zračnem prometu z Združenimi državami. Kljub veliki pripravljenosti na naši strani sem opazil tudi nenaklonjenost Američanov. Če želijo doseči pomemben sporazum, moramo Evropejce opozoriti, da morajo biti pripravljeni izročiti bianko ček. Gospa predsednica, vendar ti sporazumi ne zadevajo le naprav, interesov in družb. Ti sporazumi zadevajo ljudi, ki potujejo iz Evrope v Združene države. Nekateri od njih so Grki, ki jih obravnavajo drugače od ostalih Evropejcev. Veliko lahko povedo o težavah pri pridobitvi ameriškega vizuma in o tem, kaj se jim dogaja ob prihodu, poleg tega jih pregledajo in preiščejo, kot da bi lahko bili teroristi. Nedvomno razumete, da je to naporno, vsaj za Grke, ki so v vsakem primeru del Evrope.
<P>
Gospa predsednica, če sporazumi med vladami ali parlamenti ne bodo blizu ljudem in prebivalcem Evrope, bodo zelo kratki in popolnoma neuspešni. Veselilo bi me, da bi bilo to vključeno v navodila za naslednji poskus pogajanj. Sporazumi morajo temeljiti na enakosti, pravičnosti in vzajemnosti.
<SPEAKER ID="020" NAME="Jim Higgins" AFFILIATION="PPE-DE">
Gospa predsednica, najprej pozdravljam načelo sporazuma. Sporazum med Združenimi državami in Evropsko unijo bo, ko bodo pogajanja končana, velik zgodovinski dosežek. Za letalske prevoznike EU ta sporazum pomeni več čezatlantskih letov v Združene države. Koristen je tudi za letalske potnike zaradi večjega števila letalskih družb, večje konkurence in nižjih letalskih prevoznin. V Evropi smo že doživeli pozitiven učinek, ki jih imajo nizkocenovni letalski prevozniki na letalski sektor v smislu velikega povečanja števila potnikov.
<P>
Pogajalcem EU izražam spoštovanje za uspešno opravljena težka pogajanja. Ta še niso končana in zahtevajo veliko potrpežljivosti in diplomacije, vendar ko se bo to sčasoma zgodilo, upamo, da se bo izkazalo, da je bilo na skupen rezultat vredno čakati. Resnično upam, da je velike težave v zvezi s sporazumom mogoče rešiti.
<P>
Z vsemi prejšnjimi govorniki se strinjam glede težav. Prizadevati si moramo za zagotovitev enakovrednega sporazuma in za to, da bomo na koncu mahali z evropsko zastavo in vztrajali, da si vsi prizadevamo za iste stvari. Menim, da so omejitve organov Združenih držav v zvezi z zahtevo po osebnih podatkih iz varnostnih razlogov popolnoma nerazumne. Dejansko moramo zagotoviti, da to potnikov iz EU ne bo odvračalo od potovanja v Združene države; če te težave ne bomo odpravili, bo glavni razlog za takšno odvračanje.
<P>
Zdaj bom omenil zelo omejeno in lokalno zadevo. Imam še eno težavo, in sicer v zvezi s prvim mednarodnim letališčem za čezatlantske polete na Irskem, imenovanem Shannon. To letališče je dolgo časa pomenilo dostop v Evropo, vendar bo s tem sporazumom ta obvezen postanek odpravljen. To bo zelo ogrozilo obstoj letališča Shannon in imelo velike posledice za srednjezahodno regijo, ki je zelo prikrajšana. Vendar to ni vprašanje za Evropo, temveč za irsko vlado. Vendar je treba ponovno povedati, da EU in potniki nujno potrebujejo sporazum, vendar ne za vsako ceno.
<SPEAKER ID="021" NAME="Jacques Barrot">
podpredsednik Komisije. - (FR) Gospa predsednica, zahvaljujem se vsem sodelujočim poslancem. Najprej naj odgovorim vašemu poročevalcu gospodu El Khadraouiju, in sicer da lahko kljub vsemu ugotovimo, da smo na prvi stopnji dosegli uravnotežen sporazum. K pogajanjem na drugi stopnji so se zavezale tudi Združene države. Določena je tudi obveznost, da se pogajanja začnejo v 60 dneh od začasne uporabe. Evropska stran je odobrila povračilne ukrepe. Nekatere dogovore, pri katerih smo popustili, je možno preklicati, če na drugi stopnji ne bodo izpolnjeni evropski interesi. To je zelo pomembno.
<P>
Komisija je že začela razpravo z državami članicami o posebnem pogajalskem odboru, da se opredeli pogajalska strategija za drugo stopnjo. Tako kot gospod Jarzembowski ste vztrajali, da je treba določiti dobro pogajalsko strategijo. Nedvomno vas skupaj s Parlamentom nameravam v to vključiti, da se bomo lahko pogajali čim bolj učinkovito.
<P>
Res je, kot je povedal gospod Jarzembowski, da so zdaj evropskim podjetjem na voljo priložnosti, ki jih morajo izkoristiti. Ta sporazum zagotavlja večji obseg storitev in nižje cene, ustvarja delovna mesta in nam je omogočil usklajevanje pri ukrepih, ki bi lahko vplivali na potnike: pri dolgoročnih težavah glede varnosti in zaščite ter enkratnih varnostnih pregledov, seveda poleg okoljskih vprašanj.
<P>
Gospe Ludford bi odgovoril, da evidenca podatkov o potnikih ni del letalskega sporazuma. Vse odločitve ali ukrepi v zvezi z evidenco podatkov o potnikih morajo biti združljivi s pogoji sporazuma. Vendar je treba vprašanje evidence podatkov o potnikih obravnavati v povezavi z drugimi, gospod Frattini pa je seznanjen z vašo zaskrbljenostjo v zvezi s tem. Res je, da ste zelo izpostavili težavo glede varnosti, in res je, da mora ta dialog biti vključen v delo skupnega odbora iz sporazuma, da bodo rešitve oblikovane na pozitiven način. Obe strani si prizadevata za visoko raven varnosti, zaradi katere ne bo kaznovan zračni promet ali potniki. Jasno je, da mora v zvezi s tem sporazumom skupina za varnost prometa in usklajevanje oblikovati posamezne odgovore na vaša vprašanja, kar sem ustrezno upošteval.
<P>
Poleg tega se mi zdi, da imamo dve težavi, za kateri bi bilo treba najti izboljšave in rešitve: težavo glede varnosti in okoljsko težavo. Glede okoljske težave bi nas zelo veselilo, da bi imeli celosten globalni pristop k izzivu glede podnebnih sprememb. Kot sem že povedal in zdaj ponovno poudarjam, smo se v skupščini Mednarodne organizacije za civilno letalstvo v Montrealu vsi skupaj zavzemali za sistem izmenjave emisijskih kvot, tj. metode, pri kateri se uporabljajo tržni instrumenti in se zdi najučinkovitejša rešitev. Za zdaj so to zamisel zavrnile Združene države in nekateri azijski narodi. Kljub temu menimo, da to ne preprečuje sodelovanja. Kot veste, se sodelovanje z Združenimi državami uspešno nadaljuje tudi pri projektu čisto nebo. Pobuda AIRE je zelo zanimiva zamisel. Vključuje nove pristajalne postopke, zaradi katerih se lahko izboljšajo posledice emisij CO2.
<P>
Gospa predsednica, gospe in gospodje, moram reči, da moramo na drugi stopnji biti uspešni. Evropa mora trdno vztrajati in se mora neomajno zavezati, da bo zagotovljena uspešnost te druge stopnje, ki je nedvomno bistveno bolj pomembna, saj bo sklenjen sporazum o odprtem nebu.
<P>
Prepričani ste lahko, da bo Parlament tesno sodeloval pri pogajanjih, ki bodo nedvomno zahtevna, vendar se bodo, kot sem omenil, začela pravočasno, saj smo podpisali šele prvi del sporazuma, ker je vključeval to drugo stopnjo. V vsakem primeru se zahvaljujem Parlamentu za široko in trdno podporo: potrebovali jo bomo ponovno za dokončno sklenitev sporazuma in uspešno delovanje na drugi stopnji.
<SPEAKER ID="022" NAME="Predsednica">
Ta razprava je končana.
<P>
Glasovanje bo potekalo danes ob 11.00.
