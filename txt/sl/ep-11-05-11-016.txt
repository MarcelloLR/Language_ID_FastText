<CHAPTER ID="016">
Konvencija Mednarodne organizacije dela, dopolnjena s priporočilom o delavcih v gospodinjstvu (razprava) 
<SPEAKER ID="688" NAME="Predsednica">
Naslednja točka je razprava o vprašanju Komisiji za ustni odgovor v zvezi s Konvencijo Mednarodne organizacije dela, dopolnjeno s priporočilom o delavcih v gospodinjstvih, ki ga je pripravila Pervenche Berès v imenu Odbora za zaposlovanje in socialne zadeve - B7-0305/2011).
<SPEAKER ID="689" NAME="Pervenche Berès" LANGUAGE="FR">
Gospa predsednica, komisar, vesela sem, da lahko pred naslednjo generalno skupščino Mednarodne organizacije dela (MOD) razpravljamo o tej dobrodošli pobudi MOD, ki svojim državam članicam predlaga konvencijo, dopolnjeno s priporočilom o delavcih v gospodinjstvih.
<P>
Komisar, v imenu celotnega Parlamenta bi se vam rada zahvalila, da ste se strinjali z izvedbo te razprave v pripravah na to konferenco. Prepričani smo, da je to najbolje.
<P>
Kot vemo, delo v gospodinjstvu uradno predstavlja od 5 do 9% vseh zaposlitev v Evropski uniji. Če si pogledamo, kaj smo skupaj podprli s strategijo Evropa 2020, je jasno, da to, kar opredeljujemo z izrazom lokalna delovna mesta, in sicer tista, ki nam omogočajo skrb za starejše državljane, in tista, ki ženskam z majhnimi otroki omogočajo vrnitev na delo, ustreza razmeram, ki omogočajo razvoj tega dela v gospodinjstvih.
<P>
Mislim, da je bistveno, da v Evropski uniji pozdravimo to dobrodošlo pobudo MOD, saj je razvoj naših družb prežet s težnjami, ki jih vsi poznamo. Povpraševanje po delu v gospodinjstvu se bo v svetovnem merilu še naprej povečevalo, vendar ne moremo po eni strani pozdraviti sprejetje agende za dostojno delo MOD, po drugi strani pa pustiti celoten sektor trga dela brez ureditve in zakonodaje, ki bi ga ščitila.
<P>
Evropska unija mora dajati zgled. Vem, da včasih pomislimo, da konvencije MOD morda niso za nas. Ne, tudi glede tega moramo biti na čelu. Mislim, da nam MOD na področju dela v gospodinjstvu nudi odlično priložnost, da osvetlimo delovanje nekaterih trgov dela, saj je delo v gospodinjstvu vse prepogosto negotovo delo, podcenjeno in neprijavljeno. Povedala vam bom dokaj preprosto. Vem, da ste nekateri izrazili zaskrbljenost glede priznavanja ali zakonske ureditve nezakonitih priseljencev, mene pa prav tako skrbi bitka, ki jo moramo v vseh državah članicah bojevati proti neprijavljenemu delu. Vemo, kako so se te prakse na žalost razvijale na področju dela v gospodinjstvu.
<P>
Upamo, da bo na podlagi tristranskih pogajanj 100. mednarodna konferenca dela junija naslednje leto spodbudila to konvencijo in priporočilo. Mislimo, da sta bistvena za preoblikovanje tega, kar je prepogosto odnos izkoriščanja, v pravni odnos. Upamo, da bo doseženo pravno priznanje dela v gospodinjstvu. Tisti, ki delajo z našimi starejšimi državljani in otroki, morajo uživati svobodo združevanja in čas počitka in ne smejo biti žrtve nadlegovanja in samovoljnosti.
<P>
Prav tako moramo zagotoviti, da nam bo to orodje, ki ga predlagamo MOD, pomagalo na tem področju opredeliti pojem dostojno delo bodisi glede delovnega časa, vprašanja plačanega dopusta bodisi glede vprašanja stanovanjskih pogojev.
<P>
Rada bi vedela, kako namerava Evropska komisija pristopiti k tem pogajanjem in osnutku konvencije in na podlagi katerega pooblastila bo delovala v imenu nas vseh, da bo Evropska unija na področju dela v gospodinjstvu jutri lahko zgled in bomo lahko tudi mi izrazili vrednote Evropske unije.
<SPEAKER ID="690" NAME="László Andor">
član Komisije. - Gospa predsednica, pozdravljam današnjo razpravo o novem instrumentu MOD za delavce v gospodinjstvu.
<P>
To je pomemben prispevek v drugem krogu razprav o novih mednarodnih standardih, ki bodo verjetno sprejeti čez nekaj tednov na stotem zasedanju Mednarodne konference dela.
<P>
Kot veste, Evropska komisija močno podpira agendo za dostojno delo MOD. Komisija pozorno spremlja in spodbuja usklajevanje med državami članicami in si je prizadevala za hitro ratifikacijo številnih pomembnih instrumentov, sprejetih v zadnjem desetletju.
<P>
Za razvoj novih standardov na področju dela v gospodinjstvu obstajajo številni razlogi. Po vsem svetu je na primer veliko delavcev v gospodinjstvu, od katerih številni sodijo v ranljive skupine. Njihov negotov status in dejstvo, da so pogosto v neformalnem sektorju, so prav tako zelo pomembna vprašanja.
<P>
V Evropski uniji se bo zaposlovanje v tem sektorju glede na spreminjanje prebivalstva in večjo udeležbo žensk na trgu dela zelo verjetno povečevalo. Zato je bistveno, da dvignemo strokovno usposobljenost delavcev v gospodinjstvu in izboljšamo njihov ugled.
<P>
Naj se zdaj dotaknem praktičnih zadev, zastavljenih v vprašanju, in najprej pojasnim vlogo Komisije v pogajanjih MOD o novi konvenciji in priporočilu o dostojnem delu.
<P>
Pri tem ne smemo pozabiti na institucionalni okvir. Novi instrument bo mednarodni sporazum. Komisija bo tako izpolnila vlogo, ki izhaja iz pogodbe, ob upoštevanju posebnih značilnosti MOD, kjer ima Evropska unija le status opazovalke - v nasprotju z državami članicami, ki so članice. Zato Unija ne more sama ratificirati konvencij MOD.
<P>
Komisija je v prvem krogu razprav pri MOD leta 2010 dejavno spremljala razprave in spodbujala usklajevanje med strokovnjaki držav članic. Instrumente, ki so se razvijali v pogajanjih, je analizirala glede na zakonodajo EU. Komisija je bila predvsem pozorna na razdelke v osnutku konvencije, ki bi lahko vplivali na svobodo gibanja delavcev.
<P>
Ker bo nova konvencija MOD sestavljena iz zadev, ki so v pristojnosti EU, bodo morale države članice upoštevati pravni red EU.
<P>
V naslednjem in zadnjem krogu razprav junija bo Komisija v sodelovanju s strokovnjaki iz držav članic še naprej imela dejavno usklajevalno in spodbujevalno vlogo. Moje službe so v stiku s socialnimi partnerji in številnimi nevladnimi organizacijami, ki so se obrnile na Komisijo in so se s poročevalcem mnenja Evropskega ekonomsko-socialnega odbora pogovarjale o profesionalizaciji delavcev v gospodinjstvu.
<P>
Drugič, vprašanje vloge Evrope 2020 pri zagotavljanju preoblikovanja negotovih dela v gospodinjstvu v dostojna trajnostna delovna mesta. Ne smemo pozabiti možnosti sektorja v smislu ustvarjanja delovnih mest in usklajevanja delovnih in družinskih obveznosti in s tem njegove vloge pri doseganju ciljev zaposlitvene strategije. Vendar pa resnično ne smemo pozabiti, da je treba zagotoviti, da bodo delovna mesta v gospodinjstvih, ki niso vsa negotova in podcenjena ali slabo plačana, zares dostojna delovna mesta.
<P>
Poleg tega je boj proti neprijavljenemu delu, ki je v sektorju dela v gospodinjstvu močno razširjeno, sestavni del strategije Evropa 2020, kot je potrdil prvi letni pregled rasti. Vodilna načela za omogočanje pogojev za ustvarjanje delovnih mest, ki jih je Komisija najavila v sporočilu o vodilni pobudi Evropa 2020 "Program za nova znanja in spretnosti in nova delovna mesta", bodo zajela načine premika od neformalnega ali neprijavljenega dela k redni zaposlitvi. Ta vodilna načela bomo predložili naslednje leto. Številne države članice imajo koristne izkušnje pri delu za zmanjšanje neformalnega sektorja in negotovega zaposlovanja, na primer z uvedbo sistema kuponov za storitve.
<P>
Tretjič, vprašanje glede spremembe sedanje okvirne zakonodaje na področju zdravja in varnosti pri delu - direktiva 89/391/EGS - in glede boja proti diskriminaciji - direktiva 2000/78/ES.
<P>
Poudariti je treba, da je opredelitev delavcev v gospodinjstvu v osnutku konvencije MOD zelo široka. Zajema ne le osebe, ki delajo v zasebnih gospodinjstvih, ampak tudi osebe, zaposlene prek agencij za zaposlovanje.
<P>
Hišni pomočniki niso vključeni v opredelitev delavcev v okvirni direktivi o zdravju in varnosti pri delu. Vendar pa se zdi, da je namen zakonodajalca EU, da se koncept hišnih pomočnikov ozko razlaga, zato niso vsi hišni pomočniki iz konvencije izključeni iz področja uporabe pravnega reda EU o zdravju in varstvu pri delu.
<P>
In na koncu, zakonodaja EU o varnosti in zdravju pri delu zagotavlja minimalne zahteve in tako državam članicam ne preprečuje uvedbe strožjih ukrepov na nacionalni ravni. Zato lahko države članice vključijo hišne pomočnike v okvir svoje nacionalne zakonodaje.
<P>
Komisija zaenkrat nima načrtov za spremembo okvirne direktive o varnosti in zdravju pri delu. Vendar pa meni, da je sedanja pobuda MOD dobra priložnost za razmislek o stanju na področju hišnih pomočnikov v Evropi.
<P>
Dodal bi, da direktiva 2000/78/ES o splošnih okvirih enakega obravnavanja pri zaposlovanju in delu hišnih pomočnikov ne izključuje, zato je za ratifikacijo konvencije MOD ni treba spreminjati. Komisija je izdala poročilo o uporabi direktive v letu 2008 in bo še naprej pozorno spremljala njeno izvajanje v državah članicah.
<P>
Četrta točka se nanaša na načine obveščanja delavcev v gospodinjstvu o njihovih pravicah ter krepitvi teh. Čeprav niso vsi delavci v gospodinjstvu nizko kvalificirani in ne delajo v negotovih pogojih, so ranljiva kategorija in Komisija države članice spodbuja, naj s krepitvijo in uveljavljanjem njihovih delavskih pravic zagotovijo, da so ustrezno zaščiteni.
<P>
Komisija pričakuje, da bo problem neprijavljenega dela državljanov držav zunaj EU delno obravnavala direktiva o sankcijah za delodajalce 2009/52/ES, ki jo morajo države članice do 20. julija letos prenesti v nacionalno zakonodajo. Direktiva bo pomagala ustaviti izkoriščanje državljanov tretjih držav, ki nezakonito prebivajo v EU, s strani nekaterih delodajalcev, ki jim za delo dajejo neustrezne plače in uvajajo nezadovoljive delovne pogoje.
<P>
Korak naprej bi bil sporazum o predlogu direktive o enotnem dovoljenju, ki predvideva skupni sklop pravic za delavce iz tretjih držav, ki zakonito prebivajo v državi članici.
<P>
Naj zdaj nadaljujem s peto in zadnjo točko glede vloge Komisije pri spodbujanju izmenjave najboljših praks, vključno s politiko o delavcih v gospodinjstvih. V zvezi s tem bi rad omenil zasebni projekt, ki ga Komisija trenutno izvaja na zahtevo tega parlamenta in ki si prizadeva spodbuditi preoblikovanje negotovega dela v delo, ki je povezano s pravicami.
<P>
Komisija po razpisu za zbiranje predlogov, ki je bil objavljen v sklopu pilotnega projekta leta 2010, sofinancira projekt, ki se osredotoča na posledice gospodarske in finančne krize za domače delavce, delavce migrante in mlade z negotovo zaposlitvijo ter na ukrepe držav članic za izboljšanje njihovih pravic. Projekt spodbuja izmenjavo najboljše prakse, še zlasti vključuje kolektivno zastopanje delavcev z negotovo zaposlitvijo. Drugi razpis za zbiranje predlogov, ki naj bi bil objavljen letos, bo predvsem zajel ukrepe za izboljšanje pravic najrevnejših delavcev, vključno z delavci v gospodinjstvih.
<P>
Pilotni projekt bo prav tako vključeval raziskavo, da bi pridobili boljše razumevanje negotovega dela v 12 državah članicah in da bi spodbudili njegovo preoblikovanje v zaposlitveno razmerje, ki prinaša več socialnih pravic, ter zlasti preučili, kaj lahko države članice naredijo v praksi, da bi spodbudile to preoblikovanje in opredelile jedrne od osnovnih socialnih pravic. V Italiji je bila v povezavi s projektom o dostojnem delu in industrijskih odnosih, ki ga sofinancira Komisija, nedavno izvedena študija primera o delavcih migrantih v gospodinjstvih.
<P>
In na koncu, Evropska agencija za varnost in zdravje pri delu in Odbor višjih inšpektorjev za delo sta pozvala h kampanjam obveščanja in ozaveščanja v sektorju o zaščiti zdravja in varnosti delavcev.
<SPEAKER ID="691" NAME="Csaba Őry">
v imenu skupine PPE. - (HU) Gospa predsednica, Evropska ljudska stranka je zelo zadovoljna z današnjo razpravo. Mislim, da se moramo zahvaliti gospe Berès, da jo je spodbudila in nam omogočila, da se po eni strani pridružimo pobudi MOD, po drugi strani pa nas je spodbudila k razmišljanju o vsem, kar je treba storiti za kategorijo delavcev, s katerimi pogoji dela pogosto nismo seznanjeni, ko pa se seznanimo, to povzroča pobitost.
<P>
Prav tako mislimo, da si osnutek odločbe, ki je bil objavljen, zasluži našo podporo, in menimo, da so še zlasti dobri tisti elementi, ki izpostavljajo in poudarjajo, da je cilj ustvariti dostojne delovne pogoje in urejeno zaposlitev na področju, kjer so predvsem delavci migranti in ki je predvsem v nekaterih državah povsem neurejeno in nenadzorovano ter ima zelo pogosto obliko nekakšnega modernega suženjstva.
<P>
Omenili smo že, da so v delovni zakonodaji črne luknje. O tem smo razpravljali v zvezi z nestandardnimi pogodbami. Očitno bi to lahko bil naslednji korak k možnemu zagotavljanju minimalnih delovnih pogojev in drugih pravic, povezanih z zaposlitvijo, in strinjam se s komisarjem, da moramo najprej vzpostaviti red v svoji hiši. Ob pozdravljanju pobude MOD lahko storimo to, da pozovemo države članice Evropske unije, naj v svoji delovni zakonodaji storijo vse, kar lahko, da bi izpostavile to črno luknjo in jo ustrezno zakonsko uredile.
<SPEAKER ID="692" NAME="Alejandro Cercas">
v imenu skupine S&D. - (ES) Gospa predsednica, komisar, najprej bi rad povedal, da vsi socialistični delegati soglašamo z besedami, ki jih je izrekla Pervenche Berès, predsedujoča Odbora za zaposlovanje in socialne zadeve, zelo zadovoljni smo tudi s stališčem, ki ga je pravkar zavzel komisar v zvezi s to pobudo Mednarodne organizacije dela (MOD).
<P>
Socialistični delegati zelo cenimo delo, ki ga od vsega začetka opravlja MOD. Mislimo, da je bil to neprecenljiv prispevek k zgodovini človeštva in tudi Evrope. Tudi tu ni dvoma, da je ta nova pobuda o delu v gospodinjstvu zelo pomembna, ker veliko število ljudi opravlja takšno delo, in ker to zelo prizadene ženske in imigrante.
<P>
Socialistični delegati menimo, da bi bilo dobro, če bi na naslednjem zasedanju junija sprejeli ta osnutek konvencije in priporočilo in če bi bili Parlament, Komisija in Svet dejavni, ne le pasivni, ampak dejavni, da bi bila Evropa kos temu, kar govori, in bi dejanja odražala besede.
<P>
Če bomo to storili, bomo pomagali vsaj razširiti program za dostojno delo. Pomagali bomo svetu in številnim ljudem, predvsem pa sebi, da bomo dostojni in bomo spoštovali drug drugega kot institucija in kot Evropejci, pa tudi s tem, da bo naša celina ohranila socialni model, ki ga je nemogoče obdržati, če smo otok varovanja pravic v svetu žalosti in pomanjkanja varstva.
<P>
Komisar, morda je tudi čas, da Komisija in Svet in mi vsi razmislimo o Evropi, kajti tudi tu še ni vse rešeno. V Evropi imamo pogodbene oblike, ki prizadenejo priseljence in ženske na področju storitev v gospodinjstvu, ki so zelo negotove in vsebujejo velike vrzeli.
<P>
Zadovoljen bi bil, če bi v vročici te razprave in razmišljanja doumeli, da je treba odpraviti nekatere vrzeli v zakonodaji v EU in v številnih državah članicah. Težave imamo v zvezi z zdravjem in varnostjo teh delavcev. V številnih državah imamo težave glede pravnih oblik, v skladu s katerimi se delo razvija. Poleg tega je velik problem boj proti zlorabi in diskriminaciji priseljencev, od katerih številni delajo v evropskih družinah.
<P>
Trenutno imamo veliko pobud. Komisar, zdaj je čas, da okrepimo svojo moralno zavezanost pomoči MOD, da si pomagamo in opravimo delo, ki je plemenito za prihodnost človeštva.
<SPEAKER ID="693" NAME="Marian Harkin">
v imenu skupine ALDE. - Gospa predsednica, mislim, da je pomembno, da glede na prihodnje sprejetje Konvencije MOD o delavcih v gospodinjstvu razpravljamo o tem. Menim, da bi morali mi v tem parlamentu pohvaliti MOD za njeno odlično delo.
<P>
Delo v gospodinjstvu - na primer družinska nega - poteka izključno na domu družine. Nekdaj je bilo v Evropi to seveda žensko delo, vendar se stvari spreminjajo. Prav tako je bolj verjetno, da bodo migranti in ljudje iz bolj marginaliziranih skupnosti delali v domačem okolju. Vrednost dela v gospodinjstvu ni vključena v naše izračune BDP in to je med drugim razlog, da je delo v gospodinjstvu zelo pogosto nevidno in zagotovo podcenjeno. To delavce v gospodinjstvu nedvomno postavlja v negotov položaj in zelo pogosto se morajo zanašati na dobro voljo delodajalcev. To je preprosto nesprejemljivo. Kot pravimo v resoluciji je pri delavcih v gospodinjstvu večja verjetnost, da se spopadajo z diskriminacijo, s številnimi oblikami diskriminacije.
<P>
Pomen te konvencije MOD je, da bo zagotovila pravno priznanje dela v gospodinjstvu kot dela. S tem naj bi se okrepil položaj delavcev v gospodinjstvu glede uveljavljanja pravic. Mislim, da je temeljnega pomena, da imajo delavci v gospodinjstvu pravico do temeljnih delovnih standardov. To seveda vključuje dostop do socialne varnosti, varovanja zdravja in varnosti ter varstva materinstva kot tudi določbe o delovnem času in počitku.
<P>
Ker delo v gospodinjstvu poteka zlasti v družinah, lahko prihaja do vprašanj zasebnosti. Najti moramo inovativne in izvedljive rešitve za zagotavljanje zdravja in varnosti delavcev v gospodinjstvu in v splošnem okviru zagotoviti spoštovanje njihovih pravic v celoti. Ena rešitev bi morda bila uporaba vzorčnih pogodb. V ženevskem kantonu imajo na primer vzorčno pogodbo, ki jo samodejno sklenejo vsi delodajalci in zaposleni: med drugim obravnava vprašanja, kot so minimalna plača, družinski dodatki in dopust. Mislim, da podobne pogodbe uporabljajo v Belgiji Delavcem v gospodinjstvih zagotavljajo večjo varnost, delodajalcem poenostavljajo zadeve in odpravljajo siva območja in dvoumnosti.
<P>
Prav tako bi rad rekel, da z veseljem podpiram spremembe skupine Zelenih, ki govorijo o vključitvi otroških varušk in neprijavljenega dela, nato pa podajo praktične predloge o tem, da naj bi bili pri zagotavljanju dostopa do odprtega trga dela za delavce v gospodinjstvih proaktivni.
<P>
In na koncu, rad bi podprl avtorico resolucije, gospo Berès, ko pravi, naj bi bila Evropska unija na čelu pri izboljšanju pogojev za delavce v gospodinjstvu. Komisar, z zanimanjem sem poslušal vaše besede o zdravju in varnosti pri delu in čeprav ne predvidevate razširitve direktive, mislim, da glede na vaše pripombe obstaja možnost za večjo prožnost pri zagotavljanju boljših zdravstvenih in varnostnih pogojev za delavce v gospodinjstvu.
<SPEAKER ID="694" NAME="Jean Lambert">
v imenu skupine Verts/ALE. - Gospa predsednica, tudi jaz bi rada čestitala gospe Berès, da je prevzela pobudo glede tega vprašanja za ustni odgovor in resolucije. Prav tako bi se rada zahvalila komisarju za njegov odgovor. Preredko se zgodi, da pri vprašanjih za ustni odgovor od komisarjev dobimo zelo konkreten odgovor.
<P>
Moja skupina toplo pozdravlja predlog Mednarodne organizacije dela glede konvencije in priporočila o delavcih v gospodinjstvu. Zavedamo se, da je že vsaj 20 naših držav članic podalo svoje pripombe na osnutek in da pri tem aktivno sodelujejo. Z veseljem pričakujemo čimprejšnjo ratifikacijo teh držav članic in prav tako zanimivo izvajanje.
<P>
Ljudje veliko govorijo o tem, da je ta skupina delavcev posebno ranljiva. Veliko dela se opravi za zaprtimi vrati; je nevidno. Pogosto so delavci sami izolirani in dostop do sindikatov je v teh razmerah zelo otežen. Pogosto se od zaposlenega, ki živi v skupnem gospodinjstvu, pričakuje, da je na razpolago štiriindvajset ur na dan, vse dni v tednu. V Parlamentu vemo, da je takšno dežurstvo zelo sporno vprašanje in nekaj, česar ne podpiramo.
<P>
Kot je bilo rečeno, je delo v gospodinjstvu pogosto podcenjeno ali obravnavano kot tradicionalno žensko delo, ki ga lahko "opravlja vsak", vendar smo prav tako opozorili, da veliko tega dela zahteva usposobljenost. Pogosto lahko vključuje zdravstveno nego in različne vidike razvoja otroka. Delavci v gospodinjstvu pogosto opravljajo delo, ki resnično zahteva zaupanje. Medtem ko mnogi delodajalci to cenijo, pa jih je še preveč, ki tega ne znajo ceniti. Na primer v Združenem kraljestvu je nekdo dejansko pristal v zaporu, obtožen trgovine z namenom služabništva. Mlada ženska je izgubila štiri leta svojega življenja zaradi delodajalca, ki je bil obtožen na devet mesecev zapora. Zato moramo preučiti, kako naj opredelimo to obliko trgovine.
<P>
Delavke migrantke so prav zares ranljive. Naleteli smo na primere, ko so delavke v državo vstopile z diplomati in so jim bili potni listi odvzeti; ljudje v takem položaju nimajo nobene svobode, nimajo dostopa do pomoči in ne poznajo svojih pravic.
<P>
Izpostaviti želim vprašanje v zvezi s členom 17 predlagane konvencije, ki govori o vlogi agencij. To je nekaj, kar bi resnično potrebovali na evropski ravni, ker vedno bolj velja za šibko točko številnih vprašanj, s katerimi se srečujemo.
<SPEAKER ID="695" NAME="Thomas Händel">
v imenu skupine GUE/NGL. - (DE) Gospa predsednica, gospod Andor, gospe in gospodje, iz tega, kar ste povedali, gospod Andor, je jasno, da Komisija upošteva to temo. Prav tako je moj zaključek, da je njena obravnava preveč zadržana.
<P>
Ne gre za to, kot je v tej razpravi poudaril gospod Őry, da premalo vemo, kaj počnejo delavci v gospodinjstvu v Evropi. Nasprotno, toliko vemo, da nujno potrebujemo ureditev. Med 5 % in 9 % vseh zaposlenih dela v zasebnih gospodinjstvih. To je najslabše plačana skupina zaposlenih v Evropi z najmanj pravicami in največjim deležem nezakonitih delavcev. Na tem področju so nujni ukrepi in to vključuje Evropsko komisijo. Položaj, v katerem smo se znašli, se ne bo izboljšal zaradi prostega pretoka delavcev. Zato je pobuda te konvencije Mednarodne organizacije dela zelo dobrodošla in si zasluži našo podporo.
<P>
Rad bi podal pripombe glede štirih točk. Prvič, v opredelitvah Mednarodne organizacije dela obstajajo vrzeli. Če delavci v gospodinjstvu v tem sektorju ne morejo delati občasno, periodično ali na poklicni osnovi, potem možnosti za izmikanje zakonodaji že obstajajo. Drugič, na tem področju nujno potrebujemo obvezne pogodbe o zaposlitvi. Tretjič, ne smemo imeti le razumnih, splošno zavezujočih predpisov o minimalni plači, temveč tudi enake pravice iz delovnega razmerja. Četrtič, za te delavce mora veljati zakonska obveznost plačevanja socialnih prispevkov, zlasti ker gre za sektor z minimalno plačo.
<P>
Zadovoljen sem, da je gospa Berès v svoji izjavi pozvala h kampanji za uvedbo standardnih delovnih pogojev. To je dobro. V prihodnosti moramo zagotoviti, da bo družba zakonsko prepovedala delo, ki ne omogoča preživetja, in ga ne bo več dopuščala.
<SPEAKER ID="696" NAME="Jaroslav Paška" LANGUAGE="SK">
Gospa predsednica, v skladu s poročilom Mednarodne organizacije dela predstavlja delo v gospodinjstvu približno 5 % vseh delovnih mest. To je nekakšna nevidna oblika zaposlitve, ki se ne izvaja v tovarnah, trgovinah ali uradih, ampak v domovih zasebnikov. Ženske predstavljajo 90 % delavcev, ne delajo pa v kolektivu, ampak same, na domovih. Namen njihovega dela ni ustvarjanje dodane vrednosti, ampak nega ali storitve, podobne delu, ki ga ženske običajno brezplačno opravljajo na svojih domovih.
<P>
Zaradi tega je delo finančno podcenjeno in se ne obravnava kot običajna zaposlitev v skladu z delovnim pravom, kar vodi do tega, da so delavci izpostavljeni nedovoljenemu in nepoštenemu obravnavanju. Delo je zelo pogosto neprijavljeno, delavci, ki prihajajo s podeželja ali iz tujine, pa so slabo usposobljeni, ne poznajo svojih pravic in postanejo ranljivi posamezniki. Zaradi neprijavljenega dela so delavci prikrajšani za socialno varstvo, družba pa za prispevke za socialno varnost. Če ne želimo, da delo v gospodinjstvu ostane neprijavljeno, ga moramo spremeniti v pravi poklic in premagati običajne stereotipe, ki to delo pogosto predstavljajo kot delo brez vrednosti.
<P>
Moramo ga profesionalizirati. V ta namen je treba uvesti nove ukrepe v sisteme zaposlovanja v posameznih državah članicah, posebne predpise na področju davkov, socialne varnosti, zaposlovanja in državljanskih pravic, ki upoštevajo posebne značilnosti dela, opravljenega na ta način. Za sedanjo težnjo zagotavljanja in opravljanja neprijavljenega dela se običajno skrivajo finančni razlogi, ker je neprijavljeno delo za obe strani ugodnejše od uradno prijavljenega dela, ki obe strani bremeni ne le z davki in prispevki, ampak tudi z velikimi birokratskimi zahtevami.
<P>
Ukrepi držav članic bi zato morali biti usmerjeni v spremembo ali odpravo prednosti neprijavljenega dela, tako da bo postalo delo v gospodinjstvu posebna oblika dostojne zaposlitve.
<SPEAKER ID="697" NAME="Elisabeth Morin-Chartier" AFFILIATION="PPE">
(FR) Gospa predsednica, najprej se želim zahvaliti gospe Berès, predsednici Odbora za zaposlovanje in socialne zadeve, ker nam je omogočila, da imamo to razpravo pred konferenco Mednarodne organizacije dela (MOD) in komisarju Andorju, ker se je strinjal, da bo opravil to razpravo med Parlamentom in Komisijo.
<P>
Najprej želim podati izhodišče. Številni razpravljavci so govorili o našem poznavanju ali nepoznavanju področja dela v gospodinjstvu. Če pravimo, sicer ne preveč prepričljivo, da delavci v gospodinjstvu predstavljajo od 5 % do 9 % vseh delavcev, pomeni, da področja dela v gospodinjstvu ne poznamo. Razmerje je 1:2. Zato pozivam, da se na evropski ravni zagotovi naša boljša seznanitev s področjem dela v gospodinjstvu in s tem omogoči njegova boljša zaščita.
<P>
Prav tako želim povedati, da smo sicer pripravili strategijo Evropa 2020, v skladu s katero bodo slabo plačana dela posebej na udaru, toda na področju dela v gospodinjstvu moramo storiti vse, da bo specializacija zares priznana.
<P>
Gospa Lambert je pravkar povedala, da so potrebne veščine za številna dela v gospodinjstvu, zaradi česar jih moramo opredeliti in spodbujati potrebne veščine.
<P>
Tretjič, Evrope ni mogoče graditi na vrednotah človekovih in socialnih pravic ter razvijati ustreznega pravnega reda EU brez zaščite plač, delovnega časa, zdravja, poznavanja dela v gospodinjstvu in brez določenih jamstev delavcem v gospodinjstvu. Opozoriti želim, da to ne bi smelo voditi v integracijo delavcev, ki so v popolnoma nezakonitem položaju. Prav tako moramo znati ubraniti vrednote, ki jih zagovarjamo.
<SPEAKER ID="698" NAME="Edite Estrela" AFFILIATION="S&amp;D">
(PT) Gospa predsednica, popolnoma se strinjam s tem, kar so povedali moji kolegi iz Skupine naprednega zavezništva socialistov in demokratov v Evropskem parlamentu, ki so razpravljali pred menoj. Predsednici Odbora za zaposlovanje in socialne zadeve, gospe Berès, čestitam za to pobudo, ki nam omogoča, da razpravljamo o tej zelo pomembni temi. Zahvaljujem se vam, gospod komisar, za vaše prizadevanje in tenkočutnost, ki ste jo pokazali.
<P>
Delo v gospodinjstvu je pomembno z gospodarskega in socialnega vidika, vendar je to delo, ki je slabo plačano, rutinsko in v družbi podcenjeno. Omenjeno je že bilo, da delo v gospodinjstvu opravljajo zlasti ženske, ki so podvržene raznim vrstam diskriminacije. V zvezi z diskriminacijo želim povedati, da v svojem poročilu o reviziji direktive o porodniškem dopustu zagovarjam vključitev delavcev v gospodinjstvu v področje uporabe direktive.
<P>
Delavci v gospodinjstvu zdaj niso zajeti v direktivi o porodniškem dopustu, evropski zakonodaji, ki zagotavlja pravico varstva materinstva in okvirni direktivi o zdravju in varnosti pri delu. To nesprejemljivo diskriminacijo je treba odpraviti.
<P>
Ta konvencija Mednarodne organizacije dela je zato dobrodošla in jo je treba podpreti za dostojanstvo dela v gospodinjstvu in zagotavljanje enakih pravic tem ženskam, kot jih imajo druge ženske.
<SPEAKER ID="699" NAME="Kyriacos Triantaphyllides" AFFILIATION="GUE/NGL">
(EL) Gospa predsednica, države članice so opravile več študij, ki kažejo, da se delavci v gospodinjstvu spopadajo z različnimi težavami, vključno z nizkimi plačami, diskriminacijo, veliko delovno obremenitvijo, neprimernim ravnanjem delodajalcev in celo s spolnim nadlegovanjem. Te težave so še večje, ker jih ne obravnavajo kot zaposlene in zato niso zaščiteni v skladu z mednarodnimi konvencijami ali pravom EU. Zato je nujno potrebno spremeniti pojem "delavec v gospodinjstvu" v pojem "zaposlen v gospodinjstvu" in urediti vprašanje pogodb in pogojev zaposlovanja.
<P>
Sprejetje konvencije MOD o delavcih v gospodinjstvu mora biti prvi korak pri zapolnitvi obstoječe vrzeli, tako da se zagotovijo pravice v zvezi z njihovo zaposlitvijo, zvišanji plač, sprejetjem meril za delodajalce ali celo s pojasnitvijo, da zaposlenim v gospodinjstvu ni nujno treba bivati na delodajalčevem domu. Evropska unija mora v okviru teh prizadevanj v sodelovanju z državami članicami poskušati spremeniti obstoječo zakonodajo, ki bo zajela zaposlene v gospodinjstvu in, kar je še bolj pomembno, spodbujati sodelovanje med državami članicami in izmenjavo najboljših praks.
<SPEAKER ID="700" NAME="Thomas Mann" AFFILIATION="PPE">
(DE) Gospa predsednica, gospod Andor, gospe in gospodje, v Nemčiji za delavce v gospodinjstvu ne velja zakonodaja o varnosti zaposlitve. Prav tako niso vključeni v evropsko okvirno direktivo. Razlog za to je, da državi ni dovoljeno spremljati skladnosti s predpisi v zasebnih stanovanjih. Podobne ovire so v drugih državah članicah. Skupno 15 izmed njih delavcev v gospodinjstvu ni vključilo v svoje zakone o varstvu zaposlitve.
<P>
Vendar si ti delavci zaslužijo posebno varstvo. Zato podpiram sprejem konvencije Mednarodne organizacije dela, vendar pa mojem mnenju ne bi bilo pametno vključiti obsežnih delov konvencije v zakonodajo EU. To bi nacionalnim parlamentom preprečilo sprejetje neodvisnih sklepov o ratifikaciji posameznih konvencij Mednarodne organizacije dela. Kljub vsemu bi se rad zahvalil delovnim skupinam Mednarodne organizacije dela za njihovo odlično delo.
<P>
Še vedno je ostalo nekaj težav, na primer glede opredelitev pojmov. Člen 1 ne bi smel vključevati le dela v gospodinjstvu, temveč tudi gospodinjske storitve. Problematičen je tudi člen o času počitka. Vsak zaposlen mora imeti en dan za počitek na teden, toda ni treba, da je v istem tednu. Države članice morajo skleniti posamezne sporazume o času počitka, ker je potrebna določena prožnost.
<P>
Prepoved plačil v naravi, ki so neposredno povezana z delom, na primer z uniformami, orodji ali zaščitno opremo, se mi zdi nerazumljiva. Domnevam, da je mišljeno, da ne smejo biti odšteta od plače. Z drugimi besedami, potrebujemo prepoved o odštevanju plačil v naravi od plač.
<P>
Ko bodo ta neskladja odpravljena, bi po mojem mnenju morali podpisati Konvencijo Mednarodne organizacije dela o delavcih v gospodinjstvu. Gospa Berès, najlepša hvala za vašo pobudo in hvala vsem tistim, ki so rekli, da si želijo napredka v imenu ljudi, ki si, kot vsi vemo, zaslužijo varstvo.
<SPEAKER ID="701" NAME="Elena Băsescu" AFFILIATION="PPE">
(RO) Gospa predsednica, pozdravljam pobudo za sprejetje konvencije Mednarodne organizacije dela, dopolnjene s priporočilom o delavcih v gospodinjstvu. Omeniti moram, da predstavljajo 9 % celotne delovne sile, vendar niso deležni istih socialnih jamstev. Neprijava teh dejavnosti škodi tako delavcem kot državi, ki zanje ne more zaračunati davkov. Menim, da je ta kategorija delavcev zlasti ranljiva za zlorabe delodajalcev. V mnogih primerih so delavci v gospodinjstvu priseljenci brez dokumentov, kar jim prepreči stik z organi, ko so izkoriščani. Komisijo pozivam, da kar se da hitro sprejme sveženj ukrepov, ki jih bo varoval in jim zagotovil informacije. Potrebno je tesno sodelovanje med nacionalnimi organi in evropskimi institucijami, da bi izboljšali delovne pogoje za to kategorijo delavcev.
<SPEAKER ID="702" NAME="Silvia-Adriana Ţicău" AFFILIATION="S&amp;D">
(RO) Gospa predsednica, starajoče prebivalstvo povečuje povpraševanje po storitvah domače oskrbe. Zaradi gospodarske krize se je stopnja brezposelnosti dvignila na približno 10 %, stopnja brezposelnosti med mladimi pa je dosegla celo 20 %. V mnogih državah članicah programi za oživitev gospodarstva vključujejo zmanjšanje zdravstvenih proračunov, posledično so mnogi zaposleni v tem sektorju izgubili službo.
<P>
Neprijava domače oskrbe ali storitev čiščenja tem delavcem odvzame priložnost za dostojno življenje in zlasti za dostojno pokojnino. Glede na to, da so delavci v tem sektorju pretežno ženske, ki so na splošno odgovorne za svojo družino, kar pomeni vzgojo otrok in nego starejših sorodnikov, bi rada vprašala Komisijo, ali so na voljo statistični podatki za delavce v gospodinjstvu na ravni EU in na ravni vsake države članice. Prav tako bi želela vprašati, katere ukrepe namerava sprejeti Komisija, da bi zagotovila potrebno prožnost, pa tudi spoštovanje pravic teh delavcev.
<SPEAKER ID="703" NAME="Ilda Figueiredo" AFFILIATION="GUE/NGL">
(PT) Gospa predsednica, menim, da je razprava, ki jo imamo, pomembna, prav tako pa pobuda našega predsednika Odbora za zaposlovanje in socialne zadeve o potrebi po priznanju vrednosti delavcev v gospodinjstvu, večina izmed njih je žensk, ki zagotavljajo pomoč na domu, storitve čiščenja in priprave ter dostave hrane, ki so običajno žrtve resnega izkoriščanja in diskriminacije, kar se še stopnjuje, če gre za priseljenke. Zato je zelo pomembno, da rešimo ta problem.
<P>
Prav tako menim, da bi lahko nova konvencija in priporočilo Mednarodne organizacije dela precej pripomogli in bi jih bilo treba sprejeti, če je mogoče, na 100. mednarodni konferenci o delu. Zato ni dvoma, da bi vloga Komisije - vaša vloga, komisar - pri spodbujanju držav članic in prav tako pri namenjanju večje pozornosti natančni vsebini konvencije, lahko bila zelo pomembna. Vendar vas tudi pozivam, da se v celoti posvetite zakonodaji Unije, ki bo jamčila varstvo v zvezi z delom, plačo, porodniškim in bolniškim dopustom ter pravice socialne varnosti za delavce v gospodinjstvu.
<SPEAKER ID="704" NAME="Elisabeth Schroedter" AFFILIATION="Verts/ALE">
(DE) Gospa predsednica, ponovno bi se rada navezala na govor gospoda Andorja. Zelo previdno je vprašal, ali ima Evropska komisija pooblastila in odgovornosti na tem področju. Menim, da ima več odgovornosti, zlasti glede svobode gibanja.
<P>
Takoj pomislim na napotene delavce. Primer tega je Berlin, kjer so sindikati ustanovili svetovalni center za napotene delavce. Največja skupina delavcev, ki stopi v stik s temi centri, ne samo iz Berlina, temveč iz celotne Nemčije, so medicinske sestre, ki so zaposlene kot delavke v gospodinjstvu, včasih pod hudimi in negotovimi delovnimi pogoji. To je en način izogibanja minimalnim delovnim pogojem. Nekateri od teh ljudi celo imajo lažen samozaposlitveni status. Zato smo pripravili ta predlog spremembe. Večina teh ljudi so delavke iz drugih držav članic EU in iz tretjih držav. To kaže, da je Komisija gotovo odgovorna za ukrepanje in uvedbo minimalnih standardov na tem področju.
<SPEAKER ID="705" NAME="László Andor">
član Komisije. - Gospa predsednica, ta razprava poudarja vodilno vlogo Mednarodne organizacije dela v svetu dela. Menim, da moramo tesno sodelovanje z Mednarodno organizacijo dela nadaljevati, ker se njeno delo na tem področju in seveda tudi na drugih v veliki meri nanaša na evropski okvir.
<P>
Vendar je razprava prav tako pokazala, da se mnogo zaposlitvenih in socialnih politik, s katerimi se ukvarjamo, uporablja za delavce v gospodinjstvu, čeprav se šteje, da sestavljajo ločeno skupino.
<P>
Razvoj sposobnosti, zdravje in varnost, dostojne plače in socialna varnost, razvoj pogodbenih pogojev - in seveda bi lahko nadaljeval s tem seznamom - so vidiki, ki jih je treba vključiti v okvir dela v gospodinjstvu in Evropska unija mora prav tako biti vodilna na svetu.
<P>
Zelo tesno moramo sodelovati z državami članicami, ker lahko mnogo možnosti za delovanje najdemo na ravni držav članic, in nadaljujemo z izmenjavo najboljših praks na tem področju.
<P>
Kot sem omenil v uvodni izjavi, zdaj na zahtevo Parlamenta izvajamo pilotni projekt za spreminjanje negotovega dela v dostojno zaposlitev in dva razpisa za zbiranje predlogov sta že bila začeta. Drugi, ki je bil uveden na začetku leta, je poziv k okrepitvi pravic najrevnejših delavcev in izvedena bo tudi študija za boljše razumevanje pojava negotovega dela.
<P>
Glede vprašanja o zdravstveni in varnostni zakonodaji, ki se uporablja za delavce v gospodinjstvu, Komisija zdaj ne načrtuje razširitve obsega direktive o zdravju in varnosti, vendar imamo zdaj priložnost, da razmislimo o novih pravilih za delavce v gospodinjstvu kot o skupini. Pomembno je omeniti, da lahko države članice seveda uvedejo strožja nacionalna pravila. Na primer, delavce v gospodinjstvu lahko vključijo v nacionalna pravila in presežejo minimalne zahteve.
<SPEAKER ID="706" NAME="Predsednica">
Za zaključek razprave naj povem, da sem prejela en predlog resolucije.
<P>
Razprava je zaključena.
<P>
Glasovanje bo potekalo v četrtek, 12. maja opoldne.
