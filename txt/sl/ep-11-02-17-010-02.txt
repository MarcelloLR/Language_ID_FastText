<CHAPTER ID="010-02">
2. Jemen: smrtna kazen za mladoletne prestopnike, zlasti primer Muhameda Taherja Tabeta Samuma
<SPEAKER ID="421" NAME="Predsednik">
Naslednja točka je razprava o šestih predlogih resolucije o Jemnu - smrtna kazen za mladoletne prestopnike, zlasti primer Muhameda Taherja Tabeta Samuma.
<SPEAKER ID="422" NAME="Marietje Schaake">
predlagateljica. - Gospod predsednik, zelo občudujem pogum državljanov, ki se upirajo zatiranju in nasilju svojih vlad. To se je zgodilo v primeru ljudskih uporov v Tuniziji, Egiptu, Iranu, Alžiriji, Bahrajnu in v Jemnu. Mlada generacija si želi, da bi cinizem zamenjalo upanje, revščino bi zamenjale priložnosti, nekaznovanost bi zamenjala pravica in zatiranje ter cenzuro bi zamenjala svoboda na internetu.
<P>
Imamo dolg seznam resnih pomislekov v zvezi z dogajanji v Jemnu glede demokracije, človekovih pravic in neodvisnosti sodstva ter preganjanja novinarjev, blogerjev in zagovornikov človekovih pravic. Zlasti nas skrbi ozračje strahu, ki ga povzročajo usmrtitve mladoletnikov, kljub zavezi Jemna mednarodni skupnosti, da ne bo izvajal usmrtitev mladoletnih prestopnikov, in odrazu te zaveze v lastnem kazenskem zakoniku.
<P>
Na voljo ni dovolj primernih sredstev za določitev starosti obtožencev, zato se ljudje težko branijo. Predsednika Jemna in oblasti pozivamo, naj spoštujejo vsaj lastne zakone in zaveze Jemna mednarodni skupnosti ter ustavijo usmrtitve mladoletnikov. Prav tako poudarjamo, da so v Jemnu potrebne reforme, ki so jih zahtevali številni protestniki na ulicah, in želimo, da se njihovi življenjski pogoji in pravice izboljšajo.
<SPEAKER ID="423" NAME="Marie-Christine Vergiat" LANGUAGE="FR">
Gospod predsednik, arabske države pretresa val ljudskih uporov, ki se širijo na vse, eno za drugo, in upam, da se bo to nadaljevalo.
<P>
Krepi se val protestov brez primere proti diktaturam na oblasti v teh državah. Te diktature največkrat obstajajo zaradi podpore in, v najboljšem primeru, ob molku zahodnih režimov. Nobena država se ne zdi neobčutljiva za ljudske upore in to je dobro. Predolgo smo rabili - predolgo ste rabili - da ste spoznali, kaj se je dogajalo v teh državah, in še vedno odlašate. Do 2. februarja je trajalo, da je Evropski parlament sprejel resolucijo o Tuniziji, in šele zdaj, na tem delnem zasedanju, smo jo sprejeli za Egipt.
<P>
V povezavi s temi nujnimi razmerami smo zahtevali resolucijo o Alžiriji. Naša zahteva je bila ponovno zavrnjena, podobno kot niste hoteli vi - ali vsaj večina izmed vas - videti, kaj se dogaja v Tuniziji.
<P>
Ta trenutek se oblikujejo protestna gibanja v Iranu, Libiji, v zvezi s katero ste pravkar dali svojo podporo - svojo pogojno podporo, toda kljub vsemu podporo - sporazumu o partnerstvu, in prav tako v Bahrajnu in Jemnu, če omenim samo tiste, o katerih vemo največ. Da, res je, v Jemnu, kjer je predsednik Ali Abdullah Saleh na oblasti že nič manj kot 33 let. In to je vodena demokracija! Seveda je to mnogo bolje, kot so razmere v Libiji, saj je gospod Gadafi na oblasti že 42 let!
<P>
Bili smo med redkimi, ki so rekli, da danes ne moremo glasovati o resoluciji o Jemnu, ne da bi upoštevali, kaj se je dogajalo v tej državi. Moški in ženske se borijo za svobodo. Med podporniki in nasprotniki režima prihaja do nasilja.
<P>
Od konca januarja, ko so se shodi začeli, je bilo ranjenih že na stotine ljudi. Včeraj je v Adnu v spopadih s policijo, ki je streljala, da bi prekinila zborovanje, mlad protestnik umrl zaradi strela. Prav zdaj so študenti v Sadahu zabarikadirani znotraj svojega univerzitetnega naselja, kjer jih še vedno obkroža policija, in mi ostajamo tiho.
<P>
Ko pomislimo na Jemen, pomislimo samo na problem smrtne kazni za mladoletnike. Nikakor ne želim reči, da je ukinitev smrtne kazni treba opustiti - vedno sem bila zavzeta podpornica njene ukinitve in menim, da je vsaka domnevno demokratična država, ki ni sposobna ukiniti takšne kazni, zločinska in ne bi smela drugim pridigati o demokraciji in človekovih pravicah, tudi če je svetovna velesila.
<P>
Da, smrtna kazen je še bolj nesprejemljiva, če se uporablja za mladoletnike, posebej v državi, kjer je nemogoče zagotovo vedeti, kdaj je oseba bila rojena, in kjer se ta nezmožnost uporablja za obsojanje ljudi na smrt, v korist dvoma, če lahko tako rečem, zaradi nezmožnosti določitve njihovega datuma rojstva in s tem dokazovanja, da so bili v času storitve kaznivega dejanja mladoletni.
<P>
In vi želite, da sprejmemo resolucijo, ki se osredotoča le na eno vprašanje, resolucijo, ki v sedmem odstavku le poudarja potrebo po reformah, ki so jih zahtevali, citiram "številni protestniki"? To je precej neprepričljivo.
<P>
Zato smo s kolegi iz Skupine Zelenih/Evropske svobodne zveze predložili tri predloge sprememb za nadgradnjo te resolucije in upam, da bomo skupaj lahko sprejeli resolucijo, ki je vredna svojega imena.
<SPEAKER ID="424" NAME="Cristian Dan Preda" LANGUAGE="RO">
Gospod predsednik, gospe Vergiat želim zagotoviti, da, kot lahko vsi vidimo, ne razpravljamo le o smrtni kazni, ampak tudi o dogodkih, do katerih je nedavno prišlo na ulicah Jemna. Ko bo prišlo do glasovanja, bomo po mojem mnenju lahko videli, kakšno stališče bo naša skupina sprejela glede teh vprašanj.
<P>
Vendar ne smemo pozabiti, da je tema nujne resolucije, ki je bila odobrena za današnjo razpravo, pregon mladoletnih prestopnikov in izrek smrtne kazni mladoletnim prestopnikom. Kot veste, če se nam Evropejcem zdi smrtna kazen nesprejemljiva in barbarska, je še bolj grozljivo in strašno, ko so vpleteni mladoletniki. Dejstvo je, da uporaba smrtne kazni za zločine, ki jih je zagrešil prestopnik, mlajši od osemnajst let, krši celo zakonodajo Jemna, čeprav oblasti v tej državi še naprej izvajajo takšne usmrtitve.
<SPEAKER ID="425" NAME="Raül Romeva i Rueda">
predlagatelj. - Gospod predsednik, tema nujne resolucije je pomembna sama po sebi. Tudi jaz želim pozvati predsednika Jemna, naj prepreči usmrtitev Thabeta Samuma, ter pozivam njega in jemenske oblasti, naj spremenijo smrtno kazen, ki je bila izrečena njemu in ostalim mladoletnikom, kot je Ali Abdulla.
<P>
Kot je bilo rečeno, bi bilo škoda zamuditi to priložnost in ne izpostaviti nekaj osnovnih in pomembnejših vprašanj, ki se zdaj pojavljajo v tej državi.
<P>
Zaradi tega želim, da Parlament na koncu resolucije, o kateri bomo glasovali, doda, da ugotavlja, da so v zadnjih tednih protestniki v Jemnu in drugih arabskih državah, zlasti v Tuniziji in Egiptu, šli na ulice in zahtevali več demokracije in reform države.
<P>
"Ker so varnostne sile številne protestnike napadle ali zaprle": to je naš prvi predlog spremembe. Drugič: "izraža globoko zaskrbljenost glede dolgoletnih političnih in socio-ekonomskih problemov v Jemnu in poziva k znatnim prizadevanjem mednarodne skupnosti za preprečitev zaostrovanja trenutne krize." Končno naš tretji predlog spremembe: "izraža solidarnost s protestniki, ki zahtevajo demokratične reforme in boljše življenjske razmere; v zvezi s tem pozdravlja naznanilo predsednika Saleha, da bo leta 2013 odstopil, ter poziva tamkajšnje oblasti, naj ustavijo nasilje nad miroljubnimi protestniki in izpustijo vse tiste, ki so svoje nestrinjanje izrazili mirno"
<P>
Če bodo vključeni vsi trije predlogi sprememb, bo resolucija resnično zelo dobra.
<SPEAKER ID="426" NAME="Corina Creţu">
predlagateljica. - (RO) Gospod predsednik, smrtna kazen je resnično najbolj nehumana oblika kaznovanja, kar jih je, in zoper njo sem pozvala že ob neštetih priložnostih. Evropski parlament je pozval k njeni ukinitvi v državah, ki so ohranile to barbarsko prakso.
<P>
Vendar so usmrtitve v Jemnu iz naše resolucije še posebej nezaslišane, saj so vpleteni mladoletniki. Še preden je bil storjen zločin, so žrtve otroci. To krši temeljno pravico do življenja ter mednarodne konvencije, ki jih je podpisal Jemen, in nenazadnje, celo kazenski zakonik v tej državi, ki izrecno prepoveduje uporabo smrtne kazni za mladoletne prestopnike. Težave pri določanju točne starosti obsojencev, ker nimajo rojstnega listja, je okoliščina, ki poveča diskrecijsko naravo te vrste kazni.
<P>
O tem posebnem vprašanju ne moremo razpravljati brez upoštevanja stanja v Jemnu. Jemenske oblasti kršijo človekove pravice. Novinarji in aktivisti so nezakonito zaprti. Ženske so diskriminirane glede njihovega vključevanja v javno življenje in dostopa do izobraževanja, medtem ko je sodni sistem vse prej kot neodvisen. Nedavne nemire niso povzročila le gospodarska in socialna vprašanja, ampak izražajo tudi močno željo, da bi jemenska družba postala demokratična.
<SPEAKER ID="427" NAME="Charles Tannock">
predlagatelj. - Gospod predsednik, Jemen je država podpisnica Konvencije o otrokovih pravicah in Mednarodnega pakta o državljanskih in političnih pravicah, in obe izrecno prepovedujeta usmrtitev mladoletnih prestopnikov - obsojenih za zločine, ki so jih storili, še preden so dopolnili 18 let.
<P>
Grozeča usmrtitev Muhammeda Samuma in številni drugi mladoletni prestopniki, ki čakajo na smrtno kazen, pomenijo žalitev mednarodnega prava. Z izvajanjem takšnih politik na podlagi grotesknih izgovorov, da obtoženi nima ustreznih rojstnih listov ali da obstaja negotovost glede njegove starosti, se Jemen pridružuje brutalni teokraciji Irana. Vendar je razlika med tema dvema državama, da Jemen prejema obsežno pomoč iz zahoda, tudi iz EU, z namenom izkoreniniti teroriste Al Kajde, medtem ko je Iran mednarodna izobčenka.
<P>
Zato imamo tukaj v EU pomemben vzvod nad predsednikom Alijem Abdullahom Salehom. Pozivam visoko predstavnico, naj sprejme vse potrebne ukrepe, da bi ga prepričala, naj se v tem primeru odloči za pomilostitev. Ker je predsednik Saleh oznanil, da se bo kmalu odpovedal svoji funkciji, ima zdaj pravo priložnost, da v svoji državi, ki je tako dolgo trpela zaradi sporov in terorizma in ki zdaj sanja o demokratični prihodnosti, pusti pozitivno in razsvetljeno zapuščino.
<SPEAKER ID="428" NAME="Filip Kaczmarek" LANGUAGE="PL">
Gospod predsednik, uporaba smrtne kazni za mladoletnike, mlajše od petnajst let, je bila v Jemnu prepovedana leta 1991. Na žalost se v praksi ta prepoved vedno ne spoštuje, na primer v primeru ljudi, ki nimajo dokumentov, ki bi izkazovali njihovo starost, kot je bilo v tem parlamentu že omenjeno. Prav tako se v Jemnu dogajajo druge nevarne stvari. To je država, kjer je količina orožja že zdavnaj presegla število ljudi, kjer so brutalni plemenski spopadi vsakodnevni dogodek in kjer oboroženi mladoletniki ne povzročajo razburjenja. V Jemnu obstaja celo pregovor, da "če si dovolj star, da uporabljaš nož, si dovolj star, da se boriš za svoje pleme." Poleg tega vsi, ki so že bili v Jemnu, vedo, da imajo skoraj vsi pri sebi nož in da najstnik s kalašnikovko ni nič neobičajnega. Jemenska družba je prav tako zelo mlada družba - skoraj polovica Jemencev je mlajših od štirinajst let. Različne milice novačijo mlade vojake in boriti bi se morali tudi proti temu.
<SPEAKER ID="429" NAME="Anneli Jäätteenmäki">
v imenu skupine ALDE. - Gospod predsednik, smrtna kazen se še vedno uporablja v 58 državah in ena od teh je Jemen. Moja skupina obsoja smrtno kazen na splošno in še zlasti načrtovano usmrtitev Muhammeda Taherja Thabeta Samuma.
<P>
Jemensko vlado želimo spomniti na njene mednarodne zaveze glede Konvencije o otrokovih pravicah in Mednarodnega pakta o državljanskih in političnih pravicah. Obe konvenciji prepovedujeta usmrtitev ljudi, mlajših od osemnajst let.
<P>
V ponedeljek je Amnesty International poročal o dejanjih jemenskih varnostnih sil. Po navedbah Amnesty international so varnostne sile med mirovnimi protesti v Sani protestnike pretepale s pendreki in jih stresale z električnimi palicami. Moja skupina obsoja te nasilne ukrepe in poziva jemensko vlado, naj ustavi vse nasilje proti svojemu ljudstvu.
<SPEAKER ID="430" NAME="Ryszard Czarnecki">
v imenu skupine ECR. - (PL) Gospod predsednik, obljubim, da ne bom hitro bral, ker bom govoril počasi. V čast mi je, da govorim takoj za nekdanjim predsednikom vlade Finske. Povedal bi rad, da je poziv Jemnu, naj ne uporablja smrtne kazni za mladoletnike, primer značilnega minimalističnega pristopa Evropske unije. Smrtni kazni nasprotujem, čeprav vem, da jo v tem parlamentu nekateri ljudje podpirajo, čeprav tega ne povedo javno. Smrtni kazni nasprotujem, ne glede na to, ali zadeva mladoletno osebo ali odraslega. Vendar upam, da bomo pri tem vprašanju presegli naša nacionalna in politična razhajanja ter jasno zahtevali od jemenskih oblasti, da bi pri tej zadevi jemenski predsednik navsezadnje moral uporabiti svojo pravico do izreka pomilostitve. Prav zares gre za vprašanje resnično združenega boja.
<SPEAKER ID="431" NAME="Jaroslav Paška" LANGUAGE="SK">
Gospod predsednik, jemenska administracija se je zavezala, da bo sprejela zahteve Konvencije o otrokovih pravicah ZN in Mednarodnega pakta o državljanskih in političnih pravicah. Oba primera obsojenih mladoletnih prestopnikov spadata pod režim teh dveh dokumentov, zato sodni organ v Jemnu ne more izdati pravne odločbe, ki zanika pravice in zaščito, izhajajoče iz teh dokumentov.
<P>
Sankcij, predvidenih za kršitev veljavnih zavez države in s tem veljavnega prava, ni mogoče sprejeti. Če jemenska vlada trdi, da njena oblast temelji na civiliziranih demokratičnih načelih, potem ne more uporabljati barbarskih oblik vladanja, temelječih na pristranskosti in nepravičnosti. Menim, da bi danes morali to dejstvo jasno sporočiti jemenski vladi.
<SPEAKER ID="432" NAME="Csanád Szegedi" AFFILIATION="NI">
(HU) Gospod predsednik, gospe in gospodje, seveda se mi zdi pomembno, da tukaj v Evropskem parlamentu obsodimo diktatorska sredstva, da obsodimo diktatorje in diktatorstva, vendar je po mojem mnenju pomembno tudi, da Jemen na splošno pozovemo k demokratičnim strukturam. Toda čeprav je vprašanje Jemna bilo izpostavljeno v Evropskem parlamentu, po mojem mnenju ni delo Evropske unije, da sprejme stališče glede tega. Ta zadeva je popolnoma zmedena. Obstajajo popolnoma nerazjasnjene okoliščine. Celo podrobnosti zločina ni mogoče zadovoljivo razbrati. Na primer, ne vemo niti, koliko je bil star mladenič, obtožen in obsojen za zločin, v času, ko je zločin bil zagrešen. Možno je, da ni bil mladoleten. V tem primeru to ni jasno. Nič ne ilustrira neverjetne zaostalosti Jemna bolje kot dejstvo, da ni bil najden niti rojstni list Mohammeda Taherja Thabeta Samuma. Niti ni bilo do danes dokazano, ali so šolski papirji, ki jih je predložil njegov odvetnik, pravi, ali gre za ponarejene šolske papirje. Poleg tega bi vas rad opozoril na dejstvo, da ne gre za krajo kokoši, temveč za umor, zato želim biti bolj zadržan in zmeren kot prejšnji govorniki.
<P>
Evropska unija mora premisliti, podobno kot v drugih demokratičnih državah, kot so Združene države Amerike, o možnosti smrtne kazni za določene izjemno resne zločine, ki so bili nedvomno dokazani.
<SPEAKER ID="433" NAME="Sari Essayah" AFFILIATION="PPE">
(FI) Gospod predsednik, primer Samuma ni enkraten dogodek v Jemnu: vsaj osem drugih mladoletnih prestopnikov v priporu čaka na smrtno kazen. To je še zlasti velik izziv v državi, kjer ni evidenc o rojstvih, zato je nemogoče z gotovostjo reči, ali je nekdo bil mladoleten v času, ko je bil zagrešen zločin.
<P>
Kljub temu si je treba zapomniti, da je država Jemen podpisnica Konvencije o otrokovih pravicah in Mednarodnega pakta o državljanskih in političnih pravicah in oba izrecno prepovedujeta smrtno kazen za mladoletne prestopnike in na splošno stroge kazni za te ljudi. Usmrtitev mladoletnih prestopnikov je poleg tega prepovedana tudi v jemenskem kazenskem zakoniku.
<P>
V nasprotju s predhodnim govornikom bi rada povedala, da je smrtna kazen vedno kruta, nehumana in da gre za kazen, ki človeku odvzame človeško dostojanstvo. Zato se bo EU borila proti smrtni kazni v vseh primerih in tudi v tem parlamentu pozivamo k temu.
<SPEAKER ID="434" NAME="Elena Băsescu" AFFILIATION="PPE">
(RO) Gospod predsednik, obsoditi otroka na smrt je v svetu, v katerem živimo, nesprejemljivo. Spreminjanje te prakse v navado pa je zločin samo po sebi. Zato želim izraziti svoje nestrinjanje z odločitvijo jemenskih oblasti, da s takimi dejanji nadaljujejo. Vlada krši mednarodne pogodbe glede tega in kazenski zakonik, ki prepoveduje uporabo smrtne kazni za mladoletnike. Poleg tega način, kako skuša pravosodni sistem ugotoviti starost tistih, ki so privedeni pred njega, ostaja nejasen. Gre za žalosten primer tega, kar se dogaja v Jemnu.
<P>
Kot poslanka Evropskega parlamenta in državljanka EU verjamem v temeljni pomen pravice do življenja, v prvi vrsti pa je treba zaščititi otroke. Pozivam visoko predstavnico EU, da ustavi niz teh krvavih usmrtitev.
<SPEAKER ID="435" NAME="Monica Luisa Macovei" AFFILIATION="PPE">
(RO) Gospod predsednik, Thabet Samum in Fuad Ahmed Ali Abdulla sta verjetno bila mladoletnika, kot sama trdita, ko sta zagrešila kazniva dejanja, za katera sta bila obsojena na smrt. Kazen jima je bila izrečena pred leti in se lahko izvrši vsak čas. Doživljata veliko psihološko obremenitev, kar je nehumano in ponižujoče samo po sebi. Oblasti pozivamo, naj ne izvedejo teh kazni.
<P>
Poleg tega noben storilec kaznivega dejanja ne more dokazati, da je bil mlajši od osemnajst let, ker nimata rojstnih listov. Pridobitev rojstnega lista je v Jemnu resen problem, saj je po podatkih Unicefa le 22 % rojstev uradno registriranih. Del sredstev, ki jih namenjamo za pomoč tej državi, bo morda rešil ta problem. Javna razprava o teh primerih mora voditi v ukinitev smrtne kazni v Jemnu in v spremembo obsodb na stotine ljudi, ki so bili obsojeni na smrt. Pozivam Evropsko komisijo in Svet, da v dialogu s to vlado vztrajata pri doseganju tega cilja.
<SPEAKER ID="436" NAME="Róża, grofica Thun Und Hohenstein" AFFILIATION="PPE).((Róża Gräfin von Thun und Hohenstein">
(PL) Gospod predsednik, naj gre za odraslega ali mladoletnika - smrtna kazen je tema, ki bi ji morali posvetiti mnogo časa. Potem ko smo po nočnih morah, ki so prizadele Evropo, uspeli razviti naš etični kodeks, bi ga morali spodbujati v drugih državah - v državah, s katerimi imamo kakršne koli gospodarske stike, v mislih pa imam tudi evropske države. V Belorusiji se še vedno izrekajo smrtne obsodbe in smrtna kazen je še vedno v uporabi.
<P>
Kar se dogaja v Jemnu, mora pritegniti našo pozornost in kar najglasneje moramo pozvati jemensko vlado, naj nemudoma ustavi te grozljive prakse, ter prav tako upoštevati dejstvo - kot je pravkar povedala moja kolegica - da na usmrtitev še vedno čakajo številni mladoletniki. Tudi jaz nas vse pozivam: tesneje bi morali sodelovati z organizacijami, kot sta Amnesty International in helsinška Fundacija za človekove pravice, tako da bo naš glas bolj slišen in bo imel večjo moč povsod po svetu.
<SPEAKER ID="437" NAME="Franz Obermayr" AFFILIATION="NI">
(DE) Gospod predsednik, odločitev, da se v Jemnu nekoga, ki je bil v času zagrešitve kaznivega dejanja mladoletnik, obsodi na smrtno kazen, je šokantna. Jemen je tukaj očitno deloval nezakonito, ker je podobno kot skoraj vse države sveta podpisal Konvencijo o otrokovih pravicah ZN. V skladu s členom 37 Konvencije se smrtna kazen in dosmrtni zapor ne izrekata za kazniva dejanja, ki so jih storile osebe, ki še niso dopolnile osemnajst let. Ta odločitev je bila upravičena s trditvijo, da je starost obtoženega negotova.
<P>
Vendar se smrtne kazni prav tako izrekajo mladoletnikom v drugih delih islamskega sveta. Šeriatska sodišča v Somaliji na primer obsojajo mladino na smrtno kazen. Skupaj z ZN mora EU delovati odločneje in hitreje, da bi preprečili kršitve mednarodnega prava s tako resnimi posledicami. Dialog je dober, vendar sta realpolitika in gospodarski pritisk boljša pot. Vsekakor se zaradi njiju stvari premikajo mnogo hitreje.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Gospod predsednik, gospe in gospodje, medtem ko govorimo, na stotine zapornikov, nagnetenih v jemenskih zaporih, čaka na izvršitev svoje smrtne kazni. Mislim, da bi ta razprava morala pozvati k večji pozornosti in hitrejši odzivnosti Evropskih institucij.
<P>
Trenutno kršenje Mednarodne konvencije o človekovih pravicah je tema, glede katere Evropa ne sme molčati, niti ne sme glede nje izostati, še najmanj v zvezi z državo, kot je Jemen, s katerim gospodarsko sodelujemo. Neizogibno je, da moramo biti zelo pozorni glede vprašanj te vrste.
<P>
V Evropi in zahodnem svetu je resocializacija gotovo pomemben, osnoven vidik kazni. Namen smrtne kazni nikakor ni resocializacija, zato moramo posredovati z največjo odločnostjo in trdnostjo in v zvezi s tem se mora slišati naš glas.
<SPEAKER ID="439" NAME="Siim Kallas">
podpredsednik Komisije. - Gospod predsednik, Evropska unija je pri izvajanju svojih dobro poznanih Smernic o smrtni kazni že dolgo aktivna v boju proti smrtni kazni v Jemnu, tako na splošno kot tudi glede posameznih primerov.
<P>
Smrtna kazen za mladoletne prestopnike je v Jemnu bila vedno prisotna. Včasih so bili primeri pretežno nepoznani in civilna družba ni bila tako dejavna. Program pravnega varstva mladoletnikov, ki ga financira EU in izvaja Unicef, je veliko prispeval k ozaveščenosti tako v Jemnu kot tudi v mednarodni skupnosti. Ta program je bil izveden v sodelovanju s koalicijo organizacij civilne družbe in Višjim svetom za materinstvo in otroštvo.
<P>
Vendar ozaveščanje ne zadostuje. Nadaljevati moramo z dejanji. Kot zadnjo možnost delegacija EU aktivno izvaja demarše za ustavitev usmrtitev. Zadnja dva primera sta bila decembra 2010 za Fuada Ahmeda Alija Abdulla in januarja 2011 za Muhammeda Taherja Thabeta Samuma. V obeh primerih je bila usmrtitev ustavljena - po posredovanju EU - da se omogoči predložitev dokazov glede starosti. Vprašanje Muhammeda Taherja Thabeta Samuma je bilo ponovno obravnavano prejšnji teden. Zdaj se zdi, da je pomilostitev, ki jo izreče predsednik, edino upanje za uradno razveljavitev kazni. EU in Unicef sta ponovno stopila v stik s predsednikom Salehom in na podlagi naših povratnih informacij iz Sane je usmrtitev ponovno ustavljena.
<P>
Jemen zavezujejo mednarodne obveznosti, njegova lastna zakonodaja glede pravnega varstva mladoletnikov in kazenski zakonik, ki prepovedujejo usmrtitev mladoletnikov. Razlogi, zakaj mladoletniki čakajo na smrtno kazen, so večinoma povezani s pomanjkanjem zmogljivosti in z nezmožnostjo določitve starosti. Zato skupaj z Unicefom iščemo načine, kako pomagati Jemnu pri izgradnji tega strokovnega znanja, da bi problem rešili pri temelju. EU bo v bližnji prihodnosti spodbudila ustanovitev neodvisnega organa, ki bo ponovno preučil starost mladoletnih prestopnikov. Prav tako bomo spodbujali sposobnost odvetnikov, da mladoletnikom nudijo pravno pomoč. Srednjeročno nameravamo razviti podporo EU učinkovitemu organu za register prebivalstva.
<P>
To izjemno težko vprašanje zato jemljemo zelo resno in uporabljamo vsa razpoložljiva sredstva. Vlada Jemna je pokazala dojemljivost za naše demarše. EU jim je pripravljena pomagati, zdaj in v prihodnosti, da bi dosegli naš cilj popolne odprave smrtne kazni.
<SPEAKER ID="440" NAME="Predsednik">
Razprava je končana.
<P>
Glasovanje bo potekalo na koncu zadnje razprave.
<P>
Pisne izjave (člen 149)
<SPEAKER ID="441" NAME="Eija-Riitta Korhola" AFFILIATION="PPE">
v pisni obliki. - (FI) V naših resolucijah smo pogosto obravnavali vprašanje smrtne kazni. Obsojanje mladoletnikov na smrt je redko, vendar je Jemen ena od držav, kjer se je to zgodilo. Čeprav je Jemen napredoval v svojih prizadevanjih glede prepovedi smrtne kazni za mladoletnike, jih sodišča še zmeraj izrekajo. Primer Muhammeda Taherja Thabeta Samuma ni edini.
<P>
Na splošno in v povezavi z medkulturnim dialogom je treba resno premisliti, kaj radikalizira mlade ljudi in jih spodbudi k zagrešitvi zločina, celo umora, in kako jim najbolje preprečiti, da bi zašli na kriminalna pota. Kot je znano, smrtna kazen ne zmanjša kriminala.
<P>
Prodemokratične demonstracije, ki so se začele v Tuniziji in Egiptu, so bile deležne velike podpore pri lokalni mladini. Pomanjkanje možnosti in priložnosti, poleg želje po demokraciji, je sprožilo odpor. Uporniški val se je prejšnji teden razširil tudi v Jemen.
<P>
Pridružujem se zaskrbljenosti kolegov poslancev ter njihovim zahtevam glede Samuma ter drugih, ki so bili obsojeni na smrt. Čeprav zdaj z zanimanjem in upanjem čakamo, kakšne politične spremembe bodo prinesle demonstracije v arabskih državah, si ne moremo niti za trenutek zatiskati oči pred grozodejstvi, ki so v nasprotju z mednarodnimi sporazumi o človekovih pravicah, kot je smrtna kazen za mladoletnike.
