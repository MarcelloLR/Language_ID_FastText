<CHAPTER ID="019">
Tveganje zaprtja podjetja Qimonda v Nemčiji in na Portugalskem ter izguba na tisoče delovnih mest v Evropi (razprava) 
<SPEAKER ID="539" NAME="Predsednica">
Naslednja točka je izjava Komisije o tveganju zaprtja podjetja QIMONDA v Nemčiji in na Portugalskem ter izguba na tisoče delovnih mest v Evropi.
<SPEAKER ID="540" NAME="Vladimír Špidla" LANGUAGE="CS">
Gospa predsednica, gospe in gospodje, podjetja in delavci že čutijo posledice finančne in gospodarske krize. Čeprav se razmere med posameznimi državami članicami razlikujejo, se stanje na področju zaposlovanja v Evropi na splošno slabša. V letu 2009 se lahko celotna zaposlenost zmanjša za 1,6 %, kar predstavlja izgubo 3,5 milijonov delovnih mest. V letu 2010 bi stopnja brezposelnosti v EU lahko bila okrog 10 %. Podjetja vedno znova najavljajo ukrepe za prestrukturiranje ali se selijo, pogostokrat ob veliki izgubi delovnih mest. Razmere v podjetju Qimonda, ki je najavilo zaprtje obratov v Nemčiji in na Portugalskem, žal ni redkost.
<P>
Komisija se zaveda negativnih posledic, ki jih lahko ima prestrukturiranje na delavce, njihove družine ter gospodarsko in socialno strukturo v posamezni regiji. Vendar pa bi rad poudaril, da Komisija nima pristojnosti, da bi preprečila ali odložila odločitev posameznih podjetij, podjetja pa Komisije niso dolžna obveščati o svojih odločitvah. Povedati moram, da se na Komisijo niso obrnili niti predstavniki zaposlenih niti vodstvo Qimonda.
<P>
Komisija v zvezi s temi razmerami želi izpostaviti nekaj točk. Predvsem je bistveno, da predvidevanje in potek prestrukturiranja poteka ob intenzivnem dialogu med predstavniki zaposlenih in drugimi vpletenimi strankami. Menim, da nedavno sprejeta direktiva ali spremenjena direktiva o svetih družb predstavlja enega izmed večjih prispevkov EU na tem področju. V tem kontekstu je še toliko pomembneje, da prizadeta podjetja pazljivo izpolnjujejo svoje obveznosti, ki izhajajo iz direktiv EU in se nanašajo na obveščanje in posvetovanje z zaposlenimi. Komisija prav tako poziva podjetja, da uvedejo ukrepe, namenjene ohranjanju kar največjega števila delovnih mest in zaposlenih s pomočjo prožnih ureditev dela in uporabo začasnih odpuščanj zaradi gospodarskih razlogov.
<P>
Večina držav članic je uvedla usmerjene ukrepe z namenom ohranjanja delovnih mest in omejevanja učinkov krize na navadne državljane. Ti ukrepi se nanašajo na štiri glavna področja: ohranjanje delavcev na delovnih mestih, hitro vključevanje delavcev nazaj na delovna mesta, zagotavljanje pomoči najranljivejšim skupinam z varstvenim dodatkom, podaljševanje obdobja izplačevanja nadomestil za brezposelnost ali povečevanje družinskih prispevkov in večanje socialne zaščite ter investiranje v socialno in zdravstveno infrastrukturo.
<P>
Komisija je okrepila finančne instrumente na evropski ravni, da bi pomagala državam članicam pri premagovanju krize in njenih socialnih posledic. Evropski socialni sklad, ki vsako leto zagotavlja pomoč 9 milijonom delavcem, je bil poenostavljen, tako da je za projekte mogoče zagotoviti vnaprejšnja plačila, v višini 1,8 milijarde EUR. Upam, da se bosta Evropski parlament in Svet o tem hitro sporazumela. Komisija prav tako podpira tiste države članice, ki bi rade reprogramirale Evropski socialni sklad. Države članice lahko prav tako zaprosijo za posredovanje Evropskega sklada za prilagajanje globalizaciji pri zagotavljanju pomoči delavcem, ki so izgubili delo. V Evropskem načrtu za oživitev gospodarstva je Komisija predlagala razširitev meril za pridobitev pomoči, da bi se bolje odzvala na trenutno gospodarsko krizo. Upam, da bo tudi v zvezi s tem Parlament hitro dosegel kompromis s Svetom. Komisija je pripravljena na sodelovanje z nemškimi in portugalskimi oblastmi pri ocenjevanju vseh zahtev za pomoč iz naslova evropskih skladov. Komisija prav tako podpira socialni dialog na evropski ravni, saj imajo socialni partnerji odločilno vlogo pri obvladovanju krize. Tudi od evropskih socialnih partnerjev pričakujemo, da bodo skupaj prispevali k premagovanju krize na tripartitnem srečanju 19. marca.
<P>
Za Komisijo je pomembno, da so ukrepi poenoteni, saj bo tako mogoče odpraviti kratkoročne vplive krize in si prizadevati za gospodarsko oživitev v prihodnje. Komisija je s tem namenom predstavila evropsko pobudo za zagotavljanje pomoči pri zaposlovanju znotraj Evropskega načrta za oživitev gospodarstva. 4. marca je Komisija prejela prispevek, predviden za sestanek Evropskega sveta 19. in 20. Marca, ki med drugim daje poudarek zahtevam in načinom zagotavljanja pomoči delavcem, ki jih je prizadela kriza in ranljivim osebam na trgu dela.
<P>
Komisija prav tako pozdravlja pobudo češkega predsedstva o organizaciji vrha, namenjenega zaposlovanju in socialnim zadevam v maju 2009. Cilj tega srečanja bo oceniti razmere in določiti konkretne ukrepe. Pripeljati bi moral do sprejetja skupnega pristopa za zmanjševanje socialnega vpliva krize, doseganje novega konsenza s socialnimi partnerji in drugimi udeleženci glede vprašanja o posodobitvi socialnih politik in določitvi konkretnih ukrepov za pospešitev gospodarske oživitve ter premagovanje krize s pomočjo odpravljanja strukturnih pomanjkljivosti na trgu dela.
<SPEAKER ID="541" NAME="José Albino Silva Peneda" LANGUAGE="PT">
Morebitno zaprtje podjetja Qimonda bi ogrozilo skoraj 2 000 delovnih mest na severu Portugalske, ki je v nekaj letih doživela preobrat iz ene izmed najbolj industrializiranih regij Evrope v eno izmed najrevnejših regij celine.
<P>
Razumeti moramo, da je industrija na severu Portugalske temeljila na tradicionalnih sektorjih, kjer je tekstilna industrija bila zelo pomembna. Ta primer se je zgodil ravno v času, ko je bila ta industrija v ključni fazi svojega preoblikovanja in je potekalo prestrukturiranje, ki je vedno naporno in drago. Če do tega zaprtja res pride, to ne bo močno vplivajo le na regijo, ampak tudi na državo.
<P>
Vem, da je poslovanje podjetja Qimonda odvisno predvsem od tržnih sil in volje delničarjev. Prav tako ni težko prepoznati, da Qimonda šteje za enega izmed glavnih izvoznikov na Portugalskem in ker je hkrati tudi eden ključnih delov preoblikovanja gospodarstva v regiji, ne moremo sprejeti, da bi o njegovi usodi odločale le tržne sile. Ta okoliščina pojasnjuje, zakaj so oblasti na Portugalskem in v Nemčiji obravnavale to vprašanje na najvišji ravni, še posebej nedavno na srečanju predsednika Portugalske republike in kanclerke Merkel. Tudi zaradi tega vas, gospod Špidla, če vas na obisk te regije, ki se sooča z resničnim socialno težavnim položajem, še ni povabila portugalska vlada, vabim osebno sam, saj želim, da se na lastne oči prepričate o resnosti razmer, da podprete prizadevanja, ki potekajo in mobilizirate vse instrumente, ki jih ima na voljo Komisija, s katerimi bi lahko preprečili, da bi se pomanjkanje zaupanja, ki vlada v regiji, širilo še naprej.
<SPEAKER ID="542" NAME="Edite Estrela" LANGUAGE="PT">
Qimonda je paradigma v trenutnem kontekstu globalne finančne in gospodarske krize. Gre za podjetje, ki uporablja najsodobnejšo tehnologijo, zaposluje visoko usposobljene delavce in spodbuja raziskave. Qimonda izpolnjuje cilje Lizbonske strategije. Portugalska vlada je storila vse, da bi našla rešitev, ki bi zagotovila obstoj tega podjetja, vendar je le ta odvisna tudi od sodelovanja nemške zvezne vlade in deželnih vlad Bavarske in Saške. Portugalska vlada je že sprejela odločitev, da bo v ta namen zagotovila sredstva v višini 100 milijonov EUR. Kot sem že povedala, storila je vse in si bo tudi v prihodnje prizadevala, da bo storila vse kar je v njeni moči, kar so nedavno ugotovili tudi nemški delavci podjetja Qimonda na nedavnem uradnem obisku predsednika Portugalske republike.
<P>
Evropska komisija in države članice, so ukrepale - povsem upravičeno -, da bi rešile banke in zagotovile pomoč nekaterim industrijam, kot je na primer avtomobilska industrija. Zakaj ne bi zagotovile pomoči tudi podjetju Qimonda? Če prepustimo Qimonda usodi, bo to imelo skrajno resne posledice. Delo bo izgubilo na tisoče delavcev v Nemčiji in na Portugalskem, hkrati pa bo izgubljena tudi dragocena evropska intelektualna lastnina in veliko sredstev Skupnosti, ki so bila vložena v podjetje Qimonda. Zagotovitev poslovanja Qimonda v Nemčiji in na Portugalskem je takšnega strateškega pomena za Evropo, da je pomoč Evropske unije popolnoma upravičena.
<P>
Komisar, moramo biti dosledni in če to želimo biti, moramo storiti vse, da bi rešili Qimonda. Qimonda preprosto ni katero koli podjetje!
<SPEAKER ID="544" NAME="Ewa Tomaszewska" LANGUAGE="PL">
Gospod predsednik, nemška družba Qimonda, ena izmed največjih proizvajalk pomnilniških čipov, je objavila stečaj. V preteklem letu je prejela 325 milijonov EUR subvencij in izkazalo se je, da to ni zadostovalo.
<P>
V letu 2007 je Qimonda zaposlovala 13 500 ljudi. Decembra prejšnje leto je prišlo do 10 do 15 % znižanja njihovih plač na podlagi zagotovil, da bodo premalo izplačane zneske prejeli do aprila letos. Namesto tega je preko noči izgubilo delo 500 zaposlenih. Niso prejeli plač, nadomestil za neizkoriščen dopust ali odpravnin, ki jim pripadajo. Naslednji mesec bo izgubilo svoje delo še naslednjih 500 zaposlenih, ogroženih pa je še dodatnih 1 500 delavcev.
<P>
V naših državah je še veliko takšnih podjetij, vključno s podjetjem Krośno ali Stalowa Wola na Poljskem. Od Komisije pričakujemo usklajen program za zaščito delovnih mest v času krize.
<SPEAKER ID="545" NAME="Elisabeth Schroedter">
v imenu skupine Verts/ALE. - (DE) Gospod predsednik, komisar, gospe in gospodje, stečaj podjetja Qimonda je posledica močnega upada cen zastarelih čipov DRAM. V resnici je Qimonda več mesecev pred konkurenco na področju raziskav energetsko varčnih čipov in prav v zvezi s tem - tem potencialom za invoacijo - je treba zagotoviti naložbo. Upamo, da se bo Komisija osredotočila na to.
<P>
Vseeno pa to lahko pomeni, da ne bo mogoče ohraniti vseh delovnih mest. Komisar ima prav. Prav tu lahko pomaga Evropski sklad za prilagajanje globalizaciji. V podjetju Qimonda pa so zaposleni visoko usposobljeni delavci, ki lahko s pomočjo dobro izbranega in posebej prilagojenega ponovnega usposabljanja najdejo nova delovna mesta v porajajočih industrijah. To so dokazali delavci, ki so prešli na industrijo sončne energije. Primer Qimonda kaže na to, da mora tudi Komisija sodelovati pri izvedbi ponovnega usposabljanja za delovna mesta, ki imajo prihodnost in da ne strelja kar na slepo. Ljudem bodo vlile novega upanja in zagotovile možnosti za prihodnost le usmerjene naložbe, okoljsko prestrukturiranje gospodarstva in ustrezno ponovno usposabljanje delovne sile.
<SPEAKER ID="546" NAME="Gabriele Zimmer">
v imenu skupine GUE/NGL. - (DE) Gospod predsednik, komisar, verjetno ne boste presenečeni, če povem, da nisem zadovoljna z vašimi odgovori, predvsem so smo si več tednov močno prizadevali, da bi prišli v stik s številnimi predstavniki Komisije, predvsem komisarjem Verheugnom, in zahtevali jasne odgovore. Danes je bilo veliko priložnosti, da bi zagotovili natančnejše odgovore in povedali, kako namerava Komisija prevzeti svojo odgovornost.
<P>
V to razpravo bi rada vpeljala dva vidika. Prvič, podjetje Qimonda je sposobno zagotoviti ključno tehnološko prednost za Evropsko unijo na področju polprevodniške tehnologije in nanotehnologije. Drugič, Qimonda v Evropi nima konkurentov, jih pa ima nekaj v Aziji, ki prejemajo 70 % subvencij - v čemer je tudi bistvena razlika. Tretjič, zaustavitev proizvodnje v podjetju Qimonda bo pomenila izgubo sodelujočega jedra mreže s približno 40 000 delovnih mest v regiji, kot je Saška
<P>
Kaj pričakujejo delavci, njihove družine in ljudje v prizadetih regijah od Unije? Predvsem pričakujejo jasne in takojšnje ukrepe, s katerimi bo Komisija pokazala, da želi ohraniti trenutna mesta evropske polprevodniške tehnologije in industrije nanotehnologije, da ne bo dopustila zavreči te prednosti za prihodnost in da držijo izjave, izrečene glede prihodnjega vlaganja v raziskave, predvsem v zvezi s sedmim okvirnim programom Evropske skupnosti za raziskave.
<P>
Prav tako pričakujemo, da bodo Komisija, nemška zvezna vlada in deželna vlada Saške podprle potrebno rešitev, s katero bo mogoče zaustaviti prekinitev proizvodnje. Nimamo več veliko časa, ostalo je le še nekaj dni. Vodilni kadri že odhajajo. Alternativna rešitev bi bila, da se visoko napredna raziskovalna tehnologija premakne v Azijo ali pa se proda za drobiž. To vsekakor ne more biti v interesu Evropske unije.
<SPEAKER ID="547" NAME="Joel Hasse Ferreira" AFFILIATION="PSE">
(PT) Gospod predsednik, komisar, gospe in gospodje, težke razmere v podjetju Qimonda so se zaradi posledic finančne in gospodarske krize le še poslabšale. Portugalska vlada je storila vse, kar je bilo po njenem mnenju primerno in je pripomoglo k reševanju razmer. Želimo si, da bi tudi bavarska vlada vedela, kako naj se z velikim občutkom za odgovornost odzove na te razmere. Ohranitev obratov v Münchnu bo odločilno vplivala na obrate v krajih Vila do Conde in Dresden.
<P>
Portugalski minister za gospodarstvo in inovacije, Manuel Pinho, je potrdil, kako pomembno je zagotoviti preživetje tega podjetja. Podjetje Qimonda je zelo pomembno za Portugalsko in ker je lahko konkurenčno tudi na globalni ravni, je ravno tako pomembno za Evropo.
<P>
Gospod predsednik, Portugalska si bo še naprej prizadevala za iskanje rešitve, s katero bo mogoče ohraniti podjetje. Upam, da si bo tudi nemška vlada - tako na zvezni, kot na državni ravni - resnično prizadevala za iskanje rešitve tega problema.
<P>
Sam pa želim še enkrat opozoriti na strateški pomen ohranitve tovrstne industrije na evropskem ozemlju. Upam, da nobena nacionalna ali državna vlada ne bo storila te napake in dopustila podjetju, da zapre obrate in uniči delovna mesta na ozemlju Unije.
<P>
Gospe in gospodje, razumemo potrebo po zagotavljanju pomoči za velike skupine v avtomobilski industriji pri njihovem prestrukturiranju, vendar pa sredstev Unije in energije Evropske komisija ne bi smeli porabiti le za to pomoč.
<P>
Komisar, da bi se izognili morebitnim nesporazumom v komunikaciji, prosimo gospoda Špidlo, s katerim smo povezani preko dela in politične solidarnosti, in predsednika Komisije, ki ne bo nikoli pozabil, da je naš sodržavljan, kot tudi sodržavljan večine zaposlenih v podjetju Qimonda, da pozove Komisijo, da se zaveže zagotoviti pomoč podjetju Qimonda.
<P>
Preden končam, moramo poudariti, da je predsednik Portugalske, Cavaco Silva, v Nemčiji nedavno izjavil, da v zvezi s podjetjem Qimonda obstaja novo upanje. Prav tako se moramo dotakniti, kot so to storili že kolegi poslanci, pomembnosti posebnega gospodarskega sektorja, v katerem deluje Qimonda. Ne pozabimo, da je portugalska vlada pripravljena podpreti podjetje Qimonda z vsemi potrebnimi sredstvi, če pri tem upoštevamo gospodarsko moč države.
<P>
Gospe in gospodje, pomagajmo pri reševanju podjetja Qimonda. Čas se izteka!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Gospod predsednik, komisar, gospe in gospodje, v tej pomembni razpravi je ključnega pomena, da razumemo, kaj je na kocki, in sicer: prihodnost strateške industrije nanotehnologije, skupaj z raziskavami in razvojem v sektorju, ki je bistven za prihodnost informacijske družbe, osrednje jedro in raziskovalni center, ki je v kompleksu podjetja Qimonda v Nemčiji, s svojo tovarno polprevodnikov na Portugalskem. Evropska unija ne more še naprej dopuščati propada njene industrije, predvsem na strateškem področju, in tako postati odvisna od Združenih držav Amerike in azijskih držav, ki podpirajo svojo industrijo. Obžalovanja vredno je, da je gospod Špidla v tem Parlamentu pokazal resno brezčutnost do vprašanja Qimonda, kot produktivnega podjetja.
<P>
V tem procesu so vključena številna delovna mesta: skoraj 2 000 v Vili do Conde, 5 000 v Nemčiji, več kot 5 000 po celem svetu, kot tudi na tisoče delovnih mest, ki bi bila prizadeta v dobaviteljskih podjetjih ter razvojnih in raziskovalnih centrih drugih partnerjev podjetja Qimonda. Zaradi možnosti zaprtja podjetja Qimonda v Nemčiji in vpliva, ki bi ga takšna okoliščina imela na Portugalskem, je ogrožen ogromen obseg razvoja. Evropska unija se mora nedvomno posvetiti temu vprašanju, vsaj pod enakimi pogoji, kot se je posvetila bančnemu sektorju. Pri tem ne smemo pozabiti, da je Vila do Conde na severu Portugalske, kjer se je brezposelnost najbolj povečala zaradi zaprtja podjetij v teksilnih in industriji oblačil ali zaradi tega, ker so multinacionalke, ki med drugim proizvajajo obutev in kable, preselile. Če ne bo prišlo do ukrepov za zaustavitev povečevanja brezposelnosti in zagotavljanja proizvodnje bo to območje socialno ogroženo.
<P>
Zato je ključnega pomena, da se izvedejo vsi možni ukrepi. Kratkoročno gledano to vključuje državno pomoč, finančno pomoč Skupnosti in kreditna jamstva za ohranjanje industrije, ki je strateškega pomena za gospodarstvo Evropske unije. Srednjeročno gledano to vključuje razvoj tega industrijskega območja in ustvarjanje večjega števila delovnih mest s pravicami. Dobro bi bilo, če bi to razumele Evropska komisija in vlade naših držav. Medtem pa bomo mi nadaljevali z bojem.
<SPEAKER ID="549" NAME="Colm Burke" AFFILIATION="PPE-DE">
Gospod predsednik, pozdravljam pozornost, ki je namenjena tej razpravi. Oblikovalci politik morajo resno obravnavati izgubo podjetij, kot je Qimonda, zaradi njihove velikosti in pomembnosti, saj delujejo kot stabilizatorji gospodarstva za regionalna, pa tudi nacionalna gospodarstva.
<P>
Za prodajo ali preselitev takšnih podjetij se običajno zavzemajo globalizacijske sile. Globalizacija - običajno pozitivna sila, ki povečuje globalno blaginjo - lahko na žalost močno prizadene regionalna gospodarstva, kadar se velika podjetja odločijo za preselitev. To se je zgodilo v mojem območju na jugu Irske, kjer je Dell najavil, da bo odpustil 1 900 zaposlenih v podjetju v mestu Limerick. Prav tako tudi v mestu Waterford, kjer lahko že kmalu pride do zaprtja Waterford Wedgwood in spet lahko izgubimo naslednjih tisočih delovnih mest.
<P>
Oblikovalci politik morajo to obravnavati zelo resno. Zato pozdravljam odločnost komisarja Špidle, da stori vse, kar je v njegovi moči, za zagotovitev sredstev iz Evropskega sklada za prilagajanje globalizaciji in Evropskega socialnega sklada. 500 milijonov EUR iz Evropskega sklada za prilagajanje globalizaciji lahko ima veliko koristi, saj bo mogoče odpuščenim delavcem zagotoviti novo priložnost, s katero nas lahko z došolanjem, ponovnim usposabljanjem in s tem, da postanejo podjetniki, izvlečejo iz te recesije.
<P>
Žoga je trdno v rokah nacionalnih vlad, da zaprosijo za sredstva. Mogoče bi si bilo v sklopu tega smiselno prizadevati za 75 % sofinanciranje, kar bi poenostavilo pripravo zahtevkov in bi lahko s tem hitro in učinkovito zagotovili pomoč prizadetim delavcem.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Gospod predsednik, komisar, več let že govorimo o Lizbonski strategiji in mogoče sedaj ni najprimernejši čas, da bi o njej razpravljali. Nedvomno pa potrebujemo strategijo: strategijo, ki predstavlja odziv na težave in izzive, ki jih predstavlja trenutna kriza. To od Komisije tudi pričakujemo. Bistvenega pomena je, da Komisija ne beži pred to temo, ampak zbere moči in skupaj s portugalsko vlado, nemško vlado in vladami nemških dežel razvije skupne ukrepe. Pri tem ne smemo pozabiti, da gre za industrijo, kot je že bilo povedano, ki je pomembna za Evropo zaradi kakovosti in vrednosti, zaradi razvoja, ki ga izvaja in zaradi povezane kakovosti okolja. Bistveno pri tem je, da Komisija pred tem ne beži. Podpiram pobudo, ki jo je moj kolega, gospod Peneda namenil gospodu Špidli in Komisiji glede obiska na Portugalskem.
<P>
Komisija ne sme pozabiti, da so v tem trenutku oči Evropejcev uprte v Evropo in pričakujejo, da bodo evropski organi ukrepali: čutiti morajo, da se lahko zanesejo na evropske organe. Evropska javnost ne razume Evrope, ki noče imeti opravka s problemi. Namesto tega si ljudje želijo Evrope, ki je dovolj pogumna, da zaviha rokave in si umaže roke pri tem, ko jim pomaga premagovati težave.
<SPEAKER ID="551" NAME="Vladimír Špidla" LANGUAGE="CS">
Gospe in gospodje, primer o katerem razpravljamo, je pomemben in predstavlja del celovitih gospodarskih razmer. Prav tako veste, da je strategija, ki jo pripravlja Komisija, konkretna politika, namenjena industriji, saj je Komisija trdno prepričana, da mora industrija vedno predstavljati znaten del našega gospodarstva in da je vodilna na področju visoke tehnologije. Jasno je, da ima kriza, v kateri smo trenutno, strukturne elemente, zaradi česar Komisija v svojih strategijah in temeljnih dokumentih oblikuje prihodnje zeleno gospodarstvo ali "zelena delovna mesta", hkrati pa si močno prizadeva tudi za inovacije in posodobitve. Prav tako je jasno, kot sem navedel na začetku, da poslovne odločitve sprejemajo podjetja in da se Komisija ne bo vmešavala v takšne zadeve.
<P>
Druga stvar je seveda v tem, da če poteka določen obseg prestrukturiranja, so za nekatere odločitve, ki imajo socialne posledice in posledice na skupnost, na voljo instrumenti in evropske politike in naša dolžnost je, da jih in tudi jih vedno uporabljamo. Glede pozivov, da se seznanim z razmerami na kraju samem, sem seveda to pripravljen storiti, saj je ena izmed naših bistvenih in temeljnih nalog, da sprejemamo odločitve na osnovi tega, kar je izvedljivo. Omenjene so bile možnosti v okviru evropskih skladov in pristopi, o katerih razprave potekajo med portugalsko in nemško vlado. Jasno in glasno lahko zatrdim, da Komisija vedno aktivno uporablja vse razpoložljive možnosti, da to počne tudi v tem primeru in bo to nedvomno počela tudi v prihodnjih primerih.
<SPEAKER ID="552" NAME="Predsednik">
S tem se ta točka zaključi.
