<CHAPTER ID="018">
Zakonodajni proces o 3. energetskem svežnju (razprava) 
<SPEAKER ID="469" NAME="Predsednik">
Naslednja točka je razprava o vprašanju za ustni odgovor Svetu o nadaljevanju in pravočasni sklenitvi zakonodajnega postopka o 3. energetskem svežnju, ki so ga postavili Hannes Swoboda, Reino Paasilinna, Eluned Morgan, Atanas Paparizov, Giles Chichester, Alejo Vidal-Quadras, Herbert Reul, Angelika Niebler, Gunnar Hökmark in Jerzy Buzek v imenu skupine Socialdemokratov v Evropskem parlamentu in skupine Evropske ljudske stranke (Krščanskih demokratov) in Evropskih demokratov - B6-0493/2008).
<SPEAKER ID="470" NAME="Atanas Paparizov">
vlagatelj. - Gospod predsednik, 18. junija in 9. julija 2008 je Evropski parlament v prvi obravnavi sprejel zakonodajne resolucije o direktivah in uredbah o tretjem energetskem svežnju. Sveženj je zelo pomemben za oblikovanje evropskega notranjega trga električne energije in plina in za zagotovitev preglednega in jasnega ureditvenega okvira za naložbe v prenosna omrežja ter krepitev regionalnega in vseevropskega sodelovanja. Na tej podlagi energetski sveženj daje velik prispevek varnosti oskrbe z energijo držav članic EU.
<P>
Njegovo sprejetje bo pomenilo tudi pomemben prispevek k prizadevanjem za izvedbo velikopoteznega zakonodajnega energetskega in podnebnega svežnja, ki ga bo Parlament jutri zagotovo sprejel.
<P>
V zvezi s tem bi želeli francosko predsedstvo prositi, naj nas obvesti o svoji nameri v glede predstavitve skupnega stališča Sveta o petih zakonodajnih predlogih pred Evropskim parlamentom. Želeli bi si tudi podrobnih informacij o tem, kakšne ukrepe Svet, predvsem pa češko predsedstvo, načrtuje za nadaljevanje in pravočasen zaključek zakonodajnega postopka o tretjem energetskem svežnju.
<P>
Evropski parlament je večkrat pokazal pripravljenost, da se vključi v konstruktiven dialog s Svetom. V znak svoje pripravljenosti so poročevalci Evropskega parlamenta dali pobudo za dopis, naslovljen na ministra Borlooja, z dne 17. julija, v katerem pozivamo predsedstvo, da prične neuradne pogovore med Svetom in Parlamentom v obdobju med splošnim političnim sporazumom in uradnim obvestilom o skupnem stališču Sveta. Poleg tega smo spodbudili Svet, da temu zakonodajnemu svežnju da prednost, in sicer z neuradnimi pogovori, ki naj bi se začeli že septembra 2008, saj smo bili prepričani, da bi to koristilo interesom treh institucij, francoskega predsedstva in državljanom EU na splošno. Pozneje smo še večkrat opozorili na potrebo po začetku teh ustreznih pogajanj.
<P>
Želel bi izpostaviti resolucijo Evropskega parlamenta o rezultatu zasedanja Evropskega sveta v Bruslju 15. in 16. oktobra 2008, kjer smo Svet pozvali, naj začne pogajanja.
<P>
Po političnem sporazumu, sprejetem 10. oktobra, je predsednica Odbora za industrijo, raziskave in energetiko v dopisu z dne 7. novembra predlagala prvo zasedanje v obliki neuradnega trialoga, ki naj bi se začelo pred koncem tega leta. Obžalujemo, da do tega zasedanja še ni prišlo.
<P>
Kar zadeva nas, ko bomo prejeli skupno stališče Sveta, bomo pripravljeni, da začnemo trialog, da bi dosegli medinstitucionalni sporazum.
<P>
Danes smo se na zasedanju poročevalcev in predstavnikov vseh političnih skupin, ki ga je organizirala predsednica Odbora za industrijo, gospa Niebler, enoglasno dogovorili, da bomo zaradi časovnih omejitev predlagali čimprejšnji začetek trialoga, po možnosti v Strasbourgu v tednu po 12. januarju 2009. Upamo, da bo češko predsedstvo lahko sprejelo ta predlog.
<P>
Na tej ravni se zavedamo, da je Svet v svojem skupnem stališču zajel področja temeljnega političnega pomena, kot so ločevanje, klavzula o tretjih državah in enaki konkurenčni pogoji. Vendar pa ni obravnaval vprašanj, ki jih je v prvi obravnavi postavil Evropski parlament, kot so večja vloga regulativne agencije, varstvo potrošnikov, energetska revščina itd. Upamo, da bomo o teh pomembnih vprašanjih razpravljali v okviru intenzivnega dialoga v januarju in februarju.
<P>
Dovolite mi, da izrazim prepričanje, da se bo Svet hitro in konstruktivno odzval na vprašanja Evropskega parlamenta, ki zagotavljajo izvedbo svežnja in ščitijo interese več milijonov evropskih potrošnikov.
<SPEAKER ID="471" NAME="Gunnar Hökmark" LANGUAGE="SV">
Gospod predsednik, Parlament se bo jutri odločal o različnih delih podnebnega svežnja. To pomeni, da bomo v kratkem času na pogajanjih opredelili našo nadaljnjo pot in sprejeli odločitve o pomembnih delih prihodnje evropske energetske in okoljske politike. Pomeni pa tudi, da bosta Parlament in Svet podnebni sveženj dokončala veliko prej, preden bomo kar koli storili na področju izvajanja in sprejemanja odločitev o energetskih trgih. V resnici bi moralo biti ravno obratno, kar pomeni, da bi morali dokončati odločanje v zvezi s trgi električne energije in plina ter čezmejnimi trgi veliko prej, preden bi se lotili te točke. Energetski trg, ki ga zdaj oblikujemo v okviru podnebnega svežnja, zahteva pravilno delovanje energetskega trga prek vseh meja Evrope, pri čemer konkurenca ohranja nizke cene. Zagotoviti bi morali tudi, da bi lahko izkoristili prav vsak posamezen energetski vir, ki ga imamo v Evropi na razpolago. Sistem je postal nekoliko zmeden med svežnjem za trg in podnebnim svežnjem na tem področju.
<P>
Zdaj lahko samo zagotovimo, da bomo s pogajanji čim prej dosegli napredek. Seveda je od češkega predsedstva odvisno, da čim prej začne s pogajanju, mogoče, kot je prej predlagal eden izmed mojih kolegov poslancev, januarja v Strasbourgu. Vendar pa se bo jutri, ko bomo odločali o podnebnem svežnju, od francoskega predsedstva zahtevalo, na reši ta položaj in sproži postopek, ki bo omogočil čim prejšnji začetek pogajanj ter razprav o ločevanju, boljši konkurenci in čezmejnih povezavah, ki naj bi se tako čim prej začeli izvajati.
<P>
To je pomembno ne samo zaradi ohranjanja nizkih cen in spodbujanja konkurence, temveč tudi zato, da različnim državam članicam, ki so se zaradi podnebnega svežnja mogoče znašle v občutljivem položaju, omogočimo, da ne postanejo izolirane. To je treba storiti in upam, da bo večji del tega opravljen pod češkim predsedstvom.
<P>
Vendar pa, gospod predsednik, gospod minister, francoskemu predsedstvu ne želimo dovoliti, da se v teh zadnjih dneh decembra 2008 izogne svoji odgovornosti. Najlepša hvala.
<SPEAKER ID="472" NAME="Jean-Louis Borloo" LANGUAGE="FR">
Gospod predsednik, gospe in gospodje, lahko vam zagotovim, da se nimamo nikakršnega namena izmikati svojim odgovornostim: ravno nasprotno.
<P>
Svet je velikokrat, tudi v teku tega šestmesečnega obdobja, poudaril velik pomen, ki ga pripisuje oblikovanju notranjega trga električne energije in plina, in zagotovil pregleden in jasen ureditveni okvir za naložbe in obratovanje prenosnih omrežij ter okrepil vlogo regulativnih organov in njihovega sodelovanja. Ta pomen bi bilo treba ponovno poudariti še zdaj, ko bomo, upam, sprejeli podnebni in energetski sveženj, poudariti pa ga je treba še zlasti zato, ker je dokončanje tega notranjega trga predpogoj za doseganje naših ciljev na tem področju.
<P>
Pomen, ki ga je francosko predsedstvo pripisalo uspešnemu zaključku tega svežnja, ki predstavlja temeljni element evropske energetske politike, zato ne more zbujati nobenega dvoma. Enako velja za pomen izpolnitve dogovorjenega roka, torej doseganja sporazuma še pred koncem tega zakonodajnega mandata. Zato si je na vso moč prizadevalo, da bi doseglo politični sporazum o vseh petih besedilih na zasedanju Sveta 10. oktobra.
<P>
Opozoriti vas moram, da sta kljub odličnemu in temeljitemu delu slovenskega predsedstva v besedilih ostali odprti še dve temeljni vprašanji, ki sta se spremenili v splošen pristop, ker Parlament na zasedanju Sveta 6. junija ni izrazil svojega mnenja. Ti vprašanji zadevata naložbe tretjih držav v energetski sektor ter pogoje poštene konkurence. Vložili smo ves trud in uspeli zagotoviti, da je bil na oktobrskem zasedanju Sveta dosežen enoglasen sporazum. Poudaril bi, da je Komisija v veliki meri podprla določbe oktobrskega skupnega stališča.
<P>
Dan po tem sporazumu je francosko predsedstvo zadolžilo službe generalnega sekretariata Sveta, da opravijo tehnične in pravne naloge, potrebne za dokončanje 300 strani dolge zakonodaje v tem svežnju, da bi se lahko decembra skupno stališče posredovalo Parlamentu. Hiter zaključek tega dela je odvisen tako od služb Parlamenta kot tudi služb vseh držav članic.
<P>
V skladu z navedbami sekretariata odbora, odgovornega za usklajevanje del institucij in s soglasjem prihodnjega češkega predsedstva je bilo odločeno, da bo to skupno stališče posredovano Parlamentu v prihodnjih dneh v začetku januarja. Svet namerava 9. januarja zaključiti postopke za to sprejetje. Ni mi treba ponavljati, da smo se istočasno pogajali o številnih svežnjih, vključno s tem, o katerem smo govorili danes, kakor tudi o svežnju o pomorskem prometu, ki je resnično razvnel vse zadevne pogajalce.
<P>
Kljub fizični neizvedljivosti, da bi začeli pogajanja o navedenem svežnju, je francosko predsedstvo v dopisu z dne 17. novembra, ki ga je poslalo predsedniku Coreperja in predsednici Odbora za industrijo, raziskave in energetiko, navedlo, da se lahko udeleži uvodnega zasedanja v obliki trialoga, kot ste prosili, da bi se začele nekatere začetne izmenjave. Pogoji so bili zdaj ustvarjeni, zato se lahko v celoti posvetimo preučitvi tega svežnja in upam, da bomo dosegli sporazum v drugi obravnavi naslednjega maja. To je v vsakem primeru tisto, na kar upa francosko predsedstvo.
<SPEAKER ID="473" NAME="Andris Piebalgs">
član Komisije. - Gospod predsednik, najprej bi se želel zahvaliti spoštovanim poslancem za to zelo primerno vprašanje. Zelo pomembno je, da zaključimo razpravo o notranjem energetskem trgu še v tem zakonodajnem obdobju. Predlagan je bil zelo kompleksen sveženj ukrepov; razprava tokrat vodi v sporazum v drugi obravnavi in po pričakovanjih upošteva kompleksno naravo teh predlogov.
<P>
Kar zadeva pridobitve, bi rekel, da je zelo pomembno, da imamo zdaj v Svetu političen sporazum, skupna stališča pa bodo sprejeta na začetku januarja. Komisija bo na začetku januarja sestavila tudi svoje sporočilo Parlamentu o skupnem stališču, tako da bo vse nared za prvo delno zasedanje v januarju. S tega vidika smo torej pripravljeni, da nastopimo s skupnimi stališči pred Parlamentom, ki jih bo lahko upošteval in začel z uradnimi pogajanji.
<P>
Druga točka, ki bi jo rad poudaril, je, da prihodnje češko predsedstvo daje velik poudarek trdnemu deli, da bi rezultate dosegli že marca prej, če bo mogoče. Načrtujejo tudi trialoge. Bili bi veseli, če bi imeli vsak teden enega - zares so zelo prizadevni, saj so to opredelili kot svojo prvo prednostno nalogo.
<P>
Tretjič, želel bi se zahvaliti francoskemu predsedstvu, saj je ob vsej obremenjenosti z energetskim in podnebnim svežnjem, pri svežnju o notranjem trgu dejansko doseglo, kar je obljubilo. Ni bilo lahko doseči političnega sporazuma s Svetom; pod slovenskim predsedstvom smo se sicer dogovorili o nekih točkah, toda druge so še vedno nezanesljive. Zdaj imamo trden sporazum s Svetom in Svet je tudi pripravljen na pogajanja.
<P>
Zahvaliti bi se želel tudi Parlamentu. Želim se zahvaliti gospe Niebler za njeno potrpežljivost v trialogih, saj smo prvi sporazum dosegli deloma tudi zaradi njenih prizadevanj, zato se opravičujem in upam, da se te razprave o notranjem energetskem trgu ne bodo razvlekle v noč. Vendar pa menim, da imamo dobro podlago, na kateri lahko oblikujemo sporazum, saj so prav vsi poročevalci zelo tesno sodelovali. Upam torej, da se to ne bo zavleklo do jutranjih ur.
<P>
Kar zadeva Komisijo, obljubljam, da si bomo močno prizadevali za sprejemljiv kompromis, saj je z vidika Komisije ključno, da je Evropska unija močna na notranjem energetskem trgu. To zagotavlja varnost oskrbe, nizke cene za potrošnike, predvsem pa zagotavlja tudi, da bodo vsi ukrepi, ki bi jih radi predlagali prek sistema trgovanja z emisijami, učinkoviti. Komisija je v celoti zainteresirana za iskanje sporazuma in lažje poti do tega sporazuma med Evropskim parlamentom in Svetom.
<SPEAKER ID="474" NAME="Angelika Niebler" LANGUAGE="DE">
Gospod predsednik, gospod predsednik Sveta, gospod Komisar, gospe in gospodje, danes smo ves dan razpravljali o tem podnebnem svežnju, glasovanje pa bo potekalo jutri. Napoveduje se široko strinjanje s tem podnebnim svežnjem, kar je vsekakor dobro.
<P>
Vendar pa so splošni podnebni sveženj ter plemeniti cilji v tem svežnju uresničljivi samo, če bomo naredili kvantni skok naprej proti zadevam kot so razširjena omrežja in razširjena infrastruktura. Zato sem vesela, da je Svet oktobra sestavil skupno stališče, da bomo lahko v Parlamentu, kot smo ves čas upali, hitro napredovali s pogajanji. Upam, da se bodo pogajanja začela kmalu. Vam, gospod predsednik Sveta, se zahvaljujem, da ste to že spravili v tek.
<P>
Na delovni ravni vidim, da so sekretariati že začeli sodelovati in delati priprave, da bi se pogajanja lahko začela januarja ali februarja pod češkim predsedstvom. Če bo Komisija kot že v mnogih primerih igrala vlogo poštenega posrednika, bomo na koncu dobili dobre kompromise.
<P>
Na vsebinski ravni obstajajo med stališčem Sveta in stališčem Evropskega parlamenta seveda precejšnje razlike v zvezi z nekaterimi temeljnimi točkami. Gospod Hökmark je že govoril o vprašanju ločevanja pravic do lastništva in o tem, ali obstaja kakšna druga možnost. Stališče Sveta se na tem mestu razlikuje od stališča Parlamenta tako v plinskem sektorju kot sektorju električne energije. Vprašanje o tem, kakšno vlogo bi morala igrati agencija, bo eno izmed ključnih vprašanj. Trenutno se mnenja Sveta in Parlamenta zelo razlikujejo. Obstajajo tudi različni poudarki v celotnem sklopu pravic potrošnikov.
<P>
Prepričana pa sem, da obstaja politična volja tudi za to, da se doseže sporazum o tem dokumentu. Če bomo sodelovali tako konstruktivno, kot smo pri podnebnem svežnju, potem bodo dosegli tudi to. Upam, da nam ne bo treba tukaj sedeti ves konec tedna; bilo je dovolj, da sem morala enkrat vstati v nedeljo zob 4.40 zjutraj, da bi prisostvovala na razpravi o podnebnem svežnju. S tega vidika se veselim dobrega sodelovanja.
<SPEAKER ID="970" NAME="Atanas Paparizov">
v imenu skupine PSE. - (FR) Gospod predsednik, najprej se moram zahvaliti gospodu Borlooju za njegov konstruktiven odnos in besede o pripravljenosti Sveta na dokončanje razprave o tem svežnju do konca tega zakonodajnega mandata.
<P>
Zelo sem hvaležen tudi v imenu svoje skupine za izjavo gospoda komisarja Piebalgsa, v kateri pravi, da bo podprl iskanje kompromisa, čeprav imamo zelo veliko vprašanj, ki se jih Svet še ni dotaknil in o katerih Komisija še ni dala svojega stališča.
<P>
Evropski parlament in predvsem mi iz skupine PSE vztrajamo na vprašanjih, kot so pravice potrošnikov in energetska revščina, za katere želimo, da bi bile vključene v končnem dokumentu. Želel bi vam zagotoviti, da mo pripravljeni sodelovati v tem trialogu od samega začetka v januarju in, kot je pravkar omenila gospa Niebler, da je to namera vseh poročevalcev in vseh političnih skupin. Bili bi zelo veseli, če se bo tudi češko predsedstvo pripravljeno pridružiti na začetku januarja, da bi lahko dokončali naše delo do konca marca in zaključili paket v teku aprila, verjetno na drugem delnem zasedanju v aprilu. To bi bila idealna rešitev.
<P>
Rad bi vam zagotovil, da bomo rudi mi pripravljeni za iskanje kompromisa in da bomo poskusili poiskati rešitev za oba svežnja, vendar mora to seveda biti postopek, ki bo vodil h konkurenčnejšemu trgu, večji preglednosti in uspešnosti vseh zainteresiranih strani, ki bodo tako lahko imeli tudi svojo besedo na prihodnjem energetskem trgu. Prepričani smo, da se vloga agencije lahko izboljša v okviru zadeve Meroni in za to smo v Parlamentu oblikovali dobre predloge.
<P>
Upamo, da bo nas bo Komisija podprla in da bomo lahko ustvarili sveženj z akterji in kodeksi, ki se že izvajajo in ki bodo podprti z obvezujočimi odločitvami, namesto da bi se izvajali prostovoljno. Mislim, da bo to dobra rešitev za pravi tretji energetski sveženj, ki bo presegel drugega in ustvaril podlago za res delujoč konkurenčen trg.
<SPEAKER ID="476" NAME="Rebecca Harms">
v imenu skupine Verts/ALE. - (DE) Gospod predsednik, mislim, da je zdaj zelo dober čas, da ponovno razpravljamo o energetskem svežnju, zato bi predvsem želela izkoristiti to priložnost, da spomnim Parlament, da je v zvezi z notranjim trgom električne energije Evropski parlament glasoval z zelo izrazito večino glasoval proti tretjemu načinu, o katerem sta se dogovorila Angela Merkel in Nicolas Sarkozy. Mislim, da tega na posvetovanjih, ki so pred nami, ne bi smeli spregledati.
<P>
Bila sem zelo nezadovoljna s tem, kako je francosko predsedstvo v zadnjih šestih mesecih obravnavalo to vprašanje kot vročo temo in kako je to vročo temo zdaj predalo češkemu predsedstvu. Na tak način se ne obravnava nobenega zelo pomembnega vprašanja, saj bi z ločevanjem, ki ga je Parlament tako dosledno zagovarjal, na evropskem notranjem trgu električne energije ustvarili veliko boljši konkurenčni položaj in bi po mojem mnenju zagotovili tudi to, da bi bile cene določene na bolj pravičen in bolj pregleden način.
<P>
Pogosto se slišijo trditve, da bi tako tudi energija postala cenejša. Skupina Zelenih/Evropske svobodne zveze tega ni nikoli trdila, vendar bomo z našim stališčem vedno povezovali tudi zahtevo po pravičnejšem določanju cen in konkurenci ter po tem, da bodo državljani vse skupaj bolje razumeli.
<P>
V imenu svoje skupine zdaj v celoti podpiram nadaljevanje nadaljnjih posvetovanj o tem svežnju o energetskem trgu, ki naj bi se začela januarja - žal ne vem, kaj je bilo rečeno prej, ker sem prispela pozno - oziroma čim prej, ker menim, da celovita energetska in podnebna strategija ne more delovati ne more biti popolna, če trga ne razvijemo v skladu s političnimi cilji, ki smo jih opredelili v podnebnem in energetskem svežnju.
<SPEAKER ID="477" NAME="Jerzy Buzek" AFFILIATION="PPE-DE">
(PL) Gospod predsednik, predvsem bi se želel zahvaliti gospodu Borlooju za njegovo odlično pripravo na pogajanja o podnebnem svežnju in vodenje teh pogajanj do njihovega konca.
<P>
Na žalost pa se stvari niso odvijale dobro pri tretjem energetskem svežnju v času francoskega predsedstva. Želel pa bi izkoristiti to priložnost, da se zahvalim gospodu komisarju Piebalgsu za njegovo delo v prvi polovici tega dela. Tudi v Parlamentu smo v veliki meri uspeli odobriti tretji energetski sveženj, in sicer zahvaljujoč stalnim pogovorom s Komisijo in številnim predlogom sprememb, ki smo jih vložili.
<P>
Po mojem mnenju imamo v podnebnem svežnju problem z neupravičenimi nepričakovanimi dobički, ki so se pokazali. Glavni razlog za to vrsto dobičkov je ta, da nimamo niti pravega trga niti ustreznih rešitev. Na primer, težko si je predstavljati nepričakovane dobičke v zvezi s prodajo vozil, jabolk ali pomaranč, saj imamo v teh primerih pravi trg in bi takšni dobički bili nemogoči.
<P>
Zato moramo zdaj, ko smo v podnebnem svežnju naredili tako velik korak naprej v smeri proti zaščiti naravnega okolja, preučiti ukrepe, ki se nanašajo na trg. To je naša dolžnost. Skupni trg bi nam moral omogočiti večjo konkurenco in varnost oskrbe, kar potrošniki še posebej nestrpno pričakujejo.
<P>
Francoskemu predsedstvu bi želel zastaviti eno vprašanje. Ali so posamezne države med razpravo o energetskem in podnebnem svežnju spremenile svojo držo v zvezi s tretjim energetskim svežnjem? To sprašujem zato, ker je zdaj dovolj jasno, da je treba nujno dokončati delo na tretjem energetskem svežnju, preden začnemo izvajati podnebni sveženj.
<SPEAKER ID="478" NAME="Reinhard Rack" AFFILIATION="PPE-DE">
(DE) Gospod predsednik, gospod predsednik Sveta, gospod komisar, med današnjo razpravo so bile nekajkrat povsem upravičeno omenjene povezave med energetskim svežnjem in podnebnimi vprašanji. Mislim, da je ta povezava zapletena, in upam, da bomo s tem časovnim razporedom, ki je bil zdaj predložen, v naslednjih nekaj mesecih uspeli vzpostaviti pravo soglasje med evropskimi institucijami o vprašanju notranjega trga energije.
<P>
V zvezi s tem bi rad jasno povedal, da se mi ne zdi dobro, čeprav je bilo to danes nekajkrat pohvaljeno, da še naprej uporabljamo metodo bliskovitega odločanja, ki smo jo pravkar uporabili pri vprašanju o podnebju. Sporazumi v prvi obravnavi so lahko zelo dobra stvar, a ko v resnici povzročijo, da se vsa večina spremeni in da se vse vloge in naloge posameznih institucij izkoristijo na zelo neuravnotežen način, potem to po mojem mnenju ni dobro.
<SPEAKER ID="479" NAME="Silvia-Adriana Ţicău" AFFILIATION="PSE">
(RO) Energetski sveženj mora poslati močan signal vlagateljem, zlasti v energetskem sektorju. Na žalost podnebni sveženj ne bo dokončan, dokler se ne zaključi tudi energetski sveženj. To omenjam tudi zato, ker Evropska unija potrebuje naložbe v energetsko infrastrukturo, kar potrjuje tudi evropski načrt za oživitev gospodarstva.
<P>
Vlagati moramo v povezovanje energetskih infrastruktur Evropske unije. Želimo spodbuditi uporabo obnovljivih virov energije, toda da bi to dosegli, morajo proizvajalci obnovljive energije imeti možnost dostopa do električnega omrežja, da bi električna energija, ki izvira iz teh virov, lahko prišla do končnega potrošnika. Zato upam, da bodo sprejeti nujni ukrepi za potrditev tega svežnja v prihodnjem obdobju. Hvala lepa.
<SPEAKER ID="480" NAME="Jean-Louis Borloo" LANGUAGE="FR">
Gospod predsednik, v zvezi s tem svežnjem moram odgovoriti gospe Harms, saj se zdi, da je med nama prišlo do problema z informacijami.
<P>
Ponovil bom, da sta kljub izvrstnemu delu slovenskega predsedstva ostali odprti dve pomembni vprašanji, ki jih ni obravnavala niti ena institucija razen Komisije. To sta vprašanji o prostem in pravičnem dostopu do trga ter o naložbah tretjih držav v energetski sektor EU.
<P>
Dovolite mi, da rečem, da to nista manjši težavi. Sta težavi, ki sta bili odloženi za poznejši čas, saj sta preveč zapleteni. Nista bili obravnavani in na zasedanju Sveta 6. junija 2008 sporazuma ni bilo mogoče doseči. Francosko predsedstvo je v celoti prepričano, da je notranji trg sestavni del vseh ukrepov, na katerih delamo in o katerih bo Parlament jutri, upam, glasoval.
<P>
Gospe Harms bi povedal, da smo na tem zasedanju Sveta v oktobru zaradi tako deljenih stališč porabili veliko težkih ur, da bi poskusili doseči enoglasen sporazum, kar ve tudi gospod komisar Piebalgs. Različni organi - generalni sekretariat Sveta, službe Komisije, sekretariat Odbora za industrijo, raziskave in energetiko - so se lahko potem lotili svojega dela.
<P>
Stvari so zdaj v teku, tako da si lahko začnemo prizadevati za zares dokončen napredek s češkim predsedstvom in poslanim dopisom o uskladitvi, januarja pa lahko začnemo delati na sporazumu, da bi ga dosegli še pred koncem zakonodajnega mandata, s čimer se bo za Evropski parlament zaključil pomemben zakonodajni mandat.
<P>
To sem imel priložnosti povedati pred nekaj trenutki v zvezi z vprašanjem gospoda Paparizova.
<SPEAKER ID="481" NAME="Andris Piebalgs">
član Komisije. - Gospod predsednik, želel bi se še enkrat zahvaliti francoskemu predsedstvu, ki je tudi opravilo dobro delo pri našem svežnju o notranjem energetskem trgu, kajti na Svetu za energijo smo dejansko imeli kar nekaj zelo napornih trenutkov. Poleg tega je bilo treba vsa besedila o političnem sporazumu in skupnem stališču prevesti, da bi jih bilo mogoče predložiti Parlamentu, kar je zahtevalo veliko dela. Želel bi poudariti tudi, da sta francosko predsedstvo in prihajajoče češko predsedstvo ves čas zelo tesno sodelovali. Mislim, da se dokument počasi predaja češkemu predsedstvu, katerega cilj je poiskati kompromise o vseh petih predlogih, če bosta Parlament in Svet pokazala svojo politično voljo. Mislim, da je to izvedljivo, Komisija pa bo storila vse, kar je v njeni moči, da to olajša.
<P>
Do takrat pa bi želel izpostaviti en poseben dogodek, ki je po mojem mnenju zelo pomemben. Kot je gospod Paparizov pravilno dejal o potrošnikih, smo jeseni z organizacijami potrošnikov pričeli energetski forum za državljane, ki združuje vse organizacije potrošnikov v razpravi o svežnji o energetskem trgu, zato moramo razširiti področje uporabe sporazuma, in sicer ne samo zaradi Parlamenta in Sveta, temveč tudi da bi evropski državljani v večji meri sprejeli energetski trg na splošno. Zelo pomembno je tudi, da v vseh teh procesih vidimo, da koristi ne bodo imela samo podjetja, temveč tudi državljani in industrije. Razprave so včasih zavajajoče, saj se vse to ločevanje v resnici dogaja zaradi potrošnikov. Mislim, da je to zelo pomembna točka in da bomo morali obravnavati vprašanje krepitve našega predloga v okviru trialoga, ki se bo pričel januarja. Prepričan sem, da bomo ta trialog imeli v prvem tedni, ko se bomo sestali tukaj. To je sicer odvisno od češkega predsedstva, vendar poznam njegove cilje in poznam pripravljenost Komisije na to, da se pomaknemo naprej. Zato upam, da bomo vse to lahko storili v Strasbourgu, in da bom lahko češkemu predsedstvu prenesel sporočilo o vaši želji in pripravljenosti na trdno delo na dokumentu.
<SPEAKER ID="482" NAME="Predsednik">
Razprava je zaključena.
