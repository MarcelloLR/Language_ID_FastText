<CHAPTER ID="021">
Proračun 2009: Načrt prihodkov in odhodkov Parlamenta (razprava)
<SPEAKER ID="077" NAME="Predsednik">
Naslednja točka je poročilo gospoda Lewandowskega v imenu odbora za proračun o načrtu prihodkov in odhodkov Evropskega parlamenta za proračunsko leto 2009.
<SPEAKER ID="078" NAME="Janusz Lewandowski">
poročevalec. - (PL) Gospod predsednik, pri ocenjevanju načrta prihodkov in odhodkov Evropskega parlamenta za proračunsko leto 2009 smo upoštevali posebne okoliščine in izzive, ki nas čakajo v prihajajočem letu. Vsi prisotni se strinjamo, kakšni so ti izzivi: Parlament se mora prilagoditi svojim povečanim pristojnostim po pričakovanem začetku veljavnosti lizbonske pogodbe; volitve so pred vrati in treba je financirati volilno kampanjo; treba je sprejeti nova pravila glede prejemkov poslancev ter tudi, upamo, pregledna pravila glede zaposlitve in prejemkov parlamentarnih pomočnikov.
<P>
Vsi izzivi prihajajočega leta niso izmerjeni in upoštevani v načrtu odhodkov. Pri negotovih primerih je očiten odgovor proračunska rezerva, pri čemer smo ravno o tem razpravljali na sestanku s predsedstvom Parlamenta, ki ga žargonsko imenujemo "preconciliation". Z veseljem vam povem, da je bilo vzdušje na sestanku dobro in da so bili številni naši predlogi sprejeti. Natančneje, 65 novih načrtovanih delovnih mest je bilo vključenih v načrt, pri čemer je bilo nekaj denarja razporejenega v rezervo. Ustvarjena je bila tudi "lizbonska rezerva", ki bo upoštevala izsledke začasne delovne skupine, ki zdaj ocenjuje vpliv lizbonske pogodbe na nove potrebe Parlamenta. Odbor za proračun je upošteval zahteve političnih skupin in prepoznal potrebo po okrepitvi podpornega osebja, vendar skladno s proračunsko disciplino, tj., ponovna zaposlitev ima prednost pred ustanovitvijo novih delovnih mest.
<P>
Glede nepremičnin in nepremičninske politike pričakujemo predstavitev dolgoročne strategije maja zlasti ker so dodeljeni zneski in zneski v rezervi skupaj z ostanki iz tekočega leta za zdaj znatni. V proračunu smo našli približno 3,4 milijona EUR za odstranitev azbesta iz stavbe SDM v Strasbourgu. Glede na precej neugodno obveščanje o sporu s strasbourškimi občinskimi organi in zaradi občutljivosti vprašanja zahteva ta zadeva pojasnitev, zato imamo v zvezi s tem tudi predloge sprememb. Te so tako obsežne, da zahtevajo kritje potrebnih ukrepov iz rezerve. Ne bom se dotikal drugih tem, ki predstavljajo zajetno finančno obremenitev, in sicer informatizacija centra za obiskovalce in dodatne storitve za poslance. Poudariti je treba zlasti dejstvo, da še vedno ne presegamo meje 20 % vseh upravnih odhodkov evropskih institucij. Ta številka ni končna meja, ampak smiselna meja, ki smo si jo sami zastavili in povečuje našo verodostojnost glede proračunske discipline v primerjavi z drugimi institucijami. Upam, da bodo načrtovani odhodki blizu končnemu proračunu Parlamenta. Upam, da bomo ohranili razpoloženje zaupanja, ki je večinoma osebni dosežek generalnega sekretarja Rømerja. Jutrišnje glasovanje bi moralo potekati gladko, saj so bili vloženi le štirje predlogi sprememb.
<P>
Nazadnje se zahvaljujem vsem tistim, ki ste pomagali pri izdelavi pilotnega postopka, ki je do zdaj potekal gladko, čeprav se je zdel težaven. Upam, da bo tako tudi do zadnjega sprejetja proračuna Parlamenta.
<SPEAKER ID="079" NAME="Reimer Böge">
v imenu skupine PPE-DE. - (DE) Gospod predsednik, gospe in gospodje, dejstvo, da so bili vloženi le štirje predlogi sprememb k poročilu gospoda Lewandowskega, je zadosten dokaz poročevalčevega izjemnega pripravljalnega dela in njegovega prizadevanja za dosego sporazuma s političnimi skupinami. Morda razkriva tudi namen postopka, ki je znan kot pilotski postopek in s katerim želimo letos storiti prvi korak proti uspešnemu sistemu sodelovanja med predsedstvom in odborom za proračun, ki bi temeljil na delitvi odgovornosti in bi mu sledile intenzivne razprave s predsedstvom in parlamentarno upravo, zato da se odpravita nesporazum in celo nerazumevanje, ki smo ju pogosto doživljali. Vendar moramo pred vsem ostalim sprejeti skupni pristop.
<P>
Pomembno je tudi ponovno poudariti, zlasti med razpravami o lizbonski pogodbi, da Parlament odločno upošteva proračunsko disciplino in da ne bo presegel meje 20 % postavke 5, dokler se bo nadaljevalo sedanje stanje.
<P>
Enako pomembno je ponovno poudariti, da gre skoraj že za kulturno revolucijo, ki predstavlja dober začetek, tako da se je predsedstvo samo odločilo, da sredstva za nekatera nova delovna mesta postavi v proračunsko rezervo, in ni le sprejemalo upravne predloge, ampak se je vključilo v vsebinsko podrobnejšo razpravo o tem, kaj stoji za proračunom. To bo tudi olajšalo delo odbora za proračun ter omogočilo lažje sodelovanje med odborom in predsedstvom.
<P>
Na prvi obravnavi moramo dejansko podrobneje razpravljati o prerazporejanju sredstev, da bi okrepili odbore in politične skupine tako, da lahko uspešno izvajamo naloge, ki nam jih dodeljuje lizbonska pogodba.
<P>
Naj poenostavim, pričakujem, ne le na podlagi plenarnih odločitev in naših predhodnih pogovorov s predsedstvom, da bo ta teden, danes ali v sredo, predsedstvo dejansko sprejelo bistvene odločitve o vprašanju ureditve pomočnikov poslancev, njihovega statuta in drugih neurejenih vprašanjih. O teh vprašanjih obstajajo jasne plenarne odločitve in predsedstvo jih mora le izvajati ter se tako primerno odzvati na notranjo in javno razpravo.
<SPEAKER ID="080" NAME="Thijs Berman">
v imenu skupine PSE. - (NL) Koliko časa bo še vsaj eden od desetih pomočnikov poslancev delal tukaj brez socialnega varstva, v zmešnjavi različnih vrst pogodb, ki so popolnoma nejasne in zbujajo sum o prevari?
<P>
Kadar koli skupina socialdemokratov v Evropskem parlamentu poskuša pomočnikom poslancev ponuditi pravo pogodbo z vsemi običajnimi zagotovili socialne varnosti, jih pri sprejetju statuta za pomočnike ovira skupina Evropske ljudske stranke (Krščanskih demokratov) in Evropskih demokratov. Beseda statut je za skupino PPE-DE res tabu. Tokrat bo besedo statut nadomestila beseda ureditev. Ne gre le za besedno igro. Ta parlament bi moral predstavljati zgled z delovnimi razmerami, vendar brezupno zaostaja za tem, kar so že dolgo popolnoma običajni standardi. Brez enotnega statuta naši kolegi nikoli ne bodo imeli zaščite, do katere so običajno upravičeni.
<P>
Ta točka, statut za pomočnike, je zato pomembna in predlogi sprememb, ki ga želijo odpraviti, so sramota sicer odličnega poročila gospoda Lewandowskega. Strinjam se z njegovimi pripombami in pripombami gospoda Bögeja. Proračun je še vedno znotraj meja kljub večjim pristojnostim, ki jih nova pogodba daje Parlamentu. Vsekakor je potrebne več jasnosti, najprej pri razporeditvi osebja in nato pri odstranitvi azbesta iz stavb Evropskega parlamenta. Jasnost pri teh točkah mora biti nujna zahteva, če naj bodo zneski, ki jih želimo razporediti v rezervo za ta namen, sproščeni.
<SPEAKER ID="081" NAME="Anne E. Jensen">
v imenu skupine ALDE. - (DA) Gospod predsednik, proračun Parlamenta ne bo sprejet do oktobra, vendar s poročilom gospoda Lewandowskega načeloma podpiramo predlagani proračun za leto 2009, ki ga je predsedstvo sprejelo aprila, zlasti dialog o podrobnostih predloga, ki se letos izvaja kot pilotni projekt. Menim, da začetne izkušnje kažejo, da je tak dialog koristen. Pomeni, da bodo proračun podrobno pregledali tisti, ki so politično odgovorni, in da je odbor za proračun primerno vključen. To je dobro. Dialog se je izrazito osredotočil na potrebe po osebju v povezavi z novimi nalogami Parlamenta, ki izhajajo iz lizbonske pogodbe, zlasti na vprašanje zagotavljanja izpolnitve potreb z mogočimi prerazporeditvami, preden se začnemo pogovarjati o povečevanju števila osebja. Z razširitvijo EU se je bistveno povečalo tudi število uslužbencev in zdaj potrebujemo obdobje utrjevanja, medtem ko natančno pregledujemo potrebe po osebju.
<P>
Strinjali smo se tudi, da pripravimo dolgoročen strateški načrt za stavbe in njihovo vzdrževanje pred koncem tega meseca. Spet je treba upoštevati prihodnjo politiko na tem področju. Primer azbesta kaže, da so podrobnosti zanimive. Presenečeni smo, da so predvidena sredstva za odstranitev azbesta in stavbe SDM, saj so nam, ko je Parlament stavbo kupil, povedali, da na njej ni azbesta. Skupina zavezništva liberalcev in demokratov za Evropo tako podpira predlog za razporeditev sredstev v rezervo, ki ga je skupina socialdemokratov predložila Evropskemu parlamentu.
<P>
Ne nazadnje izpostavljam potrebo po sprejetju ureditve za pomočnike, kot smo razpravljali z generalnim sekretarjem Parlamenta Haraldom Rømerjem. Tokrat nam ne sme spodleteti. To vprašanje moramo urediti.
<SPEAKER ID="082" NAME="Wiesław Stefan Kuc">
v imenu skupine UEN. - (PL) Gospod predsednik, predlog resolucije Evropskega parlamenta o načrtu prihodkov in odhodkov Parlamenta za proračunsko leto 2009, ki ga je vložil gospod Lewandowski, skupaj s predhodnim osnutkom proračuna usklajuje opravljanje nalog Parlamenta v tistem letu z dodatnimi prihranki; nalog, ki jih prinašajo začetek veljavnosti lizbonske pogodbe, volitve Evropskega parlamenta, novi statut poslancev, nepremičninska politika, izboljšanje storitev za poslance, varčevanje z energijo in tako dalje. Kar je vedno veljalo za proračun EU v celoti, da ne moremo storiti več z manj denarja, se je zdaj izkazalo za mogoče. Znanje in bogate izkušnje gospoda Lewandowskega in nas ostalih skupaj z odličnim sodelovanjem s predsedstvom so naredili čudež. Moja skupina bo glasovala za predlog resolucije.
<SPEAKER ID="083" NAME="Gerard Batten">
v imenu skupine IND/DEM. - Gospod predsednik, 21. aprila je predsedstvo sprejelo predhodni osnutek, ki načrtuje skupaj čez 1,5 milijarde EUR za stroške Evropskega parlamenta. Na leto 2009 bo vplivala lizbonska pogodba, če bo res ratificirana v vseh državah članicah.
<P>
Rekli so nam, da je lizbonska pogodba, z drugim imenom evropska ustava, le vaja iz urejanja, ki bo poenostavila delo Parlamenta. Vendar uradniki zahtevajo 2 milijona EUR za kritje dodatnih stroškov, ki jih bo ustvarila lizbonska pogodba, pri čemer bo samo v Parlamentu ustvarjenih 65 novih delovnih mest za pomoč političnim skupinam pri razumevanju pogodbe. Vse to se sprejema še pred ratifikacijo pogodbe v Veliki Britaniji in še preden so Irci izrazili svoje mnenje na referendumu.
<P>
Dejansko se je Parlament že odločil, da ne bo upošteval odločitve Ircev, če bodo glasovali proti, in da bi jih spodbudila k glasovanju za, je EU Irski obljubila dodatnih 332 milijonov EUR denarne podpore. Upajmo, da Irci svoje svobode ne dajo tako poceni. Vendar kot je nekoč pripomnil veliki Anglež Ken Dodd, za vsakim dežjem posijeta sonce in davek na dodano vrednost.
<P>
Poročilo ugotavlja, da obstaja dodatna potreba po več denarja za center za obiskovalce. Vedno sem menil, da več kot bo obiskovalcev, ki pridejo v Parlament ter opazujejo veliko govoričenje in zakonodajno slamoreznico, več jih bo Parlamentu nasprotovalo.
<P>
Če bi lahko vsak evropski državljan videl kaotičen in sramoten način glasovanja o zakonodaji v tem Parlamentu, potem bi v vsaki državi članici obstajala stranka, podobna Neodvisni stranki Združenega kraljestva. To bi vsaj pomenilo, da se denar koristno porablja.
<SPEAKER ID="084" NAME="Margaritis Schinas" AFFILIATION="PPE-DE">
(EL) Gospod predsednik, menim, da smo dobro začeli s parlamentarnim proračunom za leto 2009. To je stvaren in politično prebrisan začetek, saj ne smemo pozabiti, da je leto 2009 leto volitev.
<P>
Menim, da ima načrt, o katerem razpravljamo danes, tri pozitivne strani, ki nam omogočajo govoriti o dobrem začetku.
<P>
Prva je disciplina. Nasprotno od mnenj evroskeptikov je to tretje zaporedno leto, v katerem je Evropski parlament ostal pod 20-odstotno mejo upravnih stroškov. Parlament je ovrgel skrajne evropske poglede z discipliniranim in razumnim delovanjem.
<P>
Drugič, človeški viri prvič kažejo našo povečano potrebo po soodločanju v okviru nove pogodbe. Imamo organizacijsko strukturo, ki je pregledna in jasna.
<P>
Tretja pozitivna stran je nepremičninska politika. Menim, da moramo biti tu velikodušni. Ko govorimo o odstranjevanju azbesta, se moramo zavedati, da varnosti ne smemo postaviti cene; cena je nepomembna. Zato moramo biti velikodušni in ravnati modro. Vsak od nas tukaj in tudi naši kolegi javni uslužbenci moramo delati v okolju, v katerem sta zdravje in varnost na delovnem mestu zagotovljena.
<P>
Dejansko je to le začetek, nismo še pripravljeni in prva obravnava bo jeseni. Menim, da se mora odlično sodelovanje odbora za proračun in predsedstva pri teh vprašanjih nadaljevati. Pričakujemo, da bo predsedstvo ohranilo neposreden stik z nami, da bi prihajajoče stopnje prve in druge obravnave imeli trdne temelje.
<SPEAKER ID="085" NAME="Vladimír Maňka" AFFILIATION="PSE">
(SK) Čestitam poročevalcu za to odlično poročilo. Ta proračun je poseben zato, ker mora upoštevati številne nove stvarnosti: ratifikacijo lizbonske pogodbe, volitve Evropskega parlamenta in vzpostavljanje novega statusa za poslance Evropskega parlamenta in tudi njihove pomočnike, tako domnevam. Vendar moramo upoštevati in določiti učinkovite parametre za nepremičninsko politiko, vključno s stroški vzdrževanja in varstva okolja. Da bi sprejeli prave odločitve, potrebujemo dolgoročno strategijo na tem področju, kar bomo lahko preučili že naslednji mesec.
<P>
Naša glavna naloga je pripraviti dobro zakonodajo. Predlagani sistem upravljanja znanja, tolmaške in prevajalske službe ter analitična služba v knjižnici bodo zagotovili kakovostnejše storitve in prihranili finančna sredstva. To je še eden od razlogov, zakaj bi morali imeti na voljo vse potrebne analize pred prvo obravnavo proračuna, zato da bi državljanom dokazali, da porabljamo njihov denar odgovorno.
<SPEAKER ID="086" NAME="Jan Mulder" AFFILIATION="ALDE">
(NL) Kot številni drugi ljudje tudi jaz mislim, da bi morali čim prej sprejeti statut za pomočnike poslancev. Zaradi tega lahko imamo v prihodnosti manj težav.
<P>
Rad bi povedal nekaj o stavbah. Ko smo kupovali številne stavbe v Strasbourgu pred nekaj leti, je bilo zelo pomembno, ali vsebujejo azbest. Izveden je bil strokovni pregled in razkril, da stavbe vsebujejo azbest, to je držalo za vse stavbe, zgrajene v tistem času, vendar nikakor ni bil nevaren. Na tej podlagi smo kupili stavbe. Nikoli se ni namigovalo, da bomo morali azbest čim prej odstraniti.
<P>
Zato menim, da uprava s takimi zahtevami zdaj ukrepa napačno, ker če mora biti to narejeno, bi za to moral plačati strasbourški mestni svet. Dokler o tej točki obstajajo nejasnosti, menim, da ne bi smeli začeti odstranjevati azbesta iz stavb na stroške Parlamenta. Najprej moramo položaj razjasniti s strasbourškim mestnim svetom, ker morajo za to plačati oni.
<SPEAKER ID="087" NAME="Zbigniew Krzysztof Kuźmiuk" AFFILIATION="UEN">
(PL) Gospod predsednik, rad bi izpostavil tri stvari.
<P>
Najprej, če bodo lizbonsko pogodbo ratificirale vse države članice, bo leto 2009 prvo leto, v katerem bo Parlament deloval na podlagi te pogodbe. Ne le, da bo imel Parlament več pooblastil, moral se bo tudi posvetovati s parlamenti držav članic glede predlagane zakonodaje. To bo vsekakor pomenilo znatno povečanje operativnih stroškov, zaposlovanje več osebja, večje izdatke za strokovna mnenja in svetovanje itd.
<P>
Drugič, leto 2009 bo v Parlament prineslo nove volitve in zlasti uvedbo novega statuta poslancev, ki bo nedvomno vključevala znatno povečanje izdatkov Parlamenta.
<P>
Tretjič in zadnjič, strokovnjaki ocenjujejo, da bo povprečna letna stopnja inflacije v EU leta 2009 okoli 4 %, kar bo znatno povečalo upravne stroške Parlamenta.
<P>
Upam, da se bodo vse te strani upoštevale pri pripravi končnega osnutka proračuna Evropskega parlamenta.
<SPEAKER ID="088" NAME="Valdis Dombrovskis" AFFILIATION="PPE-DE">
(LV) Gospod predsednik, gospe in gospodje, glede na proračunski načrt Evropskega parlamenta za leto 2009 bi najprej rad čestital poročevalcu zaradi njegovega nepopustljivega pristopa k proračunskim odhodkom, ki se je izkazal za pravilnega, saj skupna raven odhodkov Evropskega parlamenta naslednje leto ne bo presegla 20 % vseh upravnih odhodkov EU. Tako bo ne glede na spremembe dela Evropskega parlamenta, ki se pričakuje leta 2009 in bo v skladu z lizbonsko pogodbo vključevalo povečan obseg zakonodajnega dela in spremenjen plačni sistem za poslance ter tudi javno obveščevalno kampanjo v zvezi z volitvami Evropskega parlamenta, skupni znesek odhodkov ostal v prej zastavljenih okvirih. V proračunu za leto 2009 bi morali ustrezno oceniti dobiček posameznih ambicioznih projektov. Najprej, govori se o projektu spletne televizije Evropskega parlamenta. Da bi ocenili uporabnost tega in podobnih projektov, bi morali zbrati podatke o priljubljenosti spletne televizije Evropskega parlamenta in ugotoviti, koliko gledalcev dejansko privabijo te večmilijonske naložbe. V zvezi s komunikacijsko politiko Evropskega parlamenta in pričakovano javno obveščevalno kampanjo bi morala biti pomembnejša decentralizirana komunikacija prek informacijskih pisarn Parlamenta v državah članicah. Komunikacija z državljani različnih držav članic tako poteka učinkoviteje, kot če je centralizirana. Hvala za vašo pozornost.
<SPEAKER ID="089" NAME="Brigitte Douay" AFFILIATION="PSE">
(FR) Gospod predsednik, pri tej razpravi o proračunu se moram še enkrat zahvaliti gospodu Lewandowskemu za njegovo odlično uravnoteženo poročilo. In še enkrat vas spomnim, kako pomembno bo leto 2009 za evropsko demokracijo: z novim Parlamentom in novo Komisijo bo ključno leto glede komunikacije naših institucij z javnostjo.
<P>
Vendar bo morala biti komunikacija različnih institucij dosledna in jasna, da se bodo posamezniki zanimali za evropske zadeve in da bodo imeli občutek, da jih zadevajo, ter da se bodo množično udeležili volitev. Z vsem tem v mislih in zaradi večje učinkovitosti je tesno sodelovanje med tremi glavnimi institucijami, ki so vključene v neposredno komunikacijo ali komunikacijo prek svojih predstavnikov v državah članicah, zelo pomembno zaradi volitev, ki bodo že naslednje leto.
<P>
To je ozadje predloga spremembe 2 k poročilu gospoda Lewandowskega, ki ga je vložila moja skupina. Naš cilj je biti državljanom prijaznejši in to vprašanje bi nas moralo vse v tem parlamentu zares skrbeti.
<SPEAKER ID="090" NAME="Ville Itälä" AFFILIATION="PPE-DE">
(FI) Gospod predsednik, zahvaljujem se poročevalcu gospodu Lewandowskemu za odlično delo, pozornost pa bi rad usmeril na nekaj točk.
<P>
Najprej bi rad povedal nekaj o ureditvi za pomočnike. Strinjam se s tem, kar je predlagal poročevalec. Trdi, da je to pomembno vprašanje in se mora dokončno rešiti kot izid tega poročila.
<P>
Zdaj bom prešel k vprašanju azbesta, o katerem se je tukaj razpravljalo. Preden se odobrijo finančna sredstva, je treba določiti, kdo je odgovoren in koliko denarja bo dejansko potrebnega. Prav tako potrebujemo jasen načrt o tem, kako nadaljevati. Precej očitno je, da ne moremo delati v stavbi, za katero smo po nakupu neverjetno ugotovili, da vsebuje azbest.
<P>
Opozoril bi vas rad na dejstvo, da se že dolgo govori o sistemu za zasilno zaustavljanje letal EMAS, čeprav glede tega ni jasnih načrtov. Upam tudi, da je večina v Parlamentu jasno odločila, da bi morala uprava pripraviti osnutek predloga o vlaganju v okolju prijaznejša vozila za vsakodnevno rabo tu v Parlamentu, vendar tudi za to še ni načrtov.
<SPEAKER ID="091" NAME="Esko Seppänen" AFFILIATION="GUE/NGL">
(FI) Gospod predsednik, načeloma podpiram poročilo gospoda Lewandowskega, vendar se nismo opredelili, ker se o končni obliki proračuna Parlamenta ne bo glasovalo do jeseni in ker je prvi osnutek proračuna Parlamenta nezadovoljiv. Naše izkušnje kažejo, da bo to do jeseni jasneje, zato še ne moremo sprejeti stališča o končnem besedilu, ki do takrat ne bo predstavljeno.
<P>
Opozoril bi vas rad na pozitivno izjavo generalnega sekretarja Rømerja, ki je povedal, da bodo potni stroški v naslednjem parlamentarnem mandatu plačani v celoti na podlagi dejanskih stroškov in da ne bodo veljale začasne rešitve.
<P>
Strinjam se s kritiko gospoda Mulderja glede strasbourškega stavbnega programa: po našem mnenju bo šlo za prevaro, če bomo morali izvesti prenovo zaradi azbesta.
<SPEAKER ID="092" NAME="Janusz Lewandowski">
poročevalec. - (PL) Gospod predsednik, najprej, preglednost pravil, ki urejajo plačilo parlamentarnih pomočnikov in jo poskušamo doseči, ne bi smela biti področje za barantanje in spore med političnimi skupinami: to je skupna odgovornost Parlamenta kot celote, ki si bo naslednje leto prizadeval za obnovljene glasove zaupanja. Drugič, zaupanje med nami in predsedstvom bo še boljše, če bomo pogosteje in popolneje vnaprej obveščeni o ukrepih s finančnimi posledicami. Tretjič, namen našega dela pri proračunu je ravno priprava na mogoč scenarij v prihajajočem letu. Kadar obstaja negotovost, je odgovor proračunska rezerva, in to velja tudi za negotovost v zvezi z lizbonsko pogodbo in njenim vplivom.
<SPEAKER ID="093" NAME="Predsednik">
Ta razprava je končana.
<P>
Glasovanje bo potekalo jutri, 20. maja 2008.
<P>
Pisna izjava (člen 142)
<SPEAKER ID="094" NAME="Nathalie Griesbeck  " AFFILIATION="ALDE">
v pisni obliki. - (FR) Namen poročila, ki je danes pred nami, je, da naša institucija pojasni svoje stališče o načrtovanem proračunu Evropskega parlamenta za leto 2009.
<P>
To leto bo odločilno: leto, v katerem bo obnovljen Parlament; leto, ki bo prineslo pomembne spremembe statutov za poslance in njihove pomočnike; in zlasti prvo leto, v katerem bo začela veljati lizbonska pogodba ter naši instituciji naložila dodatno odgovornost in dodatno delo.
<P>
Podpiram osnutek načrta, ki ga je predložilo predsedstvo. Ob upoštevanju povečanih finančnih zahtev, s katerimi se bo srečal Parlament, nas osnutek načrta ohranja pod 20-odstotnim pragom odhodkov postavke 5. Naša uprava mora slediti želji po racionalizaciji, zato da se dodatno izboljša naša učinkovitost, predvsem s prerazporeditvijo zaposlenih.
<P>
Dodajam, da se izvaja analiza učinkov potreb, ki bodo nastale z veljavnostjo poenostavljene pogodbe, in da bo načrt mogoče prilagoditi vse do prve obravnave jeseni.
