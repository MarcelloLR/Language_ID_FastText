<CHAPTER ID="010-03">
3. Uganda: umor Davida Kata
<SPEAKER ID="443" NAME="Predsednik">
Naslednja točka je razprava o šestih predlogih za resolucijo o Ugandi - umoru Davida Kata.
<SPEAKER ID="444" NAME="Ulrike Lunacek">
predlagateljica. - (DE) Gospod predsednik, komisar, gospe in gospodje, vsi bi si želeli, da bi David Kato, ki je bil umorjen pred nekaj tedni, še vedno bil živ in da bi lahko bil tukaj z nami - kot je bil še novembra lani - da bi govoril o pravicah lezbijk in gejev in pomanjkanju pravic lezbijk in gejev v Ugandi in da bi z nami delal načrte, kako to spremeniti. Vsi bi si želeli, da bi še zmeraj bil živ in ne bi bil žrtev brutalnega umora. David Kato je v svoji domovini Ugandi branil človekove pravice lezbijk, gejev, biseksualcev in transseksualcev.
<P>
Zadovoljna sem, da smo v tej resoluciji uspeli doseči sporazum med šestimi političnimi skupinami, da bi obsodili umor Davida Kata in pozvali oblasti, novo politično vodstvo, ki bo v Ugandi izvoljeno jutri, in verske voditelje, naj enkrat za vselej nehajo preganjati lezbijke in geje in ustavijo nasilje nad njimi in nad ostalimi manjšinami ter da naj prispevajo k temu, da bodo lezbijke, geji, biseksualci in transseksualci tudi v Ugandi živeli svobodno.
<P>
Tudi tukaj v Evropski uniji je naša odgovornost prizadevati si za takšne enake pravice in spoštovati spomin Davida Kata in drugih, ki so pred njim žrtvovali svoje življenje v boju za enake pravice. Zaradi tega je bistveno, da si baronica Ashton - naša visoka predstavnica za zunanje zadeve - in nova Evropska služba za zunanje delovanje prizadevata za prav za te enake pravice; na primer da bi se priročnik za spodbujanje in varstvo vseh človekovih pravic lezbijk, gejev, biseksualcev in transseksualcev (LGBT) uporabljal tudi v vseh neevropskih državah.
<SPEAKER ID="445" NAME="Marietje Schaake">
predlagateljica. - Gospod predsednik, danes imamo že tretjič v tem parlamentarnem obdobju nujno resolucijo o pravicah LGBT v Ugandi. Prejšnji dve sta bili opozorilo in poskus preprečitve tega, kar se je zgodilo Davidu Katu, aktivistu za človekove pravice, ki je bil brutalno umorjen.
<P>
Obsoditi moramo diskriminacijo LGBT po svetu, tudi v Evropi in celo v tem parlamentu.
<P>
Umor Davida Kata je zločin, ki ga je treba v celoti in nepristransko raziskati. Ne le, da je treba storilcem soditi, ampak je treba tudi analizirati in spremeniti širši kontekst nestrpnosti, diskriminacije in groženj lezbijkam, gejem, biseksualcem in transseksualcem. Lokalna izdaja tabloida Rolling Stone in ugandski poslanci parlamenta so bolj hujskali kot pa ščitili državljane. Od umora Davida Kata so oblasti preveč tiho.
<P>
Zavezništvo liberalcev in demokratov za Evropo na dnevni red vedno znova uvršča pravice lezbijk, gejev, biseksualcev in transseksualcev in s podporo vseh poslancev tega parlamenta smo pozvali k spoštovanju njihovih človekovih pravic - ker prav to pravice lezbijk, gejev, biseksualcev in transseksualcev tudi so - in ne bomo tiho.
<P>
Upam, da bodo tisti poslanci, ki se včasih obotavljajo ali se celo neradi postavijo za pravice gejev in lezbijk, ponovno premislili in spoznali, da ubijanje ljudi ni nikoli upravičeno in da ga je treba nenehno in jasno obsojati, enako kot obravnavamo kršitve pravic ostalih manjšin po svetu, kot so kristjani.
<P>
Komisija in služba za zunanje delovanje morata glede Ugande v celoti izkoristiti priročnik za spodbujanje in varstvo vseh človekovih pravic lezbijk, gejev, biseksualcev in transseksualcev.
<SPEAKER ID="446" NAME="Charles Tannock">
predlagatelj. - Gospod predsednik, umor Davida Kata je neposredna posledica sovraštva in sovražnosti proti ugandski skupnosti LGBT, ki so jo razvneli določeni brezkompromisni poslanci v tej državi. Lani smo dvakrat kritizirali nezaslišane poskuse nekaterih parlamentarnih poslancev v Ugandi, da bi uvedli smrtno kazen za tako imenovan zločin istospolne dejavnosti.
<P>
V tako fanatičnem ozračju je neizogibno, da so življenja aktivistov za pravice gejev in lezbijk ogrožena, kot se je na žalost izkazalo v primeru Davida Kata. Zavedal se je tveganja javnega zagovarjanja gejev. Njega in ostale domnevne homoseksualce je lani razkril časopis, ki je natisnil njihove fotografije poleg sramotnega naslova "linčajte jih". Prepričan sem, da je mnogo mojih londonskih volivcev zaskrbljenih, ker Evropska unija daje finančno pomoč državi, kjer takšni odurni pogledi niso le tolerirani, temveč očitno včasih tudi uradno dopuščeni.
<P>
Upam, da bo Delegacija za odnose z vseafriškim parlamentom skrbno preučila, kakšne ukrepe lahko sprejme, da pokaže našo jezo in gnus glede umora gospoda Kata in, splošneje, da poudari, da se mora nenehno prizadevanje EU in finančna pomoč afriškim državam vrniti z napredkom pri temeljnih človekovih pravicah na tej celini.
<SPEAKER ID="447" NAME="Marie-Christine Vergiat" LANGUAGE="FR">
Gospod predsednik, zdaj smo pri tretji resoluciji Evropskega parlamenta v tem parlamentarnem obdobju o diskriminaciji lezbijk, gejev, biseksualcev in transseksualcev (populacije LGBT) v Ugandi. Danes obravnavamo primer gospoda Davida Kata, umor katerega so strogo obsodile nevladne organizacije in mednarodni organi. Gospod Kato je pravzaprav bil simbol boja proti homofobiji v svoji državi, in podrobneje obsodbe Bahatijevega predloga zakona, ki gre zelo daleč pri zatiranju homoseksualnosti, saj predvideva kazni, kot so dosmrtni zapor in celo smrtna kazen. Moramo mu izkazati spoštovanje, vendar moramo misliti tudi na vse tiste, katerih fotografije, imena in naslovi so bili javno osramočeni v ničvrednem časopisu, katerega imena ne bom niti omenila. Ozračje glede skupnosti LGBT je nesprejemljivo, še bolj pa ga slabšajo verski organi in zlasti evangelistični fundamentalisti, ki so blizu voditelju države.
<P>
Jutri bodo v Ugandi predsedniške volitve. Čeprav je osem kandidatov, je odhajajoči predsednik že izjavil, da je prepričan o svoji ponovni izvolitvi, in sporočil, da bo zaprl vse, ki bodo protestirali proti volitvam. Te volitve so nedvomno priložnost, da Ugando spomnimo njenih obveznosti glede človekovih pravic, ji povemo, da je boj proti kakršni koli diskriminaciji, vključno proti diskriminaciji lezbijk, gejev, biseksualcev in transseksualcev, sestavni del teh univerzalnih vrednot in da bi se morali skupaj odzvati na poziv gospoda Bana Ki-moona, da postane dekriminalizacija homoseksualnosti univerzalni boj za človekove pravice.
<SPEAKER ID="448" NAME="Seán Kelly">
namestnik predlagatelja. - Gospod predsednik, za tiste od nas, ki živimo v razvitem svetu, je prepad med nami in podsaharskim območjem zelo težko razumeti tako v smislu razmišljanja kot prakse.
<P>
Primer Davida Kata je primer tega. Bil je človek, ki je veljal za očeta gibanja za človekove pravice v Ugandi. Kot ustanovitelja skupine SMUG, Sexual Minorities Uganda, ga je očrnila revija z imenom Rolling Stone, in dobil je sodbo proti njim. Urednik je izjavil, da se mora preganjanje homoseksualcev in njihove usmrtitve nadaljevati. In tako je David Kato bil umorjen 26. januarja.
<SPEAKER ID="449" NAME="Michael Cashman">
predlagatelj. - Gospod predsednik, vedno nas žalosti, ko moramo sprejeti resolucijo o smrti zagovornika človekovih pravic.
<P>
Zame je še bolj žalostno, ker sem ga kot drugi v tem parlamentu srečal, ko je prišel v Parlament prosit, naj ukrepa v imenu tistih, ki živijo v Ugandi.
<P>
Kot gej se osebno zahvaljujem temu parlamentu, da se je združil v tej resoluciji in sporočil, da je sovraštvo proti lezbijkam, gejem, biseksualcem in transseksualcem ter zmanjševanje njihovih človekovih pravic popolnoma nesprejemljivo.
<P>
Pravica, ki jo lahko damo Davidu Katu, ni le zagotoviti, da bo storilcem sojeno za zločin, ki so ga zagrešili - nesmiselni umor tega mladega človeka. Dejanska težava je, da smo na afriški celini, kot je gospod Tannock pravilno povedal, glede vprašanj človekovih pravic in državljanskih svoboščin naše kolege pri teh pomembnih zadevah popeljali predaleč in prelahko. Najboljše, kar lahko pride iz tega, je, da se lahko kolonializem, ki smo ga vsilili s svojimi zakoni in včasih s svojo vero, dejansko konča v razveljavitvi zakona v 38 državah, ki kriminalizirajo homoseksualnost, in ukine smrtno kazen v Somaliji, Mavretaniji, Sudanu in severni Nigeriji.
<P>
To bi bil spomenik ne le Davidu Katu, velikanu med pigmejci, ki pridigajo o predsodkih in preganjanju. Prav tako bi bil spomenik temu parlamentu, ki se zavzema za tiste, ki nimajo svojega glasu.
<SPEAKER ID="450" NAME="Corina Creţu">
v imenu skupine S&D. - (RO) Gospod predsednik, resnično menim, da bi razprava o kršitvi pravic spolnih manjšin v Ugandi morala iti dlje od izrekanja kritik. Premisliti bi morali o učinkovitosti naših ukrepov, ki podpirajo človekove pravice, in preučiti stopnjo prispevanja evropske diplomacije k temu.
<P>
Decembra smo sprejeli resolucijo proti kaznovanju istospolno usmerjenih v Ugandi in napeljevanju k zločinom proti skupnosti, ki je stigmatizirana zaradi svoje spolne usmerjenosti. Preziram ta grozni zločin, hkrati pa preziram nepripravljenost evropskih institucij in držav članic Evropske unije, da bi uporabile orodja prepričevanja in pritiska, ki jih imajo na razpolago. Menim, da je primerno, da od ugandskih oblasti odločno zahtevamo, naj zajamčijo spoštovanje temeljnih pravic, izvedejo pravično preiskavo tega primera in preprečijo podobne zločine. Prav tako menim, da moramo opozoriti Komisijo, naj postane mnogo bolj dejavna pri zagovarjanju človekovih pravic.
<SPEAKER ID="451" NAME="Alexandra Thein" LANGUAGE="DE">
Gospod predsednik, gospe in gospodje, danes bomo sprejeli našo tretjo resolucijo proti kriminalizaciji homoseksualnosti v Ugandi. V kratkem času so bili geji v Ugandi razglašeni za tarčo. Prizadeti so celo otroci ali mladoletniki. Vzrok za to so neodgovorna dejanja krščanske sekte s sedežem v ZDA in poziv lokalnega časopisa Rolling Stone, da je treba likvidirati sto ljudi, ki jih je označil za geje.
<P>
Zdaj je David Kato - ena od oseb, ki je bila javno označena za geja - bil na javni ulici s kladivom potolčen do smrti; prav to smo želeli preprečiti s svojo zadnjo resolucijo. Ugando pozivamo, naj kot prvo opravi neodvisno preiskavo umora Davida Kata in naj za zločin ne prime kar kogar koli. Nadalje pozivamo Ugando, naj preganja tiste, ki pozivajo k javnemu umoru gejev. Prav tako pozivamo Ugando, da pregleda svojo zakonodajo.
<SPEAKER ID="452" NAME="Raül Romeva i Rueda">
v imenu skupine Verts/ALE. - (ES) Gospod predsednik, tudi jaz bi želel izraziti svojo žalost, čustva in, predvsem, ogorčenost nad umorom Davida Kata, in povedati, da moramo zdaj pokazati jasno odločenost in trdno voljo ne le za boj proti umoru te vrste, pač pa tudi žalitvam in diskriminaciji katere koli vrste, ki temelji na spolni usmerjenosti.
<P>
V Afriki je homoseksualnost zakonita le v 13 državah, v 38 državah pa se šteje za zločin. To je nesprejemljivo in kot Evropska unija se moramo boriti proti temu v političnem in gospodarskem smislu. Ne smemo pozabiti, da imamo z gospodarskega vidika končno priložnost, da prispevamo k boju proti ukrepu te vrste.
<P>
Preganjanje na podlagi spolne usmerjenosti je prav tako treba obravnavati kot bistven element, na osnovi katerega se lahko zaprosi za status begunca in za pravico do zaščite Evropske unije in držav članic, ki na žalost zdaj ne dajejo te pravice.
<P>
Če bi imeli to možnost v primeru Davida Kata, morda zdaj ne bi žalovali zaradi njegove izgube. Zaradi koliko smrti še bomo mogli žalovati v prihodnosti.
<SPEAKER ID="453" NAME="Ryszard Czarnecki">
v imenu skupine ECR. - (PL) Gospod predsednik, mislim, da so razmere, ko govorimo o Ugandi že tretjič v 14 mesecih in že drugič v le nekaj mesecih, resnično zelo skrb vzbujajoče. Strinjam se s prejšnjimi govorci, da ne gre za človekove pravice le ene skupine, ampak gre za človekove pravice v Ugandi na splošno, saj se vse manjšine tam srečujejo z izjemnimi izzivi. Mislim, da je posebej pomembno za Evropski parlament, da ponovno spregovori o tej zadevi. Pozdravljam dejstvo, da predstavniki različnih političnih skupin skupaj govorijo o tej zadevi, dejansko govorijo z enim glasom, čeprav se njihovi poudarki seveda razlikujejo. Človekove pravice se v Ugandi sploh ne spoštujejo, zlasti ne pravice te skupine. Zato bi morali zlasti to skupino zaščititi. Prav tako bi morali zagovarjati pravico do neovirane politične dejavnosti in v zvezi s tem bi tudi morali poudariti pravice zagovornikov človekovih pravic.
<SPEAKER ID="454" NAME="Joanna Senyszyn" AFFILIATION="S&amp;D">
(PL) Gospod predsednik, brutalni umor Davida Kata, najbolj poznanega zagovornika človekovih pravic v Ugandi, je posledica sovraštva do istospolno usmerjenih ljudi. Tudi če bo umor kaznovan, bo ozračje sovraštva ostalo, saj ga vzpodbuja zakon, ki diskriminira lezbijke, geje biseksualce in transseksualce. Homoseksualnost je zločin v kar 38 afriških državah, in v štirih od teh držav je zanjo predvidena smrtna kazen.
<P>
Evropska unija aktivno podpira demokratične spremembe v Afriki. Ne smemo dovoliti, da so človekove pravice tako drastično kršene. Koliko krvi še je treba preliti, koliko ljudi še mora umreti, preden bo lahko mednarodna skupnost vsilila spremembe v zakonodajo v Afriki, ki krši človekove pravice? Prav tako je treba preučiti vlogo Cerkve, ki, namesto da bi spodbujala ljubezen in mir, spodbuja sovražnost do istospolno usmerjenih in poučuje nesmiselno teorijo, da je homoseksualnost resna bolezen, ki jo je treba zdraviti.
<SPEAKER ID="455" NAME="Nicole Sinclaire" AFFILIATION="NI">
Gospod predsednik, preden nadaljujem z govorom, bi želela postaviti vprašanje glede pravilnosti postopka. Že tretjič nam je bil obljubljen čas za govor, ki pa ni bil vpisan. Če smo neodvisni poslanci tega parlamenta, še ne pomeni, da nimamo kaj za povedati.
<P>
Če preidem na svoj govor, kot ga želim podati, bi si rada vzela čas in pohvalila pokojnega Davida Kata za njegovo pogumno delo v Ugandi, ker je branil ne le svoje pravice, temveč tudi pravice ostalih lezbijk, gejev, biseksualcev in transseksualcev v Ugandi, in seveda v Afriki. Še preveč žalostno je, da čeprav je prišel v ta parlament oktobra, očitno nismo upoštevali njegovih opozoril - prav tako kot jih ni mednarodna skupnost - in zdaj je bil umorjen.
<P>
Neverjetno se mi zdi, da Evropska unija še vedno daje pomoč Ugandi. Upam, da bomo po volitvah v naslednjih nekaj dneh to pregledali. Če ne bo pomilostitve za ljudi, ki so preganjani zaradi prekrškov, da so lezbijke, geji, biseksualci ali traseksualci, upam, da bomo umaknili vso pomoč.
<P>
Še nekaj bi rada povedala za konec. Žalostno je, da se je sedanje predsedstvo Evropske unije, Madžari, odločilo prepovedati letošnjo junijsko parado ponosa lezbijk, gejev, biseksualcev in transseksualcev. Kakšno sporočilo se s tem prenaša... ?
<P>
(Predsednik je prekinil govornico)
<SPEAKER ID="456" NAME="Predsednik">
Gospa Sinclaire, rečeno mi je bilo, da vaše osebje ni priglasilo vašega časa za govor. Če lahko vaše osebje predloži obvestilo o takšni priglasitvi, potem vam osebno zagotavljam, da bom raziskal zadevo. Osebno se ji bom posvetil, če mi predložite dokaz o priglasitvi.
<SPEAKER ID="457" NAME="Sergio Paolo Francesco Silvestris" AFFILIATION="PPE">
(IT) Gospod predsednik, komisar, gospe in gospodje, umor Davida Kata so evropske institucije ostro in odločno obsodile.
<P>
Vendar pa ne smemo pozabiti, da je to nasilno dejanje samo enkratno dejanje v širših razmerah, kjer na različnih delih sveta trpijo kulturne, etnične in verske manjšine. Še pred nekaj tedni smo sprejeli nujno resolucijo, ki je obsojala, kar se je zgodilo koptskim kristjanom v Aleksandriji, v Egiptu, ki so bili okrutno umorjeni samo zato, ker so želeli svojo vero izrekati svobodno in s spoštovanjem.
<P>
Če se ozremo dlje od pravic gejev, je Uganda izjemno ranljiva država, žrtev finančnih špekulacij določenih sil, ki se želijo okoristiti s šibkostjo te države. Evropska unija mora zato svojo pozornost usmeriti na Ugando, da bo ta država lahko imela koristi od naše zmožnosti spodbujanja demokracije in državljanskih pravic tudi v državah, ki niso članice EU.
<SPEAKER ID="458" NAME="Anneli Jäätteenmäki" AFFILIATION="ALDE">
Gospod predsednik, sovraštvo in kršitve človekovih pravic spolnih manjšin se nadaljujejo povsod po svetu. Nedavna novica o umoru Davida Kata v Ugandi je še en žalosten primer diskriminacije in brutalnosti, s katero se srečujejo spolne manjšine.
<P>
Umor gospoda Kata je treba temeljito preiskati in odgovorni osebi ali osebam je treba soditi. Poročila pravijo, da so določeni viri, vključno s tabloidom Rolling Stone, javno pozvali k umoru gospoda Kata. Te obtožbe je treba raziskati.
<P>
Reči moram, da sem bila osupla nad pripombami ugandskega ministra za etiko in celovitost, ki je oznanil, da lahko homoseksualci pozabijo na človekove pravice.
<SPEAKER ID="459" NAME="Róża, grofica Thun Und Hohenstein" AFFILIATION="PPE).(Róża Gräfin von Thun und Hohenstein">
(PL) Gospod predsednik, ko pomislim na Ugando, pomislim, kako močno ta zelo lepa država trpi že od časa Idija Amina in kako so človekove pravice tam še vedno kršene, in hvaležna sem vsem poslancem, ki tako marljivo opozarjajo na to. Medtem ko smo pri tej temi, menim, da bi se morali pogovarjati tudi o sovražnem govoru in kam lahko privede. Saj je navsezadnje sovražni govor (tabloid, ki je objavil fotografije gospoda Kata) bil povod za ta strahoten umor. Sovražni govor se prav tako uporablja tukaj v Evropski uniji. Obstajajo internetne strani, kot je Redwatch, in te navajajo imena in včasih dajejo celo naslove ljudi drugačne spolne usmerjenosti, drugačne veroizpovedi ali drugačnih stališč. Na teh internetnih straneh se odkrito spodbuja nasilje proti manjšinam. Zaščititi moramo človekove pravice in varstvo manjšin po svetu, vendar moramo isto narediti tudi tukaj v Evropski uniji.
<SPEAKER ID="460" NAME="Siim Kallas">
podpredsednik Komisije. - Gospod Predsednik, naj na začetku izkažem spoštovanje pokojnemu Davidu Katu. David Kato je bil pogumen zagovornik človekovih pravic in neustrašen aktivist za pravice lezbijk, gejev, biseksualcev in transseksualcev.
<P>
Ker je bil vodilna osebnost za pravice lezbijk, gejev, biseksualcev in transseksualcev, je bilo njegovo življenje ogroženo. 2. oktobra 2010 je ugandski tabloid Rolling Stone objavil ime in sliko Davida Kata, skupaj z imeni in slikami drugih domnevnih lezbijk, gejev, biseksualcev in transseksualcev, pod naslovom "Linčajte jih", ter tako brez sramu ogrozil njihova življenja.
<P>
Uspeh je bil, da je dobil tožbo proti časopisu. 3. januarja je sodišče razsodilo, da je kršil ustavne pravice do dostojanstva in varnosti in trem tožnikom prisodilo odškodnino.
<P>
To je bil njegov zadnji uspeh. 26 januarja je David Kato bil umorjen. EU je preko svojih vodij misij v Ugandi izrazila, da je pretresena, in pozvala ugandske oblasti, naj učinkovito raziščejo umor Davida Kata in zagotovijo, da bo storilcem tega grozljivega dejanja sojeno.
<P>
Izguba Davida Kata bo velika za globalno skupnost zagovornikov človekovih pravic in za Ugando. Njegova smrt nas prav tako opominja na nestanovitne razmere za lezbijke, geje, biseksualce in transseksualce v Ugandi in drugod. Takoj po njegovi smrti, 28 januarja, je drug časopis, Red Pepper, objavil nezaslišan članek z zelo žaljivimi izjavami o homoseksualcih. Predlog zakona proti istospolno usmerjenim, predložen pred ugandski parlament, je bil začasno odložen, vendar se lahko ponovno predloži po bližnjih volitvah v Ugandi, ko bo sestavljen nov parlament.
<P>
Stališče EU glede pravic lezbijk, gejev, biseksualcev in transseksualcev je zelo jasno. Kriminalizacija homoseksualnosti, kot je predvideno v predlogu ugandskega zakona, je v nasprotju z mednarodnimi standardi človekovih pravic. Predlog zakona je prav tako v nasprotju z deklaracijo Združenih narodov o spolni usmerjenosti in spolni identiteti z dne 18. decembra 2008, ki jo podpira EU.
<P>
Vodje misije EU so to vprašanje zastavile ugandski vladi ob več priložnostih na najvišji ravni: predsedniku, predsedniku vlade, ministru za zunanje zadeve, ministru za pravosodje in ugandski komisiji za človekove pravice.
<P>
9. februarja je delovna skupina za človekove pravice, ki v Ugandi združuje več strank, povabila zagovornike človekovih pravic, naj posredujejo najnovejše informacije o ukrepih, ki jih je sprejela skupnost lezbijk, gejev, biseksualcev in transseksualcev - ter zagovorniki širšega področja človekovih pravic - po umoru Davida.
<P>
3. februarja je delegacija EU skupaj z desetimi državami članicami EU, zastopanimi v Ugandi in na Norveškem, začela z Lokalno strategijo izvajanja glede smernic EU o zagovornikih človekovih pravic. Strategija je na bolj praktičen način opredeljevala, kako lahko misije EU na Norveškem pomagajo in priznajo delo zagovornikov človekovih pravic, vključno z aktivisti za pravice populacije LGBT.
<P>
EU namerava v dialogu z vlado ob vsaki primerni priložnosti še naprej izražati zaskrbljenost glede predloga zakona proti istospolno usmerjenim in ostalih primerov preganjanja lezbijk, gejev, biseksualcev in transseksualcev v Ugandi. Poleg tega bo EU še naprej podpirala lokalne organizacije za človekove pravice pri njihovih prizadevanjih, da bi spremenili odnos v državi. Delegacija EU se bo v kratkem srečala z organizacijo za varstvo zagovornikov človekovih pravic, da bi z njo razpravljala, kako podpreti njihovo delo za aktiviste LGTB.
<SPEAKER ID="461" NAME="Predsednik">
Razprava je končana.
<P>
Glasovanje bo potekalo takoj.
<P>
Pisne izjave (člen 149)
<SPEAKER ID="462" NAME="Monica Luisa Macovei" LANGUAGE="RO">
Z veliko zaskrbljenostjo sem sprejela novico o smrti aktivista za pravice populacije LGBT, Davida Kata Kisula v Ugandi. V tem parlamentu smo že obsodili kazenske sankcije, ki se uporabljajo za soglasne odnose med istospolnimi odraslimi, ki potekajo zasebno, in Bahatijev zakon, ki predvideva strožje kazni, tudi smrtno kazen. Umor Davida Kata Kisula dokazuje, da obstaja velika in resnična nevarnost, da bosta sovraštvo in diskriminacija terjala človeška življenja. Pozdravljam izjave predsednika Baracka Obame in državne sekretarke Hilary Clinton, ki sta obsodila smrt Davida Kata Kisula in poudarila njegova prizadevanja za dosego dostojnega življenja v Ugandi ne glede na spolno usmerjenost in spolno identiteto. Tudi jaz se pridružujem tistim, ki pozivajo Evropsko komisijo in Svet, da hitro in učinkovito ukrepata glede obsodbe in ustavitve te diskriminacije z zakonodajo in v realnosti.
<SPEAKER ID="463" NAME="Kristiina Ojuland" AFFILIATION="ALDE">
v pisni obliki. - Gospod predsednik, podpredsednik komisije, umor Davida Kata Kisula je bil izjemna tragedija za njegovo družino in prijatelje ter velika izguba za LGBT in gibanje za človekove pravice v podsaharski Afriki. Neverjetno se mi zdi, da so to grozljivo dejanje ugandske oblasti obravnavale z izrazito brezbrižnostjo. Mučeništvo Davida Kata in diskriminacijo manjšin LGBT bi ugandske oblasti morale glasno obravnavati.
<P>
Prizadevanja Davida Kata bi bila zaman, če bi ugandski parlament brez odločnega mednarodnega odziva sprejel Bahatijev predlog zakona proti istospolno usmerjenim. Evropska unija mora izvajati pritisk na ugandske oblasti, da bodo dekriminalizirale homoseksualnost in v vseh primerih opustile uporabo smrtne kazni.
<P>
Uganda mora izpolniti svoje obveznosti v skladu z mednarodnim pravom in sporazumom iz Cotonouja, ki zavezuje Ugando, da zaščiti vse ljudi, ne glede na njihovo spolno usmerjenost ali spolno identiteto, pred grožnjami ali nasiljem. Resna kršitev bi bila, če bi ugandska vlada in sodstvo sami spodbujali in izvajali takšno nasilje. Evropska unija in njene države članice morajo uporabiti pogojenost razvojne pomoči in nehati finančno podpirati takšne vlade.
