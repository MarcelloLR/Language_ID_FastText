<CHAPTER ID="016">
Evropska statistika turizma (razprava) 
<SPEAKER ID="088" NAME="Predsednik">
Naslednja točka je poročilo gospoda Briana Simpsona v imenu Odbora za promet in turizem o predlogu uredbe Evropskega parlamenta in Sveta o evropski statistiki turizma - C7-0085/2010 - (Α7-0329/2010).
<SPEAKER ID="089" NAME="Brian Simpson">
poročevalec. - Gospod predsednik, najprej bi se rad zahvalil poročevalcem v senci za njihovo prizadevanje pri precej tehničnem poročilu. Predlog Komisije o statistiki turizma nam je omogočil, da pregledamo veljavni pravni okvir o zbiranju statističnih podatkov o turizmu v Evropi. To je še posebno pomembno v tem času, ko so vse oči uprte v razvoj strategije evropske turistične politike na podlagi novih pristojnosti EU na tem področju. Posodobitev naše baze podatkov o statistiki turizma ima zelo pomembno vlogo, saj oblikovalcem politike daje dobro osnovo pri izvajanju uspešnih turističnih politik.
<P>
Zaradi tega sem pri oblikovanju stališča Parlamenta uporabil pristop, ki so ga podprli naši poročevalci v senci, s katerim bi močno podprli cilj izboljšanja popolnosti, ustreznosti in primerljivosti statistik o ponudbi na tem področju, s tem pa bi posodobili statistike z novimi smernicami v turističnem sektorju, ki bi tako odražale na primer povečanje uporabe spleta za rezervacijo potovanj in kratka potovanja. Vsi smo se strinjali, da lahko z izboljšanjem konkurenčnosti turizma EU zagotovimo, da se bodo obiskovalci še vračali v Evropo, in zato je pomembno, da so statistike, ki jih zbiramo, usklajene s spreminjajočo naravo panoge, s čimer omogočajo prepoznavanje sedanjih in morebitnih smernic v tem sektorju ter spremljanje ponudbe in povpraševanja. Zbrane statistike so tako lahko uporabno orodje za podporo pri sprejemanju odločitev v turistični industriji.
<P>
Hkrati moramo po eni strani zagotoviti, da bodo posodobljene statistike kar se da popolne in bodo tako dajale dober pregled nad turizmom v Evropi, medtem ko moramo po drugi strani upoštevati potrebo, da čim manj obremenimo dajalce podatkov. Ravno zaradi tega sem z zanimanjem pričakoval končni sporazum o zbiranju vhodnih podatkov o enodnevnih obiskih, o katerem smo se zdaj dokončno dogovorili, saj so enodnevni obiski velik del turistične dejavnosti.
<P>
Parlament si je prav tako prizadeval za uredbo, s katero bi vključili področja zbiranja podatkov, za katere smo do zdaj menili, da so nepomembni za statistiko turizma, vendar se nam je dozdevalo, da jih moramo vključiti kot del prepoznavanja pomembnega družbenega, gospodarskega in okoljskega vpliva turizma. Menil sem, da je v tem pogledu zbiranje podatkov o zaposlovanju in gospodarskih izdatkih - tako imenovani turistični satelitski računi - še posebno pomembno, in močno smo si prizadevali, da bi to vključili v uredbo.
<P>
Končni sporazum s Svetom zdaj vključuje določbo o pripravi pilotnih študij, s katerimi bodo lahko države članice pokazale vplive turizma na gospodarstvo in zaposlovanje, kar upam, da bo prispevalo k boljšemu razumevanju dejanskega obsega in vrednosti naše turistične industrije. V končni sporazum so prav tako vključene pilotne študije, ki kažejo na vpliv turizma na okolje - zanimivo področje glede na potrebo po trajnostnem turizmu.
<P>
Vključitev podatkov o dostopnosti turističnih namestitev za osebe z omejeno mobilnostjo, ki je bila edina zahtevnejša točka, ki smo jo imeli s Svetom, je zdaj prav tako pomemben dodatek. Po vztrajanju Parlamenta pri tej točki je Svet na koncu popustil in pristal, da jih vključimo kot del osnovnih informacij, ki jih zbirajo turistični namestitveni objekti.
<P>
Poleg tega, da smo dosegli sporazume pri omejevanju prenosa pristojnosti na Komisijo - pri tem imam nekaj pomislekov -, sem zelo zadovoljen, da smo s Svetom dosegli sporazum v prvi obravnavi. Upam, da bo Parlament odločno podprl sporazum na plenarnem glasovanju v sredo.
<SPEAKER ID="090" NAME="Cecilia Malmström">
članica Komisije. - Gospod predsednik, v tem obdobju varčevanja tudi Komisija racionalizira.
<P>
Gospod Simpson, kot poročevalec ste povedali, da gre za tehnično poročilo, kar tudi drži, kljub temu pa gre za pomembno poročilo. Namen predolga Komisije je bil posodobiti in optimizirati veljavni pravni okvir za evropsko statistiko turizma. To spremembo so zahtevali pripravljavci in uporabniki statistike turizma. Končni cilj je zagotoviti mesečno in letno evropsko statistiko o turistični ponudbi in povpraševanju z uporabo skupnega okvira.
<P>
Predlog je zelo dobro uravnovešen z vidika potreb po podatkih ter obremenitve dajalcev podatkov in upravljavcev. Da bi to dosegli, so bila vključena dovoljenja za zbiranje nekaterih delov podatkov, prostovoljno ali na vsaka tri leta, da bi tako v kasnejši fazi odložili uveljavitev nekaterih določb in izključili najmanjša podjetja.
<P>
Po neuradnih tristranskih pogovorih, ki so potekali 12. januarja 2011, in dodatnih razpravah, kot je navedel poročevalec, je bil med Parlamentom in Svetom dosežen dogovor. Predvsem se je Svet strinjal s tem, da se v uredbo vključi dodatno zahtevo Parlamenta glede spremenljivke, povezane z dostopnostjo turističnih namestitev za osebe z omejeno mobilnostjo.
<P>
Za Komisijo so sprejemljive vse spremembe v poročilu in kompromisnem besedilu. Zato se vam želim zahvaliti, gospod Simpson, pa tudi poročevalcem v senci in članom Odbora za promet in turizem, za vašo konstruktivno delo pri predlogu. Verjamem, da smo po plodnem sodelovanju vseh treh institucij zdaj doseli naš cilj, ki je vzpostavitev skupnega okvira za sistematičen razvoj, pripravo in razširjanje evropske statistike turizma.
<SPEAKER ID="091" NAME="Carlo Fidanza" LANGUAGE="IT">
Gospod predsednik, komisarka, gospe in gospodje, najprej se želim zahvaliti poročevalcu za njegovo predanost in sposobnost za politično jedrnatost.
<P>
Poslanska skupina Evropske ljudske stranke (Krščanskih demokratov) bo v celoti podprla dogovor, dosežen s Svetom. Ta uredba nadomešča besedilo, ki je v veljavi vse od leta 1995 in ki ne odraža več sedanjosti pri nekaterih ključnih vprašanjih, kot so nove potrebe in nove navade uporabnikov, potreba po pravočasnih podatkih in izboljšani primerljivosti ter popolnosti statističnega okvira.
<P>
Končno besedilo vključuje vse politične prednostne naloge, ki jih je med pogajanjih podprla skupina PPE; predvsem boljšo opredelitev delov uredbe, ki jih je mogoče spremeniti z delegiranimi akti, uvedbo opredelitve "enodnevnih obiskov", ki je ključnega pomena, če želimo v zbirko statistik vključiti tiste, ki potujejo za en dan, s tem pa je vključen tudi pojav konferenčnega turizma, boljšo opredelitev statistik, ki se zbirajo, vključno s porabo tranzitnih turistov za hrano in pijačo v restavracijah in barih, kar je znaten del naše turistične industrije in kar je sprejel - čeprav le na prostovoljni podlagi - tudi Svet, ter podatkov o dostopnosti za ljudi z omejeno mobilnostjo. Poročevalec je prav tako skrbno navedel, da je to ključna točka za parlamentarno delegacijo.
<P>
Na koncu naj povem, da je uredba pomemben element v novi evropski turistični strategiji, ki jo preučujejo vse evropske institucije. S tem bomo dobili posodobljen pravni okvir, ki ustreza dogajanjem na trgu in zagotavlja bolj usklajen in jasen pristop k zbiranju podatkov o turizmu, hkrati pa bo omogočil učinkovitejše spremljanje sektorja, kar bo povečalo razumevanje potreb potrošnikov.
<P>
Še enkrat se zahvaljujem gospodu Simpsonu, Komisiji za pobudo in Svetu za odlično posredovanje.
<SPEAKER ID="092" NAME="Silvia-Adriana Ţicău">
v imenu skupine S&D. - (RO) Gospod predsednik, čestitam kolegu Brianu Simpsonu za to poročilo o uredbi EU o vzpostavitvi skupnega okvira za razvoj, pripravo in distribucijo evropske statistike turizma. Naloga držav članic je, da zberejo, pripravijo, obdelajo in predložijo usklajeno evropsko statistiko ponudbe in povpraševanja v turizmu. V turističnem sektorju je večina podjetij malih in srednje velikih podjetij. Njihov strateški pomen ni omejen le na njihovo gospodarsko vrednost, ampak se moramo zavedati predvsem znatnega potenciala, ki ga imajo z vidika ustvarjanja delovnih mest.
<P>
Glede na podatke Eurostata za leto 2007 si ena od treh evropskih družin ni mogla privoščiti enotedenskih letnih počitnic. Gospodarska kriza je povečala število evropskih državljanov, ki jim grozi revščina. Zato je število tistih, ki si vsako leto lahko privoščijo enotedenske počitnice, še bolj upadlo. Zato menim, da je statistika turizma pomembna, pa tudi ustrezna pri ocenjevanju socialnega vidika tega sektorja. Socialni turizem spodbuja število evropskih turistov in pomaga pri blaženju sezonske narave turizma, krepi idejo o evropskem državljanstvu, hkrati pa spodbuja regionalni razvoj. S statistiko socialnega turizma bi Komisija in države članice lahko prepoznale posebne potrebe različnih socialnih skupin in razvile ustrezne programe.
<P>
Nacionalni statistični organi morajo v skladu s to uredbo pri pripravi evropske statistike prav tako zagotoviti podatke o sredstvih, porabljenih za turizem v vsaki posamezni državi članici, zlasti tam, kjer se porabljajo sredstva EU.
<P>
Prav tako menim, da bi evropska statistika turizma morala vključevati podatke o zaposlenem osebju, njihovi sezonski naravi, strokovnem usposabljanju in poklicnih kvalifikacijah, pa tudi informacije o njihovih sedanjih delovnih pogojih. Brez dobro usposobljenega osebja ne moremo imeti visokokakovostnega turističnega sektorja.
<SPEAKER ID="093" NAME="Giommaria Uggias">
v imenu skupine ALDE. - (IT) Gospod predsednik, gospe in gospodje, najprej želim čestitati predsedniku odbora, Brianu Simpsonu, za vodenje dela odbora in za delo pri dokumentu, predvsem pa je omogočil njegovo zaključitev - vsaj upam, da je tako, saj bo Skupina zavezništva liberalcev in demokratov za Evropo (ALDE) glasovala za poročilo - in odobritev na prvi obravnavi, s tem pa tudi uspešno pripravo uredbe.
<P>
Ta naloga vključuje ponoven pregled uredbe, s katero je vzpostavljen skupni okvir za zbiranje statistike turizma in podrobneje, vseh njenih faz, od zbiranja do obdelave, ravnanja in pošiljanja statistik, kar omogoča optimalno poznavanje finančnega sveta, ki je vzpostavljen in povezan s turizmom.
<P>
Gospod predsednik, jasno je, da smo od sprejetja direktive iz leta 1995, ki je predhodnica te direktive, zabeležili osupljivo rast v turizmu, in zavedati se moramo predvsem velikih možnosti, ki jih bo gospodarski sistem turizma v bližji prihodnosti zagotovil v celotnem evropskem gospodarstvu.
<P>
Pri tem dokumentu sem sodeloval kot poročevalec v senci za skupino ALDE in kot sem že povedal, bomo glasovali za. Menim, da bo poročilo gospoda Simpsona še posebno priljubljeno zaradi omembe turističnih satelitskih računov, in sicer sprejetja pilotnih projektov, s katerimi bo mogoče oceniti gospodarski vpliv na posamezne sektorje gospodarstva, z drugimi besedami, vidike, povezane z enodnevnimi obiski, ocenjevalnim poročilom, ki bo pripravljeno vsakih pet let, in možnostjo, če ne že nujnostjo, da petletno poročilo vključuje oceno vplivov statistike.
<P>
Na koncu želim povedati, da gre za del nove odgovornosti, ki izhaja iz Lizbonske pogodbe, in menim, da smo v tem primeru začeli z učinkovitim prevzemanjem odgovornosti Parlamenta, kar bomo storili tudi pri naslednjem dokumentu, ki ga pripravljamo in ki bo kmalu prišel v Parlament.
<SPEAKER ID="094" NAME="Nikolaos Salavrakos" LANGUAGE="EL">
Gospod predsednik, znano dejstvo je, da je Evropska unija vodilna turistična destinacija v svetu. Turizem predstavlja 4 % BDP v EU, v njem sodeluje 2 milijona podjetij, hkrati pa zagotavlja približno 8 milijonov delovnih mest.
<P>
Kot takšno je poročilo gospoda Simpsona o predlogu Komisije o direktivi, ki spreminja pravno podlago evropske statistike turizma, pomembno in prihaja v ključnem trenutku za prihodnost turizma, saj ga gospodarska kriza in nedavne vojaške operacije v Sredozemlju ogrožajo, hkrati pa vzpostavljajo pogoje za njegovo preusmerjanje na varne destinacije v Evropi.
<P>
Komisijo pozivam, da poleg zbiranja statistik vključi tudi vse druge ukrepe, povezane s turizmom in številnimi sektorji, ki so odvisni od njega, da bomo tako lahko nadgradili turistične produkte. V Grčiji je turizem pomemben steber gospodarstva, saj obsega 7 % BDP in zagotavlja 700 tisoč delovnih mest.
<SPEAKER ID="095" NAME="Jim Higgins" AFFILIATION="PPE">
Gospod predsednik, da bi lahko sprejemali razumne odločitve v kateri koli industriji, moramo imeti na razpolago čim več informacij in statistik, hkrati pa zagotoviti, da regije ustrezno porabljajo svoj denar za razvoj produktov, ki imajo tako velik potencial.
<P>
Pozdravljam to poročilo. Statistika je ključnega pomena. Vendar pa je neuporabna, če je ne moremo primerjati, in to poročilo gospoda Briana Simpsona si močno prizadeva, da bi bile informacije, ki se zdaj zbirajo in se bodo zbirale v prihodnje, enostavno dostopne in bi jih bilo mogoče pozitivno uporabljati v korist industrije same.
<P>
Pozdravljam delo gospoda Simpsona in kot je povedal, ima soglasno podporo odbora, navzočih pa je tudi precejšnje število članov odbora. Tako kot njega tudi mene skrbi kakovost delegiranih aktov, ki jih želi Komisija. Raje bi videl spremembe temeljev tega okvira, ki bi bile izvedene z rednimi zakonodajnimi postopki. Smo poslanci v EP iz različnih držav članic, spremljamo dogajanje, točno vemo, kakšne so razmere v naših državah članicah, in menim, ne da bi hotel biti nespoštljiv do Komisije, da smo ljudje, ki vemo, kakšen je produkt in kakšne so možnosti.
<P>
Do leta 2004 so bili regionalni razvoj, promet in turizem vključeni v skupni naslov. Leta 2004 so bila ta področja razdeljena med posamezne odbore, tako da imamo zdaj promet in turizem v enem in regionalni razvoj v drugem odboru.
<P>
Pri prometu in turizmu slednji še vedno najbolj spominja na Pepelko. Gre za področje z velikim potencialom, področje, ki se lahko razvije v več, kot je to, o čemer govorimo. Naš kolega je omenil 4 % BDP. Če stvari podrobneje preučite, lahko na primer vidite, da je Evropa vodilna destinacija v svetu, saj je bilo leta 2008 40 % globalnih prihodov zabeleženih v Evropi. Turizem vsako leto zagotovi 9,7 milijona delovnih mest.
<P>
Tukaj torej govorimo o mozaiku različnih držav, različnih kultur z velikim potencialom. V vodo smo pomočili šele palec; njegov potencial smo šele začeli izkoriščati in prizadevati si moramo za napredek. Če si želimo napredek in razvoj turizma, pa predvsem potrebujemo takšno poročilo, kot ga je pripravil Brian Simpson, in delati moramo na njem.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Gospod predsednik, toplo čestitam govorniku, gospodu Simpsonu, za sporazum, ki ga je dosegel na tako tehničnem področju, kot je statistika turizma, za kar se je moral nenehno boriti.
<P>
Gospod predsednik, gre pa za sektor, v katerem sodeluje več kot 2 milijona podjetij, in mnoga izmed njih so mala in srednje velika podjetja, ki zagotavljajo skoraj 10 milijonov delovnih mest; sektor, ki je delovno zelo intenziven in v katerem so kadri ter kakovost teh kadrov temeljnega pomena; sektor, ki prispeva 5 % bruto domačega proizvoda Evropske unije.
<P>
Dejansko govorimo o enem izmed najpomembnejših sektorjev evropskega gospodarstva, saj je Evropska unija vodilna turistična destinacija v svetu. Na kratko, Unija ima vodilni položaj, ki je bil še do nedavnega preveč prepuščen muham trga in prevladujočim okoliščinam, skupaj z resnimi neenakostmi in izgubami, ki izhajajo iz tega.
<P>
Lizbonska pogodba nam je končno zagotovila pravno podlago, ki smo jo potrebovali za novo turistično politiko v Evropski uniji, h kateri je Evropski parlament pozival v najrazličnejših pilotnih in pripravljalnih projektih.
<P>
V lanskoletnem sporočilu Komisije so bili postavljeni novi cilji za te pristojnosti in poudarjena potreba po krepitvi turističnega sektorja z boljšim usklajevanjem in dopolnjevanjem z državami članicami.
<P>
Navajalo je, da za to potrebujemo boljše, primerljive, temeljite in zanesljive podatke, in ravno zaradi tega so v poročilu gospoda Simpsona izpostavljene te nove usmeritve in zahteve. Razširja merila za opredelitev večje pestrosti turizma, ne samo počitniškega turizma, ampak tudi socialnega turizma itd. Izpostavlja, da mora zagotavljanje dostopnosti za ljudi z omejeno mobilnostjo postati pomembnejše vprašanje, vključuje okoljski dejavnik in odpira poti za obravnavo satelitskih računov za turizem, da bi tako dobili zanesljivejšo gospodarsko sliko. Prav tako združuje nove vidike in merila, kot so kratka enodnevna potovanja in podatki, povezani z gostinstvom, ki so tako pomembni za države, ki so močno osredotočene na turizem, kot je Španija.
<P>
Vsi ti novi podatki bodo pomagali pri veliko boljšemu poznavanju tega sektorja, ki močno prispeva k potrebnemu zaposlovanju. Ta nova statistika pomeni, da bomo lahko bolje posodobili in se spopadli s prihodnjimi izzivi v sektorju, ki mora biti podlaga za velik del strategije Evropa 2020, predvsem z vidika intenzivnega ustvarjanja delovnih mest, ki morajo biti kakovostna.
<SPEAKER ID="097" NAME="Predsednik">
Najlepša hvala. Besedo predajam gospe Meissner. Na voljo imate eno minuto.
<SPEAKER ID="098" NAME="Gesine Meissner" AFFILIATION="ALDE">
(DE) Gospod predsednik, najprej se želim iskreno zahvaliti gospodu Simpsonu. V Odboru za promet in turizem vemo, da če naš predsednik pripravi poročilo, mu ne bomo mogli v ničemer nasprotovati. Vedno upošteva veliko stvari in edino, kar lahko rečemo, je: odlično, Brian, to lahko podpremo.
<P>
V tem primeru je bilo večkrat povedano, da gre za tehnično poročilo. To se sliši dolgočasno. Meni se ne zdi prav nič dolgočasno. Čeprav je tehnično, opisuje turizem, ki je resnično zelo pomemben gospodarski cilj za nas v Evropi. Omenjeno je bilo, da 40 % ljudi iz celega sveta potuje v Evropo. Zato je Evropa pomembna regija za turizem in ključnega pomena je, da vemo, zakaj ti ljudje potujejo v Evropo.
<P>
Če želimo z našimi novimi pristojnostmi iz Lizbonske pogodbe razviti nov evropski okvir, moramo poznati podatke, prav tako pa moramo te podatke izmenjevati na usklajen način. To je namen tega poročila, hkrati pa izpostavlja nove pojave, na primer z vidika enodnevnih obiskov ali kolesarskega turizma. Prav tako želimo vključiti našo industrijsko dediščino. Vse to mora biti v prihodnje vključeno, da bomo res vedeli, kakšne cilje naj si zastavimo. Hvala lepa - gre za dobro poročilo in prepričana sem, da ga lahko podpremo.
<SPEAKER ID="099" NAME="Georges Bach" AFFILIATION="PPE">
(FR) Gospod predsednik, komisarka, menim, da se vsi strinjamo o pomembnosti turizma. Pomembne vloge nima le za državljane v Evropi, ampak tudi za mala in srednje velika podjetja.
<P>
Statistični podatki so ključnega pomena. Le z vzpostavitvijo zanesljive in popolne podatkovne baze bomo lahko pripravili politiko, ki bo turizmu omogočila doseganje celotnega potenciala. Čestitam poročevalcu za delo, moj kolega, gospod Fidanza, pa je pravkar predstavil stališče Poslanske skupine Evropske ljudske stranke (Krščanskih demokratov).
<P>
Sam želim izpostaviti tri precej splošne točke. Prvič, menim, da moramo resnično izkoristiti nova politična sredstva, ki nam jih zagotavlja Pogodba, in ustvariti dodano vrednost za države članice.
<P>
Moja druga točka je povezana s tem, da je zelo pomembno, da zaradi vedno večje obremenjenosti različnih finančnih sredstev EU primerjamo rezultate različnih držav članic in izberemo najboljše prakse, s tem pa dosežemo določeno stopnjo usklajenosti, ki prinaša koristi za vse.
<P>
Moja tretja in zadnja točka je, da moramo razviti satelitske račune za turizem, ki jih v Kanadi uporabljajo že več let. Tako bi lahko še učinkoviteje ugotavljali posledice za gospodarstvo, delovna mesta in okolje in tako dalje, s tem pa bi se lahko odzvali tudi na številna vprašanja na vseh političnih področjih, ki so povezana s turizmom.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Gospod predsednik, obžalujem, da ni nobenih uradnih statistik o podeželskem in kmečkem turizmu, edini razpoložljivi podatki pa temeljijo na ocenah. V teh okoliščinah pozdravljam ukrepe, ki jih je predvidela Evropska komisija in so namenjeni krepitvi družbenogospodarskega znanja, povezanega s turizmom. Prav tako želim poudariti pomembnost platforme "IKT in turizem", ki jo je predlagala Komisija. Vendar pa menim, da moramo okrepiti prizadevanja pri opremljanju podeželja z najsodobnejšo IT infrastrukturo, na primer z zagotavljanjem širokopasovnega interneta.
<P>
S podeželskim turizmom in kmečkim turizmom se ukvarja več kot 500 tisoč namestitvenih obratov, ki ponujajo več kot 6 milijonov ležišč. Oba sektorja v zadnjih letih beležita povprečno letno rast 10-15 % ter tako pomembno prispevata k izboljšanju kakovosti življenja in večji raznolikosti gospodarstva na podeželju.
<SPEAKER ID="101" NAME="Jörg Leichtfried" AFFILIATION="S&amp;D">
Gospod predsednik, zaradi spoštovanja do poročevalca bom poskusil govoriti angleško in upam, da dovolj dobro!
<P>
Ko govorimo o turizmu, je zelo pomembno, da se zavedamo, kako pomemben gospodarski dejavnik je turizem v Evropski uniji. Prav tako je pomemben dejavnik pri zagotavljanju delovnih mest, predvsem v malih in srednje velikih podjetjih, ki veliko poslujejo na področju turizma.
<P>
Poleg tega se moramo zavedati, da turizem nima le pozitivnih vrednot, ampak povzroča tudi težave - težave, povezane s prometom, prenatrpanimi plažami in tako dalje. Da bi rešili te težave, potrebujemo dobre statistike, dobre podatke. To poročilo nam pri tem pomaga. Gre za zelo dobro poročilo, ki bi ga morali vsi podpreti.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Gospod predsednik, vse, kar nameravam, je nekoliko nasprotovati temu, kar je povedal gospod Leichtfried, in popestriti razpravo.
<P>
Razumem gospoda Leichtfrieda, ko govori, da turizem povzroča težave v prometu. Pravzaprav menim, da promet dejansko izboljšuje in spodbuja turizem in da ravno zdaj, ko ponovno pregledujemo vseevropska prometna omrežja v Evropi, ne smemo pozabiti na to, saj obstajajo dokazi, da je boljši promet, ki teče bolj gladko, z večjo kapaciteto in manjšim vplivom na okolje, ključni element za turizem.
<P>
Zato upam, da bodo v prihodnje financiranje vseevropskih prometnih omrežij in podatki, ki jih bomo s tem pridobili, prav tako izboljšali zmogljivosti turističnega sektorja v Evropi.
<SPEAKER ID="103" NAME="Andreas Mölzer" AFFILIATION="NI">
(DE) Gospod predsednik, zelo dobro bi bilo, če bi na vprašanja v zvezi z razlogi za uspeh turistične destinacije - povedano drugače, zakaj je povpraševanje po eni destinaciji, medtem ko druge beležijo upad števila obiskovalcev - lahko odgovorili z informativno statistiko. A gre za željo, ki se verjetno ne bo izpolnila. Zaradi preveč negotovih dejavnikov, kot so posebne vremenske razmere, so turistične napovedi igra na srečo.
<P>
Z gotovostjo ne moremo reči niti tega, ali se število nočitev povečuje zaradi odprtja novih letalskih povezav ali pa so nove letalske povezave vzpostavljene zaradi povečanega povpraševanja potnikov. Omejena razpoložljivost in primerljivost turističnih podatkov pa pomeni težave tudi z vidika urbanizma. Če je mogoče predvidevati povečanje števila obiskovalcev, je pomembno, da to organiziramo na takšen način, da se bo mogoče izogniti negativnemu vplivu na lokalno prebivalstvo.
<P>
Prožen delovni čas in varnost na turizem vplivata ravno tako kot družbene spremembe. Odločilna dejavnika pa bosta na koncu verjetno svetovno gospodarstvo in mogoče cena nafte. Tudi najboljše evropske statistike turizma tega ne morejo spremeniti.
<SPEAKER ID="104" NAME="Elena Băsescu" AFFILIATION="PPE">
(RO) Gospod predsednik, poročilo gospoda Simpsona je pomemben mejnik za evropski statistični okvir, namenjen turizmu. Turizem zaradi velikega potenciala prispeva h gospodarski rasti in zaposlovanju. Izboljšati moramo učinkovitost obdelave podatkov in skladnosti predloženih statistik.
<P>
Romunija je zato, da bi se spopadla z svetovno konkurenco v turističnem sektorju, na strokoven način razvila strategijo, zaradi katere izstopa med drugimi turističnimi destinacijami v svetu. Strategija temelji na oglaševanju Romunije kot države, kar je tudi zamisel, s katero morebitnim turistom predstavimo pristno naravo naših običajev in čudovito krajino.
<P>
Poudariti želim, da lahko z razvojem turizma prispevamo tudi k zmanjševanju neenakosti v regijah jugovzhodne Evrope. Osredotočiti se moramo na pestrost.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Gospod predsednik, izpostaviti želim, da se Evropski parlament žal zelo redko ukvarja z zadevami, povezanimi s turizmom. Po podrobnem pregledu lahko vidimo, da Odbor za promet in turizem 95 % časa namenja zadevam, povezanim s prometom, turizmu pa nameni le 5 % svojega časa. Čeprav povsem podpiram poročilo gospoda Simpsona, imam prošnjo če želimo razpravljati o statistiki, je zelo pomembno, da primerjamo stvari, ki so primerljive. Naslednja faza našega dela bi moralo biti sprejetje standardov na posameznih področjih, na primer za hotele. Če ima hotel dve, tri ali štiri zvezdice, mora biti to zelo jasno opredeljeno.
<SPEAKER ID="106" NAME="Cecilia Malmström">
članica Komisije. - Gospod predsednik, gospodu Simpsonu želim sporočili, da število govornikov o tem zelo tehničnem poročilu kaže, kako pomembno delo opravlja in kako pomembna tema je to.
<P>
To uredbo, ki je zelo pomembna, moramo ponovno pregledati, čeprav je zelo tehnična. Prav tako bomo lahko vzpostavili trden, analitičen ovir, s katerim bomo lahko sprejemali dobro obveščene politične odločitve glede vseh vidikov turizma, ki so bili danes omenjeni, pa tudi mnoge druge. Seveda moramo s statistiko slediti razvoju turizma.
<P>
Tri institucije so skupaj pripravile predlog, ki po eni strani usklajuje potrebo po informacijah ter po drugi upošteva obremenitev dajalcev podatkov. Gospodu Simpsonu želim čestitati za poročilo, Parlamentu pa se zahvaljujem za to razpravo.
<SPEAKER ID="107" NAME="Brian Simpson">
poročevalec. - Gospod predsednik, z velikim zanimanjem sem prisluhnil poslancem. Želim se dotakniti zlasti izpostavljene točke glede dejstva, da Odbor za promet in turizem posveti turističnemu sektorju le pet odstotkov svojega dela. To v nekaterih pogledih drži, vendar ne zaradi tega, ker Parlament ne bi želi več delati na turističnem sektorju: to je zaradi tega, ker nam Svet in države članice tega ne dovolijo. Če torej želimo koga obsojati v zvezi s tem, potem moramo jasno obsoditi Svet.
<P>
To poročilo je okvir, s katerim bomo dobili podatke, ki bodo v pomoč strokovnim delavcem - tistim, ki se ukvarjajo z resničnimi težavami - pri načrtovanju in razvoju naših turističnih produktov v Evropski uniji. Imamo zelo raznolik turizem - od prelepih naravnih območij, s soncem obsijanih plaž, do naše bogate industrijske in kulturne dediščine - in poslanci vedo, kako pri srcu mi je industrijska dediščina.
<P>
Evropa lahko obiskovalcem veliko ponudi, ne glede na to, ali prihajajo iz Evropske unije ali od zunaj. Menim, da nam je sestava tega poročila omogočila, da pripravimo odličen produkt za ljudi, ki prihajajo, občudujejo in uživajo v času dopusta.
<P>
Vsem kolegom in Komisiji se zahvaljujem za njihovo trdo delo in prijazne besede. Zaradi takšnega sodelovanja je življenje poročevalca dosti enostavnejše. Ne vem, če je ravno odlično: to je beseda, ki je običajno ne povezujejo z mano, vendar jo sprejemam. Kot predsednik Odbora za promet in turizem vam lahko zagotovim, da se veselim zelo uspešnega zaključka te teme.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Gospod predsednik, nisem prepričan, skladu s katerim členom naj spregovorim. V prejšnji razpravi sem se pritožil nad dejstvom, da Svet ni navzoč. Vendar se ne smemo le pritoževati, ampak moramo spregovoriti tudi o dobrih stvareh. Želel sem le izpostaviti način, na katerega se je komisarka danes odzvala in dejstvo, da so bili njeni govori kratki, jedrnati in ustrezni glede na vsebino - dobro bi bilo, če bi temu vzgledu, kako ravnati v Parlamentu, sledili tudi mnogi njeni kolegi.
<SPEAKER ID="109" NAME="Predsednik">
Razprava je zaključena.
<P>
Glasovanje bo potekalo v sredo, 6. aprila 2011.
<P>
Pisne izjave (člen 149)
<SPEAKER ID="110" NAME="Sergio Berlato" AFFILIATION="PPE">
v pisni obliki. - (IT) Turizem je pomembna gospodarska dejavnost Unije z velikimi možnostmi, da prispeva k ustvarjanju delovnih mest in gospodarski rasti. Prispevek turizma v evropskem BDP v EU, v katerem sodeluje približno 1,8 milijona malih in srednje velikih podjetij, je ocenjen na več kot 5 %. Sistem statistike turizma zdaj ureja Direktiva Sveta 95/57/ES o zbiranju statističnih podatkov na področju turizma. Menim, da statistika ni v pomoč le pri spremljanju posebnih politik v turizmu, ampak je lahko uporabna tudi v širšem smislu regionalne politike in trajnostnega razvoja. V zadnjih desetletjih se je sektor spopadal z velikimi izzivi, kot so povečana svetovna konkurenca, demografske smernice, okoljske omejitve, sezonska porazdelitev gibanja turistov in dejstvo, da potrošniki vse bolj pogosto uporabljajo nove informacijske in komunikacijske tehnologije. Ker se zavedamo ključne vloge statistike pri razvoju učinkovitejših turističnih politik na evropski, nacionalni, regionalni in lokalni ravni, sem prepričan, da bi si morali prizadevati predvsem za krepitev turističnega sektorja v EU z ukrepi, usklajevani na ravni Unije, in tako dopolniti prizadevanja posameznih držav članic.
<SPEAKER ID="111" NAME="Vilija Blinkevičiūt" LANGUAGE="LT">
Evropski turizem se je v zadnjem času znašel v težkih gospodarskih razmerah, ki jih je lanski izbruh vulkana na Islandiji le še poslabšal, saj so prekinitve v zračnem prometu zaradi oblaka vulkanskega pepela močno vplivale na potovanje v Evropi, kar je povzročilo velike motnje v delovanju letalskih prevoznikov, potovalnih agencij in organizatorjev potovanj ter potnikov samih. Zato je zelo pomembno, da izboljšamo in opredelimo nov okvir politike za turizem v Evropi. Poleg tega se ta sektor srečuje z vse večjimi težavami in novimi izzivi, kot so konkurenca, demografske smernice, podnebne spremembe in okoljske omejitve ter sezonska porazdelitev gibanja turistov, kar moramo obravnavati tako na ravni Evropske unije kot tudi na ravni držav članic. Opozoriti moramo na dejstvo, da je turizem pomembna gospodarska dejavnost z na splošno pozitivnim vplivom na gospodarsko rast in zaposlovanje v Evropi. Zato moramo posodobiti in optimizirati pravni okvir evropske statistike turizma, hkrati pa bi morali okrepiti turistični sektor EU s posebnimi predlogi in pobudami, ki bi dopolnjevali programe držav članic. Turizem prav tako postaja vse pomembnejši v življenju evropskih državljanov, ki vse pogosteje potujejo v prostem času ali poslovno. Poleg tega ta sektor posega tudi v kulturno in naravno dediščino ter v običaje in sodobne kulture v Evropski uniji. Zato je pomembno, da opredelimo nov okvir za ukrepanje, s katerim bo mogoče povečati njegovo konkurenčnost in zmožnost za trajnostno rast.
<SPEAKER ID="111" NAME="Ian Hudghton" AFFILIATION="Verts/ALE">
v pisni obliki. - Primerno je, da bomo glasovali o poročilu o turizmu ravno 6. aprila, na dan, ki je poznan pod imenom dan tartana. Dan tartana je dan praznovanja, ko se Škotska spomni svoje diaspore v Severni Ameriki in spodbuja prijatelje v Severni Ameriki, da nas obiščejo. Potekalo bo ob obletnici podpisa deklaracije o neodvisnosti Škotske, Deklaracije iz Arbroatha. Ta stoletja star dokument dobro povzema načela, na katerih temelji moje celotno delo: "V resnici se ne borimo za slavo, bogastvo ali čast, ampak za svobodo - le tej se vsak pošten človek odreče šele, ko preneha živeti".
<SPEAKER ID="112" NAME="Petru Constantin Luhan" LANGUAGE="RO">
Vse več je govora o povečanju svetovne konkurenčnosti EU; turizem je ena izmed najpomembnejših družbenogospodarskih dejavnosti, ki ustvari približno 5 % BDP Evropske unije. Da bi zagotovili razvoj trajnostnega, odgovornega, visoko kakovostnega turističnega sektorja, je nujno, da nadgradimo in izboljšamo pravni okvir evropske statistike na tem področju. Če bomo izboljšali kakovost statističnega poročanja, ki bo temeljilo na zanesljivih, primerljivih podatkih, nam bo to v pomoč, ko bomo sprejemali odločitve o pripravi finančnih politik in instrumentov EU.
<P>
Menim, da moramo storiti vse, da bi ostali vodilna turistična destinacija v svetu. Da bi to dosegli, moramo kar najbolje izrabiti vse možne vire financiranja. V zvezi s tem pozivam vodilne v Evropi, da razvijejo in mobilizirajo instrumente in programe za zagotavljanje podpore EU, ki bodo posebno prilagojeni razvoju turizma v Evropi, hkrati pa skladni s strategijo Evropa 2020.
<SPEAKER ID="113" NAME="Bogdan Kazimierz Marcinkiewicz" AFFILIATION="PPE">
v pisni obliki. - (PL) Prepričan sem, da veljavni sistem za zbiranje statistike turizma ni skladen z novimi zahtevami, s katerimi se srečujemo, pa tudi ne s hitro razvijajočim se trgom turističnih storitev ali dejstvom, da se navade turistov spreminjajo. Zato je prav, da poročilo upošteva lastnosti, kot so kratki dopusti ali uporaba spleta za rezervacijo potovanj. V zvezi s tem sta zelo pomembni posodobitev in optimizacija pravnega okvira za zbiranje statističnih podatkov na področju turizma v EU. Statistika turizma in družbenogospodarski kazalniki ponazarjajo vpliv turizma na sedanje stanje evropskega gospodarstva. Prav tako je ključnega pomena predlog o vključitvi določbe, ki predvideva dolžnost zbiranja podatkov o dostopnosti turistične infrastrukture za osebe z omejeno mobilnostjo.
<SPEAKER ID="114" NAME="Bogusław Sonik" AFFILIATION="PPE">
v pisni obliki. - (PL) Kot podpredsednik Odbora za okolje, javno zdravje in varnost hrane želim izpostaviti pomen turističnega sektorja za gospodarski, socialni in kulturni razvoj Evrope. Evropska statistika lahko na tem področju skupaj s skrbjo za varstvo okolja odigra ključno vlogo pri načrtovanju evropske strategije. Zanesljivi podatki, ki so bili pravilno obdelani, so ključni za načrtovanje okvira ukrepov na takšen način, da bo mogoče kar najbolj povečati dobiček in obvladovati okoljske obremenitve. Menim, da bi se morali osredotočiti tudi na zbiranje podatkov o razvoju in sedanjemu stanju kmečkega turizma in ekoturizma. Tudi vseevropska izmenjava najboljših praks je ključnega pomena za dinamičen razvoj tega edinstvenega sektorja. Da bi izpolnili pričakovanja, potrebujejo evropski nosilci odločanja in podjetniki posodobljene in zanesljive podatke, v katerih so upoštevane tehnološke spremembe in nove smernice obnašanja potrošnikov. Povedati moramo, da je Lizbonska pogodba Evropskemu parlamentu dala nove pristojnosti, da bi spodbudil ukrepe na tem področju, in zaradi tega Parlament sodeluje pri reviziji pravnih standardov, ki urejajo ta sektor. Upam, da bo s tem mogoče zagotoviti, da se bo delo na trajnostni turistični strategiji konstruktivno nadaljevalo.
<SPEAKER ID="115" NAME="Dominique Vlasto" LANGUAGE="FR">
Z Lizbonsko pogodbo je turizem sam po sebi postal odgovornost Skupnosti, zato moramo prevzeti nadzor nad to temo. Ta predlog uredbe nam omogoča, da posodobimo orodja ter izboljšamo prepoznavnost in okrepimo privlačnost Evrope kot odlične turistične destinacije. Z razvojem turizma, poslovnega ali v prostem času, pomagamo pri oživljanju in podpiramo rast ter ustvarjanje delovnih mest. Tako bomo imeli zanesljive in učinkovite baze podatkov, ki jih bodo lahko uporabljali javni organi in strokovni delavci v sektorju, s tem pa bomo lahko prilagodili turistične storitve pričakovanjem turistov, in to v času, ko so se potrošniški vzorci spremenili, razvili in ko je konkurenca v tej gospodarsko privlačni industriji, ki ustvarja delovna mesta, vse močnejša. S tem nam bodo na voljo točne in dragocene informacije pri razpravah in smernicah, ki jih bomo določili pri evropski turistični politiki. Zato sem podprla ta predlog. Hvala.
