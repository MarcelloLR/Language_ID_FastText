<CHAPTER ID="022">
1. julij 2008, 40 let carinske unije
<SPEAKER ID="140" NAME="Predsednik">
Naslednja točka je izjava Komisije o proslavi 40 let carinske unije, ki bo 1. julija 2008.
<SPEAKER ID="141" NAME="László Kovács">
komisar. - Gospod predsednik, kadar koli govorimo o mednarodni trgovini ali evropskem združevanju, moramo pomisliti na carino, ki je na zunanjih mejah EU odgovorna za pravilno upravljanje vseh meril, oblikovanih za obravnavanje dvojnega izziva, s katerim se carina danes sooča, in sicer v zvezi s spodbujanjem trgovine ter hkrati tudi z varovanjem evropskih državljanov in okolja.
<P>
V zadnjih 40 letih si je evropska carina zelo prizadevala za učinkovito skupno delovanje kot enotna uprava. Pogosto je bila nosilka evropskega združevanja. Res je zanimivo, da je politiki, ki ni pogosto na naslovnicah časopisov, kljub temu uspelo ohraniti vodilno vlogo v zvezi z odpiranjem novih poti za gospodarski razvoj in združevanje Skupnosti.
<P>
Današnja vloga carine še vedno ostaja pomembna in težavna, vendar je javnost žal ne ceni dovolj. Vendar pravilno delovanje carine predstavlja temelj za uspeh našega enotnega trga ter prostega pretoka blaga, oseb, kapitala in storitev. Carinski ukrepi zadevajo bistvo delovanja Skupnosti in vplivajo na vsakdanje življenje naših državljanov, česar se ljudje pogosto ne zavedajo.
<P>
Da bi spodbudili ozaveščenost naših državljanov o ključni vlogi carine, sem po celotni EU začel komunikacijsko kampanjo v zvezi s 40. obletnico carinske unije. To zamisel so podprli carinski organi držav članic.
<P>
Prejšnji teden sem obiskal tri glavne vstopne točke za blago na zunanjih mejah EU, in sicer pristanišče v Rotterdamu, letališče v Frankfurtu ter mejni prehod Röszke na madžarsko-srbski meji, da bi poudaril vsakdanje delo in visoko motiviranost naših carinskih uradnikov. V prihodnjih mesecih bodo o tem poročali tudi mediji, da bi obvestili javnost.
<P>
V zvezi s ključnimi vprašanji mora carina izpolnjevati pet strateških ciljev.
<P>
Prvi cilj je zaščita finančnih interesov Skupnosti in njenih članic. Skupni znesek carin, ki je bil prenesen v proračun EU, je leta 2007 znašal 16,6 milijard EUR, kar predstavlja 16 % proračuna Skupnosti.
<P>
Drugi cilj je spodbujanje zakonite trgovine in podpiranje konkurenčnosti evropskih podjetij, pri čemer sta posodobitev carinskega zakonika Skupnosti in uvedba e-carine instrumenta za doseganje tega cilja. Najnovejši konkreten dosežek je bila uvedba pooblaščenega nosilca gospodarske dejavnosti z dne 1. januarja 2008.
<P>
Tretji cilj je zagotavljanje varnosti naših državljanov pred teroristi, drogami ter ponarejenim in piratskim blagom, ki lahko celo ogrozi njihovo zdravje in življenje, in sicer z nadzorom dobavnih verig, ki se uporabljajo za mednarodni pretok blaga.
<P>
Četrti cilj je ohranitev, razvoj in krepitev sodelovanja med carinskimi organi držav članic, med carino in drugimi vladnimi organi kazenskega pregona ter med carino in poslovno skupnostjo.
<P>
Peti cilj je sodelovanje med Evropsko unijo in tretjimi državami ter drugimi državami, ki so tarča ponarejenega blaga in terorističnih naprav, kot so na primer Združene države.
<P>
Naš pristop temelji na izmenjavi informacij, sodelovanju pri analizi in obvladovanju tveganja, vzajemnemu priznavanju varnostnih standardov, ugotovitvah varnostnih kontrolnih točk, carinsko-trgovinskemu partnerstvu ter tudi na sodelovanju z državami, iz katerih izvira ponarejeno in piratsko blago, kot je na primer Kitajska, od koder prihaja 60 % ponarejenega blaga. Leta 2005 smo podpisali sporazum o carinskem sodelovanju in ustanovili skupni odbor za carinsko sodelovanje, ki zaseda vsako leto. Lani smo začeli z izvajanjem pilotnega projekta v zvezi s pametnimi in varnimi trgovinskimi potmi med evropskimi in kitajskimi pristanišči, nedavno pa smo začeli razvijati akcijski program, ki naj bi se podpisal na decembrskem vrhu med EU in Kitajsko. Podobno sodelovanje je treba vzpostaviti z drugimi državami, kot so Indija, Turčija, Združeni arabski emirati itd.
<P>
Od leta 1993 velja, da v primeru, kadar nacionalni carinski organ odobri pošiljko, lahko ta pošiljka prosto kroži med vsemi drugimi državami članicami. To pomeni, da ima carina eno samo priložnost za nadzor blaga in preprečevanje kakršnega koli nezakonitega prometa. Carinska unija je torej močna le toliko, kolikor je močan njen najšibkejši člen. S tem hočem povedati, da bi lahko trgovci zelo preprosto opazili točke, na katerih je nadzor manj natančen in šibkejši, ter bi v te točke usmerili nezakonite pošiljke. To poudarja odgovornost carinskih organov držav članic na zunanjih mejah.
<P>
Ob upoštevanju vedno večje mednarodne trgovine in te odgovornosti v zvezi z bojem proti ponarejevanju carinska dejavnost še naprej poteka na visoki ravni. Navajam nekaj statističnih podatkov v zvezi z delovno obremenitvijo v letu 2007: obravnavanih je bilo 183 milijonov carinskih deklaracij, tj. 5,5 carinskih deklaracij na sekundo; pretovorjeni so bili 3 milijoni ton zračnega tovora in 1 545 milijonov ton pomorskega tovora, odkritih in zaseženih je bilo 43 pošiljk ponarejenega blaga, tj. 79 milijonov ponarejenih in piratskih izdelkov, pri čemer se ta trend še povečuje.
<P>
Z dvojnim izzivom carine se lahko soočimo le tako, da ponovno preučimo svoje delovne metode. To na primer vključuje prehod s trenutnega pristopa carinskih formalnosti in nadzora, ki temelji na transakcijah, na pristop, ki temelji na sistemu ter ki se osredotoča na sisteme notranjega nadzora in dobavno verigo gospodarskih akterjev.
<P>
To seveda ne pomeni, da je treba nadzor nad posameznimi pošiljkami opustiti, ampak da ga je treba izvajati na podlagi analize tveganja. Takšen nov pristop vključuje nove delovne metode in metode nadzora ter skupno strategijo za obvladovanje tveganja za vse carinske storitve EU. Poleg tega bo ta pristop omogočil podlago za sodelovanje z državami članicami v zvezi s prihodnjo vzpostavitvijo najustreznejše operativne strukture za učinkovito delovanje carinske unije.
<P>
Nove delovne metode bodo omogočile, da so vsi nacionalni carinski organi ustrezno usposobljeni ter da imajo ustrezne pristojnosti in sredstva za ohranjanje in povečanje svoje učinkovitosti in uspešnosti.
<P>
Da bi dosegla te cilje, je Komisija v svojem sporočilu o strategiji za nadaljnji razvoj carinske unije predlagala oblikovanje strateškega načrta. Dolgoročno načrtovanje mora nacionalnim organom omogočati, da predvidijo svoje potrebe po sredstvih, usposabljanju in opremi, kar bi omogočilo istočasen in usklajen razvoj v vseh 27 državah članicah. Ta trajna komunikacija bo nam pomagala tudi pri zagotavljanju istočasnega izvajanja novih ukrepov.
<P>
Pred 40. obletnico carinske unije vas pozivam, da podprete pobudo Komisije v zvezi s strategijo za nadaljnji razvoj carinske unije. Veseli me, da besedilo resolucije, o kateri se bo glasovalo v četrtek, upošteva večino predlogov Komisije o nadaljnjem razvoju carinske unije v zvezi s tesnejšim sodelovanjem, obravnavanjem varnosti in izboljšanjem njene učinkovitosti ter uspešnostjo in izvajanjem carine v korist notranjega trga.
<P>
Za konec se zahvaljujem Evropskemu parlamentu za dolgoletno podporo carini.
<SPEAKER ID="142" NAME="Malcolm Harbour">
v imenu skupine PPE-DE. - Gospod predsednik, v imenu svoje skupine najprej čestitam gospodu komisarju za opravljanje svoje funkcije v zvezi s carino v Komisiji. Poleg tega poudarjam, da imamo danes zelo pomembno priložnost, da ob 40. obletnici priznamo izjemne dosežke Komisije in vseh carinskih organov držav članic, ki jih je že omenil gospod komisar, ter se ozremo v prihodnost. Gospodu komisarju zagotavljam, da bo naša skupina v celoti podprla strategijo, o kateri je govoril. Iz resolucije je razvidno, da pozivamo predvsem države članice, da podprejo to strategijo in namenijo sredstva, ki so potrebna za ta zelo pomemben projekt.
<P>
Kot je že povedal gospod komisar, storitve carinskih organov na notranjem trgu niso dovolj cenjene, vendar to zagotovo ne velja za odbor za notranji trg in varstvo potrošnikov. Gospod komisar se najbrž zaveda, da se zelo zanimamo za dokumente, pri čemer smo, podobno kot on prejšnji teden, obiskali carinske organe v Evropski uniji in zunaj nje, zlasti na Kitajskem, da bi bolje razumeli njihove prednostne naloge in težave, s katerimi se soočajo, kar dokazuje, da si v zvezi s tem zelo prizadevamo.
<P>
Izpostavljam le nekaj točk v zvezi s tem, kar moramo storiti. Zdi se mi, da je ena od nalog, za katere si moramo skupno prizadevati, spodbujanje tesnejšega sodelovanja med podjetji in carinskimi organi v zvezi z bojem proti ponarejenimi in nezakonitimi izdelki. Carinski organi potrebujejo informacije, da bi lahko preprečili pošiljke. Menim, da se podjetja ne zavedajo dovolj, kako pomembno je zagotavljanje teh informacij.
<P>
Poleg tega je treba ob upoštevanju vedno obsežnejšega uvoza, zlasti iz držav, kot je Kitajska, države članice pozvati, da resno preučijo, ali imajo na voljo ustrezna sredstva, da se soočijo z veliko količino uvoženega blaga ter da pregledajo in obravnavajo ponaredke in izdelke, ki se poskušajo izogniti carinskemu sistemu. Gospod komisar, kljub temu se vam zelo zahvaljujem za vaše prizadevanje na tem področju.
<SPEAKER ID="143" NAME="Evelyne Gebhardt">
v imenu skupine PSE. - (DE) Gospod predsednik, ker se zavedamo, da splošna javnost vedno bolj dvomi v Evropsko unijo, je zelo pomembno, da praznujemo takšne znamenite dogodke, kot je 40. obletnica carinske unije. Gospod komisar, kot ste sami povedli, je ta dogodek zelo pomemben, ker so bili pred 40 leti, ko so bili postavljeni temelji za enotni trg ter prosti pretok oseb, blaga in storitev, sprejeti pomembni ukrepi v zvezi z združevanjem. Menim, da je pomembno, da ljudem še naprej jasno prikazujemo, kako jim lahko Evropska unija koristi in kaj smo v zvezi s tem takrat dosegli.
<P>
Zato bom še naprej hvalila ta zelo pomemben dogodek. Delo, ki ste ga omenili in ki ga opravljate s Kitajsko in državami Evropske unije, je pomembno tudi za gospodarstvo in potrošnike v Evropski uniji, kajti prizadevamo si za razvoj varnih izdelkov in storitev. To je zelo pomembno. V najnovejših direktivah, ki smo jih oblikovali v zvezi carinsko unijo, smo sprejeli tudi predpise za sodobno tehnologijo, pri čemer smo uvedli sistem elektronske carine. Menim, da je to pomembno za prihodnost. Če nam bo uspelo poudariti takšne pozitivne vidike politik Evropske unije in ljudem jasno prikazati koristi, ki jih lahko imajo od Evropske unije, bomo povrnili zaupanje javnosti v Unijo. V zvezi s tem moramo sodelovati. Gospod komisar, iskreno se vam zahvaljujem za vaše delo v okviru Evropske komisije.
<SPEAKER ID="144" NAME="Janelly Fourtou">
v imenu skupine ALDE. - (FR) Gospod predsednik, gospod komisar, gospe in gospodje, v času, ko se Evropa sooča s težavami v zvezi z vedno večjimi dvomi in vedno manjšim navdušenjem, praznujemo nedvomen uspeh, in sicer 40. obletnico carinske unije.
<P>
Med letoma 1968 in 2008 je bila carina zgled iznajdljivosti in prilagodljivosti. Morda se spominjate odprave mejnega nadzora med državami članicami leta 1993. Carinski organi so na sodoben način preusmerili svoje storitve. Imajo zapleteno vlogo, saj se morajo soočiti s svetovnimi izzivi. Ob zagotavljanju varnosti Evropske unije in njenih državljanov ter varnosti logistične verige morajo hkrati tudi ohraniti pravo ravnovesje med nadzorom in spodbujanjem zakonite trgovine, da bi izboljšali konkurenčnost Evrope.
<P>
Da bi bili carinski organi pri svoji nalogi uspešni, so se uspeli hitro prilagoditi, in sicer prek novega carinskega zakonika, ki je preprostejši in obsežnejši, in sicer zaradi novih tehnologij, ki jim bodo zagotovile brezpapirno upravno okolje, ter tudi zaradi sodelovanja. To sodelovanje, ki krepi carinsko unijo, mora veljati tudi za mednarodne organe, kot sta Svetovna trgovinska organizacija in Svetovna carinska organizacija, ter nove uprave in industrije.
<P>
Uspešnost tega sodelovanja dokazuje zlasti število zaseženih ponaredkov. Žal je mednarodno sodelovanje omejeno, pri čemer trenutno lahko le obžalujemo enostransko odločitev kongresa Združenih držav v zvezi s 100-odstotnim pregledovanjem tovornih zabojnikov v pristaniščih EU.
<P>
Carinski organi potrebujejo našo podporo, da bi se udeležili resničnih razprav. Pozorno moramo prisluhniti pobudam, ki so bile objavljene v strategiji za prihodnost carinske unije, ter biti pripravljeni, da podpremo kakršen koli ukrep, s katerim bodo te pobude še učinkovitejše, zlasti v zvezi z bojem proti ponarejevanju in organiziranemu kriminalu.
<P>
(Predsednik je prekinil govornico.)
<SPEAKER ID="145" NAME="Andreas Schwab" AFFILIATION="PPE-DE">
(DE) Gospod predsednik, gospod komisar, gospe in gospodje, kot je povedala gospa Gebhardt, proslava 40. obletnice carinske unije prispeva k ozaveščenosti ljudi glede tega, da Evropska unija spoštuje del obveznosti, h katerim se je zavezala pred 40 leti. V teh letih je carinska unija učinkoviteje varovala finančne interese Evropske skupnosti in njenih držav članic, kot bi to lahko storile države članice same, pri čemer je naša politična skupina podprla vse zakonodajne predloge, ki jih je gospod komisar v zadnjih mesecih predstavil v Evropskem parlamentu. Carinska unija je spodbujala čezmejne naložbe v Uniji na način, na katerega države članice z lastnimi instrumenti to ne bi mogle storiti. S posodobitvijo carinskega zakonika in uvedbo sistema elektronske carine, o čemer ste govorili, smo znatno prispevali k zagotovitvi, da bodo takšne naložbene dejavnosti v prihodnosti dodatno poenostavljene. Vendar moram dodati, da morajo stroške tega preoblikovanja žal kriti podjetja. Menim, da se bo carinski sistem v prihodnjih letih soočil z velikimi izzivi. Gospod komisar, zato menim, da je pomembno, da vaša strategija učinkovito in uspešno obravnava te izzive ter se na njih odziva.
<P>
Kot veste, se v mojem volilnem okrožju soočajo s težavo carinjenja na švicarski meji. Upam, da bomo lahko v prihodnosti še naprej tako učinkovito reševali številna podrobna vprašanja, s katerimi se naša podjetja vsak dan soočajo.
<P>
V naslednjih nekaj letih se bo moral carinski sistem veliko bolj osredotočiti na varnostne interese Evropske unije, pri čemer se mora vaša strategija na ta izziv odzvati. To seveda vključuje zaščito pred ponarejenimi izdelki in piratstvom, pri čemer obstaja vedno večja potreba po še tesnejši povezavi med nalogami carinske službe in vidiki boja proti svetovnemu terorizmu. Kot je poudarila gospa Fortou, bo treba v okviru svetovne trgovine preučiti načine, kako lahko imajo carinske uprave učinkovito vlogo pri varstvu zunanjih meja.
<P>
Nazadnje, ob upoštevanju enotnega čezatlantskega trga 100-odstotno pregledovanje z našega vidika ni smiselno. Želim vam veliko uspeha še naprej.
<SPEAKER ID="146" NAME="Arlene McCarthy" AFFILIATION="PSE">
Gospod predsednik, kot predsednica odbora za notranji trg in varstvo potrošnikov sem odgovorna za carinsko politiko, zato me zelo veseli, da imam priložnost govoriti na tej razpravi o 40. obletnici carinske unije. Kot je bilo že povedano, odbor za notranji trg in varstvo potrošnikov meni, da je carinska dejavnost zelo pomembna, ker izraža pragmatičnost in praktičnost dejavnosti Evropske unije. Carinska unija je nedvomno prispevala k izboljšanju konkurenčnosti podjetij EU, in sicer s poenostavitvijo in odpravo odvečnih pravil, ki veljajo za podjetja in zakonite trgovce. Vsako leto je obravnavanih 175 milijonov carinskih deklaracij, pri čemer povprečni čas carinjenja traja le dve minuti.
<P>
Vendar je treba še veliko storiti. Mala in srednja podjetja potrebujejo pomoč, da bi zmanjšala težave, s katerimi se soočajo pri trgovanju v Evropi. Brezpapirna carina, centralizirano carinjenje in enoten okvir bodo spodbudili in podprli naša mala in srednja podjetja, vendar morajo države članice to odločno izvajati, če želimo od tega imeti koristi.
<P>
To je tudi priložnost, da okrepimo svojo zavezanost k boju proti prevelikemu uvozu piratskega in ponarejenega blaga. Ponarejeno blago in ponarejena zdravila ogrožajo podjetja EU in predstavljajo veliko in stalno nevarnost za zdravje in varnost naših potrošnikov, kar je po mnenju odbora za varstvo potrošnikov zelo skrb vzbujajoče.
<P>
Zato želimo v sodelovanju s tretjimi državami in zlasti s Kitajsko izboljšati prestrezanje nevarnega in nezakonitega blaga, pri čemer je končni cilj izboljšanje delovanja naše carinske unije. Države članice pozivamo, da prevzamejo večjo odgovornost v zvezi z izvajanjem in uveljavljanjem ter za to zagotovijo več sredstev.
<P>
Gospod komisar, zagotavljamo vam, da bo odbor za notranji trg in varstvo potrošnikov še naprej z vami sodeloval pri izboljšanju carinske unije kot temelja notranjega trga ter glavnega elementa delovanja in uspešnosti gospodarstva EU. Zagotoviti moramo tesnejše sodelovanje, povezovanje in izmenjavo informacij med vsemi 27 državami članicami, da bi omogočili boljše in preprostejše delovanje Evrope za zakonita podjetja ter odpravili resno in vedno večjo težavo v zvezi z vstopom ponarejenega in piratskega blaga na naš trg.
<SPEAKER ID="147" NAME="Małgorzata Handzlik" AFFILIATION="PPE-DE">
. - (PL) Gospod predsednik, carinska unija je osrednji del notranjega trga Evropske unije, ki brez uporabe skupnih načel na svojih zunanjih mejah ne more pravilno delovati. Carinska unija ima poleg očitne funkcije v zvezi s pobiranjem carin tudi pomembno vlogo pri varovanju državljanov in njihovega zdravja.
<P>
V zadnjih nekaj mesecih smo v Parlamentu namenili veliko časa razpravi o vprašanjih, kot sta varnost izdelkov, zlasti igrač, in ponarejevanje. Za vse nas je pomembno, da prejemamo blago, ki izpolnjuje določena merila, zlasti v zvezi z varnostjo za naše zdravje ali življenje. Opozarjam vas, da kljub splošno uveljavljenemu mnenju ponarejeno blago ne zadeva le ekskluzivne in drage izdelke, ampak tudi avtomobilske dele in vsakdanje izdelke, kot so živila in zdravila.
<P>
Številni takšni izdelki na evropski notranji trg prihajajo iz tretjih držav. Statistični podatki pričajo o obsegu tega vprašanja. Carinski organi so leta 2007 zasegli približno 128 milijonov ponarejenih izdelkov. V primerjavi z letom 2005 se je število zaseženih ponarejenih izdelkov povečalo za 70 %. Število zaseženih zdravil se je povečalo za 380 %. Seveda so lahko razlogi za to povečanje različni. Razlog za to je lahko povečanje količine ponarejenega blaga, ki se uvaža v EU, ali pa izboljšanje pregledovanja, ki ga izvajajo carinski organi.
<P>
Vendar ne smemo pozabiti, da sami standardi niso dovolj, če na naših mejah ni učinkovitega pregledovanja in zlasti če se pregledovanje na vsaki točki naše zunanje meje ne izvaja na enak način. Da bi bil boj proti prevelikemu uvozu ponarejenega blaga v EU učinkovit, je treba izboljšati sodelovanje med carinskimi in nadzornimi organi v državah članicah EU ter med carinskimi organi v tretjih državah. To izboljšano sodelovanje mora biti v skladu s tehnološkimi spremembami. Zato je zelo pomembno, da imajo carinski organi po vsej Evropski uniji na voljo ustrezno opremo, ki jim bo omogočila učinkovito opravljanje svojih nalog.
<SPEAKER ID="148" NAME="Zuzana Roithová" AFFILIATION="PPE-DE">
(CS) Pred 40 leti je bila carinska unija ključna za evropsko blaginjo, ker je omogočila vzpostavitev enotnega trga. Danes se zaradi globalizacije trgovine soočamo z novimi težavami. Vemo, da se v evropskih pristaniščih lahko pregleda le 0,5 % številnih pošiljk, uvoženih iz tujine, in da vsak tretji zabojnik vsebuje ponarejeno blago. Blago, ki ne izpolnjuje naših tehničnih in varnostnih standardov, predstavlja dodatno nevarnost.
<P>
Poudarjam, da je treba evropskim državljanom zagotoviti večjo zaščito pred takšnim blagom. Učinkovitejše usklajevanje je odvisno od strožjega izvajanja nove sodobne zakonodaje, ki smo jo posebej pripravili za obletnico carinske unije. V tej zakonodaji smo tudi določili pravico do odprave nevarnega in ponarejenega blaga. Ta zakonodaja pomeni, da bodo carinski uradniki imeli veliko dela, zato je kot nalašč za njih. Vendar je treba preučiti tudi številne druge vidike, kot so na primer tesnejše sodelovanje s podjetji, učinkovitejše usklajevanje med državami članicami prek e-carine in nedavna možnost sodelovanja s tretjimi državami. Poleg tega upamo, da smo uspeli vsaj malo izboljšati razmere za mala in srednja podjetja.
<SPEAKER ID="149" NAME="Andrzej Jan Szejna" AFFILIATION="PSE">
(PL) Gospod predsednik, ustanovitev carinske unije z dne 1. julija 1968 je bila prvi korak h krepitvi gospodarskega združevanja v takratnih šestih državah članicah. V zgodovini evropskega združevanja lahko to označimo kot uspeh. Ob proslavi 40. obletnice obstoja carinske unije je treba omeniti, da je to odličen primer, ki dokazuje, da je v skupnosti 27 držav članic mogoče učinkovito delovati, kajti v Evropski uniji ne obstaja le en carinski organ, ampak 20 nacionalnih carinskih organov, ki imajo različne pristojnosti in oblike organizacije ter ki med seboj sodelujejo na podlagi skupne evropske politike in pravnega okvira, ki določa zadevne predpise in postopke. Carinske uprave v vseh 27 državah članicah morajo delovati kot enotna uprava.
<P>
Pred 40 leti je bil cilj carinske unije odprava carin na notranjih mejah med državami članicami in uresničitev skupnega trga. Danes carinski organi med seboj sodelujejo, da bi obvarovali zunanje meje Evropske unije, sprejeli ukrepe proti tihotapljenju ter nevarnemu in ponarejenemu blagu ter izvajali tudi druge pristojnosti, ki so bile upoštevane v strategiji Evropske komisije za nadaljnji razvoj carinske unije, predstavljene aprila 2008, za kar čestitam gospodu komisarju.
<SPEAKER ID="150" NAME="Marios Matsakis" AFFILIATION="ALDE">
Gospod predsednik, carinska unija je zelo koristna, vendar bi bila še koristnejša, če bi jo upoštevale vse zadevne države. Govorim seveda o Turčiji, ki kljub velikemu pritisku EU še vedno ni izvedla ali ratificirala protokol iz Ankare v zvezi s Ciprom. s čimer učinkovito izvaja embargo na ves pomorski in zračni promet s Ciprom.
<P>
Zanima me, zakaj EU dopušča, da se Turčija posmehuje iz naših pravil in predpisov. Zakaj Turčija zaradi takšnega nesprejemljivega ravnanja ni kaznovana? Zakaj Komisija Turčije ne prisili k celostnemu izvajanju carinske unije ali jo v nasprotnem primeru izključi iz carinske unije? Kako dolgo bomo še morali od države kandidatke, ki se ima za evropsko, prenašati takšno nespoštovanje in posmeh?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Gospod predsednik, gospod komisar, gospe in gospodje, najprej čestitam vam in vaši upravi za pripravo tega dokumenta, ki koristi Evropski uniji. Poleg tega se zahvaljujem svojim kolegom in svoji politični skupini, ker so podprli predlog spremembe, ki sem ga predložil v zvezi s potrebo po obravnavanju malih in srednjih podjetij, za katera so težave pri uporabi uvoznih in izvoznih postopkov ena od glavnih netarifnih ovir za trgovino.
<P>
Vendar menim, da sodelovanje, ki ga predlaga resolucija, ni dovolj. V času, ko lizbonska pogodba predlaga varstvo državljanov kot enega od ciljev Unije in ko se Svetovna trgovinska organizacija sooča z velikimi težavami, je treba storiti korak naprej, kajti statistični podatki v zvezi s carino so, tako kot je povedal gospod komisar, skrb vzbujajoči, pri čemer ponarejevanje še naprej ogroža naše zdravje, varnost in gospodarstvo. Napočil je čas, da storimo korak naprej in preučimo poenotenje carinskih uprav, ki bi presegalo raven sedanjega omejenega sodelovanja.
<SPEAKER ID="152" NAME="László Kovács">
komisar. - Gospod predsednik, najprej se zahvaljujem za zelo zanimivo razpravo, ki je pravkar potekala. Natančno sem si zapisal pripombe, ki so bile izražene, saj so zelo koristne zame in za Komisijo ter tudi za carinske službe pri upoštevanju političnih prednostnih nalog, ki jih je določil Evropski parlament.
<P>
Zelo me je veselilo jasno izražanje navdušenja in podpore v zvezi z dejavnostjo carinske unije, pri čemer vam lahko zagotovim, da se bo ta dejavnost nadaljevala. Kako lahko to zagotovimo? Na voljo imamo instrumente, strategijo, pravno podlago ter posodobljen carinski zakonik Skupnosti s pravili in postopki, s katerimi lahko zagotovimo spodbujanje trgovine, varstvo notranjega trga ter zdravja in življenja naših državljanov.
<P>
Na voljo imamo tehnologijo za prepoznavanje ponarejenega blaga v okviru e-carine ter številna omrežja sodelovanja, kot je na primer sodelovanje med carinskimi organi držav članic, sodelovanje z drugimi organi kazenskega pregona in sodelovanje s podjetji; v zvezi s prispevkom gospoda Harbourja moram povedati, da sem se imel prejšnji teden v Frankfurtu priložnost informirati o projektu MediFake, ki zadeva ponarejena zdravila, pri čemer so med različnimi vrstami ponarejenih izdelkov zdravila najnevarnejša.
<P>
Z veseljem vas obveščam, da je bil pred nekaj dnevi v državi, ki jo najbolje poznam, tj. na Madžarskem, podpisan sporazum med carinskimi organi in združenjem madžarskih farmacevtskih tovarn v zvezi s preprečevanjem vstopa ponarejenih zdravil na trg.
<P>
Na voljo imamo tudi sodelovanje z mednarodnimi organizacijami in tretjimi državami, kot je Kitajska, pri čemer poudarjam, da sem bil po več kot treh letih obravnavanja tega področja in rednih srečanj s kitajskimi organi zagotovo priča izboljšanju odnosa Kitajske. Kitajska je konkretnejša, natančnejša ter bolj konstruktivna in pripravljena sodelovati.
<P>
Razlog za to je najverjetneje vedno večja zaskrbljenost Kitajske glede svojega političnega ugleda. Kitajska, ki ima vse pomembnejšo vlogo v svetovni trgovini in politiki, si ne more privoščiti, da bi bila označena kot glavni vir tistih ponarejenih izdelkov, ki ogrožajo varnost, zdravje in celo življenje državljanov drugih držav.
<P>
Drug razlog je ta, da Kitajska ni le država izvora, ampak vedno bolj postaja tudi ciljna država, o čemer pričajo številni dokazi.
<P>
V zvezi s pobudo kongresa Združenih držav o 100-odstotnem pregledovanju, ki sta jo omenila vsaj dva poslanca, poudarjam, da res poskušamo izvajati pritisk na vlado in neposredno tudi na zakonodajo Združenih držav, ker smo trdno prepričani, da bo ta pobuda ovirala mednarodno trgovino v okviru pomorskega prometa, ustvarila lažen občutek varnosti ter le odvračala pozornost in sredstva od dejanskih težav. Upamo, da bomo na koncu uspešni.
<P>
Zato sem prepričan, da bo s podporo Parlamenta ter odborov, kot sta odbor za notranji trg in varstvo potrošnikov ter odbor za mednarodno trgovino, ki sta zelo dejavno podpirala carinsko unijo, uspeh dejavnosti carinske unije v naslednjem, četrtem letu zagotovljen.
<P>
Najlepša hvala za vaše prispevke in podporo.
<SPEAKER ID="153" NAME="Predsednik">
Prejel sem en osnutek resolucije, ki je bil predložen v skladu s členom 103(2) poslovnika.
<P>
Ta razprava je končana.
<P>
Glasovanje bo potekalo v četrtek, 19. junija 2008.
<P>
Pisna izjava (člen 142)
<SPEAKER ID="998" NAME="Sirpa Pietikäinen  " AFFILIATION="PPE-DE">
v pisni obliki. - Veliko razlogov obstaja za proslavo 40. obletnice carinske unije. Daljnosežna odprava carine med državami članicami Evropske unije je nedvomno eden od najpomembnejših dosežkov Unije. To je zelo koristilo podjetjem in evropskim potrošnikom.
<P>
Carinski uradniki, ki nadzirajo zunanje meje Unije, imajo veliko odgovornost. Enotni trg se zaradi vedno manjšega nadzora notranjih meja sooča z izzivi, kot so ponarejeni izdelki, nezakonita trgovina z drogami in drugimi škodljivimi snovmi ter tihotapljenje ogroženih vrst ali izdelkov. Eden od največjih svetovnih trgov s ponarejenimi izdelki se nahaja v Evropi. Obstoj in razsežnost trgovine s temi izdelki resno kršita pravice intelektualne lastnine. Da bi se razmere izboljšale, je treba določiti in sprejeti odločilnejše ukrepe.
<P>
Ti izzivi zahtevajo predvsem bolj usklajeno in odločnejšo sodelovanje med carinskimi organi različnih držav članic. Kljub temu je vzpostavitev evropskega enotnega trga nedvomen uspeh, zato jo je treba proslaviti kot enega od ključnih dejavnikov, ki so prispevali k bogastvu celotne EU.
