<CHAPTER ID="006">
Razmere v Jemnu (razprava) 
<SPEAKER ID="092" NAME="Predsednica">
Seja se nadaljuje.
<P>
Naslednja točka je izjava visoke predstavnice Unije za zunanje zadeve in varnostno politiko/podpredsednice Komisije o razmerah v Iraku.
<SPEAKER ID="093" NAME="Catherine Ashton">
visoka predstavnica Unije za zunanje zadeve in varnostno politiko/podpredsednica Komisije. - Gospa predsednica, vemo, kakšen je razlog za to, da je Jemen danes na našem dnevnem redu. Bombašu iz Detroita smo sledili od Združenih držav v Evropo, Afriko in Jemen. Tako so nas še enkrat spomnili, da je ogrožena naša lastna varnost, če ne pomagamo državam, kot je Jemen, ki se naenkrat spopadajo z več izzivi.
<P>
Terorizem je v središču pozornosti, vendar je le eden od med seboj povezanih izzivov. Na severu vlada nestabilnost, ki jo podžiga oborožen spopad s hutskimi uporniki. Tam gre za spopad za zemljo in pravico do vode ter dolgoletne napetosti z južno regijo, ki je vse od združitve leta 1991 ostala marginalizirana. Vladi je do zdaj uspevalo ohranjati splošno stabilnost, s krčenjem prihodka od nafte pa država skuša ohranjati nadzor nad deli nacionalnega ozemlja.
<P>
Temu lahko dodamo še piratstvo v Adenskem zalivu, tihotapljenje, preseljevanje in trgovanje z ljudmi iz Afriškega roga in zdaj še porast džihadskega terorizma. Jemen ima močno rast prebivalstva in vse bolj nezadovoljno mlado prebivalstvo. Vključujoče notranjepolitično soglasje glede poti naprej pa ostaja varljivo.
<P>
Nenazadnje pa je nekaj jasno: nihče od nas si ne more privoščiti, da bi se skorajšnja brezpravnost raztezala od Afriškega roga do Afganistana. Za to bi morali ceno plačati sami.
<P>
V zadnjih 18 mesecih je Evropska unija v svoji strategiji boja proti terorizmu in celovitem pristopu k izgradnji države in razvoju Jemen izpostavila kot prednostni primer. Svet je glede Jemna oktobra sprejel obsežne zaključke. Zdaj poskušamo okrog strategije znova zbrati vse naše ključne akterje. Zato bi pobuda Združenega kraljestva glede organizacije srečanja na visoki ravni z in o Jemnu naslednji teden ne mogla biti bolj časovno primerna.
<P>
Bistvo tega srečanja bo varnost. Da bi pomagali krepiti prizadevanja vlade, se zdaj pripravlja obsežen sveženj: usposabljanje in opremljanje organov pregona, boljši pravni okvir in kazenskopravni sistem, delo na proti-radikalizaciji in preprečevanja konfliktov.To bomo zagotovili poleg 11 milijonov EUR, ki so bili v razvojnem programu Komisije v zadnjih dveh letih dodeljeni za usposabljanje policije in mladoletniško pravo.
<P>
Vzpostavitev Al Kaide v Jemnu pa je simptom globljih problemov. Povezovanje med gospodarskimi, političnimi, socialnimi in varnostnimi izzivi je odločilno. Zato potrebujemo celovit pristop. Prav tako je nujno potrebno, da jemenska država okrepi svoje zmogljivosti, da bo lahko zadostila potrebam ljudi po vsej državi. EU bo predlagala enotretjinsko povečanje svojih razvojnih sredstev, predvidenih za obdobje 2011-12. Humanitarna pomoč iz Oddelka za humanitarno pomoč Evropske komisije pa se bo nadaljevala tudi leta 2010. Vladi nenehno izpostavljamo problem dostopa do številnih razseljenih ljudi.
<P>
Vendar pa noben obseg pomoči ne more nadomestiti zavezanosti in delovanja same vlade. Jasno izražena zavezanost predsednika Saleha za nacionalni dialog med vsemi pomembnimi akterji pa predstavlja možnost ponovne izgradnje nacionalnega soglasja, če so vključeni vsi akterji in se upoštevajo njihovi interesi. Mednarodna skupnost naj bi temu dialogu ponudila trajno podporo. To je edina trajnostna pot naprej.
<P>
nenazadnje je v skupna prizadevanja za delo z Jemnom treba vključiti regionalne akterje - glavni med njimi je Savdska Arabija. Srečanje v Londonu ponuja neprecenljivo priložnost, da se Savdska Arabija, Združene države in drugi vključijo v pomemben mednarodni dialog o in z Jemnom. Veselim se naših razprav.
<SPEAKER ID="094" NAME="José Ignacio Salafranca Sánchez-Neyra" LANGUAGE="ES">
Po velikanski senzaciji, da so se Talibani včeraj umaknili v Afganistanu, kjer, naj vas spomnim, imamo 100 000 enot, ki se borijo za svobodo, in propadli teroristični napad v Detroitu ta Božič, mislim, baronica Ashton, da se upravičeno vprašamo, ali je terorizem zdaj močnejši kot tedaj, ko so barbarsko zrušili dvojček v New Yorku.
<P>
Pravkar smo razpravljali o Iranu, vidimo, kaj se dogaja v Afganistanu, Pakistanu in Bližnjem vzhodu, Somaliji in celo v osrčju naše celine z napadi v Madridu in Londonu. Vprašanje, ki si ga moramo zastaviti - kajti vsi moramo poskusiti priti do zaključkov glede teh dogodkov - , je, ali dobro delujemo.
<P>
Res je, da obstaja nov dejavnik, gospa predsednica, in ta je, da obstajajo vojske brez očitnih sovražnikov ter sovražnike, ki nimajo vojske. Pa vendar je predsednik Obama po neuspelem napadu v Detroitu hitro ukrepal in general Petraeus je bil v zelo kratkem času že na tretjem obisku v Jemnu. Vidimo, da so Združene države Amerike mobilizirale obsežen sveženj gospodarske pomoči in razvile politiko, ki prinaša rezultate.
<P>
Baronica Ashton, pravkar ste nam spregovorili o konkretnih ukrepih, o izvajanju katerih razmišlja Evropska unija, in povedali ste nam o zneskih, ki dopolnjujejo 11 milijonov EUR. Znesek, ki ga namenjajo Združene države, se je povečal iz 67 milijonov USD v letu 2009 na 167 milijonov USD leta 2010.
<P>
Zato se moje vprašanje, baronica Ashton, glasi: ali verjamete, da se, ko se spopadamo s terorizmom, pojmi zunanje politike, varnosti, obrambe, razvojnega sodelovanja in pomoči, trgovine - in v to bi vključil celo kulturo ali civilizacijo -, vse spoji, in se moramo zavedati, da ko se srečujemo z nevarnostmi in grožnjami, ki nas vse enako prizadenejo, naj bi si tudi odziv enako delili?
<P>
Govorili ste o usklajevanju z Združenimi državami. Bi nam lahko povedali, pod kakšnimi pogoji poteka to sodelovanje, ki je tako pomembno in nujno?
<SPEAKER ID="095" NAME="David-Maria Sassoli">
v imenu skupine S&D. - (IT) Gospa predsednica, visoka predstavnica, gospe in gospodje, naša skupina je glede stanja v Jemnu zelo zaskrbljena, saj je tam globalna nevarnost: neuspeli poskus razstrelitve ameriškega letala, grožnje, usmerjene na tuja veleposlaništva, in okrepitev napadov Al Kaide, od katerih je bil nedaven v Afganistanu, je treba zelo resno jemati.
<P>
Na žalost nam notranje razmere v Jemnu ne pomagajo in pri tem ne smemo pozabiti, da je to ena najrevnejših držav na svetu, ki ji resno primanjkuje vode, ima visoko brezposelnost in gospodarstvo, ki je močno odvisno od prihodka od nafte in plina, ki naj bi ju po ocenah izčrpali v naslednjih desetih letih.
<P>
Zato sem prepričan, da je ukrepanje Evropske unije bistveno v obliki tesnega sodelovanja na področju humanitarne pomoči in razvojnih vidikov med Evropsko komisijo in visoko predstavnico za zunanje zadeve v zvezi s skupno varnostjo, sodelovanjem s policijskimi salami in nadzorom meja.
<P>
Prav tako moram omeniti, da smo zaskrbljeni glede zatiranja predstavnikov politične opozicije v tej državi, novinarjev in zagovornikov človekovih pravic, o katerih humanitarne organizacije, ki delujejo v Jemnu, že tako dolgo govorijo. Baronica Ashton, zaradi tega menim, da je prednostna naloga zagotoviti, da lahko humanitarne organizacije vstopijo na jemensko ozemlje in so pri delu povsem varne.
<P>
Prav tako upam, da bo prizadevanje Evropske unije zagotovilo Jemnovo skladnost z zavezami, danimi leta 2006 na mednarodni konferenci donatorjev, in sicer da pospeši proces političnih in gospodarskih reform, okrepi demokracijo in dvigne življenjski standard ljudi.
<P>
Po napadu 11. septembra smo spoznali, da je preoblikovanje tveganih območij v varne odvisno od tega, koliko smo pripravljeni staviti na boljše življenjske pogoje. Baronica Ashton, demokracija se začne tu, s sposobnostjo zapreti vrzeli med bogatimi državami in najrevnejšimi državami.
<SPEAKER ID="096" NAME="Holger Krahmer">
v imenu skupine ALDE. - (DE) Gospa predsednica, zdi se mi, da je za EU na splošno, pa tudi še zlasti za Evropski parlament nekoliko simptomatično, da naj bi imeli refleksne razprave o stanjih v določenih državah, ki nikakor niso nova. Na žalost je pogosto tako, da nenadni dogodki vodijo k nam v Parlament in navržejo kopico političnih zahtev, ki se mi včasih zdijo nekako dvomljive. Mislim, da o sebi ne ustvarjamo dobrega vtisa, če neuspeli bombni napad na letalo vodi le do splošne razprave o Jemnu. Jasno bi nam moralo biti, da bi bilo primerno razmisliti o strategiji, kako obravnavati takšne razmere.
<P>
Prav tako menim, da stanje v Jemnu zahteva natančno analizo, še zlasti glede dejstva, da je to bolehna država, v kateri vlada nima nadzora nad večjimi deli države. Mi sami bi morali analizirati, kakšna tveganja to vključuje za Evropo. Zdi se, da so tveganja v tem, da se teroristi tam usposabljajo, in prav tako se zdi, da so tveganja povezana z jemensko obalo, kjer se očitno odvija piratstvo. Mi - in morda tudi baronica Ashton - moramo preučiti, kaj lahko storimo, da ta tveganja preprečimo. Kot sam vidim, bi se glavno vprašanje morda glasilo: kako lahko podpremo jemensko vlado, da bo ponovno pridobila nadzor v državi in tako obvladala ta tveganja? Seveda morajo prav tako potekati vse druge razprave o dolgoročni izgradnji države, vendar pa menim, da bi tu v Parlamentu na tej točki ne bilo smiselno predstaviti kataloga zahtev prav po vseh političnih področjih - od svobode medijev do pravic žensk - ali pa nas ne bi resno jemali, če bi to storili. S takšnim početjem našega cilja v Jemnu ne bomo dosegli, zato bi se morali namesto tega osredotočiti na to, kakšno stvarno pomoč lahko zagotovimo v sedanjih razmerah, da bi rešili nujen primer.
<SPEAKER ID="097" NAME="Franziska Katharina Brantner">
v imenu skupine Verts/ALE. - Nekoliko bom nadaljevala s tem, kar je dejal govornik pred mano. Jemen zagotovo ni nova kriza: stanje se poslabšuje še desetletja in tudi srednjeročni pregled Komisije jasno navaja poslabšanje političnih razmer.
<P>
Mislim, da se moramo res osredotočiti na politični okvir: dolgoletni spor na severu med vlado in Huti, nemir na jugu, kar ste omenili - zdaj pa še širjenje spora na severu v regijo in udeležbo Savdske Arabije in Irana.
<P>
Zato se vprašanje glasi: kaj natančno naj storimo. Ravnokar sem poslušala pozive za instrument stabilnosti za misijo CSDP, s katero naj bi se denar stekal za usposabljanje ljudi, vendar menim, da to kot pristop ni dovolj - vsekakor to ni odziv na krizo, razen če sprejmemo koncept stalne krize.
<P>
Mislim, da bi si morali prizadevati za večjo vključenost Sveta za sodelovanje v Zalivu v Jemnu in ne le Savdske Arabije. To organizacijo potrebujemo, da bo spravila različne strani v Jemnu, vlado, opozicijo, južne separatiste, Hute in regionalne akterje, v neke vrste mirovni proces, in mislim, da bi to morali podpreti in financirati na primer z instrumentom stabilnosti; in temu bi naj bil po mojem mnenju instrument stabilnosti namenjen.
<P>
Če bi imeli še eno misijo CSDP in še en krog usposabljanja za instrument stabilnosti, ne da bi bil politični proces nekam usmerjen, mislim, da nam to ne bo pomagalo. Resnično vas spodbujam, da instrument stabilnosti uporabljate bolj kot politični instrument zgodnjega opozarjanja za nadaljevanje političnega procesa, njegovo podporo in financiranje. Menim, da bi z mojega vidika to bilo nekaj primernega.
<P>
Še nekaj bi rada dodala: enakost spolov je že bila omenjena in to vprašanje ste že zastavili, jaz pa menim, da bi morali v to veliko vložiti. Rast prebivalstva je v teh državah eden od glavnih pomislekov in, kot vsi vemo, problema ne bomo rešili, dokler se ne uvede načrtovanje družine, kar pomeni pravice žensk.
<P>
Vem, da si ne boste prizadevali za glavne pravice žensk, vendar mislim, da sta enakost spolov in še zlasti načrtovanje družine ključna, če zdaj razmišljamo o tem, kaj storiti, da bi pomagali jemenski družbi.
<SPEAKER ID="098" NAME="Adam Bielan">
v imenu skupine ECR. - (PL) Gospa predsednica, oči vsega sveta so bile nedavno uprte v Jemen, potem ko so aktivisti Al Kaide prevzeli odgovornost za nekaj, kar je bilo na srečo neuspel poskus razstrelitve ameriškega potniškega letala v času božiča. Vendar pa že dolgo vemo, da poslabšanje varnostnih razmer v državi terorističnim skupinam omogoča, da si najdejo zatočišče, od koder nato načrtujejo in organizirajo nadaljnje delovanje. Terorizem se je v regiji širil že pred 11.9., ki je dan, ki se ga vsi dobro spominjamo. Spomniti se moramo le napada Al Kaide na ameriški rušilec, UUS Cole, 12. oktobra 2000.
<P>
Jemen je izredno pomembna država, še zlasti zaradi svojega geografskega položaja. Ne smemo pozabiti, da se po ožini Bab-el-Mandeb med Jemnom in Džibutijem, dolgi 26,5 kilometra, vsak dan prepelje 3,5 milijona sodčkov surove nafte, kar predstavlja 4 % svetovne proizvodnje. Obenem je to država z zelo zapletenimi notranjimi razmerami. Poleg Al Kaide, ki tam lepo uspeva, obstaja še šiitski upor na severu države, v provinci Saada, ter izbruh nasilja separatističnega gibanja na jugu. Če temu dodamo še negativne učinke svetovne krize na področju živil izpred dveh let, nedavno finančno krizo, pojemanje zalog surove nafte v tej državi, ki predstavlja tri četrtine njenega prihodka, in na koncu še vse bolj resno pomanjkanje vode, dobimo sliko države, ki je na kolenih, kar je idealna tarča za Al Kaido, ki glede na probleme v Afganistanu išče novo bazo.
<P>
Zato mora poleg vojaških ukrepov, za katere se zdi, da so glede na pasivnost in nemoč lokalnih oblasti tako ali drugače neizogibni, mednarodna skupnost, vključno z Evropsko unijo - in tu pozivam gospo Ashton - predvsem biti zelo dejavna v procesu ponovne izgradnje državnih institucij.
<SPEAKER ID="099" NAME="Sabine Lösing">
v imenu skupine GUE/NGL. - (DE) Gospa predsednica, sredstva množičnega obveščanja že mobilizirajo ljudske množice za tretjo fronto v vojni proti terorju. V tem trenutku pa strateške možnosti za ZDA in države članice EU v Jemnu in regiji Afriškega roga niso nič kaj odprte. Dejstvo je, da vladajoče elite, ki obkrožajo predsednika Saleha nasilno diskriminirajo in zatirajo šiitsko prebivalstvo na severu države in se vojskujejo proti separatističnemu gibanju na jugu, območju bivše Ljudske demokratične republike Jemen, kar tamkajšnjemu prebivalstvu povzroča veliko trpljenja. Med šiitskim prebivalstvom in Al Kaido ni mogoče govoriti o kakršnikoli dokazljivi povezavi, ta zamisel služi zgolj podkupljivi in de facto avtokratski vladi, ki to izkorišča kot dimno zaveso, za katero naj bi pridobila obsežno vojaško pomoč.
<P>
Treba se je izogniti podpori tej vladi za oblikovanje varnostnih sil - s takšnim početjem bi le dodatno prilivali na ogenj. Kakršnakoli zagotovljena pomoč mora koristiti vsem regijam, ne glede na religijo, etnično pripadnost ali politično usmerjenost. Sprožiti in spodbuditi je treba proces sprave vključno z ZN in vsemi lokalnimi akterji, vključno s tistimi v sosednjih državah, kot je Iran. Ne smemo enostransko podpirati vlado proti upornikom. Operacije Atalanta naj ne bi nadaljevali in širili, predvsem ne v notranjost ozemlja Jemna, kajti to bi služilo le geostrateškim interesom zahodnih industrijskih držav.
<P>
Prav tako naj bi svoja prizadevanja usmerili v zagotovitev, da EU ne bo spremljala povsem zmotne ameriške strategije eskalacije v Jemnu.
<SPEAKER ID="100" NAME="Fiorello Provera" LANGUAGE="IT">
Gospa predsednica, gospe in gospodje, Jemen je vse prej kot novo območje terorizma, kot jo je nekdo naslovil, temveč je država negotove stabilnosti.
<P>
Pomanjkanje nadzora osrednje vlade nad ozemljem in prepustnost meja dopuščata nedovoljeno trgovino, neovirano preseljevanje, piratstvo in razraščajoče se teroristične dejavnosti. Odziv na nove izzive Al Kaide v Jemnu pa ne bi smel obsegati le vojaškega pritiska, ampak tudi pomoč lokalnim oblastem, da bi nad ozemljem pridobile boljši nadzor. Ponavljam: lokalnim oblastem in ne le vladi.
<P>
Stabilnost Jemna naj bi se dosegla z nacionalnim in regionalnim lastništvom brez vsiljenih zunanjih in vnaprej pripravljenih rešitev, ki so pogosto v nasprotju s stanjem na terenu in so obsojene na neuspeh. To bi omogočalo večjo zavezanost Sveta za sodelovanje v Zalivu, katerega finančna udeležba bi bila za lokalne projekte ključna. Evropska unija naj bi skupaj s svojimi partnerji - Jemnom, G8 in zalivskimi državami - ter s finančnimi in razvojnimi prispevki podprla jemensko vlado.
<P>
Naj sklenem, da naj bi politike, ki, čeprav so odlične, so dolgoročne, morala spremljati takojšnja močna podpora varnosti in nadzoru nad ozemljem, brez katere tvegamo neuspeh jemenske države in obsežen razrast terorizma na tem območju.
<SPEAKER ID="101" NAME="Andreas Mölzer" AFFILIATION="NI">
(DE) Gospa predsednica, dobro znano je, da je Jemen trenutno leglo islamskih skrajnežev, dežela, ki jo prizadela revščina z neučinkovito varnostjo in razširjenim orožjem, ki jo pretresajo nasprotovanja in kjer akutno primanjkuje vode. To je država, v kateri se zdi, da vlada niti glavnega mesta povsem nima pod nadzorom.
<P>
Jemen se je tako znašel v središču pozornosti glede boja proti terorizmu in je le še ena država, v kateri je prisotnost skrajnih islamistov nesrečna posledica neuspešne politike ZDA v preteklosti. To naj bi skupaj z nedovoljenimi preletavanji CIE, skrivnimi zapori in katastrofalnimi posledicami dosedanjih kampanj ZDA na Bližnjem vzhodu zelo previdno upoštevali v razpravah.
<P>
Po mojem mnenju bi bilo naivno enačiti terorizem z revščino, kot bi bilo neodgovorno, da bi dopustili, da nam narekuje politika ZDA, in bi polni zaupanja verjeli, da povečanje vojaške pomoči Jemnu lahko reši tamkajšnje probleme.Diktatorski predsednik je kar zadovoljen, da pobira vojaške milijone zahoda, medtem ko je v preteklosti nenehno popuščal islamistom, da bi trajno utišal nasprotnike režima.
<P>
Seveda ne moremo stati križem rok in gledati, kako se ta država iz pribežališča džihada, kar je bila tako dolgo, preoblikuje v njihovo bazo za izvajanje operacij in urjenje. Prav tako obstaja jasna potreba po razpravi o tem, kako izboljšati razvojno pomoč, četudi bi iz enačbe le izvzeli delež novincev džihada.
<P>
Na koncu pa EU ne sme dopustiti, da jo prisilijo v vlogo financerja ZDA. Namesto tega mora Unija prevzeti vlogo nepristranskega posrednika, da se doseže dialog in utrdi pot dolgoročni politični rešitvi.
<SPEAKER ID="102" NAME="Laima Liucija Andrikien" AFFILIATION="PPE">
Gospa predsednica, imam kratek komentar in dve vprašanji, ki bi ju zastavila baronici Ashton. Zdi se, da se EU srečuje z dilemo. Na eni strani moramo podpreti bolj energično ukrepanje proti teroristom, ki neposredno predstavljajo nevarnost, ki ogroža varnost evropskih državljanov. V Jemnu so različne islamistične skupine skrajnežev dejavnejše kot kdajkoli prej, Al Kaida pa Jemen vidi kot eno najpomembnejših območij za načrtovanje napadov na zahodne cilje in usposabljanje milice in potencialnih samomorilskih napadalcev.
<P>
Neuspela operacija usmerjena na letalo Northwest Airlines je najnovejši primer nevarnosti, s katero se srečujemo. Na drugi strani pa je treba vedeti, da so različne organizacije za človekove pravice jemenske oblasti več kot le enkrat obtožile mučenja, nečloveškega ravnanja in izvensodnih usmrtitev. Zelo razširjene so samovoljne aretacije državljanov in preiskave domov, potreba po boju proti terorizmu pa se navaja kot glavno opravičilo za takšna nezakonita dejanja.
<P>
V zvezi s tem, baronica Ashton, imam v mislih sklepe Sveta o Jemnu in sprašujem, kakšno podporo lahko EU ponudi Jemnu glede boja proti terorizmu? Poleg tega EU meni, da za krizo na tem območju ni vojaške rešitve. Obenem pa je Washington z jemenskimi oblastmi podpisal sporazum o tesnejšem vojaškem sodelovanju. Zato bi cenil vaše mnenje in stališče Evropske unije glede odločitve Američanov, da se v Jemnu dejavneje vključijo v boj proti teroristom, še zlasti s podpisom sporazuma o vojaški obveščevalni službi in usposabljanju.
<SPEAKER ID="103" NAME="Richard Howitt" AFFILIATION="S&amp;D">
Gospa predsednica, pozdravljam današnjo razpravo v pričakovanju sestanka Sveta za zunanje zadeve in konference v Londonu naslednji teden, ki ju je sklical Gordon Brown.
<P>
Našo pozornost je morda pritegnil poskus razstrelitve letala. Danes tudi pozivam k mednarodni pozornosti za opredelitev prizadevanj, ki bodo osvobodila britanskega inženirja, Anthonyja S., in še pet drugih evropskih talcev, ki so delali v lokalni bolnišnici v Jemnu in so ugrabljeni že od lanskega junija.
<P>
Toda naše prihodnje delo bi moralo prepoznati tudi notranje in ne le zunanje potrebe v zvezi z Jemnom. Odpraviti je treba ravni podhranjenosti, ki presegajo nekatere podsaharske afriške države, kot so Nigerija, in kršitve človekovih pravic, kot je gospa Andrikienpravkar dejala, v državi, ki je 11. po vrsti na svetu po številu usmrtitev, tudi otrok. Tako da kot mednarodna skupnost ne bomo čakali na to, da se teroristi zganejo prej, kot bomo mi začeli reševati vprašanja glede zmogljivosti, vladanja in razvoja ranljivih držav na svetu.
<P>
Pozdravljam današnjo objavo visoke predstavnice glede pomoči in jo prosim, da zagotovi, da bodo sestanki naslednji teden obravnavali dejanske zaveze vseh sodelujočih glede denarne pomoči Jemnu, v času, ko je združeni poziv ZN za državo zbral manj kot 1 % potrebnih sredstev. Kot je dejala gospa Brantner, je cilj sestankov premirje in morda mirovna konferenca o zadnjem bojevanju s Huti na severu in zagotovitev dostopa humanitarne pomoči do regije. Zagotoviti je treba, da se državni prihodki od nafte vlagajo v gospodarski in družbeni razvoj za ljudi v državi. Evropa bi morala sodelovati pri iskanju trajnih rešitev za jemenske zapornike, pri čemer je največji kontingent ostal v Guantanamskem zalivu.
<P>
Toda upam, da bo visoka predstavnica raziskala možnosti za skupni SVOP projekt EU in Sveta za sodelovanje v Zalivu glede usposabljanja v Jemnu na področju varnosti, kjer so naša prizadevanja v mnogih državah zelo pomembna.
<P>
In za konec, Bin Ladni morda prihajajo iz vasi Al-Rubat v Jemnu, toda odsotnost mednarodnega sodelovanja je tista, ki je dovolila, da je vse preveč mladih ljudi v državi postalo radikaliziranih v njegovem imenu. Zdaj je potrebno mednarodno sodelovanje.
<SPEAKER ID="104" NAME="Charles Goerens" AFFILIATION="ALDE">
(FR) Gospa predsednica, gospe in gospodje, poskus napada je dovolj, da izgine občutek trivialnosti v zvezi s potrditvijo pravice do varnosti naših sodržavljanov. Zaščita naše družbe nas zavezuje, da neprestano iščemo ravnovesje med varnostjo in svobodo.
<P>
Pravica do zaščite, zlasti pred terorističnim napadom, je zapisana v členu 188R Lizbonske pogodbe in natančneje v njenem členu 4, ki Evropski uniji in njenim državam članicam daje pooblastila, da delujejo na učinkovit način. Isti odstavek jasno izraža, da mora Evropski svet izvajati redne ocene groženj, s katerimi se srečuje Evropska unija. Gospo Ashton bi rad prosil, da mi pojasni, ali in v kakšnem obsegu so Evropska unija in njene države članice delovale v skladu s to klavzulo.
<P>
Ali meni, da ji sodelovanje znotraj Evropske unije dopušča, da zatrdi, da se neuspehi obveščevalne službe ZDA, ki so prišli v javnost v primeru nedavnega poskusa napada na letu 253 iz Amsterdama v Detroit, ne bi mogli zgoditi v Evropski uniji?
<P>
Za to razpravo je ključno eno vprašanje: ali je bilo ime osumljenega terorista znano evropski obveščevalni službi, vsem evropskim obveščevalnim službam? Če ne, do katerih zaključkov meni, da bo prišla? Ali sedaj meni, da je raven usklajevanja in izmenjave informacij med obveščevalnimi službami dovolj dobra, da lahko izključi tako vrsto neuspeha v Evropski uniji?
<P>
Ali visoka predstavnica meni, da je zmogljivost obveščevalnih služb držav članic zadostna, da lahko sodelujejo v duhu solidarnosti, določenem v členu 188R?
<P>
Državljani imajo zares pravico, da zahtevajo brezhibno spremljanje terorističnih groženj. Težko bi razumeli, kako Evropska unija po eni strani še naprej pošilja več in več osebnih podatkov vrste SWIFT Združenim državam in kako ima po drugi strani ista Evropska unija pomanjkljivosti na področju preprečevanja in obveščanja.
<SPEAKER ID="105" NAME="Geoffrey Van Orden" AFFILIATION="ECR">
Gospa predsednica, na žalost je Jemen že dolgo nazaj razvil značilnosti terorističnega inkubatorja in se temu že več let ni posvečalo dovolj pozornosti. Konflikti, brezzakonje in korupcija so globoko zakoreninjeni.
<P>
Mimogrede je treba spomniti, da je razlog, zaradi katerega so britanske enote posredovale v Jemnu v začetku 19. stoletja, ta, da so ustavili piratstvo v Adenskem zalivu in pri tem so bili zelo uspešni skoraj več kot 100 let. Seveda je zadnja leta Jemen razvil teroristični inkubator, kjer so se zgodila teroristična dejanja, in izvozil terorizem v druge države. Teroristične skupine so izurjene za raziskovanje možnosti, ki jih ponujajo neuspešne države. To moramo pomagati zaustavitvi.
<P>
Trenutno Združeno kraljestvo nesorazmerno zagotavlja pomoč. Upam, da bo konferenca v Londonu spodbudila druge države, da bodo storile več, tudi Evropsko unijo, in, strinjam se, druge regionalne države.
<P>
Seveda ne moremo upati, da bomo odkrili terorizem povsod, kjer se poraja, in to pomeni, da moramo izboljšati varnost lastnih držav in imeti učinkovitejši nadzor nad lastnimi mejami. Dvomim, da je EU dovolj motivirana glede tega, zato mora vsaka država sama urediti stvari.
<SPEAKER ID="106" NAME="Charalampos Angourakis" AFFILIATION="GUE/NGL">
(EL) Gospa predsednica, prebivalci Jemna so žrtve imperialističnega spora in vmešavanja. Menim, da imperialistične sile podpihujejo etnične, rasne in verske spopade znotraj države. Že leta se pogosto zatekajo k vojaški sili. Spodkopavajo mirno reševanje razlik, da lahko nadzorujejo energetske rezerve in energetske vode na območju.
<P>
Razvoj dogodkov v tej državi je vedno bil rezultat imperialističnih odločitev politike NATA in politike, ki je podpirala reakcionarni in protilokalni režim v tej državi. Z velikim porastom finančne in vojaške pomoči Združenih držav pod pretvezo, da se bojujejo proti Al-Kaidi, skupaj s klasifikacijo Jemna kot države, ki skriva teroriste, savdskim bombardiranjem območij države s pomočjo ZDA in prisotnostjo tujih enot je mogoče, da se bo odkrito vojaško imperialistično vmešavanje stopnjevalo. To je očitno ob novem izbruhu histerije po poskusu terorističnega napada na letalo Delte. Upam, da se bodo narodi odzvali tako, da bodo okrepili boj proti represivnim ukrepom in imperialističnim vmešavanjem.
<SPEAKER ID="107" NAME="Andrew Henry William Brons" AFFILIATION="NI">
Gospa predsednica, kot bi morda dejala fiktivna Lady Bracknell, narediti eno veliko napako v muslimanskem svetu je nesreča, narediti dve pa je nepremišljeno.
<P>
Narediti tri ali več je znak norosti, blaznosti ali namernega povzročanja nesreče. Jemen sedaj imenujejo novi Afganistan. Ameriške enote se tam že nameščajo kot svetovalci. Koliko je še do tega, da bodo s svojimi zavezniki, tudi Britanci, uporabili pehote proti Al-Kaidi.
<P>
Kaj bi moral zahod dejansko storiti, da bi preprečil grožnje? Najprej bi moral ustaviti vojne v muslimanskih deželah, ki ubijajo zahodne enote, ki ubijajo civiliste in radikalizirajo mlade muslimane doma in po svetu. Enote bi morali poklicati domov, da bi delale na domači varnosti za zaščito našega prebivalstva in infrastrukture.
<P>
Zahod bi moral sprejeti resnično nevtralno politiko za Bližnji vzhod in opustiti pristransko politiko ZDA ter ustaviti priseljevanje iz muslimanskih držav ter spodbuditi radikalne muslimane na zahodu, da sprevidijo, da bi bili veliko srečnejši, če bi živeli med svojimi soverniki.
<SPEAKER ID="108" NAME="Angelika Niebler" AFFILIATION="PPE">
(DE) Gospa predsednica, baronica Ashton, gospe in gospodje, v zadnjih mesecih so se pogoji za ljudi in tudi splošni politični in gospodarski položaj v Jemnu izrazito poslabšali. Mi, Evropejci, moramo zato narediti vse, kar lahko, do končno stabiliziramo položaj v državi.
<P>
Visoka predstavnica, vas lahko prosim, da preprečite, da bi Jemen postal drugi Afganistan. Narediti moramo vse, kar je v naši moči, za boj proti mednarodnemu terorizmu. To bomo lahko dosegli le, če podpremo tudi mirovni proces v Jemnu. Doseči moramo mir v regiji in podpreti mirovna prizadevanja tamkajšnje vlade. Vlado v Jemnu bi lahko spet opomnili, da mora zagotoviti, da v Jemnu ne bo nobene diskriminacije - samo tako se lahko doseže mir. Za mir so potrebne demokratične strukture, ki podpirajo pravice manjšin. To je naša evropska pot in se morda razlikuje od drugih poti. V vaši novi vlogi vas prosim, da si čim bolj prizadevate, da po tej evropski poti stopate z nami.
<P>
Brez politične stabilnosti Jemen nima možnosti. S politično stabilnostjo si lahko lokalno gospodarstvo opomore, nato se lahko gospodarstvo nadgradi in ljudem se omogočijo možnosti za prihodnost. Prosim vas, da na tem trdo delate. Prosim vas tudi, da s svojim vplivom zagotovite, da lahko pomožne enote tam zagotavljajo humanitarno pomoč. V Jemnu je več kot 130 000 beguncev iz Somalije. Tamkajšnje razmere so grozovite. Vse svoje upe vlagam v vas, baronica Ashton, v pričakovanju, da boste tu uporabili svoj vpliv. Prosim, da se prav tako zavzamete za šest talcev, evropskih državljanov - en Britanec in pet Nemcev - ki jih v Jemnu zadržujejo kot talce. Morda lahko tudi pomagate, da jih osvobodijo. Hvala lepa.
<SPEAKER ID="109" NAME="Zigmantas Balčytis" AFFILIATION="S&amp;D">
(LT) Strinjam se s Komisijo in svojimi kolegi, ki so dejali, da je položaj v Jemnu napet. Dežela je izčrpana in izropana zaradi stalnih strankarskih vojn in spopadov separatistov, ljudje pa trpijo zaradi izjemne revščine. Takšna gospodarska in politična nestabilnost je že povzročila zaskrbljenost v sosednjih državah arabskega polotoka in grozi ne le regionalni, pač pa tudi globalni varnosti. Novice o nedavnem povečanju dejavnosti terorističnih skupin so zaskrbljujoče. Spomnimo se neuspelega poskusa razstrelitve letala, ki je bilo namenjeno v ZDA, in groženj ambasadam v Jemnu. ZDA so že napovedale, da bo posebno pozornost namenile položaju v tej državi. Zato menim, da je med izvajanjem skupne zunanje politike dolžnost Evropskega parlamenta, Evropske komisije in ostalih institucij, zlasti po začetku veljave Lizbonske pogodbe, da skupaj z mednarodno skupnostjo sprejmejo skupne in usklajene ukrepe.
<SPEAKER ID="110" NAME="Ivo Vajgl" AFFILIATION="ALDE">
(SL) Govoril bom v slovenščini, zato prosim poslušajte prevod. V Jemnu imamo državo, ki jo pretresajo verska, plemenska nasprotovanja in napake kolonialne in ameriške politike v preteklosti. Kontekst, o katerem so nekateri kolegi govorili, je nestabilno, z nerešenimi problemi nabito področje Bližnjega in Srednjega vzhoda, in seveda mati vseh kriz, nerešen palestinsko-izraelski spor.
<P>
Jemen odraža vse te probleme in ni si treba iluzij ustvarjati, da imamo opraviti z nekim lokalnim problemom. V Jemnu imamo državljansko vojno, oporišča Al Kaide, bližino Somalije, šibko državo, slabo pokritost z obveščevalnimi službami, neučinkovite varnostne in vojaške oborožene sile. Kaj lahko pričakujemo od londonske konference?
<P>
Gospa visoka predstavnica, mislim da bo najtežje formulirati celovit pristop, in vendar je treba ravno to - ravno in samo to lahko reši problem Jemna. Gospodarski pristop, razvojni pristop, pomoč pri gradnji državnosti in administrativnih kapacitet.
<P>
Vendar pa mislim, da drugo sporočilo, ki bi vas prosil, gospa visoka predstavnica, da ga prenesete, je, ne si delat iluzije, nihče naj si ne dela iluzij, da je to samo neko novo vprašanje, nek nov problem, ki ga je mogoče rešiti z vojaškimi sredstvi. Bojim se, da je veliko, zlasti v svetovnih medijih, nekih znamenj, da se pripravljamo na neko novo fronto, na nek nov oborožen spopad. To bi bilo najslabše od vsega, kar bi se lahko v Jemnu zgodilo in kar bi verjetno potem posledično zastrupilo odnose v celi regiji še dodatno. Mislim, da smo se dovolj naučili iz vojaških avantur, ki smo jim priča, od Bližnjega vzhoda do Srednjega vzhoda, Afganistana in še nekje.
<SPEAKER ID="111" NAME="Struan Stevenson" AFFILIATION="ECR">
Gospa predsednica, prej smo razpravljali o poslabšanju človekovih pravic in brutalnem fašističnem režimu v Iranu. V razpravi smo slišali, kako so mule izvozili terorizem v Palestino in Libanon in kako sedaj izvažajo svojo zlo vrsto terorja v Jemen.
<P>
Pozno oktobra so jemenski uradniki poročali, da so prestregli plovilo, naloženo z orožjem iz Irana. Aretirali so pet iranskih inštruktorjev. Orožje in inštruktorji so bili namenjeni hutskim upornikom.
<P>
Iran je se je že v preteklosti izkazal pri bojevanju preko zastopnikov; tako je počel tako v Palestini kot Iranu. Zdaj želi zanetiti regionalni konflikt zastopnikov s Savdsko Arabijo, kjer prevladujejo Suniti. Baronici Ashton bi dejal, da bo, če bo odločno ravnala z Iranom, izrezala veliko rakotvornega tkiva, ki grozi Bližnjemu Vzhodu.
<SPEAKER ID="112" NAME="Cristiana Muscardini" AFFILIATION="PPE">
(IT) Gospa predsednica, visoka predstavnica, gospe in gospodje, resna politična, gospodarska in družbena kriza v Jemnu je povezana z operativno prisotnostjo Al Kaide na njegovem ozemlju in vizijo džihada, ki jo žene naprej.
<P>
Jemen je ena najrevnejših držav na svetu in upravljanje notranjih konfliktov je polno težav zaradi verskih razlogov za konflikt med šiitsko in sunitsko manjšino. Kot je poudarjeno v predlogu za resolucijo, so pomoč, sodelovanje in podpora za izvedbo programov socialne pomoči bistveni. Toda poudariti bi morali tudi tveganja, na katera lahko Zahod naleti, če se problemi z varnostjo ne rešijo jasno in odločno.
<P>
Razlogi, zaradi katerih se teroristi vojaško usposabljajo in urijo za dejanja mučeništva, so proizvod džihadske ideologije, ki postaja vse bolj razširjena in se širi tudi po afriški celini, deloma zaradi brezbrižnosti in površinskosti, s katerima je mednarodna skupnost obravnavala, ali bolje ni obravnavala, Al-Kaide in njenih celic v Somaliji in Sudanu ter tudi v Jemnu.
<P>
Spomniti se moramo razmerja med vzrokom in posledico med prisotnostjo teroristov v Jemnu in številom dejanj, ki so bila izpeljana za destabilizacijo Somalije, ki je figura, nadzorovana s strani sil Al Kaide v Jemnu. Te po drugi strani niso toliko odvisne od vahabitov Savdske Arabije kot od iranskih ajatol, od katerih dobivajo orožje in denar. Podpore Jemnu ni mogoče ločiti od vprašanja varnosti.
<SPEAKER ID="113" NAME="Arnaud Danjean" AFFILIATION="PPE">
(FR) Gospa predsednica, gospa Ashton, prav sta imeli, ko sta poudarili, da je, kar zadeva prednostno nalogo varnosti, v Jemnu pomembno končati notranje konflikte v državi. Ne smemo zamešati vzrokov in posledic, saj, brez zmanjševanja pomena terorističnega tveganja, glavni razlog za nestabilnost v Jemnu ni terorizem. Terorizem se razvija, ker obstaja nestabilnost zaradi notranjih konfliktov. S tega stališča bi morala biti prednostna naloga Evropske unije spodbuditi in podpreti tekoča prizadevanja za začetek nacionalnega dialoga v Jemnu s predsednikom Salehom.
<P>
Na regionalni ravni obstajajo - kot so nas opomnili - povezave s somalsko krizo in krizo v Afriškem rogu. Obstajajo precejšnji migracijski tokovi, pa tudi trgovanje z orožjem in gibanje bojevnikov džihada med Jemnom in Somalijo. V zvezi s tem bi želel vedeti, kje je Evropska unija glede krepitve zmogljivosti morskega nadzora, ki prav tako zadeva Jemen.
<SPEAKER ID="114" NAME="Filip Kaczmarek" AFFILIATION="PPE">
(PL) Gospa predsednica, Jemen je najrevnejša država arabskega sveta. Nedolgo tega sem bil v Jemnu in se o tem prepričal na lastne oči. Ni dvoma, da je revščina vir, ali vsaj dejavnik, ki krepi nekatere od mnogih problemov, s katerimi se država spopada.
<P>
Na žalost v globalnem svetu problemi Jemna postajajo naši problemi. Notranji konflikti, navedeni v osnutku resolucije in med to razpravo, bi se morali rešiti s političnimi sredstvi, strani v konfliktu pa bi morale spoštovati človekove pravice in mednarodno humanitarno pravo. Evropska unija bi si morala prizadevati, da prepreči poglobitev sedanje krize. Razvojna pomoč, ki jo dajemo, če je učinkovita in razumno porabljena, je lahko v pomoč pri politični, gospodarski in družbeni stabilizaciji.
<P>
Toda katastrofa ni daleč stran. Omenjeno je bilo pomanjkanje vode kot tudi oslabljene rezerve surove nafte, obstaja pa tudi problem zlorabe kata, halucinogene droge, ki jo zlorablja 90 % Jemencev in ki nadomešča druge pridelke. Na primer Jemen je nekoč izvažal kavo, danes pa tega ne more več, ker namesto nje raste ta droga.
<P>
Vlada v Jemnu in mednarodna skupnost ne smeta sprejeti le premostitvenih ukrepov, ker se spopadajo s strukturnimi težavami, in tudi če lahko zaustavimo Al Kaido v Jemnu, se bodo težave vrnile, če ne odpravimo vzrokov.
<SPEAKER ID="115" NAME="Marietta Giannakou" AFFILIATION="PPE">
(EL) Gospa predsednica, kot smo že slišali in kot vsi vemo, so razmere v Jemnu drastične z družbenega in gospodarskega stališča in s stališča socialne kohezije. Država nima vode, naftne rezerve pojenjajo in prebivalstvo goji rastline za pridobivanje droge.
<P>
Položaj je enak kot v Afganistanu pred 26 leti, ko smo v tej dvorani - mislim v stari dvorani Evropskega parlamenta - med razpravo o poročilu sprejeli določbo o narkotikih za prihodnost Afganistana. Če sedaj ne bo nobenega posega v smeri razvoja in če ZN ne bodo smeli biti prisotni na vseh ravneh, se bo Jemen vsekakor znašel v enakem položaju, kot je Afganistan danes, z nerešenimi problemi.
<P>
Ni veliko poti za boj proti terorizmu in pot, ki jo je v ta namen izbral Zahod, prav gotovo ni ena izmed njih. Edini način za pomoč tej državi, da ne bo postala postojanka Al Kaide, je, da se sporazume z vsemi arabskimi državami, ne samo Savdsko Arabijo, in moramo si seveda prizadevati, da pomagamo tej državi, da se odmakne od plemenske filozofije in civilnih konfliktov ter poišče demokratične pravice.
<SPEAKER ID="116" NAME="Cristian Dan Preda" AFFILIATION="PPE">
(RO) Neuspeli bombni napad 25. decembra na letu Amsterdam-Detroit je služil razkritju pomembnega dejstva. Usmeril je pozornost mednarodne skupnosti na resnost položaja v Jemnu, ker, kot je dobro znano, v tej državi ne gre samo za en konflikt, pač pa za tri. Razen bitke, ki zajema separatistično gibanje na jugu, je ofenziva, ki so jo pred približno šestimi meseci začele vladne sile proti šiitskim upornikom Al Hutijem spet sprožila konflikt v provinci Saada na severu, na postojanke Al Kaide pa so se vršili letalski napadi.
<P>
Humanitarni položaj, kot je tudi omenil generalni sekretar Združenih narodov 5. januarja, je globoko zaskrbljujoč in obstaja tveganje, da se bo še poslabšal, če se noben od teh konfliktov ne bo končal. Kar zadeva mednarodno konferenco, ki bo naslednji teden v Londonu, menim, da mora Evropska unija spodbuditi usklajen odziv, da se zagotovi stabilnost te države, ki bi prav tako lahko prispevala k mednarodni varnosti.
<P>
Pot do enotnega, stabilnega in demokratičnega Jemna je po mojem mnenju v pripravi trdnega načrta, ki bo razširil tako vojaško kot ekonomsko podporo in začrtal boj proti terorizmu; podkrepljen mora biti s posebnimi ukrepi, ki bodo podpirali gospodarski razvoj te dežele. Hvala.
<SPEAKER ID="117" NAME="Alf Svensson" AFFILIATION="PPE">
(SV) Jemen ni le varni pristan za Al Kaido. To je bilo v tej razpravi jasno povedano. Država se lahko tudi razvije v bojišče med dvema glavnima silama regije: Savdsko Arabijo in Iranom. Jemenska vlada je večkrat obtožila Iran, da podpira gibanje šiitskih upornikov. Iran je obtožbe zavrnil, vendar so se te pojavile tudi v savdskih medijih.
<P>
Dokaz za to je izjava jemenske vlade, da je ustavila iransko dostavo orožja uporniškemu gibanju oktobra 2009, in dejstvo, da je v preteklih mesecih iranski državni medij pokrival boj šiitskega uporniškega gibanja veliko intenzivneje in bolj dobrohotno kot prej. Odkar je Savdska Arabija pričela svojo ofenzivo 4. novembra 2009, je 82 savdskih vojakov umrlo v sporu z uporniki v Jemnu.
<P>
Kot je že bilo poudarjeno, je Jemen najrevnejša država v arabskem svetu - pa se je prav tako znašla stisnjena med veliki sili regije, Iranom in Savdsko Arabijo. Zanima me, ali lahko gospa Ashton to potrdi in opravi analizo položaja?
<SPEAKER ID="118" NAME="Janusz Władysław Zemke" AFFILIATION="S&amp;D">
(PL) Gospa predsednica, strinjam se z oceno položaja, kot ga je predstavila gospa Ashton. Prav imate, gospa Ashton, če želimo spremeniti položaj v Jemnu, potrebujemo tako humanitarno kot vojaško akcijo. Če naj bo obseg ukrepov širok,to zahteva usklajevanje, ker ni samo Evropska unija odgovorna za izboljšanje razmer v Jemnu. Takih institucij je veliko. V zvezi s tem bi želel vprašati naslednje: ali menite, da bi moralo biti delo ZN in Evropske unije glede humanitarnih vprašanj bolj usklajeno? Na področju vojaških zadev in izvidništva prav tako potrebujemo boljše usklajevanje z NATO-m in obveščevalnimi službami - v mislih imam zlasti obveščevalne službe določenih držav. Ti ukrepi morajo biti usklajeni, ker bodo potem bistveno učinkovitejši.
<SPEAKER ID="119" NAME="Paul Rübig" AFFILIATION="PPE">
(DE) Gospa predsednica, baronica Ashton, moje vprašanje se nanaša na oblike sodelovanja, ki bi jih po vašem mnenju morali mi, Evropska unija, razviti v Jemnu, na primer na področju malih in srednje velikih podjetij ali morda na področju zagotavljanja energije in vode, saj bi komunikacija in izgradnja povezav lahko v prihodnje igrali posebno vlogo. Kateri programi bi po vaše tu imeli prednost, visoka predstavnica?
<SPEAKER ID="120" NAME="Marek Siwiec" AFFILIATION="S&amp;D">
(PL) Gospa predsednica, predsednik Evropskega parlamenta je skoraj moral izraziti sožalje družinam okrog 300 žrtev, ki so potovale na letalu od Amsterdama do Detroita. To bi bil storil včeraj. To se ni zgodilo slučajno. Ta dramatičen dogodek je bil potreben, da je svet odkril problem Jemna - nov vir terorizma.
<P>
Ob srečevanju z razmerami, ki so podobne tistim v Afganistanu, ostajamo nemočni. Ostajamo nemočni, ko se srečujemo s tem, kar se danes dogaja v Jemnu, Evropa in ta stavba pa sta polni zgrešenih mnenj zagovornikov človekovih pravic, ki jim je bilo žal za zapornike v Gvantanamu. Ti ujetniki so bili izpuščeni in sedaj spet organizirajo napade. Ljudje bodo ponovno umirali in mi bomo dejali, da smo brez moči.
<P>
Popolnoma se strinjam s tem, kar je rekel gospod Zemke - brez vojaškega sodelovanja, brez sodelovanja pri obveščanju in brez sodelovanja institucij, katerih vloga je zasledovati terorizem, bomo tvegali zdravje in življenja naših državljanov.
<SPEAKER ID="121" NAME="Catherine Ashton">
visoka predstavnica Unije za zunanje zadeve in varnostno politiko/podpredsednica Komisije. - Gospa predsednica, spet pomembna in obsežna razprava o območju sveta, na katerega se že nekaj let osredotočamo. V mislih imam dejstvo, da je v obdobju 2007-2010 Komisija za podporo porabila 100 milijonov EUR, podoben znesek pa bo porabljen tudi v prihodnosti, vendar pa je to območje, pri katerem smo spet razmišljali o pomeni trajnostnih in usklajenih prizadevanj, kot so izpostavile mnoge države članice.
<P>
Mislim, da so se pripombe gospe Salafranca na začetku ponovile in ponovno obravnavale v številnih govorih o tem, kako lahko zagotovimo, da bo naše usklajevanje učinkovito glede varnosti, političnega in gospodarskega približevanja za reševanje problemov, s katerimi se spopada ta narod. Gospa Giannakou je izpostavila vprašanje usihanja vode in nafte; mislim, da je Jemen prva država, ki ji bo zmanjkalo vode do približno leta 2015, kar je nekaj, kar moramo sprejeti kot resničen in pomemben izziv.
<P>
Za rešitev tega vprašanja moramo sprejeti celostni pristop; veliko članov parlamenta je izpostavilo vprašanje, katera je strategija, ki jo moramo sprejeti. Naj poskusim navesti nekaj ključnih elementov: najprej vprašanje varnosti in boja proti terorizmu. Ker se približujemo londonskemu srečanju, moramo pri tem učinkovito sodelovati, kar so že izpostavili mnogi poslanci: skupaj moramo pridobiti sveženj pomoči in se osredotočiti na delo, ki ga že opravljamo, na primer na atlantsko misijo v priobalnih vodah in njen pomen.
<P>
Vprašanje izboljšanja nadzora na morju se sedaj proučuje; bilo je predmet razprave, ki sem jo nedavno imela s španskim ministrom za obrambo, da se preuči, kaj je še mogoče storiti za boljše usklajevanje in učinkovitejšo pomorsko varnost ob upoštevanju dolžine obale in količine prostora, ki ga je treba pokriti.
<P>
Tudi jaz mislim, da smo opisali celostni pristop, kako povezati različne elemente in vključiti sosednje države Jemna. Gospa Brantner, izpostavili ste zlasti vprašanje Sveta za sodelovanje v Zalivu. Strinjam se: pomemben del tega, kako poskušamo reševati to področje, je, da sodelujemo s sosednjimi državami te regije, in upam, da bo londonsko srečanje združilo ključne države članice iz tega območja, ki nam lahko pomagajo.
<P>
Londonsko srečanje je ta priložnost, da združimo svoja razmišljanja z Združenimi državami in ostalimi. Sodelujemo z Združenimi državami. Ni res, da je njihov pristop omejen na protiterorizem: prav tako podpirajo in popolnoma upoštevajo, kar opisujemo kot naš pristop "temeljnih vzrokov", spet gre za mešanico stvari, ki jih moramo narediti za zagotovitev podpore tej državi.
<P>
Če odgovorim na konkretno vprašanje glede varnosti, bo neuradno srečanje med EU in ministrstvom za notranje zadeve potekalo naslednji teden v Španiji. Mislim, da bodo ameriški kolegi tam, da se pogovorimo o točkah, ki so jih izpostavili poslanci.
<P>
Strinjam se s pripombo, da to ni božično drevo ali seznam želja. Zelo selektivni moramo biti glede tega, kaj lahko storimo, da bi stvari spremenili; pomoč Jemnu, da bo imel takšen dialog, kot ga potrebuje znotraj države, da bi podprl ljudi in poskušal razrešiti nekatere konflikte, ki se dogajajo v državi, bo po mojem mnenju prav tako pomembna kot vse drugo, kar počnemo.
<P>
Če me vprašate o pravi vrsti podpore, in tudi instrumenti stabilnosti se lahko ustrezno uporabijo, mislim, da je to nudenje določene ravni podpore, kar pa ni nadomestek in nikoli ne more nadomestiti poskusa podpiranja vlade k notranjemu dialogu, ki ga lahko ima le ona. V Jemnu morajo sodelovati partnerji, da bo lahko reševal probleme, ki so za to najpomembnejši.
<P>
Zame je to bila zelo koristna razprava, za kar sem zelo hvaležna, saj mi pomaga, da v mislih sestavim seznam vprašanj, ki jih bom prenesla na Svet za zunanje zadeve, ko bo potekala razpravo o tem in potem v Londonu, kot sem nakazala, glede vključevanja vlade v zvezi z vsemi elementi, kjer lahko nudimo nenehno podporo za gospodarski razvoj države, za nastop proti terorizmu, in tudi obravnavo vprašanj podpore sosedskih držav.
<P>
Mislim, da je nazadnje treba priznati stisko talcev, ki je bila večkrat omenjena: šest talcev, en Britanec in pet Nemcev, vključno z zelo majhnimi otroki nemške družine, ki je bila ugrabljena. Vem, da je minister Westerwellw, nemški minister za zunanje zadeve, nedavno bil v Jemnu. Z njim sem o tej temi govorila ta teden in najine misli so vedno pri talcih, ki trenutno trpijo. Vsa ta vprašanja bomo prenesli na sestanek v Londonu in še enkrat izražam hvaležnost spoštovanim poslancem za izpostavitev teh pomembnih zadev.
<SPEAKER ID="122" NAME="Predsednica">
Razprava je zaključena.
<P>
Glasovanje bo potekalo na naslednjem delnem zasedanju februarja.
<SPEAKER ID="996" NAME="João Ferreira  " LANGUAGE="PT">
Že dolgo smo priča zbliževanju močnih geostrateških interesov na velikem območju, ki zajema Bližnji Vzhod, osrednjo Azijo in severno Afriko, vključno z Rdečim morjem in Adenskim zalivom, kjer ima Jemen strateško pozicijo (poleg Somalije). Ti interesi se vedno bolj branijo z vojaškimi sredstvi in vse večjo agresivnostjo. Trenutni položaj v Jemnu in grozovito trpljenje ljudi bi bilo treba analizirati ob upoštevanju teh razmer. Vse večjo vojaško vpletenost ZDA in EU v regiji je treba prepoznati in jo v skladu s tem obsoditi. Brutalen in ostuden izkaz tega, kar strogo obsojamo, je bilo ameriško bombardiranje z manevriranimi izstrelki na domnevno teroristično bazo Al Kaide, rezultat tega pa so bili ducati smrtnih žrtev med civilisti. Resnična rešitev za zapletene probleme in nevarnosti, ki ogrožajo ljudi te regije, mora priti z demilitarizacijo, spoštovanjem nacionalnih zakonov in suverenostjo ljudi ter iskrenim sodelovanjem, katerega namen je rešitev globokih družbenih problemov, s katerimi se spopadajo ljudje.
<SPEAKER ID="123" NAME="Bogdan Kazimierz Marcinkiewicz  " LANGUAGE="PL">
Gospa predsednica, glede problema varnosti ter gospodarske in politične stabilizacije Jemna, problema, ki se je pokazal že večkrat v zadnjem času, bi rad kot član delegacije Evropskega parlamenta za odnose z Arabskim polotokom izrazil svojo zaskrbljenost. Jemen, ki je najrevnejša država arabskega sveta, je postal predmet posebnega zanimanja terorističnih skupin, ki so izkoristile njegovo šibkost in ga spremenile v bazo za teroristične napade, ki presega vse meje. Glede na mnenje opazovalcev je Jemen izpostavljen tveganju, da se bo zlomil zaradi šiitskih upornikov na severu, separatističnega gibanja na jugu in teroristične dejavnosti Al Kaide.
<P>
Zato pozivam h krepitvi dvostranskih odnosov z Jemnom in pripravi načrtov za najučinkovitejše metode izboljšanja varnosti in političnih razmer, zlasti v povezavi s posebnim srečanjem na to temo, ki ga Gordon Brown organizira 28. januarja v Londonu.
