<CHAPTER ID="013-44">
44. Razrešnice 2008: splošni proračun Evropske unije, oddelek III, Komisija
<SPEAKER ID="070" NAME="Ingeborg Gräßle" AFFILIATION="PPE">
(DE) Gospod predsednik, rad bi pozval k tehničnemu popravku. V odstavku 248 bi bilo treba za "v jedrski elektrarni Kozloduy" dodati besede "bloki 1 do 4".
<SPEAKER ID="071" NAME="Predsednik">
Pri vseh teh pripombah se bo preverila točnost.
<SPEAKER ID="072" NAME="Bogusław Liberadzki">
poročevalec. - Gospod predsednik, ni mi uspelo priti v Strasbourg, zato se vam zahvaljujem v imenu svojih kolegov, ki so prispevali k razpravi. Vesel sem bil, da je bil Svet zastopan, saj je postopek razrešnice tisti, ki zadeva ne le institucije EU, ampak tudi države članice, ki jih Svet zastopa.
<P>
Resnična vsebina mojega poročila so številni predlogi, namenjeni zmanjšanju stopnje napak, natančni opredelitvi problemov in izboljšanju ujemanja informacij Komisije in Računskega sodišča, kar nam v prihodnje vsem omogoča opredelitev in obravnavo resnično problematičnih področij naših izdatkov. Z uveljavitvijo Lizbonske pogodbe je nastopil čas za pregled samega postopka razrešnice.
<P>
Moje poročilo poziva k razpravi na višji ravni z vključitvijo institucij EU in seveda držav članic, ki so odgovorne za upravljanje okrog 80 % izdatkov. Čeprav je moje poročilo o razrešnici za leto 2008, vsebuje številna vprašanja, ki so danes zelo uktualna. Vsi želimo zagotoviti, da bo Grčija premagala probleme iz preteklosti. Pozornost je pritegnilo poglavje o Turčiji in čeprav moramo zagotoviti, da se bodo predpristopna sredstva učinkoviteje uporabila, naj poudarim, da ne bomo spremenili značaja odnosov EU s to državo.
<P>
Vse izboljšave, ki sem jih poudaril, so bistvene. Trenutne finančne težave pomenijo, da je treba vsak evro porabiti modro in zagotoviti koristi ljudem v naših različnih državah, kar vključuje evre v strukturnih in kohezijskih skladih.
<P>
Veselim se skupnega dela s Komisijo in Računskim sodiščem v prihajajočih tednih, da bodo pozivi k ukrepanju v mojem poročilu obrodili sadove, prav tako pa se veselim, ko vam bom v prihajajočih mesecih spet poročal o njihovem izvajanju.
