<CHAPTER ID="007">
Dobrodošlica
<SPEAKER ID="103" NAME="Predsednik">
Za kratek čas prekinjamo čas za glasovanje, da bi sprejeli libanonsko parlamentarno delegacijo, ki opazuje naše delo in ki ji seveda izrekamo toplo dobrodošlico.
<P>
Delegacija libanonskega parlamenta, ki jo vodi Boutros Harb, je na obisku v Evropskem parlamentu v okviru naših medparlamentarnih srečanj. Dovolite mi, da poudarim pomen, ki ga pripisujemo temu obisku, po vseh težkih letih, ki jih je preživel Libanon, s 15 letno državljansko vojno, ki ji je sledila okupacija, v zadnjem času pa vojno, ki je divjala poleti leta 2006, ter ohromelostjo libanonskih državnih institucij. Zlasti smo veseli, da delegacijo sprejemamo v času, ko se je politično stanje v Libanonu, pa tudi v regiji kot celoti, močno izboljšalo, še posebej po sporazumu v Dohi in volitvah predsednika republike.
<P>
Upamo, da bodo z volilnim zakonom, o katerem se bo glasovalo v naslednjih nekaj dneh, parlamentarne volitve, načrtovane naslednje leto, potekale v najboljših okoliščinah, dali pa bomo tudi svežo spodbudo libanonski demokraciji, ki jo Evropski parlament v celoti podpira. V imenu Evropskega parlamenta bi torej želel pozdraviti člane delegacije in upam, da bodo razprave, v katerih bodo sodelovali v Evropskem parlamentu, obrodile velike sadove. Še enkrat se zahvaljujem delegaciji.
