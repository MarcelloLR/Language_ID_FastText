<CHAPTER ID="002">
Izjave predsedstva
<SPEAKER ID="006" NAME="Predsednik">
Na začetku zasedanja bi rad povedal več stvari. Ob odprtju tega plenarnega zasedanja Evropskega parlamenta vas moram ponovno obvestiti o več tragičnih naravnih nesrečah, ki so se zgodile v zadnjih dneh. Danes je bil v Turčiji potres, v katerem je umrlo najmanj 57 ljudi. Prejšnji teden je bil potres tudi v Čilu, ki je terjal skoraj 300 žrtev, po vsej Evropi pa divjajo neurja, ki so povzročila smrt več kot 60 ljudi, večinoma državljanov Francije. Poleg tega ne smemo pozabiti Haitija, kjer je po zadnjih podatkih število žrtev januarskega potresa preseglo 300 000. V vseh teh primerih sem družinam žrtev izrekel sožalje in izrazil sočutje v imenu Evropskega parlamenta. Vsaka nepričakovana in prezgodnja smrt je v prvi vrsti tragedija za zadevne družine, če je žrtev na deset ali sto tisoče, pa je to tudi tragedija celih narodov in celega sveta. Pridružimo se v solidarnosti z družinami in izrazimo solidarnost z državami, ki jih je prizadela takšna tragedija.
<P>
V četrtek, 11. marca, je 20. obletnica ponovne vzpostavitve neodvisnosti Litve. Litva je bila prva država sovjetskega bloka, ki je razglasila neodvisnost od ZSSR. Med litovskimi poslanci Evropskega parlamenta so štirje podpisniki deklaracije neodvisnosti iz leta 1990. Čestitke našim kolegom poslancem iz Litve.
<P>
(Aplavz)
<P>
Poleg tega je 11. marca 1990 Kongres Estonije, demokratičen, začasni parlament, sprejel deklaracijo o ponovni vzpostavitvi države po 50 letih sovjetske okupacije. Čestitamo tudi našim kolegom poslancem iz Estonije.
<P>
(Aplavz)
<P>
V sredo, 10. marca, je 51. obletnica ljudske vstaje v Tibetu. Zaradi vstaje so morali dalajlama in 80 000 Tibetancev zapustiti svojo državo. Še vedno upamo in redno pozivamo oblasti Ljudske republike Kitajske, da spremenijo svoj odnos do tibetanskega naroda in začnejo ploden dialog z njegovimi predstavniki.
<P>
(Aplavz)
<P>
V zvezi z opombami gospoda Faraga med zadnjim mini plenarnim zasedanjem in v skladu s členom 153(3) Poslovnika sem govoril z gospodom Faragom in se odločil, da ga bom kaznoval z ukinitvijo dnevnice za 10 dni.
<P>
(Aplavz)
<P>
Rad bi vas obvestil še o nečem drugem, o še eni kraji, ki se je zgodila. Okradli so poslanca v bližini poslopja Evropskega parlamenta. Že kar nekaj časa vodim pogovore s predstavniki oblasti v Bruslju in tudi z belgijskimi oblastmi. Naša kolegica, gospa Durant, je pri teh pogovorih posrednica, saj zelo dobro pozna razmere v Bruslju in Belgiji. Naš trenutni skupni načrt s Komisijo in Evropskim svetom je, da želimo vzpostaviti posebno cono okrog poslopij vseh treh institucij, kjer bodo za varnost skrbele ne le oblasti v Bruslju, temveč tudi belgijska vlada in osrednji organi v Belgiji. O tem potekajo intenzivni pogovori. Srečanja na to temo so potekala prejšnji teden, neposredno po kraji, in v naslednjih nekaj dneh jih bo še nekaj. Uradno srečanje s policijo je bilo organizirano za 22. marec. Rad bi vam povedal tudi, da se zelo trudimo, da bi izboljšali varnost okrog poslopja Evropskega parlamenta kot tudi drugih evropskih institucij, ne le Parlamenta. To obravnavamo kot zadevo, ki se tiče vseh nas.
