<CHAPTER ID="023">
Eurostars (razprava)
<SPEAKER ID="209" NAME="Predsednica">
(FR) Naslednja točka je poročilo Paula Rübiga v imenu odbora za industrijo, raziskave in energetiko o podpiranju MSP, ki se ukvarjajo z raziskavami in razvojem - C6-0281/2007 -.
<SPEAKER ID="210" NAME="Janez Potočnik">
komisar. - Gospa predsednica, danes razpravljamo o predlogu Komisije za podporo skupnemu programu Eurostars, pri čemer se vam zahvaljujem, ker ste mi namenili nekaj minut za razlago ključnih dejavnikov in pomena te pobude.
<P>
Cilj skupnega programa Eurostars je podpora MSP, ki se ukvarjajo z raziskavami in razvojem. Ta MSP lahko na trg uvedejo nove proizvode in storitve zaradi lastnega raziskovalnega in razvojnega dela. Ta podjetja imajo veliko željo in sposobnost, da rastejo in jutri postanejo "zvezde".
<P>
Skupina 29 držav omrežja EUREKA in Luksemburg, ki je ravno zaprosil za pristop, so se odločili za razvoj skupnega programa, posebej oblikovanega za podporo MSP, ki se ukvarjajo z lastnimi raziskavami in razvojem v sodelovanju s partnerji.
<P>
Za okrepitev vpliva te pobude je Komisija Evropskemu parlamentu in Svetu predlagala finančno sodelovanje v skupnem programu Eurostars, na podlagi člena 169 Pogodbe, z zneskom do 100 milijonov EUR. Ta znesek bo spodbudil približno 300 milijonov EUR od sodelujočih držav za naslednjih šest let.
<P>
Bistveni vpliv te pobude je, da se sodelujoče države zavežejo k združitvi svojih nacionalnih programov za oblikovanje skupnega evropskega programa. Razen tega program Eurostars krepi sodelovanje med okvirnim programom in omrežjem EUREKA. Zato menim, da je ta pobuda nadaljnji korak k uresničitvi evropskega raziskovalnega prostora.
<P>
Zahvaljujem se poročevalcu, gospodu Rübigu, in članom odbora za industrijo, raziskave in energetiko za dobro sodelovanje in izboljšave, ki jih predlagajo za predlog Komisije. V imenu Komisije vas lahko obvestim, da sprejemamo te predloge.
<P>
Zlasti cenim dejstvo, da ste se strinjali glede hitre obravnave tega predloga in bomo lahko prispevali k prvemu razpisu za program Eurostars. Hitro sprejetje v Parlamentu in Svetu bi pomenilo odločno sporočilo za skupnost MSP, da so nadaljnje naložbe v raziskave in inovativnost ključne za ohranjanje in krepitev konkurenčnosti.
<P>
Program Eurostars mora biti dober primer, kako lahko države članice sodelujejo s tesnejšim povezovanjem svojih nacionalnih programov, in kje ima financiranje Skupnosti večji vpliv na program, v korist skupnosti evropskih MSP in seveda v korist Evrope kot take.
<SPEAKER ID="211" NAME="Paul Rübig">
poročevalec. - (DE) Gospa predsednica, komisar, gospe in gospodje, najprej se zahvaljujem slovenskemu predsedstvu, ker je storilo vse, kar lahko, do zadnjega trenutka, da zagotovi pravočasno izvajanje tega programa.
<P>
Prav tako se zahvaljujem vsem kolegom poslancem, ker smo še enkrat pokazali, kako je lahko evropska zakonodaja dejansko učinkovita. Če se spomnimo, da je bilo poročilo predloženo januarja, jutri pa bomo o njem že glasovali, potem vidimo, da lahko ta parlament, predsedstvo in Komisija zelo učinkovito sodelujejo. Na to smo lahko zelo ponosni.
<P>
Prav tako se zahvaljujem sekretariatu odbora za industrijo, raziskave in energetiko, ker se ni lahko pogajati o zelo zapleteni zadevi v tako kratkem času ter pripraviti in ustrezno izpeljati temeljna načela. Zelo smo veseli, da so Slovaška, Združeno kraljestvo in v zadnjem trenutku Luksemburg, česar nismo vedeli do včeraj, v zadnjih tednih izrazili željo za pristop k programu. Prav tako bom v zvezi s tem jutri vložil ustni predlog spremembe in pri tem pozivam predsedstvo, da se Luksemburg obravnava jutri, ko bodo imenovane države članice, da bodo lahko tudi mala in srednje velika podjetja v Luksemburgu uspešno sodelovala v tem programu.
<P>
Med pogajanji smo v Parlamentu poudarjali pregleden in predvsem nebirokratski, vendar učinkovit program za spodbujanje raziskav. Tudi to mora zlasti omogočiti uresničitev zelo tehtne želje po enkratnem plačilu in sprejemanju hitrih odločitev, da podjetja zberejo sredstva, ki so nujna za izvajanje raziskav, in ne sklenejo bančnih posojil vnaprej, pri čemer morajo pogosto zelo dolgo čakati na denar.
<P>
Komisar Potočnik, verjamem, da je ta program znak boljše ureditve, da smo zares uspeli pri izvajanju ciljev v zvezi z MSP, in boljše ureditve v okviru ustreznega sedmega okvirnega programa za raziskave. Zgled za sodelovanje in upravljanje je tudi omrežje Eureka, ker se lahko Eureka v zvezi s tem zelo učinkovito in hitro odloča, saj ne nazadnje prevzema velik delež odgovornosti.
<P>
Končno Skupnost zagotavlja do eno tretjino podpore. Komisar, kot ste že navedli, govorimo o približno 100 milijonov EUR. Novo je tudi dejstvo, da je to pravi program od spodaj navzgor in zato izvira iz poslovne skupnosti, iz malih, raziskovalno intenzivnih ali srednje velikih podjetij. Pravzaprav sem ponosen, da sekretariat Eurostata v Bruslju deluje zelo učinkovito in hitro na trgu, v tesnem sodelovanju z nacionalnimi agencijami za financiranje, in da se je zato mogoče osredotočiti na tržno usmerjene raziskovalne dejavnosti, ki merijo na kratkoročne in srednjeročne tržne rezultate.
<P>
To je ključni element dela malih in srednje velikih podjetij, ki mora biti stroškovno učinkovito. V postopku ne smejo nastati visoki stroški za podjetja ali organe, namesto tega je treba vse jasno in skladno izraziti, da lahko vsako posamezno podjetje odgovori na postavljena vprašanja, kot del svojih dejavnosti, brez velikih izdatkov. To smo nedavno preverili. Rezultati so bili odlični.
<SPEAKER ID="212" NAME="Erna Hennicot-Schoepges">
v imenu skupine PPE-DE. - (FR) Gospa predsednica, najprej želim čestitati poročevalcu Paulu Rübigu za poročilo in se mu zahvaliti, da se je strinjal s predstavitvijo ustnega predloga spremembe o vključitvi Luksemburga v ta program in s tem odpravljanju upravnega zavlačevanja, ki ga je prej povzročala odsotnost te države.
<P>
Komisar, že vsaj od prvega poročila o oceni lizbonskega procesa vemo, da imajo MSP bistveno vlogo na področju raziskav in inovativnosti. Vendar je njihova stopnja sodelovanja še pod pričakovanji, pri čemer so dokaz tega zadnje številke o naložbah.
<P>
Zato mora ta poseben program olajšati sodelovanje MSP in tudi zmanjšati vso pretirano birokracijo. Dejansko je to na nek način urejanje zadev, kritje tveganja in preprečevanje neodločnosti podjetij glede naložb v raziskave in inovativnost, kar je morda tudi slaba stran evropske podjetniške miselnosti.
<P>
Čestitam poročevalcu za vztrajanje pri sprejetju na prvi obravnavi, kar bi moralo pospešiti izvajanje tega programa, zagotoviti njegovo učinkovitost in dokazati, da evropska zakonodaja morda ni tako okorna, kot jo ljudje včasih obtožujejo, ampak lahko učinkovito deluje v korist državljanov.
<SPEAKER ID="213" NAME="Teresa Riera Madurell">
v imenu skupine PSE. - (ES) Hvala gospa predsednica. Komisar, zahvaljujem se vam za sodelovanje na tej razpravi. Najprej želim čestitati poročevalcu za njegovo delo.
<P>
Že nekaj časa je v različnih oblikah in v tudi v Parlamentu odnos med okvirnim programom Skupnosti in medvladnim programom EUREKA predmet analiz in razprave, ker oba vključujeta precejšno pomoč za MSP. Rezultat teh sinergij je financiranje Skupnosti programa Eurostars, na podlagi člena 169 Pogodbe, pri čemer je to program, ki dopolnjuje okvirni program, kot sama razumem, z glavnimi prednostmi programa EUREKA: struktura od spodaj navzgor, ki omogoča boljše prilagajanje potrebam MSP in lažje sodelovanje, glede na zahtevano birokracijo za sodelovanje v okvirnem programu je v veliko primerih pretirana obremenitev, ki je za veliko MSP prevelika.
<P>
Podporo večjemu vključevanju MSP v raziskave in razvoj je Parlament vedno zagovarjal, pri čemer ima lahko program Eurostars velik vpliv aktiviranja. Zato posebej pozdravljamo to pobudo.
<SPEAKER ID="214" NAME="Mieczysław Edmund Janowski">
v imenu skupine UEN. - (PL) Gospa predsednica, gospod Rübig je kot običajno predstavil odlično poročilo. Čestitke.
<P>
To je zelo pomembna tema, ker je mogoče uvedbo rezultatov raziskav v industrijo in poslovanje zelo hitro olajšati prek MSP. To je temeljni vidik lizbonske strategije. Zato je dobro, da program Eurostars temelji na sedmem okvirnem programu za nadnacionalna podjetja in financira delo na področju znanosti in tehnologije, ki ga uveljavijo MSP v sodelovanju z visokošolskimi ustanovami, raziskovalnimi organi in drugimi večjimi podjetji.
<P>
Prav tako je pomembna smer raziskav, ki mora biti tržno naravnana in imeti čim hitrejšo praktično uporabo. To je dobra ideja, ki podpira poslovne pobude in ne sme vključevati birokracije ter mora biti jasna, vključno s finančnimi vidiki. To je pomembno za vse partnerje, zlasti za poslovneže. Uspeh tega programa bo dober zgled za prihodnost. Upajmo, da ne bomo zapravili sto milijonov eurov.
<SPEAKER ID="216" NAME="Miloslav Ransdorf">
v imenu skupine GUE/NGL. - (CS) Mala in srednje velika podjetja zagotavljajo 70 % delovnih mest v Evropski uniji. Ob tem ta podjetja vlagajo le 4 % v znanost, raziskave in tehnološki razvoj, kar je nedvomno razlog, zakaj bolje ne izkoristijo svojega poslovnega potenciala. Razviti moramo potencial malih in srednje velikih podjetij v okviru prenovljene lizbonske strategije. Za to obstaja več načinov: omogočiti jim je treba boljši dostop do informacij, ponuditi boljše kreditne pogoje, omogočiti boljše sodelovanje z javnim sektorjem in jim pomagati izboljšati vezi z večjimi podjetji, da se mali in veliki sistemi vzajemno povežejo. Menim, da je to izvedljivo in je mogoče doseči v razmeroma kratkem obdobju.
<SPEAKER ID="217" NAME="Nils Lundgren">
v imenu skupine IND/DEM. - (SV) Gospod predsednik, EU se širi na vse več področij. Težava je, da ni nobenega načela v zvezi z odločanjem, kaj naj EU stori. Trdno načelo se navidezno podpira v političnih govorih, vendar se ne upošteva pri odločanju, to je načelo subsidiarnosti. To je v nasprotju s centraliziranjem raziskav in razvoja, razen v zvezi z zelo obsežnimi projekti, kot sta Galileo ali fuzijska energija. Raziskave in razvoj z obsežno birokracijo v velikih organizacijah imajo manjši donos glede na vloženi denar. Zelo redko obstajajo razlogi, da države članice pošljejo denar v Bruselj, ki ga morajo pozneje njihovi raziskovalci zahtevati nazaj. Ta ocena zlasti velja v primeru raziskav in razvoja za mala in srednje velika podjetja. Navdušenje raziskovalcev in podjetij izhaja iz dejstva, da so zapeljani v razmišljanju, da bo v celoti na voljo več sredstev. Ničesar ni, kar bi potrdilo takšno razmišljanje. Hvala za vašo pozornost.
<SPEAKER ID="218" NAME="Ján Hudacký" AFFILIATION="PPE-DE">
(SK) Najprej se želim zahvaliti poročevalcu za odlično delo v poročilu. Menim, da je Parlament predvsem zaradi gospoda Rübiga uspel doseči kompromis, ki je sprejemljiv za Komisijo in Svet ter mora povzročiti sprejetje tega predloga na prvi obravnavi.
<P>
Verjamem, da je pobuda EUREA v zvezi s programom za raziskave in razvoj za mala in srednje velika podjetja zelo dobrodošla v poslovni skupnosti. Dejstvo, da v tej pobudi sodeluje toliko držav, potrjuje, da je bilo pred tem programom pomanjkanje zanimanja za reševanje težav malih in srednje velikih podjetij.
<P>
Kljub prizadevanju Evropskega parlamenta sedmi okvirni program za raziskave in razvoj ni rešil težave v zvezi z dostopom MSP do sredstev za podporo raziskavam, razvoju in inovativnosti. Zato je zelo spodbudno, da je ta pobuda od spodaj navzgor dobila takšno potrditev v vseh pomembnih evropskih institucijah. Čeprav ni dvoma, da je bil opravljen napredek, na nekatera vprašanja še vedno ni odgovora. Pri tem razmišljam o pogojih za pridobitev sredstev za MSP, zlasti o deležu časa in letnega prihodka, ki ga namenijo raziskovalnim dejavnostim.
<P>
Osebno menim, da moramo biti pri določanju teh meril bolj strpni in razmisliti o odprtju programa Eurostars manjšim podjetjem z velikimi inovacijami in razvojnim potencialom, ne glede na njihovo velikost.
<P>
Za konec želim povedati, da sem zelo zadovoljen s sodelovanjem moje države, Slovaške, v tem programu: to mora izboljšati razmere malih in srednje velikih inovativnih podjetij, ki so do zdaj nekako zaostajala v razvoju.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) Najprej čestitam poročevalcu Rübigu in želim opredeliti nekatere elemente. Zaradi gospodarske konkurenčnosti Evropske unije je bistveno podpreti mala in srednje velika podjetja, ki vlagajo v uporabne raziskave.
<P>
22 držav članic in 5 držav iz programa Eureka, ki so se odločile vložiti, skupaj s Komisijo, 400 milijonov EUR za podporo raziskavam, ki jih opravljajo mala podjetja, prispeva k doseganju ciljev lizbonske strategije.
<P>
Ne smemo pozabiti, da MSP pomenijo 99 % vseh evropskih podjetij. Izbiranje projektov, ki ga financira program Eurostars, se opravi v skladu z znanstveno odličnostjo in gospodarskim učinkom.
<P>
Kljub temu opozarjam na težavo, s katero se srečujejo mala in srednje velika podjetja pri zagotavljanju sofinanciranja 50 % vrednosti projekta.
<P>
Veliko malih podjetij bi raje dodelilo svoje strokovnjake za projekte, ki prinašajo hitrejši dobiček, v škodo dolgoročnih raziskovalnih programov.
<P>
Prav tako lahko financiranje malih podjetij, na podlagi poslovnega načrta, določi zelo veliko število MSP, ki sodelujejo v evropskih raziskavah.
<P>
Upam, da se bo med tem programom program Erasmus za mlade podjetnike nadaljeval.
<SPEAKER ID="220" NAME="Joel Hasse Ferreira" AFFILIATION="PSE">
(PT) Komisar, gospe in gospodje, menim, da je zelo pomembno podpreti mala in srednje velika podjetja ter spodbujati njihov znanstveni in tehnološki razvoj. MSP potrebujejo primerno tehnološko podlago, ki jim omogoča pospeševati njihov prispevek h gospodarski rasti in razvoju.
<P>
Praviloma imajo MSP veliko sposobnost za pobude in prilagodljivost, ker niso omejena z birokracijo in jih običajno vodijo podjetniki ter direktorji, ki so močno predani svojemu delu za ustvarjanje bogastva. Sposobnost za pobude in prilagodljivost olajša začetek novih poslovnih podvigov, ki vključujejo proizvodnjo in/ali prodajo novih proizvodov ali delovanje novih storitev, prilagojenih potrebam potrošnikov ali drugih podjetij.
<P>
Takšni novi proizvodi in storitve lahko pogosto zahtevajo zanesljivejšo tehnološko podlago, kot je na voljo v veliko malih podjetjih, zato je lahko skupni program za raziskave in razvoj Eurostars, s ciljem podpore MSP, zelo pomemben zaradi možnega vpliva na resnično gospodarstvo. Tako bo pomagal izboljšati znanje malih in srednje velikih podjetij v različnih evropskih državah, za zadovoljitev potreb državljanov kot potrošnikov in tudi evropskega gospodarstva. Prav tako bo pomagal ustvariti več in boljša delovna mesta. Zaradi vseh teh razlogov je bilo poročilo gospoda Rübiga zelo koristno.
<SPEAKER ID="221" NAME="Dragoş Florin David" AFFILIATION="PPE-DE">
(RO) Najprej želim čestitati gospodu Rübigu za pravi in hiter način oblikovanja tega poročila.
<P>
To poročilo ustvarja premiso za nov pristop lizbonske strategije s preprostim povezovanjem raziskav in MSP. Tako dajemo konkurenčnosti novo vrednost in novo spodbudo za zagon inovativne dejavnosti v MSP. Program Eurostars mora postati izhodišče za ponoven zagon evropske gospodarske dejavnosti, programa evropskih inovativnih zvezd, ki je pregleden, prilagodljiv in nebirokratski.
<P>
Zaključujem s prošnjo Komisiji, skupaj z vsemi sodelujočimi državami v tem programu, da spodbudi in pospeši ta program, ki je tesno povezan z evropskimi prednostnimi temami: podnebnimi spremembami, energetsko učinkovitostjo, pospeševanjem obnovljivih virov energije in ne nazadnje bojem proti raku.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Skupni program za raziskave in razvoj Eurostars podpira MSP, ki se ukvarjajo z raziskavami in razvojem, ob izvrševanju tržno usmerjenih raziskav v nadnacionalnih projektih, ki se izvajajo v imenu različnih združenj MSP.
<P>
Zlasti želim poudariti pomen prenosa znanja in potrebe po sodelovanju v okviru tega programa med samimi podjetji in drugimi institucijami, na podlagi industrijskega in gospodarskega partnerstva. Dejstvo, da je to program od spodaj navzgor, ki je neposredno prilagojen potrebam podjetij, ki se ukvarjajo z raziskavami in sodelujejo v programu, je zelo pozitiven vidik. Ključno vprašanje je, da so raziskovalne dejavnosti tržno usmerjene in merijo na kratkoročne do srednjeročne tržne rezultate.
<P>
Prav tako želim omeniti novo značilnost tega programa: in sicer uvedbo sklada za financiranje na osnovi delitve tveganja, ki je namenjen bolj tveganim projektom s področja raziskav in tehnološkega razvoja.
<SPEAKER ID="223" NAME="Péter Olajos" AFFILIATION="PPE-DE">
(HU) Najlepša hvala, gospod predsednik. Tudi sam želim čestitati gospodu Potočniku in gospodu Rübigu. Skupni program Eurostars je odlično sredstvo za doseganje lizbonskih ciljev povečanja konkurenčnosti in krepitve inovativnosti. MSP za raziskave in razvoj, ki porabijo vsaj 10 % svojega prihodka za raziskave in razvoj, so ključni udeleženci na tem področju.
<P>
Madžarska je članica tega programa, pri čemer je zanimanje za program ogromno. Več kot 200 podjetij, ki izpolnjujejo merila, se je prijavilo, čeprav se zdaj pojavlja težava, da države članice niso namenile ustreznih sredstev. Na Madžarskem je na voljo le 500 000 EUR, kar je dovolj le za 2 do 3 projekte. Zato menim, da morajo države članice v vsakem primeru povečati sredstva za to ali poskusiti porabiti vsaj 3 % BDP za raziskave in razvoj, da bomo lahko konkurenčni tudi v svetovnem merilu. Verjamem, da sta programa Eurostars in EUREKA takšna programa, ki zagotavljata odlična sredstva za doseganje tega. Še enkrat čestitam.
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Gospod predsednik, preprosto povedano, v mala podjetja se splača vlagati.
<P>
Znanstvene študije so pokazale, da mala podjetja s preprosto tehnologijo dopuščajo dobre inovacije, kar želim poudariti. Tako je tudi v primeru družinskih podjetij, v katerih se vlaga v enega otroka v danem podjetju, torej obstaja neka stalnost, pri čemer menim, da je to zelo trden način za nadaljevanje. Razen tega so ta podjetja zelo prilagodljiva in so se za majhne stroške sposobna preseliti z enega na drugo mesto, spremeniti en proizvod v drugega, pri čemer menim, gospod predsednik, gospe in gospodje, da bi bila naša velika napaka, če več kot 60 % prihodka v EU ustvarjajo MSP, da skoparimo z naložbami v ta podjetja in njihov razvoj.
<SPEAKER ID="225" NAME="Janez Potočnik">
komisar. - Gospod predsednik, najprej se vsem zahvaljujem ne le za podporo predloga v poročilu, ampak tudi za podporo malim in srednje velikim podjetjem. Mala in srednje velika podjetja so ključni del evropskega gospodarstva in, kot sem že rekel, pri programu Eurostars govorimo o malih in srednje velikih podjetjih, ki bodo "zvezde" prihodnosti.
<P>
To je inovativen pristop. Ni lahko izvajati pristopov, pri katerih kombiniramo denar iz držav članic s sredstvi Skupnosti, vendar se zagotovo splačajo, ker je prav to smer, v katero moramo iti v prihodnosti. Združujemo najboljše iz pobude EUREKA - prožnost, enostavnost, decentraliziran pristop, tržno usmeritev - z najboljšim iz okvirnega programa: centraliziranim upravljanjem, skupno oceno in skupno izbiro. Zagotovim vam lahko, da smo tudi v drugih delih okvirnega programa zelo pozorni na koristi malih in srednje velikih podjetij.
<P>
Ključni pojem je poenostavitev, zato smo, kot verjetno veste, uvedli višjo stopnjo financiranja za mala in srednje velika podjetja v primerjavi z drugimi. Tako imajo 75-odstotno stopnjo sofinanciranja v okvirnem programu, medtem ko imajo ostala večja podjetja 50-odstotno, kar pomeni, da spodbujamo njihovo udeležbo. Oblikovali smo jamstveni sklad, ki zelo poenostavlja njihovo sodelovanje v okvirnem programu, ker je bilo dejstvo, da morajo vnaprej predložiti nekatera bančna jamstva, ena od največjih težav za mala in srednje velika podjetja. Poleg tega načrtujemo uvedbo "enotnega sistema za registracijo", ki bo prav tako pomenil poenostavitev, saj se bo treba prijaviti le enkrat in takrat se bodo shranili vsi podatki, pri naslednji uporabi pa bo to potekalo samodejno.
<P>
Zato lahko, če pogledamo rezultate prvega leta - in kot veste, smo se dogovorili o cilju 15-odstotnega financiranja, ki je malim in srednje velikim podjetjem namenjen iz dela programa, ki zajema sodelovanje -, rečemo, da deluje. Medtem ko v šestem okvirnem programu glede na prve ocene in prvo obravnavanje rezultatov ne dosegamo cilja, lahko vidimo, da je ta podatek bližje 20 % kot 15 %, kar je velik korak naprej.
<P>
Tudi v Komisiji smo dejavni. Ravno sem se vrnil s sestanka skupine za konkurenčnost, na katerem smo razpravljali o zakonu o malih podjetjih - takšen je njegov delovni naslov -, v katerem želimo organizirano obravnavati vsa vprašanja, povezana z malimi in srednje velikimi podjetji. Prav tako bi omenil, da čeprav danes odločamo o finančni udeležbi Skupnosti, se je ta dejansko že začela in za prvi razpis je prispelo več kot 200 prijav, kar je pomemben uspeh.
<P>
Končno, želim reči, da sem izredno vesel, da se je Luksemburg odločil za sodelovanje. Zagotovo ni nobene težave glede vsebine. Vsi se moramo kar najbolj potruditi, da mu omogočimo čim hitrejši pristop k programu.
<SPEAKER ID="226" NAME="Paul Rübig">
poročevalec. - (DE) Gospod predsednik, gospod komisar Potočnik, gospe in gospodje, na kratko lahko rečemo, da smo si ponovno zastavili cilj, ki se osredotoča na lizbonsko strategijo. Kratkoročno izvajanje rezultatov raziskav bo, upamo, ustvarilo nova delovna mesta in povzročilo večje neto plače. Seveda je bistvena značilnost inovacij, da se ponujajo novi proizvodi, in tako se dosega tudi uspeh na trgu.
<P>
Prav tako me veseli, da smo skupaj z Evropsko investicijsko banko uspeli zagotoviti dodatni instrument za delitev tveganja in da se te vsote lahko znatno dodatno razširijo. Predvideli smo tudi ocenjevanje, da se ugotovi, ali se sredstva dejansko zahtevajo, in preuči, ali mora Evropski parlament spet uvesti zmanjšanje zaradi sredstev, ki niso bila v celoti porabljena v prejšnjem letu, kot se dogaja pri drugih programih.
<P>
Po mojem mnenju ta program lahko zagotovi, da se sredstva porabijo, in pozivam kolege poslance, da tudi v državah članicah poskrbijo za to, da sofinanciranje poteka tako, kot je predvideno. V interesu vseh nas je, da bo uporaba tega programa ustrezna. Menim, da mora biti tudi obveščanje o njem primerno.
<P>
Komisarja Potočnika pozivam, naj s podpredsednico Komisije Wallströmovo uredi, da bo ta program ustrezno predstavljen javnosti: to je del procesa. Še enkrat čestitam slovenskemu predsedstvu: to je proizvod in projekt, na katerega smo zares lahko ponosni.
<SPEAKER ID="227" NAME="Predsednik">
Ta razprava je končana.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="228" NAME="Jorgo Chatzimarkakis  " AFFILIATION="ALDE">
v pisni obliki. - (DE) Gospod komisar Potočnik, v tem parlamentu smo veliko govorili o malih in srednje velikih podjetjih. Mala in srednje velika podjetja so dejansko hrbtenica gospodarstva EU.
<P>
Samo v Nemčiji skoraj 20 milijonov ljudi dela, raziskuje in razvija v več kot 3,3 milijone malih in srednje velikih podjetij. Ali Evropa raste ali nazaduje, je predvsem odvisno od njih. Mala in srednje velika podjetja ustvarijo več patentov, inovacij in delovnih mest kot veliki konglomerati. Vendar imajo mala in srednje velika podjetja še vedno premajhen dostop do posojil in programov financiranja.
<P>
Eurostars je dober primer tega, kako stvari delujejo. V nasprotju s sedmim okvirnim programom, ki temelji na pristopu od zgoraj navzdol z osrednjim financiranjem EU, imata Eureka in Eurostars pristop od spodaj navzgor. Programe upravlja pobuda Eureka. To je dobro in je lahko morda model za sedmi okvirni program.
<P>
Prednosti programa Eurostars so:
<P>
• vodilna vloga raziskovalno intenzivnih malih in srednje velikih podjetij;
<P>
• preverjanje in ocena upravičenosti s strani mednarodnih strokovnjakov;
<P>
• usklajeni javni razpisi in potek dela v vseh državah članicah;
<P>
• hitro odločanje glede financiranja: 14 tednov po skrajnem datumu;
<P>
• Komisija lahko dodeli dodatna doplačila;
<P>
• financiranje izključno v obliki nepovratnih sredstev (podpora v denarju).
<P>
Prisrčno čestitam poročevalcu za njegovo delo. Programu želim veliko uspeha.
<SPEAKER ID="229" NAME="Anna Záborská  " AFFILIATION="PPE-DE">
v pisni obliki. - (SK) Z glasovanjem o poročilu Paula Rübiga Evropski parlament pošilja jasen znak malim in srednje velikim podjetjem v državah članicah. Mala in srednje velika podjetja so lahko pogosto učinkoviti udeleženci pri raziskavah in razvoju, vendar se srečujejo z manj ugodnimi pogoji v primerjavi s tistimi, ki veljajo za velike mednarodne korporacije.
<P>
Od zdaj naprej lahko združenja malih in srednje velikih podjetij, ki se ukvarjajo z raziskavami in razvojem, izkoristijo evropsko finančno podporo ter delujejo v evropski mreži skupaj z drugimi malimi in srednje velikimi podjetji. Slovaška mala in srednje velika podjetja bodo tako lahko s svojim znanjem in zmogljivostmi prispevala k evropskemu sektorju raziskav in razvoja.
<P>
Na Slovaškem se veliko malih in srednje velikih podjetij nahaja na podeželskih območjih z manj razvito infrastrukturo, kar ovira njihov razvoj. Veliko žensk je zaposlenih v malih in srednje velikih podjetij, ki se ukvarjajo z raziskavami in razvojem, neposredno ali posredno. Evropska sredstva so koristna, ker malim in srednje velikim podjetjem dajo priložnost za začetek ter tako omogočijo, da njihove strokovne sposobnosti koristijo skupnemu interesu.
<P>
Program Eurostars je program za raziskovanje in razvoj novih proizvodov in storitev na ravni Evropske unije. Mala in srednje velika podjetja imajo ključno vlogo pri projektih Eurostars. Res je škoda, da Slovaška republika, ki je članica EU, ne sodeluje pri tem programu. Slovaška mala in srednje velika podjetja tako nimajo dostopa do znatne finančne podpore, ki je na voljo za uspešen razvoj novih proizvodov, tehnik in storitev.
