<CHAPTER ID="015">
Enako obravnavanje moških in žensk, ki opravljajo samostojno dejavnost (razprava) 
<SPEAKER ID="074" NAME="Predsednica">
Naslednja točka je poročilo Astrid Lulling v imenu Odbora za pravice žensk in enakost spolov o uporabi načela enakega obravnavanja moških in žensk, ki opravljajo samostojno dejavnost, in o razveljavitvi Direktive 86/631/EGS (17279/3/2009 - C7-0075/2010 -.
<SPEAKER ID="075" NAME="Astrid Lulling" LANGUAGE="FR">
Gospa predsednica, gospe in gospodje, v času, ko okoliščine narekujejo potrebo po izjemno odzivnih politikah, tema, o kateri bom govorila, kaže, da je vztrajnost prav tako vrlina.
<P>
Od začetka osemdesetih let sem nenehno pozivala k reformi direktive iz leta 1986, ker ni dosegla svojega glavnega cilja, ki je izboljšati položaj zakoncev, ki v družinskih podjetjih samozaposlenim osebam pomagajo pri izvajanju njihove dejavnosti na področjih socialne varnosti in varstva materinstva.
<P>
S sprejetjem mojega poročila iz leta 1997 je Parlament že pozval k spremembi te direktive, besedilo katere je bilo preveč neodločno, čeprav Svet ministrov ni odobril niti bolj ambicioznega predloga Evropske komisije iz leta 1984. Kljub številnim opozorilom je bilo Komisijo treba močno prepričevati do oktobra 2008, ko je končno predlagala razveljavitev zvodenele direktive iz leta 1986, da bi jo nadomestila z besedilom s trdnejšo pravno osnovo.
<P>
Parlament je svoje spremembe odobril na prvi obravnavi 4. maja 2009. Da bi izboljšali predlog Komisije, se nam je zlasti zdelo, da bi morali zakonci in življenjski partnerji obvezno postati člani sheme socialnega zavarovanja samozaposlenih delavcev, da bi se med drugim zagotovilo, da so osebno upravičeni do starostne pokojnine.
<P>
Če je članstvo prostovoljno, preveč zakoncev zavrne priložnost, da bi si ustvarili pravice zase in znajdejo se - na primer, po ločitvi - brez socialne zaščite, tudi če so desetletja delali v družinskem podjetju in prispevali k njegovi blaginji.
<P>
Na žalost to načelo obveznega zavarovanja v Svetu ministrov ni dobilo večine. Še več, slednji je potreboval devet mesecev, da je pripravil skupno stališče. Končno ga je izdalo špansko predsedstvo, ki je pokazalo izjemno tankočutnost in vztrajnost. Rada bi se zahvalila predsedstvu in osebju gospe Reding, s katerimi sem se pogajala od januarja. Zahvaljujoč njihovemu razumevanju in prizadevanju smo s Svetom lahko dosegli sporazum, ki bo omogočil, da bo nova direktiva začela veljati po našem jutrišnjem glasovanju.
<P>
Seveda smo morali delati kompromise, vendar smo zadovoljni, da smo dobro služili interesom samozaposlenih delavcev. Ker predstavljajo 16 % delovne sile, tretjina tega odstotka so ženske, predstavljajo znatno silo v Evropi. Njihovi zakonci - večinoma ženske - ki dejansko pomagajo pri vodenju družinskega podjetja, naj bo to v kmetijskem, obrtniškem, komercialnem ali strokovnem sektorju, so v nekaterih državah članicah še vedno prepogosto nevidni delavci, ki bi zavarovani povečali stopnjo aktivnosti in bi prav tako hitreje pomagali doseči cilje strategije 2020.
<P>
Ker sem spomnila na dolgo in težko rojstvo te direktive, moram omeniti napredek, ki je bil narejen glede varstva materinstva za samozaposlene ženske in žene samozaposlenih delavcev. Na njihovo zahtevo jim nova direktiva omogoča 14 tednov dopusta. Kot pravi nemški pregovor, Politik ist die Kunst des Erreichbaren, ali politika je umetnost možnega. Vem, da nekateri poslanci tega parlamenta - na srečo so v manjšini - menijo, da bi morali samozaposleni delavci in njihovi zakonci sami poskrbeti za svojo socialno zaščito. Dobro poznam ta argument, saj sem ga slišala v svoji državi pred dvajsetimi, tridesetimi leti, ko so se zakonci kmetovalcev morali obvezno vključiti v kmetijski pokojninski sklad.
<P>
Danes so ti ljudje srečni. Prav tako bi želela poudariti, da napredek, ki sem ga opisala, podpira načelo subsidiarnosti, ker se lahko države članice same odločijo, kako bodo uredile socialno zaščito za zakonce, v skladu z njihovim nacionalnim pravom, in ali ga bodo izvajale na obvezni ali prostovoljni osnovi.
<P>
Kot vidite, gospa predsednica, nimam časa, da bi vam tukaj povedala o vsem drugem, kar mi je všeč v direktivi, toda vidite lahko, da smo še zmeraj sposobni pripravljati evropske direktive na socialnem področju, ki služijo interesom Evropejcev in ki celo zmanjšujejo izkrivljanje konkurence znotraj enotnega trga. Hvaležna sem vsem, tudi kolegom iz Odbora za pravice žensk in enakost spolov, ki so prispevali k tej direktivi.
<P>
(Aplavz)
<SPEAKER ID="076" NAME="Predsednica">
Gospa Lulling, nisem vas želela prekiniti, toda zdaj vam pripadajo štiri minute in dve minuti na koncu. Zato vam za konec ostaja ena minuta.
<SPEAKER ID="077" NAME="Günther Oettinger">
član Komisije. - Gospa predsednica, veseli me, da sem prisoten na razpravi Parlamenta o osnutku priporočila, ki ga je predložila gospa Lulling glede predloga Komisije o uporabi načela enakega obravnavanja moških in žensk, ki opravljajo samostojno dejavnost.
<P>
Naš predlog pošilja močno pobudo, da ne moremo samo mirno gledati, medtem ko ženske tonejo v revščino zaradi pomanjkanja socialne zaščite. Prav tako je to velik korak naprej glede spodbujanja ženskega podjetništva. Ni mi treba posebej poudarjati pomena obeh točk v sedanjih razmerah.
<P>
Želim izreči priznanje prizadevanjem poročevalke, gospe Lulling, da je dosega dogovor s španskim predsedstvom za to tehnično zapleteno in politično občutljivo zadevo. Komisija popolnoma podpira besedilo, ki ga je odbor z veliko večino odobril 3. maja, in Parlament pozivam, da stori enako. Sprejetje besedila, kakršno je zdaj, bi poslal jasno sporočilo Svetu in utrl pot končnemu sprejetju predloga. Kar je pomembneje, to bi v praksi pomenilo veliko spremembo, in to v času, ko je ta zelo potrebna.
<SPEAKER ID="078" NAME="Anna Záborská" LANGUAGE="SK">
Za začetek bi se želela zahvaliti kolegici Astrid Lulling za dolgo in sistematično prizadevanje, ki ga je vložila v spremembo te direktive. V povezavi s predloženim mnenjem bi želela poudariti tri točke, ki se mi zdijo pomembne.
<P>
Danes obstaja v Evropski uniji nezadostna zaščita samozaposlenih žensk, ki so matere, prav tako so nezadostne izboljšave položaja zakoncev samozaposlenih ljudi. Verjamem, da bo sprejeto besedilo veljalo za vse sektorje in ne samo za kmetijstvo.
<P>
Ustvarjanje ugodnih pogojev za razvoj družinskih podjetij vključuje podporo malim in srednje velikim podjetjem. Vključuje ustvarjanje prostora za zasebno pobudo in nova delovna mesta. Ena komponenta takega okolja je socialna zaščita za tiste, ki se odločijo pomagati pri poslovnih dejavnostih svojega zakonca. Njihovo delo je enako koristno za gospodarstvo kot delo zaposlenega. Zato imajo enako pravico do socialne zaščite, kot jo država namenja zaposlenim.
<P>
Vendar pa moramo pri iskanju primernih mehanizmov za to zaščito v celoti upoštevati načelo subsidiarnosti. Izbira instrumentov mora ostati v rokah držav članic.
<P>
In za konec, v prvih mesecih življenja potrebujejo otroci mater bolj kot kar koli drugega, ne glede na to, ali so bili rojeni v Franciji, Nemčiji ali na Slovaškem. Verjamem, da bo na novo pripravljena direktiva o porodniškem dopustu kmalu razširila porodniška nadomestila na 18 tednov za vse zaposlene matere brez izjeme.
<SPEAKER ID="079" NAME="Rovana Plumb" LANGUAGE="RO">
Hvala, gospa predsednica. Želim se zahvaliti komisarju, predstavnikom Sveta in, nenazadnje, gospe Lulling, s katero sva odlično sodelovali, ter kolegom v Odboru za pravice žensk in enakost spolov.
<P>
Dejansko smo v Evropski uniji, ki se spopada s krizo, na pomembnem razpotju, vendar ta direktiva podpira žensko podjetništvo. Evropska unija mora razvijati in podpirati podjetništvo med ženskami, da bi pomagala ustvarjati delovna mesta in zajamčila enake priložnosti na trgu dela, zlasti v današnjem času.
<P>
Povedati želim, da smo znotraj tega predloga za direktivo podprli stališče, da bi samozaposlene ženske, žene in življenske partnerke samozaposlenih delavcev, ki se odločijo imeti otroka, morale uživati socialno zaščito in plačan dopust. Podpiramo potrebo po zagotovitvi zaščite za zakonce delavcev, da bi odstranili ovire, ki preprečujejo podjetništvo med ženskami. Prav tako podpiramo podelitev jasnih pooblastil nacionalnim organom za spodbujanje enake obravnave in enakih možnosti med moškimi in ženskami.
<P>
Prekinitve v njihovi prisotnosti na trgu dela med porodniškim dopustom za matere ne smejo predstavljati omejitve. Države članice morajo najti primerno sredstvo za podporo, ki jim bo pomagalo ohraniti njihovo poslovno vlogo v družbi z namenom uravnoteženja družinskega in delovnega življenja. Istočasno pozdravljam pomen iskanja poti, kako naj se te matere ponovno vključijo v poslovno okolje in tako aktivno prispevajo k preživljanju svoje družine.
<P>
Uveljavljanje in zaščita gospodarskih, socialnih in kulturnih pravic in izboljšanje tako poklicnega kot zasebnega življenja so temeljni cilji, ki jih mora spodbujati nova direktiva.
<SPEAKER ID="080" NAME="Antonyia Parvanova">
v imenu skupine ALDE. - (BG) Gospa predsednica, gospe in gospodje, najprej bi se želela zahvaliti gospe Lulling za neskončne ure, ki jih je porabila za sklepanje dobrega kompromisa in dogovora s Svetom. Ne glede na različna mnenja v zvezi s posameznimi ključnimi vprašanji v direktivi in ob upoštevanju, da se še vedno obravnava na drugi obravnavi, želim zaupno izjaviti, da se Skupina zavezništva liberalcev in demokratov za Evropo strinja z doseženo kompromisno odločitvijo, tako da lahko države članice to zakonodajo čim prej uvedejo.
<P>
Posodabljanje te zakonodaje nam omogača zajamčiti enako obravnavo moških in žensk, kjer je posebna pozornost usmerjena na vprašanje socialne zaščite, zlasti zaščite samozaposlenih žensk. Ta nov zakonodajni okvir nam bo pomagal zagotoviti isto stopnjo zaščite v obeh primerih, ko so ženske samozaposlene in ko so le žene in partnerke samozaposlenih delavcev.
<P>
Zaradi te spremembe direktive bodo države članice zagotavljale standardne pravice socialne varnosti, vključno s štirinajsttedenskim plačanim porodniškim dopustom, samozaposlenim ženskam in ženam ali življenjskim partnerkam samozaposlenih delavcev.
<P>
Sprememba direktive je dovolj hitra in pozitivna odločitev, ki bo dala samozaposlenim ženskam in zakoncem ali življenskim partnerjem samozaposlenih delavcev priložnost, da uživajo iste pravice do socialne varnosti kot zaposleni. Zakonci in partnerji niso zaposleni. Vendar je treba upoštevati, da običajno pomagajo samozaposlenemu delavcu - praksa, ki je razširjena v moji državi v kmetijskem sektorju, malih podjetjih in svobodnih poklicih.
<P>
Ta posodobitev zakonodaje bo omogočila državam članicam, da se odločijo in dajo samozaposlenim ženskam in zakoncem, ki pomagajo samozaposlenim delavcem, priložnost, da se pridružijo shemi socialnega varstva na prostovoljni ali obvezni osnovi. To bi moralo jamčiti enako dobro socialno zaščito in pravice za ženske, ki so zaposlene v družinskem kmetijskem podjetju. Poleg spopadanja s tržnimi tveganji, krizo proizvodnje in finančno krizo morajo prav tako poskrbeti za najboljšo shemo za lastno socialno in zdravstveno zavarovanje.
<P>
To je edini način za realno izboljšanje položaja tako samozaposlenih žensk in njihovih zakoncev kot življenjskih partneric, predvsem glede socialne in ekonomske zaščite, neodvisno od zaščite njihovega zakonca ali partnerja.
<P>
Menim, da to celovito zakonodajno besedilo pomeni majhen korak, ki je kljub temu zelo pomemben v smislu enake obravnave moških in žensk. To je pot k doseganju strateškega cilja enakih pravic za ženske in moške in k programu, ki smo ga nedavno posodobili - Peking + 15 izhodišča za ukrepanje.
<P>
Na podlagi tega majhnega toda pomembnega koraka menim, da bomo še naprej napredovali k boljšim reproduktivnim programom, splošnemu trgu za evropske storitve zdravstvenega varstva in zavarovanja in k varstvu materinstva in kakovostnemu življenju, ne glede na geografske, socialne, kulturne in etnične razlike. Premikanje v to smer nam daje svobodo za postavitev prioritet in pomeni koristen način za usklajevanje poklicnih poti z družinskim življenjem ter s tem vzpostavitev zdrave, usklajene osnove za enakost in delitev odgovornosti med spoloma.
<SPEAKER ID="081" NAME="Raül Romeva i Rueda">
v imenu skupine Verts/ALE. - (ES) Gospa predsednica, tudi jaz bi seveda želel čestitati gospe Lulling ter vsem tistim članom Sveta in Komisije, ki so delali na tej direktivi.
<P>
Vendar bi rad izpostavil iste stvari kot gospa Lulling. Mislim, da je zaskrbljujoče, da nekatere države članice postavljajo toliko ovir na pot standardizaciji nediskriminacije in enake obravnave na evropski ravni. To ni edina priložnost, ko smo bili temu priča: prav tako smo temu priča v primeru direktive o raznovrstni diskriminaciji in enaki obravnavi na drugih področjih in menim, da je to nekaj, o čemer bi morali premisliti.
<P>
Ne moremo pozivati k subsidiarnosti, ko gre za tako pomembno in temeljno vprašanje, in to glede jasnih, temeljnih pravic vseh, ki živijo v Evropski uniji. Menim, da to nikoli ne more biti izgovor, da se dopusti trpljenje katere koli osebe zaradi diskriminacije v Evropski uniji.
<P>
Menim, da bo direktiva, ki bo kmalu sprejeta - in upam, da bo - razrešila del tega problema. Mislim, da je to dobra stvar, da je pomembna. Jamči večjo enakost obravnave tistih posameznikov, ki trenutno iščejo priložnosti za samozaposlitev in seveda tudi za njihove vzdrževane družinske člane: žene ali može teh samozaposlenih oseb.
<P>
Kljub temu je tu še eno pomembno vprašanje, in to je nekaj, za kar menim, da moramo poudariti. Nekateri so označili podaljšanje porodniškega dopusta na 14 tednov za napredek, in v resnici to tudi je. Vendar ne smemo pozabiti, da je v obravnavi še ena direktiva, ki prav tako poudarja potrebo po podaljšanju tega dopusta - in vztrajam pri tem, da gre za dopust in ne za bolniško odsotnost - na podlagi enakosti.
<P>
To prav tako nujno pomeni, da ne more biti diskriminacije, ne samo med državami članicami, temveč tudi med vrstami dejavnostmi, ki jih tisti, ki se želijo prijaviti za to, želijo izvajati. Posledično je ta potreba po zagotovitvi enakih pravic, tako med državami članicami kot v odnosu do vrste dejavnosti in vrste kritja socialnega varstva, ki ga imamo danes - in pri tem vztrajam - prednostna naloga, ki presega direktivo, ki jo bomo danes sprejeli.
<SPEAKER ID="082" NAME="Marina Yannakoudakis">
v imenu skupine ECR. - Gospa predsednica, najprej bi želela čestitati gospe Lulling za njeno poročilo: resnično se je potrudila.
<P>
Ko sem prvič slišala za to poročilo, sem se vprašala, kako bo delovalo v logističnem smislu. Cilj poročila je občudovanja vreden in podpira načelo enake obravnave samozaposlenih žensk in moških ter njihovih zakoncev.
<P>
Potem pa sem pomislila, kako bo to poročilo na primer sprejel samozaposlen samostojni podjetnik, kot je vodovodar ali električar. Recimo, da mu njegova žena zvečer pomaga z dokumentacijo in se doma oglaša na telefon. Kako se poročilo uporabi tukaj?
<P>
Ali bi se od njega pričakovalo, da plačuje socialne prispevke za svojo ženo, kar bi ji omogočalo, da gre na porodniški dopust, če ga potrebuje? Ali bi si ta samostojni podjetnik, ki se v današnjem gospodarskem okolju s težavo prebija, lahko privoščil plačilo tega posrednega davka, in ali bi si on in njegova žena želela to dodatno breme? Če tega ne bi videla kot korist, ali prispevkov pač ne bi plačala - navsezadnje nihče v resnici ne ve, da ona pomaga možu - in ali poročeni ljudje ne delajo tega, si pomagajo?
<P>
Potem sem ta scenarij povedla korak dlje: čez nekaj let se ločita, kot se dovolj pogosto dogaja, in kaj se zgodi potem? Tega ubožca bo žena na sodiščih odrla, ker ni plačeval prispevkov. Zanimivi časi in zanimiv stranski učinek našega poročila.
<P>
Število samozaposlenih delavcev v Združenem kraljestvu je naraslo na 1,7 milijona. Eden od razlogov za ta porast je, da je trenutno manj zaposlitvenih priložnosti, zato se ljudje odločajo za samostojno poslovno pot. Ali ne bi država v teh okoliščinah morala podpreti njihovih prizadevanj?
<P>
Preučila sem spremembe gospe Lulling in menim, da si je zelo prizadevala izboljšati to, kar je bilo na začetku zapleteno poročilo o samozaposlitvi. Vendar sem še vedno zelo zaskrbljena glede zakonodaje v zvezi z zaposlovanjem, ki se sprejema v Bruslju. Menim, da je to delo najbolje prepustiti nacionalnim vladam, ki so najbolje opremljene za ocenitev potreb svojih državljanov - kot pravi poročilo.
<P>
Podpiram priporočila gospe Lulling, da bi nacionalni sistemi morali priznati pomen zaščite samozaposlenih delavcev, prav tako se moramo zoperstaviti vsem vrstam diskriminacije, vendar še zmeraj nisem prepričana, da je ta parlament najprimernejši za obravnavo zadev, ki se nanašajo na zaposlovanje.
<SPEAKER ID="083" NAME="Eva-Britt Svensson" LANGUAGE="SV">
Gospa predsednica, rada bi se zahvalila Svetu in Komisiji. Prav tako bi se rada iskreno zahvalila gospe Lulling, saj smo zahvaljujoč njeni veliki predanosti in odličnemu delu na tem vprašanju prišli do druge obravnave. Imamo sporazum o pravici samozaposlenih in njihovih življenjskih partnerjev do enake obravnave in Konfederalna skupina Evropske združene levice/Zelene nordijske levice predlog podpira.
<P>
Delovno silo, o kateri govorimo, večinoma sestavljajo ženske in te so do zdaj bile nevidne. Potrebna sprememba predhodne direktive odpravlja diskriminacijo, ki je prej samozaposlene in njihove življenjske partnerje postavljala v slabši položaj.
<P>
Samozaposlene ženske in partnerje samozaposlenih oseb seveda morajo pokrivati sistemi socialnega zavarovanja držav članic. Še ena pomembna točka v direktivi, ki je bila dogovorjena, je, da mora v primeru prihodnje direktive o daljšem starševskem dopustu za zaposlene Komisija obvestiti Parlament in Svet, da bi lahko po potrebi samozaposlenim zagotovila enake pravice.
<P>
Rada bi dodala, da se mora ob upoštevanju strategije EU 2020 in prizadevanj za povečanje rasti znotraj EU diskriminacija zoper ženske podjetnice nehati. Prav tako jim mora pripadati starševski dopust in možnost združevanja delovnega in družinskega življenja - nekaj, o čemer razpravljamo tako pogosto.
<SPEAKER ID="084" NAME="Mara Bizzotto" LANGUAGE="IT">
Gospod predsednik, gospe in gospodje, če še obstaja kakšna razlika med moškimi in ženskami na trgu dela, se še predobro zavedamo, da je ta razlika še izrazitejša med samozaposlenimi. Ženske so prevečkrat prisiljene žrtvovati svoje poslovne ambicije, da bi prevzele vlogo in delovno obremenitev, ki izhaja iz absurdne predpostavke posvečanja družini.
<P>
Da bi rešili ta problem, menim, da moramo izvajati ukrepe - kot so tisti iz direktive, o kateri razpravljamo - medtem pa ostati osredotočeni na družino kot na zvezdo vodnico, saj je to edini način, da bodo ti ukrepi imeli smisel in bo obstajalo upanje za njihov uspeh!
<P>
Če razbremenimo ženske težke dileme odločanja med vlogo matere, žene, podjetnice, pomeni to zmanjšanje družinske delovne obremenitve in prehod na bistvo zadeve preko posebnih pozitivnih ukrepov za podporo družini. Če družina ne bo v središču, bo kateri koli sveženj ukrepov zbirka strategij, ki se bodo na koncu izkazale za neuspešne.
<SPEAKER ID="085" NAME="Christa Klaß" AFFILIATION="PPE">
(DE) Gospa predsednica, komisar, gospe in gospodje, po 24 letih je čas za posodobitev in prilagoditev direktive o načelu enakega obravnavanja moških in žensk, ki opravljajo samostojno dejavnost.
<P>
Dve leti po tem, ko je Komisija predstavila svoj predlog, se je špansko predsedstvo s pogajanji dogovorilo za delujoč in sprejemljiv kompromis z našo poročevalko, gospo Lulling. Seveda ne predstavlja vsega, kar bi si lahko želeli. Več predpisov in več obveznosti glede zavarovanja sta bila predmeta razprave. Rešiti smo morali vprašanje, kako stroge naj bi bile ali so lahko omejitve glede potrebne socialne zaščite za samozaposlene ženske in zlasti za zakonce, ki samozaposlenim osebam pomagajo pri izvajanju njihove dejavnosti, med katere večinoma spadajo ženske. Če ženske pomagajo v malih in srednje velikih podjetjih, potem morajo imeti vsaj lastno zaščito. To pa mora priti tudi od podjetij samih.
<P>
Kot vemo, samozaposlitev predstavlja priložnost, pa tudi tveganje - zlasti glede stopnje prihodka, ki pogosto niha. Vendar pa tveganja osnovne socialne zaščite ni treba pokriti samo z zasebnimi sredstvi. Vsaka oseba v družbi bi morala prevzeti odgovornost za lastno zaščito - po svojih najboljših močeh - da ne bi postala breme za družbo in da bi bila preskrbljena za vse situacije, ki se v življenju pojavijo. Zadovoljna sem, da predlog pokriva vse tiste, ki so samozaposleni, in v obsegu ni omejen na tiste, ki se ukvarjajo s kmetovanjem. Države članice se lahko odločijo, katero pot bodo ubrale - ali želijo, da to kritje postane obvezno ali prostovoljno. To je subsidiarnost..
<P>
Štirinajsttedenski porodniški dopust za samozaposlene ženske je dobra odločitev; te ženske bo postavil v enak položaj kot zaposlene ženske in zagotavlja zadosten čas za zdravo okrevanje matere in otroka. Ta nova direktiva je velik korak k enakosti in predstavlja pomembno zmanjšanje tveganja za moške in ženske, ki sprejmejo izziv samozaposlitve. Želela bi se zahvaliti vsem, ki so prispevali k temu.
<SPEAKER ID="086" NAME="Britta Thomsen" AFFILIATION="S&amp;D">
(DA) Gospa predsednica, komisar, gospe in gospodje, ta direktiva o enaki obravnavi moških in žensk, ki opravljajo samostojno dejavnost, je bistvenega pomena, saj zagotavlja socialne pogoje, primerljive s tistimi zaposlenih žensk, na milijone evropskim ženskam, ki so samozaposlene, podjetnice ali ki pomagajo svojim zakoncem.
<P>
Najpomembnejši in ključni element direktive je pravica do najmanj 14-tedenskega porodniškega dopusta. Potreba po zagotovitvi boljših pogojev za samozaposlene ženske postane očitna, če pogledamo, kako relativno malo žensk trenutno postane samozaposlenih. V EU je samo 8 % ženske delovne sile samozaposlene, medtem ko je številka za moške 16 %. Več žensk moramo motivirati, da postanejo samozaposlene, in v zvezi s tem direktiva pomeni korak v pravo smer. Mnogo žensk bi želelo postati samozaposlenih, vendar jim manjka poguma zaradi negotovih sacialnih pogojev. Menim, da bi to direktivo morali obravnavati v povezavi s pomembnim delom, ki poteka glede splošne direktive o materinstvu v Odboru za pravice žensk in enakost spolov. Zaščita pravice vseh evropskih žensk, da si vzamejo porodniški dopust, ne da bi to poslabšalo njihov položaj na trgu dela, je temelj enakosti v Evropi.
<P>
Če v EU želimo doseči cilj zagotavljanja dobrobiti naših državljanov, moramo ženskam v EU dati pravo priložnost, da si vzamejo porodniški dopust. Če v EU želimo doseči cilj zagotavljanja dobrobiti naših državljanov, moramo prav tako povečati stopnjo rodnosti. Upam, da bo ta direktiva le prvi od dveh korakov za doseganje tega. Zdaj zagotavljamo, da bodo evropske ženske imele pravico do porodniškega dopusta. Naslednji korak mora biti tudi zagotovitev očetovskega dopusta, tako da lahko zajamčimo pravo enakost spolov.
<SPEAKER ID="087" NAME="Riikka Manner" AFFILIATION="ALDE">
(FI) Gospa predsednica, najprej bi se rada zahvalila poročevalki za odlično poročilo. Nedavno smo v Evropi govorili o konkurenčnosti, zlasti v okviru Evrope 2020, in kako bi lahko vzpostavili to vrsto konkurenčnosti s povečanjem števila malih in srednje velikih podjetij.
<P>
Če želimo spodbujati podjetništvo, so obravnavana vprašanja glede uporabe načela enakega obravnavanja moških in žensk, ki opravljajo samostojno dejavnost, ključnega pomena in del te razprave. Vzpostaviti moramo pravo alternativo glede podjetništva za ljudi, tako za moške kot ženske. Poleg tega bi morala obstajati podpora akademskemu podjetništvu, ki bi postalo sestavina študijskih programov. Glede tega smo daleč za Združenimi državami Amerike, poleg drugih stvari.
<P>
Ko govorimo o enakosti, se moramo spomniti, da je eden od pokazateljev, ki odraža položaj glede enakosti, prav vprašanje podjetništva in priložnosti biti podjetnik, ne glede na spol. Če primerjamo številke v Evropi, ugotovimo, da je večina podjetnikov še vedno moških. Če obravnavamo rast podjetništva in kako bi ga lahko podprli, moram z žalostjo povedati, da trenutno statistika kaže, da želja po rasti med ženskimi podjetnicami precej zaostaja za moškimi.
<P>
Seveda obstajajo mnogi razlogi za te številke, ostaja pa dejstvo, da so trenutno na primer sistemi socialne zaščite za podjetnike tako nezadovoljivi, da predstavljajo izzive predvsem ženskim podjetnicam, kot smo slišali v tej razpravi. Še več, če želimo združiti vprašanja materinstva, starševstva in podjetništva, bo to zahtevalo posebne ukrepe, ker je delo samozaposlene osebe pogosto po naravi neredno, delovni dan je dolg in vir dohodka negotov. To zakonodajno besedilo je izvrsten korak naprej proti bolj motiviranemu in enakemu pristopu k podjetništvu.
<SPEAKER ID="088" NAME="Ilda Figueiredo" AFFILIATION="GUE/NGL">
(PT) Gospa predsednica, pomembno je, da se ta proces približuje koncu, kljub njegovim omejitvam. Čas je, da vsem ženskam, ki delajo - vključno z milijoni samozaposlenih žensk, zakoncem in dejanskim partnerjem samozaposlenih delavcev - zagotovimo enake pravice, zlasti glede porodniškega dopusta.
<P>
Čeprav je ta direktiva korak v pravo smer, ni dovolj učinkovita v boju proti diskriminaciji in pri jamčenju enake obravnave. Je pozitiven korak, ki ga podpiramo. Vendar se ne želimo ustaviti pri 14 tednih porodniškega dopusta in naš namen je, da se bo nova direktiva o porodniškem in očetovskem dopustu prav tako nanašala na te situacije v prihodnosti.
<P>
To bo seveda nenehen boj, čeprav pozdravljamo napredek, ki je bil narejen do zdaj, in čestitamo poročevalki za njeno predanost v celotnem postopku.
<SPEAKER ID="089" NAME="Pascale Gruny" AFFILIATION="PPE">
(FR) Gospa predsednica, gospe in gospodje, danes Evropski parlament pošilja močno sporočilo ženskam, ki pomagajo svojim možem pri samostojni zaposlitvi. Od zdaj naprej bodo njihove socialne pravice znatno povečane in želela bi čestitati naši poročevalki, gospe Lulling, za delo, ki ga je opravila.
<P>
Evropa mora ščititi. Pod novo opredelitvijo "zakonca, ki samozaposleni osebi pomaga pri izvajanju njegove dejavnosti" bodo zakonci in partnerji upravičeni do socialne zaščite v primeru bolezni ali upokojitve. Zakonci pekov bodo zdaj lahko koristili socialne pravice.
<P>
Na žalost pa se Svet ni strinjal z obvezno vključitvijo v zavarovanje, temveč je sprejel sistem prostovoljne vključitve.
<P>
Porodniški dopust je prav tako zagotovljen vsem ženskam. Novo besedilo zagotavlja najmanjše obdobje porodniškega dopusta za samozaposlene ženske in žene samozaposlenih delavcev po celotni Evropski uniji. Trajanje tega dopusta je trenutno določeno na 14 tednov. Sem poročevalka v senci za Skupino Evropske ljudske stranke (Krščanskih demokratov) za direktivo o varnosti in zdravju pri delu nosečih delavk. Iskreno upam, da se bo s sprejetjem tega besedila trajanje porodniškega dopusta podaljšalo; in zakaj ga ne bi naknadno podaljšali za samozaposlene ženske?
<P>
Da zaključim, Evropa je predlagala nekaj ustvarjalnih in pragmatičnih rešitev, da bi parom pomagala uskladiti poklicno in družinsko življenje. Zdaj je čas, da preidemo na ukrepanje in čim prej začnemo izvajati predloge. Kampanja Evrope za zaščito žensk s tem besedilom napreduje. Vendar moramo poslanci še naprej odpravljati neenakosti med moškimi in ženskami.
<SPEAKER ID="090" NAME="Edite Estrela" AFFILIATION="S&amp;D">
(PT) Gospa predsednica, to direktivo je treba nujno nujno pregledati. To poročilo je pomembno, ker bo razrešilo nepravičen in diskriminatoren položaj samozaposlenih delavcev in bo hkrati spodbujalo podjetništvo med ženskami.
<P>
Od zdaj naprej imajo samozaposlene ženske in zakonci de facto partnerjev samozaposlenih delavcev pravico do porodniškega nadomestila, ki je po trajanju in količini identično zaposlenim delavcem. Obstaja pa predpogoj prispevanja k socialni varnosti. Prav in edino pravilno je, da je tako, saj zaposleni delavci prav tako plačujejo socialne prispevke.
<P>
Prav tako se šteje za pravično, da se pravica do porodniškega dopusta za kmetijski sektor ne zmanjša in da se razširi na vse samozaposlene delavce, ki so, kot se spominjam, predstavljali 10,5 % vseh delavcev v Evropski uniji v letu 2007. Zato bi se morala uporabljati za vse samozaposlene delavce, ne glede na njihovo področje dejavnosti; naj bo to v obrti, trgovini, svobodnih poklicih ali malih in srednje velikih podjetjih.
<P>
Spodbujati moramo enakost, zato upam, da bo Evropski parlament sprejel predloge, ki jih je že sprejel Odbor za pravice žensk in enakost spolov.
<SPEAKER ID="091" NAME="Lena Kolarska-Bobińska" AFFILIATION="PPE">
(PL) Sprejetje trenutnih ukrepov je zelo pomemben z gospodarskega in socialnega stališča in tudi zaradi vrednot, ki jih predstavljajo zaščita družine in enake priložnosti.
<P>
Trenutna kriza in povečanje nezaposlenosti, ki ga je povzročila, še zlasti vplivajo na šibkejše skupine. Ena od teh skupin so ženske. Zato bodo zaradi pravnih ukrepov, ki zagotavljajo enak položaj samozaposlenim, ženske lažje odprle lastno podjetje. To je torej pomembno zaradi pospešitve gospodarskega razvoja v Evropi in zmanjšanja brezposelnosti, vendar je prav tako pomembno, ker se vedno več žensk odloča, da bodo začele na svoje. One so tiste, ki sprejemajo odločitve, vodijo lastna podjetja, se odločajo, kaj storiti in kako porabiti denar, in ne smejo trpeti zaradi diskriminacije.
<P>
Mala podjetja so zato kraj, kjer lahko ženske izpolnijo svoje ambicije - ženske, ki želijo biti aktivne na poklicnem področju, a se ne želijo odpovedati družinskemu življenju. Ti ukrepi bodo omogočili državam članicam, ki resno premišljujejo o družinski politiki, da izkoristijo priložnost za izboljšanje lastne zakonodaje. Prav tako bi rada opozorila na določeno skupino, ki zahteva nadaljno zaščito in o položaju katere moramo premisliti. Govorim o ženskah, ki delajo doma. Delo doma se ne šteje kot zaposlitev, čeprav vključuje opravljanje okrog 200 nalog vsak dan. Ženske, ki delajo doma, pogosto niso zaščitene s pokojnino ali zdravstvenim varstvom in niso upravičene do dopusta. V zvezi s tem mislim, da bi morali sprejeti predpise, zaradi katerih bodo ženske laže koristile vse oblike socialne zaščite.
<SPEAKER ID="092" NAME="Iratxe García Pérez" AFFILIATION="S&amp;D">
(ES) Gospa predsednica, želela sem se ponovno zahvaliti tako gospe Lulling kot španskemu predsedstvu. Gospe Lulling za njeno vztrajnost, odločenost in trdo delo, da je prišla do točke, kjer smo danes, in španskemu predsedstvu, da je dovolilo izražanje različnih in nasprotujočih se stališč znotraj Sveta, kar nam je omogočilo, da je danes pred nami ta sporazum.
<P>
V tej razpravi se srečujemo s spremebami Direktive 86/613/EGS, ki je jasno pokazala, da ni v skladu s cilji, ki so ji bili zastavljeni. Mislim, da je bistvenega pomena, da poudarimo ključni pomen tega sporazuma v času krize in negotovosti v Evropi, v času, ki ni oviral napredka glede socialne zaščite žensk, samozaposlenih delavk Unije.
<P>
Rada bi vas spomnila, de je leta 2007 bilo več kot 10 % delavcev v Evropski uniji samozaposlenih. Sporazum, ki smo ga dosegli, morda ni najboljša rešitev, vendar ponuja priložnost za nadaljnji napredek v prihodnosti.
<P>
Glavni cilj te direktive je, da se socialna zaščita razširi na partnerje vseh samozaposlenih delavcev, vključno z neporočenimi pari, in da vse samozaposlene delavce ali samozaposlene pare pokrije socialno varstvo, kar danes ne ponujajo vse države članice.
<P>
V tem času smo aktivno vključeni v oblikovanje strategije EU 2020, kjer bomo opredelili prihodnost evropskega modela. Prihodnost ne more zanemariti načela enake obravnave in zato je bistveno, da se premaknemo naprej z vrsto ukrepa, ki jamči to načelo. Upam, da je današnji korak, sprejetje tega predloga, prvi od mnogih v prihodnosti.
<SPEAKER ID="093" NAME="Joanna Katarzyna Skrzydlewska" AFFILIATION="PPE">
(PL) Zadovoljna sem s skoraj soglasnim sprejetjem poročila gospe Lulling v Odboru za pravice žensk in enakost spolov. Poročilo govori spremembi direktive o uporabi načela enakega obravnavanja moških in žensk, ki opravljajo samostojno dejavnost.
<P>
Zelo pomembno je, da je bil dosežen kompromis in je bil izboljšan položaj samozaposlenih ljudi, ki predstavljajo okoli 10 % vseh ljudi na trgu dela. Med uvedenimi spremembami je najpomembnejša možnost za samozaposlene in njihove zakonce ali življenjske partnerje, da so deležni socialnih ugodnosti, kar kot najpomembnejšo vključuje možnost plačevanja prispevkov za lastno pokojnino in za plačan porodniški dopust, podoben tistemu, ki pripada ženskam, ki delajo za delodajalca. Te pravice bodo zagotovljene z zakonodajo na ravni EU.
<P>
Gre za ukrepe, ki bodo ne le pomagali izboljšati položaj žensk, temveč bodo tudi zmanjšali velike neenakosti, ki obstajajo med samozaposlenimi in ljudmi, ki delajo za delodajalca. Milijoni ljudi, ki delajo v družinskih podjetjih, bodo končno lahko koristili ugodnosti prostovoljne socialne zaščite na podlagi vključitve v sistem zdravstvenega zavarovanja, brez katerega bodo v slabšem položaju. To je pomemben korak naprej, zlasti ker je kompromis, ki je bil dosežen letos, že nekaj let bilo nemogoče doseči.
<P>
Vse poslance pozivam, naj podprejo to poročilo. Na tej točki bi se želela iskreno zahvaliti gospe Lulling, ker bo zaradi tega poročila mnogim samozaposlenim ženskam življenje olajšano.
<SPEAKER ID="094" NAME="Marc Tarabella" AFFILIATION="S&amp;D">
(FR) Gospa predsednica, komisar, gospe in gospodje, s tem odličnim poročilom gospe Lulling Evropski parlament skuša še zmanjšati razlike v obravnavanju moških in žensk na delovnem mestu, in to gesto pozdravljam. Gre za še en korak na zelo dolgi poti.
<P>
Menim, da je bistveno poudariti pomen socialne zaščite za zakonce, ki samozaposlenim osebam pomagajo pri izvajanju njihove dejavnosti, ali življenjske parnerje samozaposlenih delavcev. Ne smemo pozabiti, da v mnogih evropskih državah zakonci, ki samozaposlenim osebam pomagajo pri izvajanju njihove dejavnosti, še vedno nimajo lastnega statusa, in da njihovo delo ni priznano ter jih ne pokriva socialno varstvo za samozaposlene delavce. Smo v letu 2010 in ženske v nekaterih državah članicah še zmeraj trpijo zaradi nezadostnega priznavanja njihovih pravic in so popolnoma odvisne od zavarovanja svojih zakoncev.
<P>
V tem času gospodarske krize ne smemo dovoliti, da so zakonci, ki samozaposlenim osebam pomagajo pri izvajanju njihove dejavnosti, odvisni od sistema, ki bi jih lahko čez noč pahnil v revščino, na primer v primeru ločitve ali razveze. Zato se ne moremo strinjati z možnostjo, da države članice ohranijo nacionalne določbe, ki omejujejo dostop do posebnih shem socialne zaščite ali do določene ravni financiranja. Zakoncem, ki samozaposlenim osebam pomagajo pri izvajanju njihove dejavnosti, je treba urediti položaj glede pokojnin, družinskih dodatkov, zdravstvenega varstva, dajatev za delovno nezmožnost in porodniška nadomestila.
<P>
In končno, na tej stopnji pogajanj se bodo države članice odločile, ali je treba to socialno zaščito izvajati na obvezni ali prostovoljni osnovi. Zato močno pozivam vse države članice, da po najboljših močeh zagotovijo, da bo ta zaščita obvezna. Vsi se moramo boriti proti negotovosti zaposlitve in nepriznavanju pravic, zlasti v času gospodarske krize.
<SPEAKER ID="095" NAME="Zuzana Roithová" AFFILIATION="PPE">
(CS) Tudi jaz bi se rada zahvalila poročevalki, gospe Lulling, za delo, ki ga je opravila. Tudi jaz se strinjam z njo - kot ostali poslanci - da se večja zaščita materinstva samozaposlenih žensk in izboljšave za zakonce samozaposlenih ljudi v tej direktivi ne smejo omejevati samo na ljudi, ki delajo v kmetijstvu, ampak se mora uporabljati tudi za druga področja, vključno s svobodnimi poklici. Zakonci, ki samozaposlenim osebam pomagajo pri izvajanju njihove dejavnosti, nimajo povsod lastnega pravnega statusa, zato njihovo delo ni vedno priznano in nimajo neodvisno urejenega socialnega varstva. Nujno potrebno je priznanje njihovega poklicnega statusa in opredelitev njihovih pravic. Zadovoljna sem, da je Svet priznal mnenje Parlamenta s prve obravnave, da bi porodniška nadomestila morala omogočiti dopust v dolžini najmanj treh mesecev, kar je najkrajši čas, potreben za normalen potek nosečnosti in za fizično okrevanje matere po normalnem porodu, čeprav je za zdrav razvoj otroka optimalna vsaj dvoletna domača oskrba. Obžalujem, da Svet teh treh mesecev ne obravnava kot absolutni minimalni standard, ki bi ga socialni sistemi držav članic morali samodejno zagotavljati, in da bi samo dodatna plačila temeljila na prostovoljni osnovi.
<SPEAKER ID="096" NAME="Antigoni Papadopoulou" AFFILIATION="S&amp;D">
(EL) Gospa predsednica, tudi jaz bi želela potrditi in pozdraviti trenutni kompromis, ker postavlja vprašanje demokratičnih primanjkljajev, s katerimi so se ženske leta morale spopadati, ko pomagajo svojim možem, ki so samozaposleni v trgovini, domači obrti, malih in srednje velikih podjetjih ter v svobodnih poklicih, kjer njihovo delo leta ni bilo priznano.
<P>
Samozaposlene osebe in njihovi partnerji, večina izmed njih so ženske, imajo pravice. Niso nevidni delavci; imajo pravico do socialne varnosti, zdravstvene oskrbe, pokojnine, porodniškega dopusta, starševskega dopusta in očetovskega dopusta. Ženske so se leta žrtvovale za svoje može, za njihov poklicni razvoj, za svoje otroke in družino z zagotavljanjem poceni, neplačanega dela. Pogosto po ločitvi ali smrti moža ostanejo brez zavarovanja, brez nadomestil ali odškodnine.
<P>
Trenutni kompromis obravnava nekatere od obstoječih neenakosti. Vendar obstaja nedvomna potreba po nadaljnji podpori žensk, da bi spodbudili enakopravnost ženskega podjetništva, zlasti v času gospodarske krize in ko Evropska unija opredeljuje svojo politiko za jutri, za Evropsko unijo v letu 2020.
<SPEAKER ID="097" NAME="Franz Obermayr" AFFILIATION="NI">
(DE) Gospa predsednica, iskreno se vam zahvaljujem, ker ste mi dovolili, da lahko govorim o tej temi. Približno 30 % vseh samozaposlenih v EU so ženske. Zlasti visoko so zastopane v malih in srednje velikih podjetjih, posebej v sektorju storitev, in tako naši družbi dajejo pomemben gospodarski prispevek.
<P>
Te ženske bi morale imeti enake priložnosti kot njihovi moški kolegi, ne da bi se morali zatekati h kvotam in podobnim. Samozaposlene ženske se pogosto morajo spoprijeti s problemom, da bi lahko ogrozile svoj vir dohodka, če bi postale matere. Glede na vedno bolj starajoče prebivalstvo je zdaj pomembneje kot kdaj koli prej, da se zagotovi učinkovita ureditev materinstva in se da prednost družinam.
<P>
Družinska podjetja, kjer ženske pomagajo v podjetju, prav tako igrajo pomembno vlogo - naj bo to v svobodnih poklicih, v obrti, prodaji na drobno ali še zlasti v kmetijstvu. Na vseh teh področjih je potrebno zagotoviti ustrezno socialno in pravno zaščito.
<P>
Kljub temu bi države članice še vedno morale obdržati pristojnost glede socialne zakonodaje, ki se nikoli ne bi smela prenesti na EU. Gre za vprašanje uporabe kompromisov in možnosti za upoštevanje različnih socialnih tradicij, na primer ali naj bo zavarovanje za zakonce, ki pomagajo samozaposlenim osebam, obvezno ali prostovoljno.
<SPEAKER ID="098" NAME="Angelika Werthmann" AFFILIATION="NI">
(DE) Gospa predsednica, gospe in gospodje, rada bi se pridružila čestitkam gospe Lulling. Pozdravljam dejstvo, da to poročilo pomeni korak naprej k uresničevanju načela enake obravnave moških in žensk, tudi na področju samozaposlitve. Pomemben mejnik - in to upravičeno - je, da ne zajema le zakoncev, temveč tudi življenjske partnerje. Končno lahko partnerji, ki pomagajo samozaposlenim osebam, uživajo enako raven socialne zaščite, in to velja tudi za nadomestila za porodniški dopust.
<SPEAKER ID="099" NAME="Paul Rübig" AFFILIATION="PPE">
(DE) Gospa predsednica, tudi jaz bi zelo rad čestital gospe Lulling. Zlasti ženskam daje popolnoma nove priložnosti na področju samozaposlitve v malih in srednje velikih podjetjih. V času krize, kot je ta, bi se morali zavedati, da je samozaposlitev primerna za prihodnost, da se tukaj lahko ustvarjajo nova delovna mesta in da nam prav tako omogoča razviti popolnoma nove sektorje. Razvili smo, na primer, Girls' Day, da bi mlade ženske spodbudili k opravljanju tehničnih poklicev, ker se v teh tehniških poklicih pojavljajo nove priložnosti in se v današnji družbi ljudje ne zavedajo prav celotnega spektra poklicev, ki so dostopni ženskam. Nenazadnje so ženske tiste, ki vedno znova zagotavljajo stabilnost na področju financ. Menim, da je v času krize posebej pomembno zagotoviti, da lahko lastniški in tvegani kapital ženske enakopravno koristijo.
<SPEAKER ID="100" NAME="Günther Oettinger">
član Komisije. - Gospa predsednica, danes smo napredovali v boju proti revščini in pri spodbujanju samozaposlovanja žensk. To ni konec postopka, vendar gre za velik korak naprej. Zaradi potrditve Sveta bodo samozaposlene ženske prvič imele pravico do porodniškega dopusta. Države članice bodo prav tako imele jasno obvezo, da na podlagi zahteve zagotovijo socialno zaščito zakoncem, ki samozaposlenim osebam pomagajo pri izvajanju njihove dejavnosti.
<P>
Želim se zahvaliti Odboru za pravice žensk in enakost spolov ter Parlamentu kot celoti za vso delo, ki je bilo opravljeno za dosego tega uspeha.
<P>
Na koncu želim nekaj povedati o gospe Lulling, ki se je mnogo let osebno borila za to vprašanje. Boj je zdaj bil dobljen in globoko hvaležen sem za njeno predanost, ki je vodila do tega izjemnega dosežka.
<SPEAKER ID="101" NAME="Astrid Lulling" LANGUAGE="DE">
Gospa predsednica, najprej bi se želela zahvaliti gospodu Oettingerju, ker je zastopal svojo kolegico, gospo Reding, v tako dobri angleščini.
<P>
(FR) Gospe in gospodje, zadovoljna sem. Hvaležna sem vsem poslancem, ki so spregovorili, ker podpirajo stališče velike večine Odbora za pravice žensk in enakost spolov, ki bo omogočil jutrišnje sprejetje tega besedila.
<P>
Rada bi pomirila gospoda Romevo i Ruedo. To besedilo ni popolno. Še vedno ne dosega mojih zahtev. Nismo še dobili vojne, vendar smo dobili pomembno bitko. To je korak v pravo smer.
<P>
Prav tako bi gospodu Romevi i Roedi in gospe Figueiredo želela povedati, naj si ne delata skrbi zaradi zaščite materinstva; kar želita, je določeno v uvodni izjavi 17a. Preberita jo; nimam časa, da bi jo zdaj prebrala na glas. Obstaja le ena sprememba. Če bi glasovali zanjo, ne bi bilo mogoče sprejeti direktive pod španskim predsedstvom in tvegali bi izgubo mesecev, če ne let, in to brez razloga, ker - rada bi pomirila avtorja - kar predlagata v svoji spremembi, je z drugimi besedami predlagano v spremembi 4, ki je bila sprejeta na prvi obravnavi in v celoti odobrena v Svetu. Zato menim, da bi ta dva poslanca lahko z mirno vestjo glasovala za druge spremembe.
<SPEAKER ID="103" NAME="Predsednica">
Razprava je zaključena.
<P>
Glasovanje bo potekalo v torek, 18. maja 2010.
<P>
Pisne izjave (člen 149)
<SPEAKER ID="104" NAME="Robert Dušek  " LANGUAGE="CS">
Cilj direktive o enaki obravnavi samozaposlenih moških in žensk je poenotenje veljavne evropske zakonodaje in zamenjava številnih posamičnih direktiv. Socialni pogoji za samozaposlene ljudi in zaposlene ljudi se med državami članicami zelo razlikujejo in ureditve socialne zaščite za primer dolgotrajne ali trajne odsotnosti z dela v nekaterih primerih praktično ni. Samozaposleni ljudje pogosto nimajo zdravstvenega zavarovanja. Delajo, ko so bolni, ker je to finančno ugodneje. Ženske se po porodu vrnejo na delo in si ne vzamejo porodniškega dopusta. Zakonci, ki pomagajo samozaposlenim osebam, nimajo lastnega socialnega varstva. Samozaposleni ljudje so bistveni za delovanje gospodarstva in njihova vloga v družbi je nenadomestljiva. Ti ljudje finančno skrbijo zase in za svoje družine, plačujejo davke v državno blagajno ter plačujejo socialno in zdravstveno zavarovanje. Državi ni potrebno prispevati k njihovemu obstoju. Njihova vloga je zlasti nenadomestljiva v regijah, kjer iz različnih razlogov ni dovolj delovnih mest pri tako imenovanih "velikih" delodajalcih ter v kmetijstvu. Zato je treba poenotiti minimalne standarde, ki bodo pomagali zagotoviti enakopraven položaj samozaposlenih ljudi v primerjavi z zaposlenimi ljudmi in enakost med samozaposlenimi ženskami in moškimi. Cilj mora biti večja zaščita v času materinstva, priznanje dopusta z namenom skrbi za družinske člane in priznanje prispevka zakonca, ki pomaga samozaposleni osebi.
<SPEAKER ID="105" NAME="Zita Gurmai  " AFFILIATION="S&amp;D">
v pisni obliki. - Predlog, o katerem razpravljamo ta teden, ni tehničen. Gre za vprašanje pravice in zdrave pameti - na dva načina. Ne samo v moralem, tudi v gospodarskem smislu je jasno, da moramo zagotoviti socialno zaščito in porodniška nadomestila samozaposlenim ženskam in nosečim ženam ali življenjskim partnericam samozaposlenih mož. Ne smemo diskriminirati tistih žensk ali partnerk tistih moških, ki se želijo posvetiti tej vrsti dela, zlasti če se vsi strinjamo, da je treba spodbuditi več žensk, da vstopijo v poslovni svet. Medtem ko se trudimo najti pot iz krize, spodbujamo nastanek dela, tudi tistega neodvisnih delavcev. Prav zaradi tega moramo zagotoviti, da obstaja pobuda za ženske, da se odločijo za takšne delovne priložnosti. Drugič, ne moremo diskriminirati novorojenčkov v teh družinah. Nesprejemljivo je, da otrok ima pravico do prisotnosti matere ali očeta (brez ogrožanja življenja družine) prvih nekaj tednov svojega življenja, ker je njegov starš klasično zaposlen, medtem ko drug otrok nima te pravice, ker je njegov starš samozaposlen.
