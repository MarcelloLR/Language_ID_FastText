<CHAPTER ID="018">
Enominutni govori o zadevah političnega pomena
<SPEAKER ID="032" NAME="Predsednik">
Naslednja točka so enominutni govori o zadevah političnega pomena.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Gospod predsednik, zelo pozorno sem poslušal vaše sporočilo o irskem glasovanju "proti". V celoti podpiram vašo izjavo o potrebi za nadaljevanje procesa ratifikacije.
<P>
Še posebno je zapleteno, ker se irska zavrnitev pojavlja v času, ko je EU vse bolj demokratična, pregledna in učinkovita. Vendar, gospod predsednik, moramo razbrati sporočilo dejavnikov, ki podpirajo glas "proti". Irski državljani so se odločili in opravili svojo demokratično pravico; kljub temu nas zavrnitev poziva k temu, da se ukvarjamo s konstruktivno samokritičnostjo. Predlagam, da se ta samokritičnost usmeri na dve točki: gospod predsednik, zasuti smo s prestrogim urejanjem Komisije; mi, Evropski parlament, ne moremo poskrbeti za vsak delček teh pravnih tehničnih podrobnosti in prestrogega urejanja.
<P>
Gospod predsednik, seznanjen sem z vašo predanostjo evropskim zadevam in pozivam Evropski parlament, da kot politično telo, corps politique, ob priložnosti oblikuje stično točko za priznane usmeritve poteka evropskega združevanja.
<SPEAKER ID="034" NAME="Predsednik">
Hvala za vaše spodbudne besede, gospod Papastamkos, vendar vas moram tudi prositi, da upoštevate časovno omejitev ene minute, ki je dodeljena za obrazložitev glasovanja. Poleg tega sem bil obveščen, da ste želeli govoriti o drugi temi.
<SPEAKER ID="035" NAME="Teresa Riera Madurell" AFFILIATION="PSE">
(ES) Gospod predsednik, čeprav na zadnji seji ni bilo časa za moj govor in je od takrat minil že mesec, moram omeniti, da je bil 12. maj svetovni dan fibromialgije in kronične utrujenosti, to sta dve bolezni, ki prizadeneta predvsem ženske.
<P>
Obe bolezni sta vezani na spol, težko je postaviti diagnozo, za njiju pa je na voljo le malo sredstev za raziskave in zdravljenje. Običajno predstavljata težave na delovnem mestu, ker ljudje ne razumejo načina, na katerega zmanjšata sposobnost bolnikov, tako da težko opravljajo delo.
<P>
Ta položaj moramo jemati resno in nujno poiskati vzroke teh bolezni, zagotoviti bolj intenzivno zdravljenje in primerjati rezultate kot tudi ozaveščati ter zagotoviti več informacij o njunem družbenem, pravnem in zaposlitvenem vplivu.
<P>
Bolniki ne smejo občutiti, da niso zaščiteni. To dolgujemo našim državljanom.
<SPEAKER ID="036" NAME="Metin Kazak" AFFILIATION="ALDE">
(BG) Prihajajoče predsedovanje Francije Evropski uniji se bo zgodilo v kritičnem času za proces evropskega povezovanja na stari celini. Teme, kot so strategija trajnostnega razvoja, evropski pakt o priseljevanju, Evropa obrambe in reforma skupne kmetijske politike, so ključne za Evropo. Vendar je zdaj glavno vprašanje, kako nadaljevati reformo Unije in poglobiti proces povezovanja po irski zavrnitvi.
<P>
Irska zavrnitev lizbonske pogodbe je ponovno postavila na preskušnjo skupno voljo Evropejcev do skupnega reševanja izzivov globalizacije. Francija kot utemeljiteljica Evropske unije in njen predsednik Nicolas Sarkozy imata nalogo, da ponovno združita prizadevanje vseh 27 držav članic in predlagata pravno rešitev ter akcijski načrt, da se poišče pot iz lizbonske krize, ker tvegamo centrifugalne in nacionalistične strasti, ki imajo premoč in zaustavljajo proces nadaljnje širitve Evropske unije, razen če to premagamo. Ta prelomni trenutek zahteva od nas, da se zavedamo teh groženj ter izpolnimo naše obveznosti in pričakovanja večine evropskih državljanov, za katere je Oda radosti že postala druga državna himna.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Gospod predsednik, danes želim govoriti o dogodku, ki se je nedavno zgodil v Varšavi. Oseba, tesno povezana s kitajskim veleposlaništvom na Poljskem, je napadla žensko, ki je razdeljevala opozicijski časnik The Epoch Times. Podobni dogodki so se zgodili tudi v New Yorku, ko so skupine, ki jih je organiziral kitajski konzulat, napadle pripadnike Faluna Gonga kot tudi ljudi na mirovnih demonstracijah za Tibet.
<P>
Če se bodo podobne prakse začele pojavljati v drugih državah, se bomo soočali z očitnim kršenjem dunajske konvencije o diplomatskih odnosih. Kljub dejstvu, da si kitajski režim močno prizadeva za prikaz pozitivne strani v času olimpijskih iger, se poleg tega nadaljuje preganjanje vseh skupin, ki zastopajo nekomunistične ideologije. Še huje je, da se prizadevanja podvajajo in se ta dejavnost razširja na ozemlja demokratičnih zahodnih narodov.
<P>
Zaradi tega pozivam organe EU in države članice, da skrbno spremljajo položaj in se odločno odzovejo v primeru ponovitve opisanih okoliščin.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
(EL) Gospod predsednik, danes je srečanje Sveta za splošne zadeve. Trenutno še ne poznam rezultata, ampak je med temami, o katerih se razpravlja, predlog o izboljšanju odnosov EU z Izraelom.
<P>
Poleg tega ribiči iz Gaze danes protestirajo proti nečloveškim ukrepom, ki jim jih je naložila izraelska vlada. Izrael jim prepoveduje ribolov na odprtem morju in jih tudi prikrajša za ustrezno gorivo, tako da so prisiljeni loviti ribe v plitvih vodah, kjer se odpadne vode iztekajo brez nadzora. Ta položaj je nemudoma in zaskrbljujoče nevaren za izbruh epidemije.
<P>
Gospod predsednik, predlagam vam prošnjo teh ribičev, da EU pod takimi pogoji ne sme nadaljevati in izboljševati odnosov z Izraelom.
<P>
Dodatni razlog, zakaj se te izboljšave ne bi smele opraviti zdaj, je zlasti za nas, poslance EP, dejstvo, da je Izrael nedavno ponovno dokazal, da ne spoštuje niti človekovih pravic. Njegove sile so nasilno poskušale zatreti mirovne proteste proti izgradnji rasističnega ločevalnega zidu; ranjeni so bili protestniki, vključno z našo kolegico gospo Morgantini.
<SPEAKER ID="039" NAME="Dimitar Stoyanov" AFFILIATION="NI">
(BG) V tem parlamentu, v Komisiji in v Bolgariji se veliko govori o boju proti korupciji na najvišjih ravneh vlade. Zdaj "korupcija" ni le beseda, ki obstaja sama zase. Za tem stojijo stvarni ljudje. Želim vam pokazati obraz najvišje uradne korupcije v Bolgariji.
<P>
Včeraj je največji bolgarski dnevnik objavil fotografije voditelja turške etnične stranke MRL Ahmeda Dogana, ki je pred tremi leti dobil mandat za oblikovanje bolgarske vlade. Te pretresljive fotografije razkrivajo, da Dogan živi v veliki palači, ki je označena kot hotel s štirimi zvezdicami, kjer uživa v razkošju. Ta posameznik, Dogan, je izjavil, da je bila njegova stranka obkrožena s krogom družb ter da je kupovanje glasov evropska praksa. Za dnevnik Trud je povedal, da je njegova naloga vodenje posla, česar ne more opravljati zakonito, medtem ko je poslanec bolgarskega parlamenta.
<P>
Gospod predsednik, gospe in gospodje tega parlamenta, komisarji, Dogan je eden od voditeljev legla korupcije v Bolgariji. Uničenje te pošasti se začne s preiskavo kroga družb Ahmeda Dogana in njegovega posla.
<P>
Gospod predsednik, predajam vam časopis, tako da boste sami lahko prebrali o tem.
<SPEAKER ID="040" NAME="Gerard Batten" AFFILIATION="IND/DEM">
Gospod predsednik, želim čestitati 862 415 Ircem, ki so glasovali "proti" lizbonski pogodbi na četrtkovem referendumu. Glasovali so za svobodo, demokracijo in zdrav razum. Če bi se Britancem omogočil referendum, bi nedvomno glasovali "proti" v še večjem številu kot Irci. Ob priložnosti bi tudi drugi evropski narodi glasovali "proti", kot so dokazali Francozi in Nizozemci leta 2005.
<P>
Z osupljivo predrznostjo in preziranjem demokracije namerava evropska politična elita še naprej ustrahovati z ratifikacijo pogodbe. Pogodba je mrtva, vendar EU zavrača njen pokop. Stalna ljubezenska afera EU s pogodbo je dejanje politične nekrofilije. Vendar truplo začenja zaudarjati in dlje ko je nepokopano, vse bolj smrdi. Pogodbo moramo pokopati. Onesnažuje politično ozračje.
<SPEAKER ID="041" NAME="Predsednik">
Gospod Batten, vaša primerjava je popolnoma neustrezna, če lahko dodam svojo pripombo. Ste v Parlamentu, ki je zelo živ. Če ta parlament ne bi govoril, ga kot živo bitje ne bi mogli nagovoriti.
<P>
(Ploskanje.)
<SPEAKER ID="042" NAME="Pál Schmitt" AFFILIATION="PPE-DE">
(HU) Hvala, gospod predsednik. Govoril bom v madžarščini. Parlament je na Slovaškem sprejel nov zakon o izobraževanju, za njegov začetek veljavnosti pa je potreben podpis predsednika republike. Nov zakon pomeni, da bodo morala biti od zdaj naprej imena krajev in zgodovinskih oseb v zgodovinskih knjigah za študente, katerih materni jezik je madžarščina, skladna s slovaškimi pravili črkovanja, pri čemer se bodo zanemarjale naše več stoletij stare zgodovinske in jezikoslovne tradicije. Novi zakon resno krši pravice madžarske skupnosti na Slovaškem pri uporabi njihovega jezika. Slovaška je leta 2001 podpisala in ratificirala Evropsko listino o regionalnih ali manjšinskih jezikih. Sam komisar Leonard Orban meni, da utrjevanje materinskega jezika nacionalnih manjšin zadeva strateško pomembnost. V tem evropskem letu medkulturnega dialoga je obžalovanja vredno in nesprejemljivo, da Slovaška deluje na način, ki je v nasprotju z evropsko prakso. Namesto razširitve pravic manjšine deluje nasprotno in jih omejuje. Kot rezultat trianonske pogodbe je več tisoč madžarsko govorečih naselbin ostalo zunaj državnih meja in imamo pravico, da te kraje imenujemo z madžarskimi imeni. Jezikovna raznolikost je del kulturne dediščine Evrope in edinstveni zaklad, za katerega zaščito smo vsi odgovorni. Hvala za besedo.
<SPEAKER ID="043" NAME="Inés Ayala Sender" AFFILIATION="PSE">
(ES) Gospod predsednik, zgodaj zjutraj 8. junija je teroristična organizacija ETA napadla prostore dnevnika El Correo, ko je bilo v stavbi 50 ljudi v času priprave nedeljske izdaje. Na srečo ni bil nihče ranjen, vendar je bila povzročena velika materialna škoda.
<P>
Bila bi hvaležna, če bi poslali sporočilo o solidarnosti. Vendar bi tudi dodala pripombo in v tej dvorani zabeležila nujno potrebo po izkoreninjenju terorističnega nasilja, ki ga je ETA izvedla proti medijem, in zagotovitvi popolnega izvajanja svobode izražanja. To je dober razlog za Evropejce, da podprejo lizbonsko pogodbo, ki bo omogočila oblikovanje skupne politike za pravičnost, varnost in boj proti terorizmu, ter da niso odvisni izključno le od dvostranskega in medvladnega sodelovanja. Zato moramo izraziti našo solidarnost v podporo ratifikaciji lizbonske pogodbe.
<SPEAKER ID="044" NAME="Predsednik">
Gospa Ayala Sender, ker ste me nagovorili osebno, naj povem, da smo skupnost, ki temelji na solidarnosti, ta solidarnost pa velja v vsakem primeru, vključno z navedenim. Hvaležen sem, da cenite to točko.
<SPEAKER ID="045" NAME="Viktória Mohácsi" AFFILIATION="ALDE">
(HU) Gospe in gospodje, na prejšnjem plenarnem zasedanju je vodja skupine Graham Watson nagovoril ta parlament v enominutnem govoru v zvezi z grozodejstvi proti Romom, ki se dogajajo v Italiji. Tudi danes vas moram žal obvestiti o podobnih dogodkih, tokrat iz moje domovine Madžarske. Pred nekaj tedni so trije člani organizacije v vasi Pátka, 70 kilometrov iz Budimpešte vrgli ducat molotovk na tri hiše, v katerih prebivajo Romi. V vasi Fadd v madžarski pokrajini Tolna so 16. aprila neidentificirani posamezniki vrgli molotovke na dva domova. Pred tednom dni so mojega kolega v Nyíregyháza napadli z ekstremističnim vpitjem: "Umazani cigan, poberi se iz naše države." Večina prebivalcev Pátke zavzema svoje stališče, da so člani organizacije nedolžni, čeprav je eden od osumljencev priznal svojo vpletenost. Kljub temu so v petek potekale demonstracije s približno 150 uniformiranimi posamezniki, ki so razglašali nacistična načela, pozneje pa so še številne neidentificirane osebe, ki so nosile kapuce, poskušale izvesti napad v prisotnosti stotih policistov specialne enote. Tudi sama sem bila prisotna. Hkrati je policija prikrila identiteto osebe, poškodovane v primeru Pátka. V Italiji so naši sodržavljani EU v zaporih, namenjenih beguncem; med njimi so seveda tudi Romi. Komisar Barrot, upam, da bomo po oblikovanju vašega urada tudi Romi lahko uživali varnost, ki jo zagotavlja demokracija Evropske unije, ter da bo opredelitev državljanstva EU veljala zame in za moje otroke kot tudi za vse sodržavljane, ki niso Romi. Najlepša hvala.
<SPEAKER ID="046" NAME="Ewa Tomaszewska" AFFILIATION="UEN">
(PL) Gospod predsednik, tudi v položajih, v katerih so vprašanja povsem jasna, morajo rešitve, ki jih je treba sprejeti, upoštevati okvir in odnose med različnimi cilji, pomembnost zadevnega vprašanja in ceno, ki velja za doseganje ciljev. Pri vsakem vprašanju, zlasti tistem, ki vpliva na več milijard ljudi, tako kot pri podnebnih spremembah, so pomembni zmerno ukrepanje, zdrav razum in neka stopnja poštenosti pri reševanju težave.
<P>
V predlogu o zmanjšanju emisij ogljikovega dioksida ne vidim kančka poštenosti. Sta dve rešitvi, ki sta zlasti žaljivi v zvezi s tem: obravnavanje zelo dobro razvitih držav, ki so do zdaj bile odgovorne za velik delež emisij ogljikovega dioksida in večino onesnaževanja, vendar imajo boljše tehnološke zmogljivosti, na enak način kot manj razvite države, zlasti tiste, katerih gospodarstva temeljijo na premogu; in drugič, obravnavanje proizvajalcev velikih vozil, pri katerih je zmanjšanje emisij ogljikovega dioksida za 20 % lažje, na enak način kot proizvajalce vozil z majhnimi motorji in nižjo stopnjo emisij, tako da zmanjšanja prinesejo višje stroške. Videti je, da pri tem ni pomembno vprašanje podnebnih sprememb, gre za poslovna vprašanja.
<SPEAKER ID="047" NAME="James Nicholson" AFFILIATION="PPE-DE">
Gospod predsednik, evropske čebele se bodo v enem desetletju soočile z izumrtjem. Bolezni in virusi so že terjali tretjino kolonij v Ameriki, zdaj pa ogrožajo tudi naše kolonije. Ameriški položaj je podobno nevaren temu, s katerim se morda soočamo v Evropi, če ne bomo ukrepali takoj. Najmanj 70 posevkov, ki bistveno prispevajo k celotnemu gospodarstvu, je neposredno odvisnih od opraševanja čebel.
<P>
Združene države morajo čebele uvažati, da nadoknadijo izgube. Glede na zdajšnje podnebje se postavljajo resna vprašanja o zmožnosti EU za proizvodnjo hrane, ki jo bo dovolj za zadovoljitev povpraševanja, posledice podobnega izbruha pri nas pa bi bile katastrofalne.
<P>
Čebelarji po Evropi so že seznanjeni z nevarnostjo, ki jo povzročajo varoje, ki so zdesetkale kolonije čebel. Gre za bolezen zrušenja kolonije, ki se pojavi, ko se čebelnjaki sistematično zapustijo in čebele dejansko izginejo.
<P>
Zagotoviti moramo sredstva in ustrezne znanstvene raziskave na tem področju. Vlada združenega kraljestva za raziskave čebel trenutno zagotavlja le 250 000 GBP. To je kapljica v morje za tako pomembno vprašanje. Čebele so sestavni del prehranske verige: brez čebel bodo negativno prizadeti čebelarji, posevki, sadje in oreščki.
<SPEAKER ID="048" NAME="Gérard Onesta" AFFILIATION="Verts/ALE">
(FR) Gospod predsednik, na podlagi dnevnega reda ugotavljam, da bomo preučevali prečiščeno različico direktive o statičnem testiranju zaščitne opreme v primeru prevrnitve na kmetijskih ali gozdarskih traktorjih na kolesih. Menim, da po dublinskem glasovanju zgodovina narekuje, naj proučujemo druga, nujnejša vprašanja. Ne moremo odstopiti zadeve, kot je lizbonska pogodba, le Evropskemu svetu. Poslanci EP se lahko zakonito vključimo, zlasti če poznamo potrebne sestavine za iskanje rešitve.
<P>
Najprej se morajo ključna vprašanja nanašati na nekatere ključne institucionalne vidike in ne smejo obsegati več sto strani. Za to je potrebna potrditev z evropskim referendumom z izključitvijo držav, ki tega poteka ne želijo spremljati, ter nazadnje, kot je povedal predsednik, potrebujemo zelo tesen časovni razpored - 2009 - drugače bo volilna kampanja nemogoča. Naj nihče ne reče, da je tak scenarij nemogoč; nič bolj ni verjeten od tistega, s katerim se zdaj ukvarjajo konzulati. V vsakem primeru sem sam pripravljen.
<SPEAKER ID="049" NAME="Richard Corbett" AFFILIATION="PSE">
Gospod predsednik, Komisija trenutno proučuje pritožbe nekaterih zasebnih podjetij v Španiji, Franciji in Italiji zoper zadruge in zadružno gibanje, kar zadeva njihov statut in davčno obravnavo.
<P>
Komisijo pozivam, da pri proučevanju te pritožbe ustrezno upošteva posebne potrebe in značilnosti zadružnega gibanja. Te niso podobne profitnim delniškim organizacijam. Zadrugo si lastijo njeni člani, dobiček pa se razdeli enakovredno in se ne izplača delničarjem.
<P>
Evropska unija je priznala posebno naravo zadružnega gibanja leta 2003 pri sprejetju uredbe o statutu evropske zadruge. Komisijo pozivam, naj to ustrezno upošteva in si tako prisluži hvaležnost 55 milijonov ljudi v Evropi, ki jih zaposlujejo zadruge, ter 163 milijonov ljudi, ki so njihovi člani.
<SPEAKER ID="050" NAME="Milan Horáček" AFFILIATION="Verts/ALE">
(DE) Gospod predsednik, prejšnji teden je Kitajska zahtevala konec protestov za Tibet kot pogoj za nadaljnja pogajanja s predstavniki Dalai Lame. Po navedbah kitajskega zunanjega ministra morajo Tibetanci opustiti svoje poskuse za preprečitev olimpijskih iger.
<P>
Od Tibetancev, ki protestirajo, se gotovo ne more pričakovati, da bodo ponižno sprejeli zatrtje demonstracij marca. Kitajska vlada ima priložnost, da korenito spremeni položaj v Tibetu. Ob upoštevanju odkritega dialoga brez predhodnih pogojev bodo Tibetanci sodelovali v konstruktivnem procesu sprememb. Prva prednostna naloga je pošiljanje jasnega znaka, vključno z omogočitvijo tujim opazovalcem, da pridejo v državo in sami ocenijo položaj.
<SPEAKER ID="051" NAME="Predsednik">
Hvala, gospod Horáček. Sklicujem se tudi na resolucijo, z dne 10. aprila, v kateri smo pozvali vse politike EU, naj se ne udeležijo slovesnosti 8. avgusta, razen če se zagotovijo pravice Tibetancev. Še enkrat vam zaupam to izjavo, z dne 10. aprila.
<SPEAKER ID="052" NAME="László Tőkés" AFFILIATION="Verts/ALE">
(HU) Gospod predsednik, ko je papež Benedikt XVI govoril z madžarskimi škofi glede obremenilne zapuščine dolgega obdobja komunističnega vladanja, je bilo to zelo primerno. Njegove pripombe so aktualne zlasti danes, ko je 50. obletnica usmrtitve Imreja Nagyja, mučeniškega predsednika vlade, in 60. obletnica začetka krutih verskih preganjanj ter odvzema prostosti kardinalu Józsefu Mindszenthyju. Na duha tega mučnega obdobja, v katerem se je državno nasilje združilo z bojevitimi, protiverskimi čustvi, je opomnila Magda Kósáné Kovács, postkomunistična članica tega parlamenta, v svojem zadnjem govoru na plenarnem zasedanju, na katerem je poskušala braniti evropske vrednote pred papežem Benediktom oziroma pred katoliško cerkvijo. Pred nekaj leti je nekdanja predsednica stranke gospa Kósáné Kovács podala obrekljivo izjavo, da je Vatikan pod vodstvom papeža Janeza Pavla želel dobiti v roke vso Evropo in jo združiti pod svoje nadzorstvo. Kot škof reformirane cerkve zavračam vsako izražanje protiverske ideologije in nestrpnosti, pri čemer vem, da so same krščanske cerkve pomagale izoblikovati prave evropske vrednote v Evropski uniji, ki ima svoje korenine v krščanskem demokratskem gibanju. Povabimo papeža Benedikta v Evropski parlament.
<SPEAKER ID="053" NAME="József Szájer" AFFILIATION="PPE-DE">
(HU) Gospod predsednik, gospe in gospodje, pred 50 leti je bil na Madžarskem, 16. junija 1958, Imre Nagy, predsednik vlade revolucije na Madžarskem leta 1956 in boja za svobodo leta, obsojen in usmrčen po hitrem navideznem sojenju skupaj z obrambnim ministrom Pálom Maléterjem ter kolegoma Miklósem Gémesom in Józsefom Szilágyijem; medtem ko je bil Géza Losonczi ubit v zaporu. Njihova trupla, zvezana z žico in ovita v papir, so bila pokopana z obrazom, obrnjenim v tla. Njihovo sojenje je bil eden od najsramotnejših dogodkov in največjih nepravičnosti dvajsetega stoletja. Imre Nagy je bil strasten komunist, vendar se je odločil, da se njegova država vrne v svobodno Evropo, namesto da ostane v sovjetskem taboru. S tem je postal nacionalni junak, mučenik revolucije, politik evropskega slovesa. Zaradi moralne drže je postal simbol svobode in evropske Madžarske. Pravičen ponovni pokop Imreja Nagyja se ni zgodil vse do 16. junija 1989, takrat pa se je končal komunistični režim in Madžarska se je lahko priključila družini svobodnih evropskih narodov. Sporočilo teh dogodkov je jasno: svoboda in nacionalna neodvisnost sta bili to, za kar si je Madžarska prizadevala, ko se je osvobodila komunizma. Za to so svoje življenje dali tisti, ki so umrli pred 50 leti; njihovo žrtvovanje ni bilo zaman.
<SPEAKER ID="054" NAME="Martin Schulz" AFFILIATION="PSE">
(DE) Gospod predsednik, zelo pozorno sem poslušal poslanca, ki je govoril pred gospodom Szájerjem in napadel mojo kolegico Magdo Kósáné Kovács na popolnoma neprimeren način.
<P>
Gospa Kovács je namestnica predsednika skupine socialdemokratov. Danes tukaj ni prisotna, kar pomeni, da se ne more zagovarjati pred tako obtožbo. Vem, da je gospa Kovács prepričana demokratka in predana borka za evropsko enotnost. Gotovo si ne zasluži, da kateri koli poslanec zlorabi privilegije tega parlamenta za poravnavo domačih računov ali drugih, ki lahko obstajajo med njimi in Madžarsko. Menim, da so zadevne pripombe popolnoma neustrezne in boleče obrekovanje značaja Magde Kovács, obrekovanje, ki ga zavračam z največjim odporom.
<SPEAKER ID="055" NAME="Brigitte Fouré" AFFILIATION="PPE-DE">
(FR) Gospod predsednik, najprej želim pozdraviti pobudo Komisije o podelitvi izredne pomoči za ribiče. Tudi če ta pomoč gotovo ni dovolj za rešitev težav v sektorju, se ob tem vsaj zdi potrebna. Zdajšnji položaj je zares skrb zbujajoč: v letu dni se je cena dizelskega goriva z 35 centov zvišala na 73 centov za liter. Zato je to kar velika obremenitev za višjo ceno nafte, v mojem okrožju Baie de Somme pa so poklicni ribiči zelo zaskrbljeni in ogorčeni. Poleg vprašanja cen nafte želijo ribiči predvsem prodajati svoje ribe po pravi ceni in nasprotujejo neutemeljenim mejam, ki jih sprejemajo posredniki. To je več kot kriza; je strukturno vprašanje za sektor ribištva, ki ga moramo obravnavati na evropski ravni. Kot smo videli je protestno gibanje potekalo na evropski razsežnosti. To je smiselno le ob upoštevanju dejstva, da je ribiška politika ena od najstarejših evropskih politik. Ribiškemu sektorju moramo pomagati pri posodobitvi, tako da se lahko znebi omejitev, ki jih predstavlja cena dizelskega goriva, pri čemer se spoštuje naša dolžnost do varstva okolja in upravljanja ribolovnih virov. Z upoštevanjem tega se bo, upam, plenarna razprava, načrtovana za sredo, sklenila z resolucijo, ki je v korist zdaj ogroženega evropskega ribištva.
<SPEAKER ID="056" NAME="István Szent-Iványi" AFFILIATION="ALDE">
Gospod predsednik, pred dvema dnevoma je bil iz zapora Queenstown v Singapurju izpuščen Chee Soon Juan. V zadnjih nekaj letih je bil večkrat obsojen in zaprt. Chee Soon Juan ni zločinec. Njegov "zločin" je zelo enostaven: je vodja demokratske opozicije. Stalno si prizadeva za svobodo in demokracijo v svoji državi.
<P>
Od njegovega zadnjega izpusta so ga državno nadzorovani mediji v Singapurju začeli obrekovati, ogrožati njegovo verodostojnost z neutemeljenimi osebnimi napadi in značajnimi dejanji. Z gospodom Chee Soon Juanom in njegovimi kolegi, ki si prizadevajo ter se borijo za demokracijo in človekove pravice v Singapurju, smo zelo solidarni.
<P>
Singapurske organe pozivamo, da prenehajo z nadlegovanjem demokratske opozicije, kršenjem človekovih pravic in začnejo spoštovati osnovno pravico svobodnega izražanja. Močno upamo, da se bo Singapur pridružil naši želji po spoštovanju osnovnih pravic.
<SPEAKER ID="057" NAME="Eoin Ryan" AFFILIATION="UEN">
Gospod predsednik, prejšnji teden so Irci sprejeli demokratično odločitev o lizbonski pogodbi, ki jo moramo popolnoma spoštovati. Medtem ko nas je veliko, ki smo glasovali ali spodbujali glas "za", razočaranih nad rezultatom, menim, da je pomembno razmisliti o tem rezultatu.
<P>
Kot odgovor na opombe gospoda Battena želim poudariti, da Irska ni proti Evropi. Irska ostaja popolnoma zavezana evropski ideji. Zavedamo se dejstva, da je Irska ena od 27 držav članic, vendar to ni le irska težava. To je težava vseh držav članic. Evropa se je v preteklosti srečala s številnimi izzivi in jih je premagala na podlagi zrelega in pametnega vodenja. Prosil bi, da se enako pokaže tudi pri tem vprašanju in izzivih, s katerimi se soočamo. Smo v neznanih vodah in menim, da se je pomembno izogniti refleksnim odzivom ali hitrim odločitvam. Potrebujemo modre besede in zrelost za prepričanost, da lahko v celoti obravnavamo trenutni položaj, ter poskušamo Evropo dobiti v stare tirnice, tako da je v celoti odgovorna za državljane Evrope.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Gospod predsednik, uradi Evropskega parlamenta v državah članicah so komunikacijska vez med Parlamentom in državljani. Eden od glavnih namenov teh uradov je obveščanje o javnem mnenju na podlagi različnih dejavnosti o tem, kaj se dogaja v Evropskem parlamentu. Ena taka dejavnost vključuje povabilo novinarjem, da v Strasbourgu poročajo o postopkih na plenarnem zasedanju.
<P>
Gospod predsednik, 24. januarja 2008 sem Evropskemu parlamentu predložil vprašanje o odločitvi za zmanjšanje proračuna, namenjenega za povabilo medijev. Kljub temu je minilo približno pet mesecev in še vedno nisem prejel odgovora. Nekaj podobnega se dogaja drugim odborom, pri čemer upravičena vprašanja, ki jih postavijo poslanci EP, ostajajo neodgovorjena. Sprašujem se, ali lahko ima ta politika kakršen koli pozitiven učinek na delovanje parlamentarnih institucij in pristojnih oddelkov v času, ko EU potrebuje v celoti delujoče postopke, kot določa njen poslovnik.
<SPEAKER ID="059" NAME="Hélène Flautre" AFFILIATION="Verts/ALE">
(FR) Gospod predsednik, poslance EP želim opozoriti na izgon Samija Essida iz Italije v Tunizijo, ki se je zgodil 3. junija ob popolni kršitvi zavez Italije v okviru Evropske konvencije o človekovih pravicah in zlasti njenega člena 3. Zakaj? Ker je gospod Essid obtožen terorizma, Evropsko sodišče za človekove pravice pa je brez kakršnega koli dvoma ugotovilo, da je bila vsaka oseba, obtožena terorizma, v Tuniziji gotovo mučena.
<P>
Iz tega razloga je Evropsko sodišče prosilo Italijo, da začasno razveljavi ukrep izgona. Kljub temu ga je Italija izgnala 3. junija od popolnem kršenju svojih zavez. Zahtevam, da se Italijo opozori na njene obveznosti kot podpisnico Evropske konvencije o človekovih pravicah in kot državo članico Evropske unije, ter se zagotovi, da gospod Essid, izgnan v Tunizijo, ne bo trpel nečloveške in ponižujoče obravnave.
<P>
(Ploskanje.)
<SPEAKER ID="061" NAME="Bairbre de Brún" AFFILIATION="GUE/NGL">
(GA) Gospa predsednica, glasovanje Irske prejšnji četrtek proti lizbonski pogodbi ni bilo glasovanje proti Evropi. Prostor Irske je v Evropski uniji, v kateri je zaradi članstva dobila socialne in gospodarske koristi - tako sever kot jug.
<P>
Ljudje so bili zaskrbljeni zaradi slabšega glasu Irske in drugih majhnih držav v Evropski uniji; zaradi nevtralnosti in vojaških zadev; zaradi delavskih pravic in javnih storitev. Te skrbi niso bile izpostavljene le med vrati, ampak tudi izražene v javnomnenjskih raziskavah, objavljenih med kampanjo. Samodejna pravica do referenduma o prihodnjih velikih spremembah je tudi pomembna.
<P>
Nekatera od teh vprašanj so se že postavila v Franciji in na Nizozemskem. Te skrbi je treba obravnavati.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Gospa predsednica, govorim kot poslanec države, katere parlament, ki ga podpirajo vse politične stranke, je kot drugi ratificiral Pogodbo o Ustavi za Evropo in kot prvi ratificiral lizbonsko pogodbo. Ob tem bi rad opozoril, da sta največja nevarnost danes v Evropi nacionalni egoizem ali nacionalizem. Treba je nekoliko razmisliti, ali bomo nagrajevali tiste, ki stalno zahtevajo več, ali pa bi namesto tega kaznovali takšno obnašanje. Varovanje nacionalnih interesov je temeljna dolžnosti vsake nacionalne vlade in njenih predstavnikov v Evropskem parlamentu, vendar Evropska unija lahko deluje le, če se med različnimi nacionalnimi interesi dosežejo razumni kompromisi ter če obstaja solidarnost med njenimi narodi in ljudstvi. Zato pozivam naše poljske prijatelje, da ponudijo podporo, kot je to storilo ostalih 26 držav članic, za ustanovitev Evropskega inštituta za inovacije in tehnologijo v Budimpešti. V primeru Frontex v Varšavi je tudi Madžarska nekaj časa upala na uspeh, vendar ni izkoristila veta. Zato bi bilo nepošteno, če naši poljski kolegi ne bi vrnili podobne poteze. Madžar in Poljak sta dobra prijatelja; kot pravi izrek: "Madžar in Poljak, tako dobra prijatelja, skupaj se borita in pijeta vino."
<SPEAKER ID="063" NAME="Predsednica">
S tem se ta točka zaključuje.
