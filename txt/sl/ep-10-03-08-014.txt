<CHAPTER ID="014">
Enominutni govori o zadevah političnega pomena
<SPEAKER ID="036" NAME="Predsednik">
Naslednja točka so enominutni govori o zadevah političnega pomena.
<SPEAKER ID="037" NAME="Elena Băsescu" AFFILIATION="PPE">
(RO) Dne 8. februarja 2010 je Romunija sprejela povabilo predsednika Združenih držav k sodelovanju v razvoju ameriškega protiraketnega obrambnega sistema. To kaže na zaupanje moji državi, upoštevajoč tudi strokovnost, ki jo je romunska vojska izkazala v Afganistanu in Iraku. Tri baterije, vsaka s po osmimi raketami, bodo stacionirane na romunskem ozemlju. Glede na urnik, ki je bil dogovorjen z ameriško stranjo, naj bi ta obrambni sistem začel delovati z letom 2015.
<P>
Po mojem mnenju je treba vprašanje protiraketne obrambe izpostaviti in uvrstiti na dnevni red Evropske unije, ker moramo biti obveščeni o tveganju za širjenje programov balističnih izstrelkov.
<P>
Poudariti moram, da novi sistem ni usmerjen na Rusijo. Dejansko so bile upoštevane nekatere pripombe in zahteve Moskve glede preoblikovanja nove arhitekture ameriškega sistema. V obdobju, ki neposredno sledi, se bodo začela dvostranska pogajanja s ciljem podpisa potrebnih sporazumov, ki jih bo moral ratificirati romunski parlament.
<P>
Hvala.
<SPEAKER ID="038" NAME="Georgios Papastamkos" AFFILIATION="PPE">
(EL) Gospod predsednik, postavljam veliko predpostavko, da je obnova javnih financ države članice v evrskem območju odgovornost samega evrskega območja. Toda za zaščito skupne valute pred špekulacijami je potrebno usklajeno posredovanje.
<P>
Strašna finančna kriza v Grčiji in finančno neravnovesje v drugih državah članicah so izpostavili potrebo po politično usmerjenem gospodarskem upravljanju v Evropi. V svojem vprašanju Komisiji 17. februarja 2010 sem predlagal, da se vzpostavi Evropski denarni sklad. Vesel sem, da komisar Rehn ukrepa v tej smeri. Pričakujemo celosten predlog Komisije.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Gospod predsednik, sodnik španskega osrednjega kazenskega sodišča je potrdil tisto, kar smo mnogi že vedeli, namreč da Hugo Chávez, predsednik Venezuele, sodeluje s teroristi ETE in FARC. To dokazuje, da gospod Chávez sodeluje s teroristi, da nudi zatočišče morilskim teroristom na venezuelskih tleh in da jim pomaga tako, da jim dodeljuje uradne položaje v venezuelski vladi. V bistvu gospod Chávez sodeluje z zločinci iz ETE.
<P>
Kot Bask, Španec in Evropejec želim javno obtožiti in obsoditi grozljiv odnos diktatorja Huga Cháveza. Evropske institucije pozivam, da sprejmejo vse potrebne ukrepe za obsodbo gospoda Cháveza in s tem tudi njegovih politik, ki podpirajo teroriste.
<P>
Obenem želim spomniti vlado gospoda Rodrígueza Zapatera, ki trenutno vodi rotacijsko predsedstvo Evropske unije, da nima smisla biti prijazen in neodločen v odnosu do gospoda Cháveza, kot je bil do zdaj. Prav tako je nesmiselno kazati naklonjenost ali biti prijazen in pripravljen sodelovati, saj ko španska vlada ne izpolni svoje besede in se poniža pred gospodom Chávezom, kot se je pred kratkim, je to enakovredno kaznovanju žrtev terorizma, omalovaževanju španskega pravosodnega sistema in s tem kaznovanju svobode in demokracije.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Čeprav Solidarnostni sklad Evropske unije kot celota dobro deluje, izkušnje, pridobljene v prvih letih njegovega izvajanja, kažejo, da so v njegovem delovanju še vedno velike omejitve in pomanjkljivosti. Te so povezane s prepočasnim zagotavljanjem sredstev s strani sklada, stopnjo preglednosti meril za uporabo sklada v primeru regionalnih katastrof kot tudi omejitvami na naravne katastrofe.
<P>
Opomniti vas moram, da je Romunija prejela finančno podporo Evropske unije za projekte, ki so bili izvedeni na področjih, ki so jih prizadele poplave. Toda sredstva sklada so bila sproščena pozno glede na to, kdaj bi bila najbolj učinkovita.
<P>
Če to upoštevamo, mislim, da bi bila možnost odobritve pomoči državi, ki jo je prizadela katastrofa, na njeno zahtevo v obliki sistema predplačil na podlagi prvotne ocene neposrednih izgub sredstvo, ki bi bilo na prizadetih območjih zelo dobrodošlo takoj po nastanku katastrofe.
<P>
Hvala.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Gospod predsednik, Fidel Castro in njegovi oligarhi so že dolgo tega izdali ideale kubanske revolucije. Ti ideali so bili skupni ljudem po vsem svetu, zlasti smetani mednarodne mladine, ki so jo navdihnili.
<P>
Zdaj pa diktatorstvo Castrove bratovščine označuje pomanjkanje sočutja za politične zapornike in zapornike vesti ter lasten narod. Spominja me na čas, ko je bil Franco na smrtni postelji, zaradi zlorabljanja političnih zapornikov, ki so veljali za navadne zločince, in zaradi enakega obsedenega prezira do izgnancev.
<P>
Castro je končal kot Franco in vsi drugi sovražniki svobode, ki so si prisvojili oblast. Kljub temu je na nas, da rešujemo življenja in pokažemo solidarnost s tistimi, ki se borijo in trpijo. To je naša dolžnost Evropejcev, ki smo predani demokraciji, svobodi in človekovim pravicam.
<SPEAKER ID="042" NAME="Gianni Vattimo" AFFILIATION="ALDE">
(IT) Gospod predsednik, gospe in gospodje, vemo, da Komisija in špansko predsedstvo zelo pospešujeta tempo pogajanj v nekaterih srednje- in južnoameriških državah, da bi sklenili pridružitvene sporazume pred majskim vrhom med Evropsko unijo in Latinsko Ameriko.
<P>
Kot podpredsednik EuroLata bi rad Parlament opozoril na dejstvo, da v nekaterih izmed teh držav obstaja tveganje pospešitve pogajanj, pri čemer bodo prezrte pomembne točke, povezane s človekovimi pravicami in spoštovanjem človekovih pravic v različnih regijah. Na primer, v Kolumbiji se umori sindikalistov dogajajo tako rekoč vsak dan. V Hondurasu, s katerim se pogajamo o sporazumu, je še vedno na oblasti vlada, ki je preprosto proizvod vojaškega državnega udara lansko leto. V Gvatemali so podobne težave, ki sicer niso povezane s človekovimi pravicami, temveč zadevajo določene vidike sporazumov, ki so bili spregledani.
<P>
Mislim, da je pomembno, da Komisija in predsedstvo nadaljujeta previdneje.
<SPEAKER ID="043" NAME="Diana Wallis" AFFILIATION="ALDE">
Gospod predsednik, ker je danes dan žena, sem želela izpostaviti vprašanje zdravja žensk, ki se mu vztrajno posveča premalo pozornosti. Tu sem pred dvema, morda tremi leti govorila o tihi, nevidni, boleči in izčrpavajoči bolezni - endometriozi: bolezni, ki uničuje življenja, družine in rodnost; veste, nekatere ženske sploh nimajo priložnosti biti matere. Morda o tem nočemo govoriti, ker gre za žensko mesečno perilo, o čemer nočemo govoriti; nočemo je niti poimenovati. Zato bom to besedo izrekla še enkrat - endometrioza.
<P>
Vzrok zanjo še vedno ni znan, prav tako ne zdravilo in še vedno prizadene vsako deseto žensko, pogostost pa narašča. Ta teden je tudi teden ozaveščanja o endometriozi v Evropi. Kdaj bomo torej vzeli te ženske, njihove družine in njihovo trpljenje resno? Dobro je, da ste tu, komisar, da to slišite; morda ustrezno usmerjeno financiranje - upam, da prej kot naslednje leto.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Gospod predsednik, gospe in gospodje, dotaknili ste se teme o nevihti Xynthia, ki je pred kratkim prizadela zahodno Evropo in povzročila smrt skoraj 60 ljudi ter precejšnjo materialno škodo.
<P>
Danes sem izredno žalostna, pa tudi jezna, saj bi se bilo tej človeški katastrofi mogoče izogniti; ali pa vsaj omejiti njen učinek. Do nedavnega v Franciji in dandanes v vsej Evropi se gradi na obalnih in poplavnih območjih kljub in v nasprotju z obstoječo evropsko in seveda nacionalno zakonodajo.
<P>
Pogosto gre za območja Natura 2000, ki jih je nujno treba zaščititi pred urbanizacijo, da se omejijo učinki podobnih naravnih dogodkov. Mi moramo pokazati večjo odgovornost, zagotoviti, da se predpisi Skupnosti - zlasti Direktiva o pticah in Direktiva o habitatih - dosledno uporabljajo v državah članicah in da so strukturni skladi pogojeni z zahtevami glede trajnosti, varnosti in biotske raznovrstnosti.
<P>
Strategija EU 2020 je edinstvena priložnost, da na novo opredelimo naš odnos z okoljem.
<P>
(Predsednik je prekinil govornico)
<SPEAKER ID="045" NAME="Ivo Strejček" AFFILIATION="ECR">
(CS) Gospod predsednik, gospe in gospodje, pomembni češki mediji so prejšnji teden poročali, da je nemška prometna policija uvedla mnogo ostrejše preverjanje čeških voznikov na nemški strani meje. Poročila navajajo, da so pregledi pogostejši in mnogo bolj temeljiti. Po pričevanjih naj bi razmere še poslabšalo dejstvo, da morajo med pregledi nekatere osebe dati celo vzorec urina v pogojih, ki sramotijo človeško dostojanstvo. Ne gre torej za rutinske preglede ob cesti, ki zajemajo preverjanje prometnih dokumentov ali dokumentov o tehničnem stanju ali izvoru vozila. Čeških državljanov, ki prosto potujejo v schengenskem območju, ne bi smeli obravnavati kot drugorazrednih državljanov. So polnopravni, enakovredni in suvereni državljani države članice Evropske unije in jih je treba tako tudi obravnavati. Gospod predsednik, prosim, da to informacijo posredujete ustreznim organom, da jo bodo lahko primerno preučili in poskrbeli za potrebne ukrepe.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
Gospod predsednik, evropski dan debelosti je pobuda, ki združuje skupnosti zdravstvenih delavcev, bolnikov in politično skupnost v podpori evropskim državljanom, ki imajo prekomerno telesno težo in so predebeli. Njegov cilj je določiti 22. maj za vsakoletni evropski dan debelosti, ozaveščati o potrebnem ukrepanju na evropski ravni in zagotoviti, da se slišijo glasovi bolnikov, ki imajo prekomerno telesno težo in so predebeli.
<P>
Debelost je bolezen, ne težava. Vsaka država članica bi se morala soočiti z izzivom in zagotoviti učinkovito podporo tej skupini prebivalstva. Po podatkih Svetovne zdravstvene organizacije so statistični podatki za celo Evropo - ne le EU - vrtoglavi, kažejo na epidemično razsežnost. Če ne bomo ukrepali, bo po ocenah do leta 2020 v regiji predebelih 150 milijonov odraslih - 20 % prebivalstva in 15 milijonov otrok in mladostnikov - 10 % prebivalstva. Zato moramo okrepiti glas bolnikov, ki so predebeli in imajo prekomerno težo.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Gospod predsednik, danes praznujemo stoletnico razglasitve mednarodnega dneva žena, ki je postal simbol revolucionarnega boja. Na svetovni dan ukrepanja žensk za lastne pravice in proti vsem oblikam diskriminacij pozdravljam vse ženske in zlasti tiste, ki so še vedno žrtve diskriminacije, neenakosti in različnih vrst nasilja.
<P>
Zdaj je tudi pomembno poudariti aktualnost tega boja za enakost v zakonodaji in življenju, upoštevajoč, da ima kriza kapitalizma posebne posledice za življenje žensk, ki so glavne žrtve negotovih in premalo plačanih delovnih mest ter revščine! Večina od 85 milijonov ljudi, ki živijo v revščini v Evropski uniji, je žensk.
<P>
Ko praznujemo ta dan in pozivamo vse ženske, naj se ne odpovedo svojim sanjam, ponovno poudarimo, kako pomemben je boj proti krivicam in diskriminaciji, s čimer odpremo nove možnosti za boljše življenje in enakost.
<SPEAKER ID="048" NAME="John Bufton" AFFILIATION="EFD">
Gospod predsednik, rad bi vas opozoril na dejstvo, da bomo imeli v Walesu dejansko referendum. Da, če verjamete ali ne, referendum. Nismo ga imeli za ustavo, nismo ga imeli za Lizbonsko pogodbo, imamo pa ga v Walesu za dodatna pooblastila valižanske skupščine.
<P>
Za to vprašanje gre, a konec je slab. Vse politične stranke v Walesu - laburistična, Plaid Cymru, liberalni demokrati in konzervativci - to podpirajo in si želijo večja pooblastila. Naj jim nekaj povem: jaz si tega ne želim.
<P>
Ljudi v Walesu imajo za bedake. V času, ko bo na dnevni red prišla samostojnost, se lahko zgodi, da bomo imeli kar 80 članov skupščine. V Walesu imamo ogrožene oskrbne domove, šole, ki jim grozi zaprtje, naše ceste so kot v državah tretjega sveta, naši politiki v Cardiff Bayju in tu pa so odločeni nadaljevati s to noro zamislijo.
<P>
Pozdravljam dejstvo, da bo referendum, vendar upam, da se bodo Valižani uprli in glasovali "proti".
<SPEAKER ID="049" NAME="Miroslav Mikolášik" AFFILIATION="PPE">
(SK) Dovolite mi, da izrazim globoko sočutje in solidarnost z žrtvami naravne katastrofe na Madeiri.
<P>
Izjemne razmere terjajo prilagodljivo ukrepanje, da se hitro zadovoljijo osnovne potrebe ljudi in zagotovi materialna pomoč kot tudi hitro obnovi ključna infrastruktura, ki je bila poškodovana. Upam, da bodo portugalske oblasti čim prej ocenile škodo in da ne bo nobenih uradnih administrativnih ovir za zagotovitev finančne pomoči iz Solidarnostnega sklada Evropske unije.
<P>
Ker je za uporabo sredstev iz Solidarnostnega sklada potrebno soglasje Evropskega parlamenta, verjamem, da bo Parlament za zgled s takojšnjim odzivom in sprejetjem resolucije v zvezi s tem. Dovolite mi, da izrečem še en solidarnostni stavek v zvezi s katastrofo, ki so jo nedavno povzročili hudi nalivi v Vendéeju v zahodni Franciji.
<SPEAKER ID="050" NAME="Lena Kolarska-Bobińska" AFFILIATION="PPE">
Gospod predsednik, tu v Evropskem parlamentu smo pred kratkim sprejeli resolucijo o Ukrajini, kjer dvomimo o primernosti dodelitve visokega državnega priznanja Stepanu Banderi, bivšemu predsedniku Ukrajine, vodji boja za samostojnost države. Ta odstavek v naši resoluciji je povzročil veliko kritik v zahodni Ukrajini.
<P>
Rada bi povedala, da ta resolucija ni postavljala pod vprašaj cilja Bandere, tj. neodvisne Ukrajine. Resolucija je dejansko podpirala cilj, namreč močno, združeno in svobodno Ukrajino, ki ima popolno podporo Evropske unije in moje domovine Poljske, je pa res, da je v resoluciji izraženo obžalovanje, da je bilo priznanje dodeljeno, ne da bi kaj dosti upoštevali tragične okoliščine vojnega boja za neodvisno Ukrajino. Etnično čiščenje se je takrat izvajalo tudi v imenu Bandere.
<P>
Moje mnenje je, da je pri priznanju Banderi manjkal izraz obžalovanja za nedolžne žrtve boja. Le tako bi lahko v celoti izpolnili cilj, to je neodvisna Ukrajina v mirnih odnosih s svojimi sosedami. Priznanje bi morala spremljati prizadevanja za spravo z družinami.
<P>
(Predsednik je prekinil govornico)
<SPEAKER ID="051" NAME="Csaba Sógor" AFFILIATION="PPE">
(HU) Slovaški zakon o jeziku je v zadnjem času tarča številnih kritičnih opazk. Rad bi usmeril vašo pozornost na mnenje pravne službe Evropske komisije. Navaja, da zakon o jeziku in njegovi izvedbeni predpisi v obstoječi obliki niso združljivi s temeljnimi pravicami in ustreznimi dokumenti Sveta Evrope ali celo s slovaškim zakonom o zaščiti manjšin. V mnenju se obžaluje pomanjkanje razumnosti in sorazmernosti jezikovnih zahtev. Navaja, da zakon ogroža prost pretok delovne sile, enega izmed največjih dosežkov evropskega združevanja, ter da ogroža tudi delovanje integriranega notranjega trga Evropske unije. Poleg tega je pravna služba razglasila, da je spremenjeni zakon o jeziku neskladen z Direktivo o avdiovizualnih medijskih storitvah kot tudi členom 56 Pogodbe o delovanju Evropske unije, ki se nanaša na svobodo zagotavljanja storitev. V poročilu piše, da bi lahko del o zdravstvenih institucijah v praksi privedel do diskriminacije in da kar zadeva temeljne pravice, pravila mnogo bolj ščitijo interese države kot pa posameznikov. Prosim, da Komisija izvede potrebne ukrepe, da zagotovi gotovo nadaljnjo prevlado prava Skupnosti.
<SPEAKER ID="052" NAME="Rovana Plumb" AFFILIATION="S&amp;D">
(RO) Moram omeniti udeležbo žensk na trgu delovne sile. Eurostatovi podatki potrjujejo spodbuden trend. V sedemdesetih letih prejšnjega stoletja ženske niso predstavljale niti 30 % evropskega trga delovne sile, leta 2008 je ta delež dosegel 43 %, s svetovno krizo pa se je povečal na okoli 50 %.
<P>
Ta trend zajema tudi Romunijo, in sicer zaradi gospodarske krize, ki je prizadela poslovne sektorje, kjer so zaposleni pretežno moški. Vendar obstaja plačna diskriminacija med ženskami in moškimi na trgu delovne sile. Zato je pomembno, da zakonodajni sveženj, ki ga predvideva Komisija, zajema cilje, povezane z odpravo teh razlik v plačah glede na spol, kar bo spodbudilo večjo udeležbo žensk na trgu delovne sile. Ta zakonodajni sveženj mora biti vključen tudi v strategijo Evropske unije 2020.
<SPEAKER ID="053" NAME="Evelyn Regner" AFFILIATION="S&amp;D">
(DE) Gospod predsednik, zadnji dogodki v Turčiji so ponovno potrdili, da je še vedno premalo zagotovil za pravice sindikatov in delavcev. Več kot dva meseca se je 12 000 zaposlenih nekdanjega državnega tobačnega monopolnega podjetja Tekel, ki je zdaj privatizirano, borilo proti množičnemu odpuščanju, skrajšanju delovnega časa in izgubi socialnih pravic, ki so si jih pridobili.
<P>
Večkrat med stavko je predsednik Erdoğan zagrozil, da bo protestne kampe v Ankari izpraznila policija. Na začetku stavke je policija napadla delavce s solzivcem in vodnim topom.
<P>
Rada bi vas prosila, da pozovete turške oblasti, naj s sindikati ravnajo kot s socialnimi partnerji z enakimi pravicami ter izdajo zakonodajne določbe, ki jamčijo brezpogojno zaščito pravic sindikatov. Pravice morajo biti prilagojene standardom EU in konvencijam MOD.
<SPEAKER ID="054" NAME="Luigi de Magistris" AFFILIATION="ALDE">
(IT) Gospod predsednik, gospe in gospodje, pred kratkim je v Italiji prišlo do še ene okoljske katastrofe na rekah Lambro in Pad. Nedavno je tudi Sodišče Evropskih skupnosti v Luksemburgu obsodilo Italijo zaradi ogrožanja javnega zdravja, ki je posledica nezakonitega odlaganja odpadkov in nezmožnosti nadzora zbiranja odpadkov v Kampanji. Pred kratkim so poročali o večjem številu primerov levkemije v Tarantu zaradi jeklarne Ilva kot tudi o odstranjevanju azbesta v šolah v mestu Crotone in o dioksinih v Kampanji. Gre za okoljsko katastrofo, ki ji ni konca.
<P>
Resno sprašujem Komisijo, kaj namerava narediti, da bi zagotovila skladnost italijanske vlade s standardi direktiv Evropske unije, zlasti kar zadeva nedavno sodbo Sodišča Evropskih skupnosti, ki je močno obsodilo Italijo zaradi nezmožnosti odstranjevanja odpadkov v Kampanji. Več tednov in mesecev je bilo mesto Neapelj v posmeh celemu svetu.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Gospod predsednik, londonska konferenca o Afganistanu je privedla do paničnega pometanja v središču afganistanske družbe in prestrašene so zlasti ženske. Mirovni načrt, o katerem se je dogovorilo 70 držav, vključuje sklad za pomoč za ponovno vključitev Talibanov, skupščina Loya Jirga - mirovni svet - pa mora potekati v naslednjih mesecih, če naj pride do te sprave.
<P>
Ženske ne želijo in ne smejo plačati cene za to spravo. Talibani še vedno zahtevajo zatiranje ženskih pravic in vrnitev šeriatskega prava. Obstaja bojazen, da bo Loya Jirga spremenila ustavo in da bodo členi, ki ščitijo ženske, izginili, predvsem člen 22 v poglavju 2.
<P>
Danes, 8. marca 2010 resno naprošam, da Evropska unija deluje kot porok za prihodnost afganistanskih žensk, saj se ponovnega pojava režima, ki je povzročil največ ženskih žrtev v zgodovini, ne sme podpreti.
<SPEAKER ID="057" NAME="Simon Busuttil" AFFILIATION="PPE">
(MT) Diplomatski incident med Švico in Libijo se stopnjuje in ima zelo resne posledice za mnoge državljane Evropske unije, ki želijo potovati v Libijo in se jim ne dovoli vstopa v državo. Neugodne posledice trpijo predvsem delavci, ki služijo za preživetje v Libiji, kot tudi evropski vlagatelji, ki tja ne morejo poslati svojih delavcev. Medtem pa delavci, ki so že v Libiji, poskušajo tam ostati čim dlje, da bi nadomestili tiste, ki še vedno ne morejo vstopiti v Libijo. Evropska unija nima nič opraviti s tem incidentom in je postala žrtev spora med dvema tretjima državama. Zato pozivam Evropsko unijo, da izvede vse možne ukrepe, da se to vprašanje reši čim prej.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Gospod predsednik, španska vlada je prosila venezuelsko vlado za pojasnilo po sodbi v zvezi z domnevnim sodelovanjem venezuelske vlade in ETE.
<P>
Gospod Iturgaiz bi moral pridobiti najnovejše informacije, saj sta v soboto venezuelska vlada in španska vlada izdali skupno sporočilo o tej zadevi. V njem sta obe vladi ponovno potrdili, da nameravata tesno sodelovati in se skupaj boriti proti terorizmu.
<P>
Te namere moramo biti veseli vsi in čestitati venezuelski vladi za izraženo željo po sodelovanju s špansko vlado v boju proti terorizmu in ETI, namesto da se pošiljajo podžigajoča sporočila in poskuša pridobiti političen kapital na račun tako resnega vprašanja, kot je terorizem.
<P>
Po mojem mnenju je pomembno spoštovati neodvisnost sodstva, diplomatske odnose in predvsem sodelovanje med državami, ko si prizadevamo za nadaljnji nujen boj proti terorizmu.
<SPEAKER ID="059" NAME="Olle Schmidt" AFFILIATION="ALDE">
(SV) Gospod predsednik, v soboto je islandsko ljudstvo izreklo odločen ne sporazumu Icesave. Le teden dni nazaj je Komisija priporočila, da EU začne pogajanja o članstvu z Islandijo.
<P>
Res je, da je pravica na strani finančnih ministrov v Londonu in Haagu, vendar imajo tudi precejšnjo odgovornost. Tisti potrošniki, ki so nespametno vložili v Icesave, imajo pravico do neke odškodnine za svojo izgubo. Vendar morajo biti zahtevki razumni in sorazmerni. Zdaj potrebujemo nova pogajanja z vladami v Londonu in Haagu.
<P>
Islandci se morajo čutiti dobrodošle v EU, jasno pa je, da ne bodo nikoli volili za članstvo v EU, če bosta lahko finančna ministra v Londonu in Haagu odločala o usodi Islandije. Britanskemu in nizozemskemu ministrstvu za finance se ne sme dopustiti, da nadzirata Evropsko unijo. Čas je, da EU ukrepa in pokaže solidarnost z Islandci.
<P>
Rad bi citiral Hávamál, besede velikega Odina iz pesniške Edde: (Govornik govori islandsko)
<P>
To je po islandsko: "Težave moramo reševati skupaj".
<SPEAKER ID="061" NAME="Yannick Jadot" AFFILIATION="Verts/ALE">
(FR) Gospod predsednik, v noči s 27. na 28. februar je nevihta Xynthia močno prizadela zahodno Francijo in terjala številna življenja. Seveda so naše misli z žrtvami in vsemi, ki jim pomagajo. Evropsko komisijo zelo jasno pozivamo, da zagotovi hitro razpoložljivost Solidarnostnega sklada, da bi pomagala najbolj prizadetim ljudem. Toda iz te tragedije moramo potegniti tudi nauk.
<P>
Kako je mogoče, da v Franciji od pet do šest milijonov ljudi živi v poplavnih območjih? Očitno gre za pritisk nepremičninskega lobija, toda res je tudi, da je pred nekaj meseci predsednik Sarkozy pozival, da se dovoli gradnja na poplavnih območjih. Odgovornost torej nosijo politiki.
<P>
Pozivamo, da se vse evropsko sofinanciranje, povezano z rekonstrukcijo in obnavljanjem, pogojuje z upoštevanjem zakona: zakona o obalnih območjih in preventivnih načrtov v zvezi z nevarnostjo poplav. Seveda tudi ponovno naprošamo, da hitro izkažemo podporo vsem najhuje prizadetim sektorjem, zlasti gojenju školjk.
<SPEAKER ID="062" NAME="Ashley Fox" AFFILIATION="ECR">
Gospod predsednik, Buckfast Abbey proizvaja alkoholizirano vino v Devonu, v mojem volilnem okrožju, od leta 1890. Žal zdaj to vino napadajo nekateri politiki laburistične stranke. Krivdo za nesocialno vedenje bi raje pripisali enemu alkoholnemu izdelku, kot pa priznali, da so bile njihove socialne politike neuspešne.
<P>
Buckfastovo vino bi očitno morali prepovedati, ker vsebuje tako alkohol kot kofein. Če do tega pride, kaj sledi? Se bo mladim prepovedalo mešanje Red Bulla z vodko? Bomo prepovedali irsko kavo? Kako se bo to nadziralo?
<P>
Tu gre za pretiran zaščitniški odnos države. Poziv k prepovedi enega izdelka ne bo rešil težave neodgovornega popivanja. Potrošnikom moramo zaupati, da uživajo katere koli pijače želijo. Ne smemo kaznovati večine zaradi dejanj peščice nevednih.
<P>
Ali ljudje resnično verjamejo, da bi ob prepovedi Buckfasta huligani, ki ga zdaj pijejo pretirano, začeli piti čaj?
<SPEAKER ID="063" NAME="Rui Tavares" AFFILIATION="GUE/NGL">
(PT) Gospod predsednik, pred letom ali dvema, ko je bil evro močan, je Wall Street Journal stavil, da bo propadel in pojasnil, kako bi do tega lahko prišlo. Evrska gospodarstva so zelo različna, je pisal. Že samo zaradi najbolj ranljivega bi lahko propadel.
<P>
To se je zgodilo in zdaj se vsi pritožujejo zaradi tujih špekulantov. Vendar bi bilo bolje, če bi se pritoževali zaradi sebe, zaradi evropskih voditeljev. Nihče nas ni silil oblikovati monetarne unije brez politične unije in socialne kohezije. Prav tako nas ni nihče silil k oklevanju in omahovanju, ko so bila napadena tako imenovana "obrobna" gospodarstva.
<P>
Naj nam bo ena stvar povsem jasna: obrobna gospodarstva ne obstajajo. Ko gre za napad na evrsko gospodarstvo, gre za napad na evro. Gre za napad na Unijo in le-ta se mora odzvati s solidarnostjo; z enako solidarnostjo, kot je bila koristna za vzhodno Evropo ter za Nemčijo pri njeni ponovni združitvi.
<P>
Če se ne odzove iz solidarnosti danes, se bo zaradi lastnega interesa kasneje, če upoštevamo velikost teh trgov in obseg njihovih dolgov ter izpostavljenost srednjeevropskih bank do njih. Bolje bi bilo, če bi delovali iz solidarnosti.
<SPEAKER ID="064" NAME="John Stuart Agnew" AFFILIATION="EFD">
Gospod predsednik, politika "vsesplošnega usklajevanja" v EU ima mnoge žrtve, med katerimi ne gre zanemariti ratinga za instrumentalne meteorološke pogoje (IRC) za zasebne pilote v Združenem kraljestvu. To je ključen varnostni rating, čigar imetniki lahko letijo instrumentalno v oblačnih pogojih in ob slabi vidljivosti, česar licenca za zasebnega pilota ne dovoljuje. Ta rating obstaja le v Združenem kraljestvu zaradi naših muhastih vremenskih razmer, izkazal pa se je tudi za zelo varnega.
<P>
Pri oblikovanju usklajene evropske pilotske licence namerava Evropska agencija za varnost v letalstvu rating za letenje v IMC pogojih ukiniti, zaradi česar številni zasebni piloti ne bodo mogli leteti, razen če lahko zajamčijo nebo brez oblakov celotno trajanje leta. To je podobno, kot če bi morali zagotoviti, da bo Anglija zmagala v svetovnem pokalu s kazenskimi streli. Ko izgubi vidljivost, ima neusposobljen pilot okoli 50 sekund, da jo ponovno pridobi, preden izgubi nadzor nad zračnim plovilom. To pomeni, da predstavlja ukinitev ratinga za letenje v IMC pogojih resno grožnjo za varnost in prihodnost zasebnega letenja.
<P>
Evropska agencija za varnost v letalstvu mora ponovno razmisliti. To je le še en primer, ko je smiseln in praktičen britanski zakon podrejen pretirani in dragi zakonodaji EU.
<SPEAKER ID="065" NAME="Angelika Werthmann" AFFILIATION="NI">
(DE) Gospod predsednik, gospe in gospodje, eden izmed ciljev tisočletja je prepoloviti revščino na svetu. Komisija je leto 2010 razglasila za evropsko leto boja proti revščini in socialni izključenosti. Šestnajst odstotkov Evropejcev - kar pomeni 79 milijonov ljudi - živi pod pragom revščine. Devetinsedemdeset milijonov Evropejcev se mora prebiti skozi mesec z zneskom, ki predstavlja zgolj 60 % povprečnega dohodka v njihovih državah. Če ste revni, izgubite priložnost, da bi prispevali velikim delom civilne družbe. Če ste revni, trpite. Strategije za evropsko leto boja proti revščini in socialni izključenosti 2010 morajo imeti vpliv, tudi med gospodarsko krizo.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Gospod predsednik, gospe in gospodje, prevzela sem besedo, da bi izpostavila in obsodila izvajanje Zakona o obali s strani španske vlade, zlasti njegove učinke na otok Formentera. Formentera je eden izmed Balearskih otokov. Dolg je 19 kilometrov in ima obseg 69 kilometrov.
<P>
Izvajanje tega zakona bo pozitivno v območjih, ki so opustošena zaradi urbanega razvoja. Ne bo pa koristen za otok Formentera, saj predpisuje ukinitev večine turističnih objektov na otoku, kar pomeni, da bodo zasežena majhna družinska podjetja. Ti objekti so sredstvo preživetja na otoku in so bili zakonito zgrajeni od 30 do 40 let nazaj. Za primer lahko navedem hotel Rocabella, ki je bil prvi hotel na otoku, ali bar in restavracijo, znano kot Blue Bar, ki slovi na mednarodni ravni in je pripomogla k promociji otoka v tujini. Sedemdeset odstotkov teh objektov bi prizadelo izvajanje zgoraj omenjenega zakona, čeprav so bili zakonito zgrajeni. Edini namen tega zakona je dovoliti zaseg.
<P>
Zato pozivamo k poštenemu sistemu razmejitve za otok Formentera. Špansko vlado pozivam k novi razmejitvi ob spoštovanju zasebne lastnine skladno z mnogimi sodbami Sodišča za človekove pravice v Strasbourgu na to temo. Nikoli več ne bi smeli sestaviti takšnega zakona z retroaktivnim učinkom. Ogromno škode povzroča. Predvsem je treba upoštevati, da so bili vsi ti objekti zgrajeni ob spoštovanju okolja. Poleg tega je obala zaščitena z nacionalno in lokalno zakonodajo. Nemogoče je graditi v pasu 300 metrov od obale ali povečati hotelsko zmogljivost.
<SPEAKER ID="067" NAME="Proinsias De Rossa" AFFILIATION="S&amp;D">
Gospod predsednik, odgovor, ki ga je pred kratkim prejel predsednik Buzek od predsednika vlade Netanyahuja, v katerem slednji opravičuje svojo zavrnitev dovoljenja za vstop parlamentarne delegacije v Gazo prejšnji december, zahteva odločen odziv. Lahko nasprotuje našim srečanjem s Palestinci v Gazi in Vzhodnem Jeruzalemu, nima pa pravice preprečiti jih - niti se vmešavati v demokratične pravice tega parlamenta.
<P>
Visoka predstavnica Ashton mora odločno nadaljevati s svojo namero, da obišče Gazo; pritisniti mora na Izrael, da konča obleganje in humanitarno krizo, ki jo je Goldstone opisal kot nezakonito kolektivno kazen ljudstva.
<P>
Na koncu bi rad pozdravil sporazum o posrednih pogajanjih, vendar me zelo skrbi, da bi lahko naraščajoča napetost okrog verskih krajev v Vzhodnem Jeruzalemu in Hebronu uničila možnost za napredek. Prepričan sem, da mora visoka predstavnica Ashton ukrepati, da sprosti to napetost.
<SPEAKER ID="068" NAME="Tunne Kelam" AFFILIATION="PPE">
Gospod predsednik, kot nas je predsednik Parlamenta prijazno opomnil, je bila 11. marca 20. obletnica, odkar sta Litva in Estonija sprejeli dva temeljna pravna akta.
<P>
Ko je litovski vrhovni svet sprejel deklaracijo o neodvisnosti v Talinu, je Kongres Estonije na svojem prvem zasedanju sprejel deklaracijo o ponovni vzpostavitvi oblasti pravne države v tej državi, ki jo je še vedno okupirala Sovjetska zveza.
<P>
Kongres Estonije je predstavljal edinstveno demokratično alternativo za obstoječe sovjetske institucije. Izvolilo ga je 90 % na novo registriranih estonskih državljanov, združeval je absolutno večino Estoncev, v njem je bilo zastopanih skoraj 30 političnih strank in gibanj, prizadeval pa si je za ponovno vzpostavitev prave neodvisnosti in nacionalne države. Ta prizadevanja so bila v veliki meri uspešna zaradi solidarnosti Evrope.
<SPEAKER ID="069" NAME="Corina Creţu" AFFILIATION="S&amp;D">
Gospod predsednik, tako se držite pravil, da mislim, da bi pri teh enominutnih govorih vsaj danes, na mednarodni dan žena, Parlament moral izkazati velikodušno gesto ženskam.
<P>
(RO) Danes bi vas rada opozorila na številne primere diskriminacije Romunov v Evropi, ki zadnje čase žal vztrajno naraščajo. Nedavno tega je predstavnik za javnost københavnske policije podal nekaj rasističnih in ksenofobnih izjav o Romunih, medtem ko je danski tisk cel narod označil kot odgovornega za zločin, ki ga je očitno zakrivil romunski priseljenec.
<P>
Na začetku leta je v Italiji storilo samomor 13-letno romunsko dekle, za seboj pa pustilo šokantno izjavo o diskriminaciji, katere žrtev je bila med sošolci. Tudi vi ste morda pred kratkim videli plakate, izobešene na vlakih francoske nacionalne železnice, SCNF, ki uporabnike naprošajo, naj vsa dejanja, ki so jih zakrivili Romuni, prijavijo nacionalni varnostni agenciji SNCF.
<P>
Mislim, da se boste strinjali z mano, da mora plačati vsak, ki prekrši zakon. Toda ožigosati takole cel narod je nesprejemljivo. Primeri, ki sem jih omenila, dejansko ponazarjajo slabšanje klime medetničnega sobivanja v državah s tradicijo demokracije. To so primeri vedenja, nezdružljivi z načeli, ki predstavljajo temelj Evropske unije, in zelo kvarijo duh Evropske unije, saj odkrivajo obstoj sramotne železne zavese med državljani EU.
<SPEAKER ID="071" NAME="Seán Kelly" AFFILIATION="PPE">
(GA) Gospod predsednik, nekaj besed bi rad povedal o atlantski strategiji.
<P>
V zadnjih nekaj tednih in mesecih sem z zanimanjem in jasno odobravanjem poslušal razprave o strategiji za Podonavje, strategiji za Baltsko morje, nikoli pa nisem slišal niti besede o atlantski strategiji. Mislim, da je na tem področju veliko prostora za razvoj.
<P>
Strategija 2020 zelo jasno opredeljuje, da nobena država ne zmore sama, vsekakor pa lahko dosežejo države v atlantskem obalnem območju, kot so Irska, Velika Britanija, Francija, Portugalska in Španija, velik napredek na številnih področjih, zlasti na področju energetskih objektov na morju, morskih raziskav, ribolova, morske in pomorske gradnje, pristanišč in biotske raznovrstnosti. Špansko predsedstvo želim pozvati, da to obravnava kot prednostno nalogo v naslednjih mesecih.
<P>
(GA) Če jim to uspe, bodo dosegli nekaj zares velikega do konca njihovega predsedstva.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) V zadnjih treh mesecih se je na Portugalskem zgodilo šest hudih morskih nesreč, v katerih je življenje izgubilo 13 ribičev. V osmih primerih še vedno niso našli trupel, v nesrečah pa so bila izgubljena tudi vsa vpletena plovila in sredstvo preživetja mnogih ljudi.
<P>
Ribiške skupnosti Castelo de Neive, Matosinhos, Setúbal, Areosa, Peniche in Caminha žalujejo; rada bi se jim pridružila z današnjim govorom.
<P>
Nekoliko hujša zima, ki je omogočila malo dni ribolova, in slaba podpora, ki je na voljo ribičem, ki ostanejo na obali, jih je prisilila, da so se odpravili na morje v neugodnih razmerah. Zaradi starosti nekaterih ladij, pomanjkanja varnosti na krovu in ustrezne usposobljenosti na področju varnosti so nesreče še toliko bolj verjetne. To je nesprejemljiva situacija, ki jo je treba nujno odpraviti.
<P>
V tem kontekstu bi morala biti vzpostavitev pogojev, ki lahko zagotovijo varnost ribičev, eden od poglavitnih ciljev reforme skupne ribiške politike, vključno z naložbami v posodobitev ladij, poostrenimi varnostnimi ukrepi, usposabljanjem ribičev na področju osnovne varnosti in dostojnimi življenjskimi pogoji, ko je zaradi razmer na morju priporočljivo ostati na kopnem.
<SPEAKER ID="075" NAME="Alajos Mészáros" AFFILIATION="PPE">
Gospod predsednik, moj prispevek se nanaša na potrebo po enotnem pristopu k priznanju Kosova. S sprejemom Lizbonske pogodbe so naše države članice sprejele številne nove zaveze. Ena izmed njih so novi celostni in poenoteni postopki zunanje in sosedske politike.
<P>
Kosovo je do zdaj kot neodvisno državo priznalo 65 držav sveta, vključno 24 izmed 28 držav NATA in 22 izmed 27 držav EU. Zdaj je pravi čas, da spodbudimo oklevajoče države članice, namreč Ciper, Grčijo, Romunijo, Slovaško in Španijo, da postavijo pomisleke v zvezi s tem na stran in se pridružijo večini ter čim prej priznajo Kosovo. To bi bil pomemben znak, ki bi dokazal vse večjo enotnost in povezovanje EU.
<SPEAKER ID="076" NAME="Andrew Henry William Brons" AFFILIATION="NI">
Gospod predsednik, globalni kapitalizem premika ljudi po svetu - nekatere zakonito, nekatere nezakonito -, kot bi bili le pogrešljivi elementi proizvodnje.
<P>
Premika blago in celo storitve po svetu v poskusu, da bi nelojalno znižal cene svoje zadnje žrtve, pri čemer se zapirajo tovarne, kmetije in pisarne, delavci pa gredo med staro železo.
<P>
Premika denar po svetu, zapira delovna mesta v Evropi in razvitem svetu ter jih odpira na krajih, kjer plače predstavljajo le majhen del stroškov.
<P>
Evropska unija je sprejela globalni kapitalizem, kar nas bo vse zadušilo. Kadar koli je gospodarska kriza, se politiki postavijo v vrsto, da bi obsodili protekcionizem. Toda le protekcionizem nam bo omogočil, da ponovno zgradimo proizvodne temelje in da našim ljudstvom zajamčimo vir dohodka. Gospodarstva obstajajo oziroma bi morala obstajati zato, da služijo narodu. Ne obstajamo mi zato, da bi služili gospodarskim silam.
<P>
Evropa nikakor ne more tekmovati s tretjim svetom, ne da bi postala njegov del, kar se že dogaja.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Gospod predsednik, obžalujem, da so se nekateri, ki so danes prisotni v Parlamentu, odločili, da bodo čestitali gospodu Chávezu, ki sodeluje s teroristi in je v svojo vlado vključil vodje ETE. Ko sva jaz in moja skupina postavljena pred izbiro med gospodom Chávezom in sodnikom osrednjega kazenskega sodišča, kot je gospod Velasco, iz države, kjer velja načelo pravne države, brez oklevanja podpreva sodnika osrednjega kazenskega sodišča.
<P>
Poleg tega, če gospod Rodríguez Zapatero ne bi bil tako prijateljski z gospodom Chávezom in pred njim ponižen ter bi namesto tega z gospodom Chávezom ravnal, kot pritiče podporniku terorizma, bi španska zunanja politika pridobila na verodostojnosti na mednarodnem prizorišču.
<SPEAKER ID="078" NAME="Franz Obermayr" AFFILIATION="NI">
(DE) Gospod predsednik, ponovno bi se rad navezal na pogovor med zadnjo razpravo o enominutnih govorih, v katerem smo izrazili nezadovoljstvo, ker je očitno nejasno, kdaj je kdo na vrsti, in če petkrat zaprosiš za besedo, bi bilo lepo, če bi vedel, kdaj boš na vrsti. Več kolegov je zaprosilo za to. Takrat so očitno naleteli na odprta ušesa. Ni mi jasno, zakaj se iz tega ne učimo in ne poskušamo poslancem olajšati zadeve ter razglasiti jasnega postopka, ki bi se ga držali. Sam sem se prijavil ob 17.00 in dejansko ne razumem postopka.
<SPEAKER ID="079" NAME="Predsednik">
Držimo se postopka, vendar morate upoštevati, da imamo več kot 60 prošenj in samo 30 minut za ta postopek. Besedo smo dali okoli 35 poslancem.
<P>
Zapisali bomo vaše ime in obljubim vam, da boste naslednjič med prvimi, toda tako pač to delamo. Rad bi dal besedo vsem vam, vendar žal nimamo časa.
<SPEAKER ID="080" NAME="László Tőkés" AFFILIATION="PPE">
(HU) Gospod predsednik, jaz imam enako pritožbo. Šest mesecev nisem dobil besede. Ne poznam pravila. Vedno sedimo na razpravah in tu sedimo zaman.
<P>
Pol leta že nisem imel besede. Ne poznam nobenih prepisov in tako tu sedim zaman.
<SPEAKER ID="082" NAME="Predsednik">
Gospod Tőkés, jaz osebno sem vam dal besedo najmanj enkrat. Ni prav, da pravite, da niste nikoli imeli besede.
<P>
Rad bi opomnil poslance, da posredujejo svoja imena dovolj pred začetkom, ker naredimo seznam. Lahko vam zagotovim, da boste naslednjič med prvimi.
