<CHAPTER ID="021">
Večja naravna nesreča v avtonomni pokrajini Madeira (razprava) 
<SPEAKER ID="277" NAME="Predsednik">
Naslednja točka je izjava Komisije o večji naravni nesreči v avtonomni pokrajini Madeira.
<SPEAKER ID="278" NAME="Günther Oettinger" LANGUAGE="DE">
Gospod predsednik, spoštovani poslanci, Komisija je zaskrbljena in žalostna zaradi strašnih dogodkov na Madeiri, predvsem zaradi velikega števila žrtev. Sočustvujem z vsemi prebivalci Madeire, ki jih je nesreča prizadela. Komisija še posebej izreka sožalje vsem družinam žrtev.
<P>
Včeraj je moj kolega Johannes Hahn, kot pristojen član Komisije, govoril s predsednikom avtonomne pokrajine Madeira, gospodom Jardimom, ki je povedal, da so razmere še vedno resne. Vendar pa imajo regionalne in nacionalne službe za nujne primere stvari pod nadzorom. Trenutno ne potrebujejo pomoči iz mehanizma na področju evropske civilne zaščite.
<P>
Kljub temu je škoda tako velika, da Madeira upa na finančno pomoč iz Solidarnostnega sklada EU. Komisija trenutno preučuje vse možne načine, kako bi Madeiri zagotovila finančno pomoč EU. Leta 2003 po katastrofalnem požaru smo Portugalski lahko odobrili solidarnostno pomoč v višini, ki je presegala 48 milijonov EUR. Solidarnostni sklad je bil ustanovljen leta 2002 z namenom zagotavljanja finančne pomoči na ravni EU državam članicam, ki so jih prizadele resne naravne nesreče.
<P>
Vendar pa morajo pred uporabo Solidarnostnega sklada biti izpolnjena določena merila. Najpomembnejši pogoj je, da portugalska vlada predloži vlogo za pomoč. Naj vas spomnim, da uredba, s katero je bil ustanovljen Solidarnost sklad, običajno dopušča uporabo sredstev samo za obsežne nesreče, kjer stroški škode presegajo prag 0,6 % bruto domačega dohodka prizadete države. Trenutno za Portugalsko to pomeni, da morajo stroški škode presegati 958 milijonov EUR. Vendar pa je lahko v izrednih okoliščinah in če so izpolnjena določena merila, pomoč odobrena tudi za manjše "regionalne" nesreče, predvsem če je prizadeta najbolj oddaljena regija, kot je Madeira. Ker Komisija še nima dovolj informacij o višini škode, je še prezgodaj, da bi govorili o tem, ali bodo pogoji izpolnjeni.
<P>
Portugalske oblasti morajo sedaj pripraviti hitro in temeljito oceno škode in Komisiji v roku desetih tednov predložiti zahtevo. Moj kolega gospod Hahn se bo ta petek srečal s portugalskim notranjim ministrom, gospodom Pereiro in pogovarjala se bosta o tem, kako naprej. 6. in 7. marca bo gospod Hahn obiskal Madeiro, da bi si sam ogledal škodo. Generalni direktorat za regionalno politiko Evropske komisije bo lahko zagotovil vso podporo, ki bi jo portugalske oblasti lahko potrebovale pri pripravi zahteve.
<P>
Rad bi vas spomnil, da se finančna pomoč iz našega Solidarnostnega sklada ne izplača takoj. Sklad je instrument, namenjen pomoči državam članicam, da odpravijo finančne posledice nesreč; ne gre za urgentni instrument. Sredstva Solidarnostnega sklada so zagotovljena z dodatnimi prispevki držav članic, ki presegajo normalni proračun. Zaradi tega je potrebna odobritev Evropskega parlamenta, povedano drugače, vaša odobritev in Sveta s pomočjo sprememb. Celoten postopek od vložitve zahtevka pa do izplačila pomoči bo trajal več mesecev. Vendar pa si bomo v Komisiji po najboljših močeh prizadevali, da bi bil postopek kar se da kratek.
<P>
Strukturni skladi niso razpoložljivi za takojšnje nujne ukrepe. Lahko zagotovijo nekaj pomoči v zvezi z dolgoročno obnovo. Komisija bo s portugalskimi upravnimi organi obravnavala kratkoročne možnosti in možne razumne in potrebne spremembe programa.
<P>
Zagotavljam vam, da bo Komisija naredila vse, kar je v njeni moči, da bi pomagala ljudem in oblastem Madeire pri odpravljanju posledic te strašne naravne nesreče.
<SPEAKER ID="279" NAME="Nuno Teixeira">
v imenu skupine PPE. - (PT) Ko danes govorim v Parlamentu, sem prizadet zaradi žalosti nekaterih, ki so osebno doživeli in so bili priče tragediji, ki je prejšnjo soboto prizadela Madeiro. Pridružujem se bolečini in žalosti družin 42 žrtev, za katere je sedaj bilo potrjeno, da so umrli, hkrati pa jim izrekam sožalje zaradi njihove izgube.
<P>
Resničen obseg nesreče se bo šele pokazal, saj bodo skupine reševalcev, ki neprekinjeno delajo že vse od sobote s herkulskim naporom, ki ga pozdravljam, šele sedaj dosegle najbolj izolirano prebivalstvo. Obstaja strah, da se bo število žrtev še povečalo.
<P>
Območje je eno samo veliko uničenje, pri čemer so dostopne poti močno poškodovane, saj so ceste in mostovi popolnoma uničeni, prav tako pa so prekinjene osnovne storitve, kot sta oskrba z vodo in elektriko. Razseljenih je več kot 600 oseb, ki so izgubile svoje domove in osebno lastnino. Gospodarski in socialni vpliv te katastrofe ljudem preprečuje, da bi se vrnili k normalnemu načinu življenja. Vendar pa se moramo sedaj ozreti naprej. Prizadetim ljudem moramo poslati sporočilo solidarnosti, upanja in zaupanja. Zagotoviti moramo pomoč, pri tem pa mora odigrati vlogo Evropska unija, še posebej pa Parlament, saj sta ključnega pomena v postopku mobilizacije Solidarnostnega sklada. Kadar koli nas pozovejo k posredovanju, se moramo hitro odzvati, saj od prizadetih ljudi ne moremo zahtevati naj čakajo, predvsem takrat, ko nas najbolj potrebujejo.
<P>
Pozivam Komisijo in njenega predsednika gospoda Barrosa, predvsem pa Johannesa Hahna, komisarja za regionalno politiko. Pozdravljam njegov načrt, da bo v kratkem obiskal Madeiro, in ga pozivam, da posreduje to sporočilo upanja, pomoči in podpore za ponovno obnovo, saj je sedaj čas za obnovo tistega, kar nam je narava žal ponovno vzela. Popolnoma zaupam, da bomo to uresničili, saj kot me je naučila himna Madeire, so "ljudje Madeire ponižni, stoični in pogumni. So ljudje, ki orjejo zemljo med trdimi skalami; so junaki, ki delajo v divjini gora. Za Madeiro bodo spoštovali svojo zgodovino, preko dela pa si bodo prizadevali in dosegli srečo in slavo."
<SPEAKER ID="280" NAME="Edite Estrela">
v imenu skupine S&D. - (PT) V imenu Skupine naprednega zavezništva socialistov in demokratov v Evropskem parlamentu želim izraziti naše sožalje družinam žrtev in izkazati solidarnost ljudmem v tragediji, ki je 20. v tem mesecu prizadela avtonomno pokrajino Madeiro na Portugalskem. Zaradi naliva, močnih vetrov in razburkanega morja centra turističnega mesta Funchal ni mogoče več prepoznati, za sabo pa so pustili uničenje in smrt. Prav tako je bila močno poškodovala javna in zasebna infrastruktura, kot tudi naravno okolje in kulturna dediščina. Komisar, prvotne ocene kažejo na to, da bo škoda presegala 1 milijardo EUR, tako da ustreza merilu Solidarnostnega sklada. Žal je več deset tudi smrtnih žrtev, veliko število ljudi je ranjenih in pogrešanih, več sto pa jih je ostalo brez domov. To podobo uničenja in trpljenja so si lahko ogledali povsod po svetu in nihče pri tem ni ostal brezbrižen. Izrazi solidarnosti so prišli iz vseh štirih koncev sveta.
<P>
Evropska unija in Evropska komisija morata prav tako pokazati aktivno solidarnost s to najbolj oddaljeno otoško regijo s tem, da hitro mobilizirata Solidarnosti sklad ter tako zmanjšata hude socialne in gospodarske posledice in pomagata povrniti normalno stanje na prizadetem območju.
<P>
Komisar, zaključila bom z naslednjim vprašanjem: ker je Parlament že odobril spremembe Solidarnostnega sklada. Zakaj te spremembe še niso uveljavljene? Zakaj se ne izvajajo?
<SPEAKER ID="281" NAME="Marisa Matias">
v imenu skupine GUE/NGL. - (PT) To parlamentarno zasedanje smo začeli z minuto molka. Minuta molka ima dva pomena: prvič, solidarnost z žrtvami nesreče, ki je prizadela Madeiro in z njihovimi družinami in drugič, poklon vsem delavcem, ki so neutrudno pomagali tem žrtvam.
<P>
Vendar pa se moramo z minuto molka spomniti na in razmisliti tudi o stvareh, ki presegajo naše trenutne skrbi. Na Madeiri smo videli pojav, ki bo se pogostejši. Podnebne spremembe so vzrok, da do teh ekstremnih dogodkov vedno znova prihaja in da moramo najti načine, kako se odzvati na to. Naravnim nesrečam se ne moremo izogniti, istočasno pa ne smemo enostavno dopustiti, da bi vedno imele takšne tragične posledice na življenja ljudi. Zato si moramo prizadevati za načrtovanje in razvoj politik, ki so namenjene javnemu dobremu. Gospod predsednik, vendar pa želim na koncu povedati nekaj, kar je pomembnejše in zaradi česar smo sploh tu: Evropska komisija, Evropski parlament in evropske institucije se morajo biti spodobne hitro odzvati na izredne razmere. Za to so potrebna finančna sredstva in zahtevano hitro odzivanje.
<SPEAKER ID="282" NAME="Nuno Melo" AFFILIATION="PPE">
(PT) Tragedija v Madeiri je terjala številna življenja, uničila lastnino in razdejala portugalski otok, ki je bil ponosen na svojo lepoto in ki so jo lahko občudovali številni obiskovalci iz celega sveta. Predvidevam, da nihče, niti na Portugalskem - niti Portugalska - ni mogel biti pripravljen na grozote posnetkov, ki smo jih lahko videli doma v nenehnih poročilih, posnetkov ljudi, ki jih je odnesla voda, hiš, ki so se podirale, mostov, ki so se rušili in celotne pokrajine, ki jo je spremenila sila narave.
<P>
Kot je razvidno iz tamkajšnjih izjav, ne gre le za tragedijo, ki se je zgodila v portugalski regiji. Gre za tragedijo, ki je hudo prizadela del Evropske unije in v znak solidarnosti bi morala brez zadržkov zagotoviti pomoč. Brez zadržkov mora pomagati družinam umrlih in ljudem, ki so kar naenkrat ostali brez vsega, prav tako pa mora pomagati pri obnovi urbanega okolja in povrniti otoku Madeiri, kar mu je odvzela narava. Gospod predsednik, nekaj je gotovo: omenjeno je bilo sporočilo himne Madeire, sam pa sem se naučil lekcijo tudi iz portugalske himne, ki trdi "junaki morja, plemeniti ljudje, pogumen narod". Gre za pogumne ljudi, ki so že ob številnih priložnostih v zgodovini dokazali, da v težkih trenutkih vedno znajo obrniti stvari na bolje in premagati takšne nesreče.
<P>
Tudi tokrat se bo to zgodilo, nedvomno s pomočjo in solidarnostjo celotne Evropske unije.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Gospod predsednik, vsekakor ne gre za prijeten razlog za to razpravo. Madeiro je prizadela neverjetna naravna nesreča in prizadetim družinam izrekamo naše sožalje. Evropska unija mora v tem primeru zagotoviti pomoč. Tukaj je potrebna solidarnost celotne Evropske unije in le ponovim lahko to, kar je že bilo povedano. Komisijo pozivam, da kar se da hitro mobilizira Solidarnostni sklad ter tako zagotovi pomoč. Svet pozivam, naj zagotoviti, da bo reforma Solidarnostnega sklada, ki jo je Parlament sprejel pred dvema letoma, končno izvedena, saj bo tako mogoče hitreje zagotoviti pomoč prizadetim regijam.
<P>
Prav tako se moramo zazreti v prihodnost. Madeira je v preteklih letih prejela veliko sredstev iz strukturnih skladov in tako bo tudi v naslednjih nekaj letih. Ta sredstva je treba uporabiti za preventivne ukrepe, da bi tako bilo mogoče zmanjšati grozne posledice naravnih nesreč, s tem pa tudi trpljenje. Gre za nekaj, kar moramo kot Evropska unija izvajati v pokrajinah, s tem pa tudi na Madeiri.
<SPEAKER ID="284" NAME="João Ferreira" AFFILIATION="GUE/NGL">
(PT) Nesreča na otoku Madeira zahteva nujne ukrepe in poziva k izredni finančni pomoči za to avtonomno pokrajino. Takšna pomoč mora biti namenjena obnovi infrastrukture in javnih storitev, ki so bile uničene ali poškodovane, prav tako pa mora biti zagotovljena ljudem, ki so bili prizadeti zaradi številnih vidikov nesreče, pa naj gre za gospodarski, socialni vidik ali vidik družine.
<P>
Nesreče niso poštene; skoraj vedno največ izgubijo tisti, ki imajo najmanj. Pomembno je najti in odškodovati, kolikor je le mogoče, vse tiste, ki so izgubili družinske člane, domove in vir dohodka. To, kar se je zgodilo na Madeiri, nam je na dramatičen način pokazalo pomen krepitve sodelovanja in solidarnosti v Evropski uniji, kot tudi na področju preprečevanja nesreč. V tem trenutku je pomembno zgraditi ustrezen finančni okvir za preprečevanje, ki krepi in izrablja mehanizme, kot so med drugim tudi kohezijska politika, politika za razvoj podeželja in regionalna politika, da bi pomagali državam članicam pri izvajanju ukrepov za zaščito ljudi, okolja in gospodarstva.
<SPEAKER ID="285" NAME="Danuta Maria Hübner" AFFILIATION="PPE">
Gospod predsednik, izraziti želim žalost, ki jo delijo vsi člani Odbora za regionalni razvoj, zaradi izgube življenj na Madeiri in našo namero, da storimo vse, kar je v naši moči, da bi pomagali Madeiri sedaj, ko potrebuje pomoč. Seveda nacionalne in regionalne oblasti že počnejo vse, kar je v njihovi moči, da bi olajšale trpljenje ljudi in še posebej tistih, ki so ostali brez strehe nad glavo in pričakujemo, da bodo nemudoma zahtevale evropsko pomoč prek Evropskega solidarnostnega sklada. Prepričana sem, da jo bodo vsi vpleteni kar se da hitro obravnavali.
<P>
Evropsko komisijo pozivamo, da mobilizira vse svoje vire in skupaj s portugalskimi oblastmi pregleda, kako bi bilo mogoče prilagoditi evropske programe in pomagati regiji. Naj poudarim, da ima obstoječi Solidarnosti sklad še naprej dobro poznane omejitve. V aprilu 2006 je Komisija sprejela predlog o reviziji uredbe, ki ga je potem potrdil Parlament na prvi obravnavi maja 2006. Kljub nesporni uporabnosti prožnejšega Solidarnostnega sklada, kljub potrebi po razširitvi področja uporabe, da bi vključeval tudi nepredvidljive nesreče, ki jih je povzročil človek, kriminalna dejanja, kot tudi naravne nesreče, Svet vse od maja 2006 ni mogel doseči skupnega stališča o ponovnem pregledu sklada.
<P>
Glede na grozne dogodke na Madeiri je več kot očitno, da potrebujemo Solidarnostni sklad, ki bo lahko učinkovitejši pri premagovanju izzivov in bo Uniji omogočal, da zagotovi hitro in učinkovito pomoč za države članice, ki se znajdejo v nesreči. Zato pozivam špansko predsedstvo, da ponovno sproži proces za spremembo Solidarnostnega sklada ter tako dokaze, da duh resnične evropske solidarnosti še vedno predstavlja bistvo evropskega projekta.
<SPEAKER ID="286" NAME="Paul Rübig" AFFILIATION="PPE">
(DE) Gospod predsednik, gospe in gospodje, nesreče so seveda tudi posledica globalnega segrevanja. Prizadevati si moramo, da bi obvladali ta potek dogodkov, s katerim se vse pogosteje soočamo. Zato se zastavlja vprašanje, ali pomoč ne bi bilo dobro zagotoviti iz Sklada za prilagoditev globalizaciji, predvsem za delavce na Madeiri, saj so bila in bodo seveda uničena številna delovna mesta, in ali pri obnovitvenih delih ne bi mogli podpreti mala in srednje velika podjetja. Obrtnikom, še posebej pa storitvenemu sektorju bi lahko zagotovili znaten obseg pomoči.
<P>
Zato pozivam Komisijo naj preuči ali ne bi mogli nemudoma zagotoviti sredstev iz Sklada za prilagoditev globalizaciji.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Gospod predsednik, tudi jaz izražam globoko žalost nad biblično katastrofo, ki je prizadela Madeiro in mojo popolno podporo portugalski vladi. Upam, da se ta tragični izid z vidika števila umrlih in pogrešanih ljudi ne bo še poslabšal.
<P>
Planet nam pošilja klic na pomoč. Podnebne spremembe skupaj z divjim izkoriščanjem zemlje in industrijski razvoj dokazujejo, kako ranljivo je okolje. Rane se še vedno niso zacelile po katastrofalnih popravah v Nemčiji v preteklosti ter v državah vzhodne in srednje Evrope in požari v Grčiji. Nesreče vsekakor ne poznajo državnih meja.
<P>
Zato pozivam Evropsko komisijo, da se pozitivno odzove na pozive Evropskega parlamenta glede energičnega ukrepanja na ravni Skupnosti v zvezi s preprečevanjem naravnih nesreč in nesreč, ki jih povzroči človek ter njihovih posledic.
<P>
Prav tako pozivam k takojšnji pomoči za žrtve na Madeiri. Zelo pomembno je, da imamo na voljo učinkovito politiko Skupnosti, posebno financiranje v izrednih razmerah ter skupino ukrepov za takojšnje odpravljanje škode brez birokratskih postopkov.
<P>
Moje sožalje sorodnikom žrtev.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Družine, ki jih je prizadela tragedija na Madeiri zaslužijo naše globoko sočustvovanje in vso solidarnost, ko se poklanjamo spominu na umrle in ranjene ljudi ter na več sto razseljenih posameznikov. Sporočilo solidarnosti in upanja za ljudi avtonomne pokrajine Madeira po tej grozni nesreči zahteva hitre ukrepe ter poenostavljene in izredne postopke, namenjene zagotavljanju pomoči tistim, katerih življenje in lastnina sta bila uničena.
<P>
Nujno je treba mobilizirati Solidarnostni sklad, prav tako pa je treba uporabiti vse ostale sklade s pomočjo izrednih ukrepov, ki morajo hitro doseči družine, prizadete zaradi nesreče, tako da bo avtonomna pokrajina Madeira lahko hitro obnovila celotno prizadeto območje. Trenutno je najpomembnejše hitro izvajanje.
<SPEAKER ID="289" NAME="Georgios Papanikolaou" AFFILIATION="PPE">
(EL) Gospod predsednik, tragične poplave, ki so prizadele avtonomno pokrajino Madeira, nas opominjajo da se lahko naravne nesreče, ki so posledica podnebnih sprememb, pomanjkanja načrtovanja in infrastrukture ter pomanjkanja informacij in pripravljenosti, spremenijo v človeško tragedijo, kot v tem primeru.
<P>
Parlament želim prav tako opozoriti na to, da so hude poplave pred nekaj dnevi prizadele tudi druga področja Evrope, kot sta Bolgarija in regija Evros v Grčiji, kjer je prišlo do materialne škode.
<P>
Prav tako želim Parlament spomniti, da Direktiva 2007/60/ES zahteva od držav članic, da do 2011 za vsako kotlino in ustrezne obmorske regije na njihovem ozemlju pripravijo predhodno oceno poplavne ogroženosti.
<P>
Naša dolžnost je, da pritisnemo na nacionalne vlade, naj zagotovijo, da bo zadevna direktiva izvajana v državah članicah. Vendar pa je tudi Evropska unija - mislim, da temu nihče ne oporeka - dolžna razviti intenzivnejše ukrepanje na področju preprečevanja naravnih nesreč in na koncu na področju zaščite življenj ljudi.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Gospod predsednik, včasih so požari, včasih suše, včasih pa uničujoče poplave, kot v tem primeru, vendar pa jug Unije predstavlja najočitnejši in najbolj nesrečen primer groznih posledic podnebnih sprememb. Če bi imeli evropski observatorij, bi jasno pokazal, da je to res in prav zaradi tega je boj proti podnebnim spremembam tako pomemben.
<P>
Prav tako je pomembno, da hitro zagotovimo pomoč Madeiri pri tej nesreči, Komisija pa mora brez odlašanja ukrepati.
<P>
Gre za okoliščine, v katerih mora Unija dokazati, da je učinkovita, da nudi podporo in da je blizu državljanom, predvsem pomoči najbolj potrebnim.
<P>
Skupaj s španskimi poslanci Skupine naprednega zavezništva socialistov in demokratov v Evropskem parlamentu bomo podprli to resolucijo za pomoč naši dragi sosedi Portugalski in Madeiri. Komisijo pozivamo, da se brez zavlačevanja, zadržkov in brez skoparjenja glede sredstev dogovori s portugalsko vlado, da bi tako bilo mogoče v čim večji meri odpraviti katastrofalne posledice te tragedije.
<SPEAKER ID="291" NAME="Seán Kelly" AFFILIATION="PPE">
Gospod predsednik, vse od mladih let je bila torta z Madeire moja najljubša torta in ko sem odkril, da obstaja čudovit otok z imenom Madeira, sem mu vedno naklonjen. Ko sem slišal za uničenje prejšnjo soboto, me je preželo globoko sočustvovanje s tamkajšnjimi ljudmi, predvsem s prijateljem Nunom Teixeirom in drugimi portugalskimi kolegi, saj je tudi moja pokrajina trpela zaradi poplav ravno pred božičem.
<P>
Z veseljem sem prisluhnil besedam, kot tudi tonu komisarja, ko je ponudil roko prijateljstva ljudem na Madeiri v tem groznem trenutku, ki bo verjetno od sedaj poznan pod imenom črna sobota.
<P>
V širšem smislu pa mislim, da bi morali preučiti merila za vzpostavitev Solidarnostnega sklada. Vzpostavitev na podlagi 6,6 % BDP in 958 milijonov EUR je previsoka, saj so številne takšne tragedije lokalne, čeprav so lahko uničujoče.
<P>
To moramo pregledati. Kratkoročno pa bomo za Madeiro storili vse kar je v naših močeh in v zvezi s tem pozdravljam izjavo komisarja.
<SPEAKER ID="292" NAME="Jaroslav Paška" AFFILIATION="EFD">
(SK) V imenu skupine Evropa svobode in demokracije želim izraziti solidarnost s prebivalci Madeire in trdno prepričanje, da bo evropska pomoč prizadetim v tem primeru hitreje na voljo, kot pomoč na Haitiju. Rad bi verjel, da se bosta tako Evropska komisija, kot tudi portugalska vlada učinkoviteje odzvali na naravno nesrečo na Madeiri, kot v prejšnjih primerih.
<P>
Prav tako želim podpreti kolege poslance, ki zahtevajo izboljšave mehanizma za zagotavljanje pomoči EU v primerih naravnih nesreč, da bo tako pomoč mogoče zagotoviti učinkoviteje in hitreje.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Tu jaz želim izreči podporo družinam in prijateljem žrtev tragičnih dogodkov v soboto na otoku Madeira.
<P>
Kot prebivalec Azorov, Portugalec in Evropejec, moram pozvati Parlament in Unijo, da izkažeta aktivno solidarnost z avtonomno pokrajino Madeiro in njenimi ljudmi.
<P>
Prav v pokrajinah mora biti zagotovljena navzočnost EU in ravno v takšnih primerih, ko je solidarnost nujnejša, kot kadar koli poprej, je najpomembnejše, da je Evropa navzoča.
<SPEAKER ID="294" NAME="Franz Obermayr" AFFILIATION="NI">
(DE) Gospod predsednik, naj najprej izrazim iskreno sočustvovanje žrtvam in prizadetim družinam. V Avstriji imamo pregovor: kdor hitro da, dvakrat da. To ne bi smelo biti problem. Hitro moramo najti sredstva s katerimi bomo lahko brez odlašanja zagotovili denar in pomoč prizadetim. Prav tako bodo potrebne analize.
<P>
Ker sam živim v gorski pokrajini, zelo dobro razumem, kar se je tam zgodilo. Storjene so bile podobne napake, kot v naši državi. Usklajevalno Izravnalna in hidrotehnična dela smo izvedli, ne da bi pri tem upoštevali naravo, iz majhnih potočkov in kanalov pa so nastale deroče reke. Z grozo sem opazoval te dogodke, ki so se pred dvema tremi leti zgodili tudi v Avstriji, povedano drugače z iskrenim sočustvovanjem in razumevanjem. Takoj po čiščenju, po omejevanju škode si moramo skupaj prizadevati, da bi odpravili te napake. Pri tem ponujamo pomoč. Ko nas je doletela velika nesreča s plazom v vasi Galtür, smo prejeli mednarodno pomoč. S to mednarodno pomočjo smo lahko evakuirali celotno vas, rešili ljudi in jih odpeljali. Sedaj je primeren trenutek, da pošljemo pozitivno sporočilo in pokažemo mednarodno evropsko solidarnost, sam pa sem v zvezi s tem pripravljen storiti vse, kar je v moji moči.
<SPEAKER ID="295" NAME="Elisa Ferreira" AFFILIATION="S&amp;D">
(PT) Tudi jaz želim izraziti solidarnost z bolečino ljudi na Madeiri in prositi evropske institucije, predvsem Komisijo, da sprostijo vsa razpoložljiva sredstva in storijo vse, kar je v njihovi moči, da zagotovijo to pomoč. Prav tako želim poudariti, da kadar se zgodijo tovrstne nesreče, je veliko težje obravnavati njihove posledice, če se zgodijo v revnih državah in revnih pokrajinah. V primeru Madeire pa moramo upoštevati tudi dejstvo, da je bila zaradi zanašanja na turizem prizadeta gospodarska podlaga, Madeire pa je s tem doživela dvojni udarec. Njena naravna lepota, dostopne poti in kakovost življenja so bili popolno uničeni. Razmere so resnično drugačne, kadar gre za tako resne težave v revnih državah in revnih pokrajinah, ko v primeru Madeire.
<P>
Ključnega pomena je, da ne čakamo več na vse spremembe Solidarnostnega sklada, ki so bile zahtevane in predlagane in ki so bile tu ponovno omenjene. Takoj se morajo začeti izvajati, ker se bodo takšni dogodki zaradi podnebnih sprememb vedno znova dogajali, predvsem v najrevnejših pokrajinah Evrope, saj se ravno te poleti spopadajo z nalivi in hudimi sušami.
<SPEAKER ID="296" NAME="Günther Oettinger">
član Komisije. (DE) Gospod predsednik, spoštovani poslanci, rad bi se vam zahvalil za priložnost, da lahko spregovorim v Parlamentu o poplavah v Madeiri.
<P>
Ostro ste pozvali Komisijo, da pomaga Madeiri v trenutnih razmerah in izkaže evropsko solidarnost. Komisija je to pripravljena storiti. V naslednjih nekaj dneh in tednih bo treba v tesnem sodelovanju s portugalskimi oblastmi doreči, kako lahko pomaga. Moramo in bomo spoštovali pravila sklada. Kjer dopuščajo nekaj manevrskega prostora, bo Komisija to uporabila v korist Madeire. Najprej je treba oceniti škodo, potem pa je treba pripraviti in predložiti zahtevo za pomoč. To je vrstni red, v katerem je treba opraviti stvari. Generalni direktorat za regionalno politiko in moj kolega komisar Hahn bosta v zvezi s tem nudila svetovanje in podporo.
<P>
Gospa Estrela je pozvala k dodatnemu razvoju ključne direktive in pravil sklada. Pred več kot petimi leti je Komisija v zvezi s tem predstavila predlog, ki ga je Parlament podprl. Trenutno je še vedno pri Svetu. Vendar pa želim povedati, da predlogi, ki smo jih takrat podali, ne bi zagotavljali boljših možnosti za pomoč v tem določenem primeru. Drži, da mora preprečevanje še naprej ostati ključno področje naše politike. Zaradi tega je kohezijska politika ravno pravi instrument za uporabo.
<P>
Še enkrat vam zagotavljam, da bo Komisija naredila vse, kar je v njeni moči, da bi pomagala ljudem in oblastem Madeire pri odpravljanju posledic te strašne naravne nesreče.
<SPEAKER ID="298" NAME="Predsednica">
Razprava je zaključena.
<P>
Glasovanje bo potekalo na marčevskem delnem zasedanju.
<P>
Pisne izjave (člen 149)
<SPEAKER ID="299" NAME="Maria da Graça Carvalho  " AFFILIATION="PPE">
v pisni obliki. - (PT) Želim izraziti globoko žalost in globoko sočustvovanje z družinami žrtev naravne nesreče, ki je prizadela Madeiro.
<P>
Izraziti želim solidarnost z vsemi prebivalci Madeire, njenimi institucijami in regionalno vlado. Pozivam k solidarnosti institucij Evropske unije glede hitre in prožne uporabe Solidarnostnega sklada, predvsem pri dodeljevanju najvišjega možnega zneska financiranja, kjer je treba upoštevati poseben status Madeire, kot otoka in najbolj oddaljene regije EU.
<P>
Evropsko komisijo pozivam, da uporabi Strukturne sklade - Evropski sklad za regionalni razvoj, Evropski socialni sklad in Kohezijski sklad - na podlagi hitrih in enostavnih postopkov.
<P>
Prav tako pozivam k pripravljenosti Evropske unije, da s pristojnimi oblastmi izpogaja prerazporeditev sredstev Strukturnega sklada na podlagi okvira Skupnosti, pri čemer pa upošteva to nesrečo.
<SPEAKER ID="992" NAME="José Manuel Fernandes  " AFFILIATION="PPE">
v pisni obliki. - (PT) Izraziti želim globoko sočustvovanje in solidarnost s prebivalci Madeire, njihovimi institucijami in regionalno oblastjo zaradi višje sile, ki se je zgodila 20. februarja v avtonomni pokrajini Madeira in ki je povzročila več deset smrtnih žrtev, izginotja, razseljene osebe, poškodbe in ogromno materialno škodo. Te razmere zahtevajo hitre in učinkovite solidarnostne ukrepe EU. Zato je potrebna največja možna odzivnost vseh vpletenih v dodeljevanje Solidarnostnega sklada, da ga bo mogoče čim prej mobilizirati. Prav tako je ključnega pomena, da se skladi Evropske unije mobilizirajo na prožen način, z vnaprejšnjimi izplačili, poenostavljenimi postopki in večjim obsegom sofinanciranja, da bi tako bilo mogoče zadovoljiti potrebam avtonomne pokrajine Madeira. Zavzemamo se za to, da je treba Solidarnostni sklad ponovno pregledati na način, kot je Parlament že zahteval. Ta sklad mora delovati kot sklad za nujne primere, pri katerem so časi za pripravo zelo skrajšani, razpoložljivi zneski pa so večji.
<SPEAKER ID="300" NAME="Krzysztof Lisek  " LANGUAGE="PL">
Izraziti želim sožalje družinam tistih, ki so izgubili življenje zaradi poplav in plazov v hudem nalivu na Madeiri. Narave ni mogoče goljufati in ker naravnih nesreč ne moremo preprečiti, moramo storiti vse, da bi preprečili njihove uničujoče posledice in pomagali žrtvam teh nesreč. Zaradi naravnih nesreč in drugih kriznih razmer bi se morala Evropska unija hitro in učinkovito odzvati z uporabo ustreznih virov. V zvezi s tem sem v predloženih spremembah, ki se nanašajo na osnutek poročila gospoda Danjeana o izvajanju Evropske varnostne strategije in skupne varnostne in obrambne politike že poudaril, da je treba nujno zagotoviti učinkovito delovanje instrumentov za odzivanje na krizne razmere s pomočjo dobro organiziranih nadzornih centrov, ki ustrezajo potrebam ukrepov, izvedenih kot del prvega in drugega stebra. Dobro načrtovanje in učinkovito upravljanje teh centrov bo omogočilo uspešno izvajanje ukrepov na ozemlju držav članic Evropske unije in drugih držav, ki potrebujejo pomoč.
<P>
V EU je potrebno predvsem boljše usklajevanje reševalcev, policije, vojske in gasilcev. Pri tem je treba upoštevati uporabo posebej usposobljenih enot, kot je skupina poljskih reševalcev v nacionalni požarni službi, ki ima certifikat ZN.
