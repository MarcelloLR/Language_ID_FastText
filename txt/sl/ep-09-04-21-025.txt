<CHAPTER ID="025">
Nadzor proračunskega izvajanja instrumenta za predpristopno pomoč (kratka predstavitev) 
<SPEAKER ID="227" NAME="Predsednik">
Naslednja točka je kratka predstavitev poročila gospe Kratsa-Tsagaropoulou v imenu Odbora za proračunski nadzor o nadzoru proračunskega izvajanja instrumenta za predpristopno pomoč v letu 2007.
<SPEAKER ID="228" NAME="Rodi Kratsa-Tsagaropoulou" LANGUAGE="EL">
Gospod predsednik, gospe in gospodje, najprej mi dovolite, da poudarim, da je instrument za predpristopno pomoč nov finančni instrument Unije za dodelitev predpristopne pomoči za obdobje 2007-2013 in zamenjuje prejšnje programe za države kandidatke in možne kandidatke, namreč programe PHARE, CARDS, ISPA in druge.
<P>
Nov instrument vključuje pet komponent, ki pokrivajo prednostne naloge, opredeljene v skladu s potrebami države prejemnice, namreč pomoč za prehod in vzpostavljanje institucij, čezmejno sodelovanje, regionalni razvoj, razvoj človeških virov in podeželski razvoj.
<P>
To poročilo Parlamenta je prva preučitev uporabe tega novega instrumenta in ima dvojni cilj:
<P>
prvič, financirani projekt bolj približati predpristopnim prednostnim nalogam, posebej glede okolja, enakosti spolov, jedrske varnosti in povečane zaposlenosti;
<P>
drugič, da bi se izognili preteklim napakam, kot so bile prepozno odkrite napake pri izvrševanju programov PHARE, SAPARD in ISPA v Bolgariji in Romuniji.
<P>
Verjamemo, da lahko to bolje dosežemo, če Parlament tesno spremlja delovanje novega instrumenta že od začetka, zato smo pozvali k temu samoiniciativnemu poročilu.
<P>
Parlament v svojem predlogu resolucije izraža zadovoljstvo zaradi visoke stopnje izvajanja zavez iz instrumenta za predpristopno pomoč v letu 2007 in obžaluje, da obstajajo znatne zamude tako pri odobritvah ustreznih predpisov in izvajanju programov, ki so se začeli leta 2008. Prav tako bi želeli izpostaviti, da je cilj parlamentarnega nadzora predpristopne pomoči ne le preučiti, ali so razpoložljiva sredstva bila zakonito porabljena, ampak tudi oceniti, ali so bila dodeljena prednostnim nalogam pristopa in če so bili želeni rezultati doseženi.
<P>
V našem poročilu pozivamo k boljšemu ravnotežju med projekti, namenjenimi za doseganje političnih meril, in projekti, namenjenimi za uskladitev države s pravnim redom Skupnosti, ter pozivamo k okrepitvi horizontalnih in regionalnih programov. Prav tako pozivamo k temu, da se posebna pozornost nameni boju proti korupciji, organiziranemu kriminalu in brezposelnosti, posebno brezposelnosti med mladimi. Pozivamo k povečanju sredstev za okrepitev pravic žensk in enakih priložnosti na splošno. Prav tako pozivamo k okrepitvi čezmejnega sodelovanja, da bi bolj spodbujali spravo in dobre sosedske odnose med državami prejemnicami ter med njimi in državami članicami Evropske unije.
<P>
Če zaključim, menimo, da je instrument za predpristopno pomoč racionalen in prilagodljiv mehanizem za optimizacijo finančne pomoči državam kandidatkam in možnim kandidatkam. Da bi pa dosegli največji možni izkoristek, mora ostati trdno usklajen s prednostnimi nalogami pristopa in družbenimi in političnimi pogoji, Zato Parlament upa, da bo imel temeljno vlogo pri uporabi in sprejemu tega instrumenta.
<SPEAKER ID="229" NAME="Joe Borg">
član Komisije. - Gospod predsednik, v imenu Komisije bi se želel zahvaliti Parlamentu, da nam je dal priložnost za komentiranje poročila o nadzoru proračunskega izvajanja instrumenta za predpristopno pomoč v letu 2007, ter poročevalki, gospe Kratsa-Tsagaropoulou, za zelo dragoceno poročilo, za katero je sama dala pobudo in ga pripravila.
<P>
Na splošno se lahko strinjamo z ugotovitvami in priporočili poročila, ki so popolnoma v skladu s pogledi Komisije, kako najbolje uporabiti finančne vire za zahodni Balkan in Turčijo.
<P>
Komisija priznava pozno uvedbo programov instrumenta za predpristopno pomoč v letu 2007 zaradi poznega sprejema pravnega okvira za instrument za predpristopno pomoč. Vendar vam lahko zagotovim, da si je Komisija prizadevala za omejitev zakasnitve izvajanja na mestu samem in da je priprava struktur upravljanja in podrobna zasnova projektov bila v ospredju tekom celotnega leta 2008.
<P>
Znotraj tega okvira bo Komisija zagotovila, da bo vpliv instrumenta za predpristopno pomoč postal viden v državah prejemnicah.
<P>
Dovolite mi, da spregovorim o nekaterih vprašanjih, ki se pojavijo v poročilu. Glede ravnotežja med političnimi merili in prenosom pravnega reda Skupnosti je Komisija že povečala sredstva za projekte na področju političnih meril v instrumentu za predpristopno pomoč v letu 2008 za vse države in bo postopno s tem nadaljevala.
<P>
Vendar pa bomo spričo trenutne gospodarske krize v programih za leti 2009 in 2010 prav tako morali najti ustrezno ravnotežje med nadaljnjo podporo za politične reforme in finančno pomočjo, ki bo državam pomagala ublažiti posledice gospodarskega upada.
<P>
V tem smislu poročilo pravilno opredeljuje izzive, ki jih je povzročila gospodarska kriza, in potrebo po odzivu ES. S tem namenom je Komisija sestavila paket za krizno odzivanje v okviru instrumenta za predpristopno pomoč, ki znaša približno 250 milijonov EUR, z namenom finančnega vzvodenja okrog 600 milijonov EUR preko posojil mednarodnih denarnih ustanov.
<P>
Ukrepi se bodo osredotočili na podporo malim in srednje velikim podjetjem zasebnega sektorja, naložbam v energetsko učinkovitost ter podpori naložbam in infrastrukturi v okviru nacionalnih programov instrumenta za predpristopno pomoč v tesnem sodelovanju z mednarodnimi finančnimi ustanovami.
<P>
Komisija se prav tako popolnoma strinja s potrebo po vzpostavitvi decentraliziranega sistema upravljanja, ki pomeni korak k spodbujanju lastništva in odgovornosti držav kandidatk ter možnih kandidatk. Tem državam se nudi vodenje in pomoč za izgradnjo zahtevanih struktur javnega upravljanja in javnih finančnih nadzornih sistemov.
<P>
V skladu z načeli instrumenta za predpristopno pomoč so varovanje okolja, dobro upravljanje, razvoj civilne družbe, enakost spolov in nediskriminacija presečna vprašanja in sestavni del zasnove projektov.
<P>
Organizacije civilne družbe so zdaj bolj aktivno udeležene pri razvoju in uvedbi projektov. V letu 2008 je Komisija uvedla mehanizem za spodbujanje razvoja civilne družbe in napredovanje regionalnega sodelovanja, za kar je za obdobje 2008-2010 namenjen okvirni proračun v višini 130 milijonov EUR.
<P>
Komisija se prav tako strinja s poročevalko glede pomena izobraževanja, regionalnega in čezmejnega sodelovanja in enakosti spolov, da navedem nekaj zadev.
<P>
Službe Komisije so popolnoma upoštevale priporočila Parlamenta in veselimo se, da bomo skupaj z vami pregledali napredek na naših rednih sestankih, kjer imamo priložnost za razpravljanje o strategijah finančne pomoči in njihovem izvajanju.
<P>
To bo omogočilo nadaljnjo okrepitev dialoga, ki poteka med našima institucijama.
<SPEAKER ID="230" NAME="Predsednik">
Točka je zaključena.
<P>
Glasovanje bo potekalo v sredo, 22. aprila 2009.
