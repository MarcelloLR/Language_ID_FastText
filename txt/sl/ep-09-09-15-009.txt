<CHAPTER ID="009">
Sprejetje zapisnika predhodne seje
<SPEAKER ID="138" NAME="Martin Schulz" AFFILIATION="S&amp;D">
(DE) Gospod predsednik, nimam pripomb na zapisnik včerajšnjega zasedanja, vendar pa bi želel komentirati pripetljaj, ki se je zgodil na zasedanju danes zjutraj. Mojo kolegico Kingo Göncz, poslanko Parlamenta v moji skupini in nekdanjo madžarsko zunanjo ministrico, je danes zjutraj v razpravi na povsem nesprejemljiv način žalila Krisztina Morvai iz fašistične stranke Jobbik. Kot zunanja ministrica Madžarske si je gospa Göncz bolj kot kdor koli prizadevala, da bi dosegla mednarodno spravo med Madžarsko in sosednjimi državami. Odločno zavračam nezaslišano žaljenje gospe Göncz s strani gospe Morvai, članice neofašistične stranke.
<P>
(Aplavz)
<SPEAKER ID="139" NAME="Kinga Göncz" AFFILIATION="S&amp;D">
(HU) Hvala za to priložnost, da spregovorim. Zelo mi je žal, da se tu v Evropskem parlamentu odvija ta razprava. Naj še na kratko odgovorim in povem, da je stranka, ki jo predstavlja Krisztina Morvai, leta 2006 vzpostavila paravojaško enoto, ki jo odtlej uporablja za zastraševanje miroljubne javne večine.
<P>
To se nanaša predvsem na manjšine, homoseksualce, Rome in jude. To paravojaško enoto so sodišča nedavno razpustila, vendar pa je poslanec EP iz te stranke med julijskim zasedanjem v tej dvorani nosil uniformo te organizacije. Na Madžarskem je ta stranka vodila kampanjo, polno protievropskega, rasističnega, homofobnega, protiromskega in ksenofobnega sovraštva, ter Madžarsko v svojih govorih nenehno opisovala kot kolonijo Evropske unije. Dogodek, o katerem je govorila Krisztina Morvai, se je zgodil leta 2006, ko so ti skrajni desničarski protestniki povzročili požar v osrednji stavbi madžarske radiotelevizijske družbe in divjali več dni, zaradi česar je bilo ranjenih 113 policistov.
<P>
Do izgreda je ponovno prišlo 23. oktobra. Poskušali so nasilno prekiniti nacionalno slovesnost. To je bilo prvič v zgodovini države vse od spremembe režima, da je imela policija opraviti s protesti skrajnega desnega krila. Po tem je vlada vzpostavila neodvisen odbor, katerega poročila so na voljo na mnogih spletnih straneh, tudi v angleščini. Ta odbor je podajal predloge, začeti pa so bili tudi številni sodni postopki. Organi madžarske vlade so preiskovali te zlorabe.
<P>
Dejansko so obstajali problemi. Vendar bi Krisztini Morvai rada povedala, da je problem, če institucionalni sistem v svoji državi imenuje diktatorski, v tem, da ne bi mogla prav zdaj govoriti v tej dvorani, če demokracija na Madžarskem ne bi resnično delovala. Še enkrat se opravičujem, da je bila ta tema načeta v Parlamentu, in iskreno upam, da se ta razprava tu ne bo nadaljevala.
<SPEAKER ID="140" NAME="Zoltán Balczó" AFFILIATION="NI">
(HU) Gospod predsednik, v skladu s Poslovnikom imam na razpolago pol minute, da zastavim vprašanje. To vprašanje je namenjeno gospodu Schulzu. Kako si drzne na podlagi žaljivih izjav svoje kolegice stranko v tej dvorani imenovati fašistična samo zato, ker se ne strinja z vsakim vidikom glavnega namena Evropske unije? Ta stranka je na Madžarskem prejela 430 000 glasov. Torej 430 000 volivcev imenujete fašisti. Odslej premislite, preden spregovorite!
