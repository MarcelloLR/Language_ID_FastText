<CHAPTER ID="006">
Čas glasovanja (nadaljevanje) 
<SPEAKER ID="090" NAME="Predsednik">
Pred glasovanjem bomo slišali še govore predsednikov političnih skupin o glasovanju o novi Komisiji.
<SPEAKER ID="091" NAME="Joseph Daul">
v imenu skupine PPE. - (FR) Gospod predsednik, gospod López Garrido, predsednik Komisije, zahvaljujem se za priložnost, da lahko v imenu Skupine Evropske ljudske stranke (Krščanskih demokratov) izrazim trdno prepričanje, da bosta gospod Barroso in njegov kolegij komisarjev ob pomoči osebja Komisije kos izzivom, ki ju čakajo.
<P>
Evropa se je rodila iz mednarodne krize, zdaj pa se prvič v 60 letih sooča z novo mednarodno krizo, sicer drugačne vrste, vendar brez dvoma resno in nevarno. Krizo sicer premaguje, vendar še nismo na suhem. Evro se je izkazal kot monetarni ščit in komaj lahko izrazimo dovolj priznanja za to, kaj vse mu dolgujemo: avtomatični stabilizatorji, sloviti mehanizmi solidarnosti, ki so preveč ... Vsem nam so prišli zelo prav, dragi prijatelji!
<P>
(Aplavz)
<P>
Kje bi bili danes brez solidarnostnih stabilizatorjev? Vse prepogosto gledamo nanje kot na breme, ki duši naša gospodarstva, v resnici pa so precej prispevali k temu, da evropski model ni potonil. Privlačen, pogosto posneman model, ki je našim državljanom upravičeno pri srcu, ki pa ga izpostavljajo dvomom novi izzivi.
<P>
Svet ima danes več polov, ni pa tak, o kakršnem smo sanjali; sanjali smo namreč, da bo svet idealističen, miroljuben in večstranski. Ne, svet je danes prizorišče tekmovalnosti, bojev - resda ne oboroženih, vseeno pa ogorčenih - za prevlado enega modela nad drugimi.
<P>
Ob teh izzivih si Unija, ki ima na voljo bogato izbiro orodij, ne sme privoščiti potratnega ravnanja z njimi. Ostati mora zvesta sami sebi, z vključevanjem ljudi in idej ter s pionirskim delovanjem na področju globalnega segrevanja, obenem pa se mora oborožiti tudi za konkurenčno bitko.
<P>
Vem, da je to cilj, ki si ga bo prizadevala doseči nova Komisija v sodelovanju z nami. Vsem nam so znane šibke točke Evrope: demografska gibanja, šibke naložbe v prihodnost, izzivi industriji, proračunski primanjkljaji, neustrezno eokonomsko vodenje. To je še razlog več, da moramo kolikor mogoče izkoristiti svoja orodja: evro in monetarno politiko, tehnološke dosežke, industrijske panoge, kjer imamo konkurenčne prednosti, in kmetijske potenciale, s katerimi lahko zagotovimo zanesljivo preskrbo s hrano za naših 500 milijonov sodržavljanov.
<P>
Zato od Komisije pričakujem domiselnost in vodilno vlogo pri evropski zakonodaji, ki jo bomo morali sprejemati. Pričakujem, da bo branila evropske interese, da bo uveljavljala načela vzajemnosti pri naših partnerjih in da se ob kršitvah ne bo obotavljala zateči k pravnim sredstvom, ki jih ima na voljo.
<P>
Komisarji, skupaj z nami in s Svetom nosite odgovornost za zaokrožitev notranjega trga. Pri tem moramo razbiti tabuje, na primer glede obdavčenja in socialne razsežnosti. Države članice ne smejo več ravnati, kot da imajo na teh dveh področjih neomejene in nedotakljive pristojnosti, zunaj dometa skupnega delovanja.
<P>
Obenem pa moramo precej bolj energično ukrepati tudi v zvezi z zunanjimi izzivi: varnostjo in obrambo, pa tudi trgovino, tehnološkimi in industrijskimi standardi ter okoljskimi standardi. Evropa mora braniti svoje vrednote, mir in blaginjo svojih državljanov. Evropa mora biti mednarodni dejavnik in ne zgolj območje napredka ter vladavine prava. Ne sme se odreči orodjem, ki ji jih zagotavlja njena moč.
<P>
Skupina PPE pričakuje od Komisije učinkovito delovanje na vseh teh frontah hkrati. Če bo ravnala tako - in nimam razloga, da bi v to dvomil - bo lahko vedno računala na podporo Skupine PPE.
<P>
Gospod Barroso, Skupina PPE vam zaupa in vas poziva k pogumnemu ravnanju in reformam. Poziva vas k daljnovidnosti v prid stvari, okoli katere smo se združili: oblikovanju politične Evrope.
<P>
(Aplavz)
<SPEAKER ID="092" NAME="Martin Schulz">
v imenu skupine S&D. - (DE) Gospod predsednik, gospe in gospodje, odločitev Skupine naprednega zavezništva socialistov in demokratov v Evropskem parlamentu ni bila lahka. O predsedniku Komisije smo v naši zbornici glasovali pred petimi meseci in kljub temu, da ga naša skupina ni podprla, je prejel večino glasov. Na podlagi te večinske podpore, žal tudi od ljudi, ki niso naklonjeni Lizbonski pogodbi, nam je danes predstavil svoj kolegij in zdaj ga ocenjujemo.
<P>
Naša ocena kolegija je tudi potrebna. Na razpolago imamo dve možnosti: člani zbornice se lahko razdelimo na desno in levo stran. Ti dve skupini morata pač glasovati v skladu s svojima nasprotnima ideologijama. To je ena možnost. Vendar ni skladna z načinom delovanja Evrope. V Parlamentu nimamo večine. Večine v Parlamentu nima niti Skupina Evropske ljudske stranke (Krščanskih demokratov) niti Skupina zavezništva liberalcev in demokratov za Evropo. Evropa ni politična tvorba, v kateri bi si lahko katera koli politična skupina prigrabila večino in objavila, da bo Evropo v prihodnje upravljala na svoj način. Evropa pomeni stalno iskanje kompromisa. To zna biti včasih nadležno in težko razumljivo. Vendar je stalno iskanje kompromisa, ki vodi k uspehu in socialni pravičnosti, še vedno boljše od ideoloških bitk, ki ne vodijo nikamor.
<P>
(Aplavz)
<P>
Zato nam je zelo težko pretehtati vse koristi in prednosti. Seveda vsi uživamo v kresanju mnenj. Tudi jaz osebno uživam v merjenju moči v načelnih razpravah s poslanci iz drugih skupin, ampak Evropa potrebuje tudi oprijemljive izide takih merjenj. Zato smo se v skupini vprašali, kaj lahko kot socialdemokrati - socialisti in demokrati - zahtevamo in tudi dosežemo. Nato smo opredelili merila. Eno tako merilo je bilo, da mora biti politična sila, ki pomeni drugo najmočnejšo silo v Evropi, v Komisiji zastopana na višji ravni. Torej smo zahtevali uvedbo mesta visokega predstavnika za zunanje zadeve in varnostno politiko, in to zahtevo nam je uspelo uveljaviti.
<P>
Naj povem še nekaj v zvezi z osebo, ki je imenovana na to mesto. Baronica Ashton si ne sme dovoliti, da jo v Parlamentu označuje za komunistko človek, ki je bil v Franciji obsojen zaradi zanikanja holokavsta. Baronica Ashton uživa našo polno podporo.
<P>
(Bučen aplavz)
<P>
Vprašali smo se, ali bi lahko v zakonodajni postopek Evropske unije kot regulativni mehanizem vpeljali tudi oceno socialnih učinkov. Zastavilo se nam je namreč vprašanje, ali je mogoče nekatere ukrepe - kakršen je bil pred časom Direktiva o storitvah - sploh še spraviti v življenje. Ne, hoteli smo uvesti mehanizem za presojo načrtovanih ukrepov Komisije glede učinkov na sisteme socialne varnosti držav članic, še preden jih sprejmemo. To je bilo vključeno. Hoteli smo - in po mojem mnenju gre za velikanski korak v evropski politiki - uvesti rok enega leta, v katerem mora Komisija zakonodajne resolucije Parlamenta oblikovati v lastne zakonodajne pobude. To je velikanski napredek, saj bo Parlamentu pravica do pobude, ki je žal sicer nima, zagotovljena na posreden način. Ocenjujemo, da to pomeni bistven napredek.
<P>
In nazadnje, kot druga največja skupina v Parlamentu, brez katere ni mogoče doseči kvalificirane večine pri glasovanju, smo hoteli zastopstvo v Komisiji. Trije od sedmih podpredsednikov so socialdemokrati. Glede tega ste nam v glavnem ugodili. V preteklih tednih in mesecih, pa tudi med današnjo razpravo, smo izrazili vrsto pomislekov in pripomb. Ob tehtanju med temi pomisleki in doseženim napredkom smo se odločili, da vam naklonimo podporo za naslednjih pet let. "Vam" pomeni "kolegiju komisarjev". Na našo podporo lahko računate, če boste le resno jemali, kar vam povem zdajle: Evropa bo bodisi socialna Evropa, ali pa bo propadla. Naša skupna odgovornost je poskrbeti, da bo Evropa poslala bolj socialna. Skupina S&D bo podprla Komisijo.
<P>
(Aplavz)
<SPEAKER ID="093" NAME="Guy Verhofstadt">
v imenu skupine ALDE. - Gospod predsednik, naša skupina bo Evropsko komisijo podprla. Zavezništvo liberalcev in demokratov je odgovorna politična skupina in prepričani smo, da bo naslednjih pet let tako kritičnih za Evropsko unijo in evropske državljane, da je široka, vseevropska podpora Komisije v Parlamentu nujna.
<P>
Naj pa zelo jasno povem nekaj. Naša podpora bo pogojna, bolj kot v preteklih petih letih. Pričakujemo, da bo nova Evropska komisija lokomotiva Evropske unije. Hočemo Komisijo z bolj pogumnim, ambicioznim in celovitim ekonomskim in socialnim pristopom, Komisijo, ki bo stopala na čelu take strategije - strategije, ki lahko države članice prisili k izpolnjevanju svojih obveznosti.
<P>
Menim, da moramo, v evrskem območju vsekakor, spoznati, da ob obstoječem monetarnem stebru potrebujemo tudi resnični gospodarski in socialni steber. Sedanje težave v evrskem območju so jasen dokaz neuspešnosti odprte metode usklajevanja, pristopa, ki smo ga uporabljali zadnjih deset let. Enako velja na drugih področjih - pri podnebnih spremembah, zunanji politiki in obrambni politiki.
<P>
Temeljna podmena novega pogumnega pristopa je spoznanje, da v jutrišnjem svetu z več poli Evropa ne bo mogla igrati pomembnejše vloge, če ne bo v kratkem času uspešneje in učinkoviteje okrepila lastne združenosti. Pričakujemo, da boste to podmeno sprejeli in oblikovali jasne, odločne in ambiciozne predloge ter reforme na vseh omenjenih področjih. Pričakujemo, da bo Komisija pri tem v polni meri izkoristila pravico do pobude. Govorim o Komisiji kot celoti, ki bo delovala kot kolegij in kot kohezijsko politično telo v procesu evropskega združevanja. Močna Komisija je verjetno koristna, na področjih, o katerih govorimo, pa je močna Komisija sploh nepogrešljiva.
<P>
Lizbonska pogodba nam nudi nova orodja in je razširila naše možnosti ukrepanja. Visoka predstavnica, gospa Ashton, zahtevamo, da ta nova orodja uporabite. Od visokega predstavnika pričakujemo več, kot smo imeli priložnost videti doslej. To terja vaša vloga, to potrebuje Evropska unija. Izkoristite priložnosti! Vzemimo na primer nauk iz nesreče na Haitiju. Nemudoma predložite Svetu poročilo s predlogom za vzpostavitev evropskih sil za civilno zaščito. Naj sklenem z napovedjo, da bo naša skupina podprla Komisijo z njenim liberalnim profilom in da je pripravljena sodelovati z njo pri uresničevanju evropskih ciljev.
<P>
(Aplavz)
<SPEAKER ID="094" NAME="Daniel Cohn-Bendit">
v imenu skupine Verts/ALE. - (FR) Gospod predsednik, dobro veste, da Skupina Zelenih/Evropske svobodne zveze ne bo glasovala za Komisijo, obenem pa vam dajemo na razpolago svoje zamisli, ustvarjalni duh in odločenost za Evropo.
<P>
Gospod Barroso, ne prodajajte nam besednih igric, češ da so tisti, ki ne bodo glasovali za Komisijo, proti Evropi. Vsaj nam, Zelenim Evrope, ne. Lahko jih prodajate drugim, nam pa nikakor. Ponujamo vam brezpogojno sodelovanje, če se boste odločili za izboljšanje evropskega davčnega sistema. Če boste skušali Evropi zagotoviti lastne vire, vas bomo podprli proti državam članicam in njihovi obrambi ekonomske samostojnosti. Naj bom konkreten: podprli vas bomo tudi proti Nemčiji ali Franciji, če bo potrebno.
<P>
Če se boste odločili delovati kot skrbnik Pogodb - trenutno na primer v Svetu tečejo pogajanja o vrnitvi beguncev Libiji, in Svet sprašujemo, kakšne so pravne podlage za taka pogajanja. Ali bo Parlament vključen v redni zakonodajni postopek? Svet nam pravi: "to vam bomo povedali ob zaključku pogajanj". To ni mogoče, odgovornost Komisije je poseči v dogajanje in poskrbeti, da bodo evropske institucije seznanjene s pravnimi podlagami pogajanj.
<P>
Naštejem vam lahko celo vrsto primerov. Če se boste odločili za ukrepanje na področju podnebnih sprememb, če boste želeli zastaviti Evropi bolj ambiciozne cilje, kot je današnji cilj trikrat dvajset, če boste želeli prestaviti cilj bližje ravni 30 %, lahko računate na podporo celotne skupine Verts/ALE. Če se boste odločili za nadaljnje ukrepe na področju finančne ureditve po finančni krizi, boste imeli našo polno podporo. Če se boste odločili za nadaljnje ukrepe na področju zaščite Evrope, boste imeli našo podporo. Če boste hoteli rešiti ciprsko vprašanje, boste uživali našo podporo. Če boste hoteli narediti konec sedanjim norim razmeram, v katerih ena od držav članic, Grčija - kot sem že povedal - porabi 4,3 % svojega BDP za obrambo, boste imeli našo podporo. Našo brezpogojno podporo!
<P>
Zato, gospod Barroso, pravim, da bomo zdaj glasovali proti, ampak to je lahko naša zmota. Vemo, da smo v zvezi z gospodom Dimasom naredili napako. Naredili smo napako in to priznamo. Če boste lahko uresničili naše sanje, ne pa zgolj ravnali tako, kot pričakujemo, da boste, bomo odkrilo priznali svojo zmoto in vas podprli.
<P>
(Aplavz)
<SPEAKER ID="095" NAME="Timothy Kirkhope">
v imenu skupine ECR. - Gospod predsednik, nekatere države menijo, da je imenovanje komisarja priročna priložnost za rešitev kakšne domače težave ali poravnavo političnega dolga. V Evropski komisiji bi morali biti zbrani najbolj nadarjeni in učinkoviti politični voditelji iz vse Evrope, ljudje z izkušnjami in sposobnostmi za spopad z ogromnimi izzivi, s katerimi se soočamo.
<P>
Po dolgih letih institucionalnih pričkanj se mora Evropa osredotočiti na koristno delo na področjih, na katerih lahko prispeva dodano vrednost državam članicam in na katerih naši sodržavljani upravičeno terjajo sodelovanje med državami Evrope. Podpirati mora napore za okrepitev zaenkrat še krhkega oživljanja gospodarstva, rasti in ustvarjanja novih delovnih mest ter prevzeti vodilno vlogo na področjih energetske varnosti in podnebnih sprememb. Predlagati mora temeljne reforme evropskega proračuna in številnih osrednjih programov porabe proračunskih sredstev.
<P>
Gospod Barroso je pravi voditelj, ki lahko popelje Komisijo v prihodnost. V svojih političnih smernicah je orisal ambiciozen program usmeritve na zares pereče in pomembne zadeve, program, ki ga na splošno podpiramo. Prav vse države članice bi ga morale pri teh prizadevanjih podpreti in predlagati kar najsposobnejše kandidate za komisarje, ugotavljamo pa, da so se mu nekatere med njimi hudo izneverile. Seveda mora zagovarjati vsakega člana svojega moštva - od voditelja v takem položaju ne moremo pričakovati ničesar drugega - in pri organiziranju moštva je, ne glede na naše dvome pri nekaterih resorjih, verjetno napravil največ, kar je mogel, ob tem, kar je imel na voljo.
<P>
Nekateri kandidati so odlični in so dobro prestali zaslišanja, drugi pa so povprečni in so napravili slab vtis. Nekateri so se celo distancirali od njegovih političnih smernic. Gospod predsednik, če bo glasovanje Komisijo potrdilo, bomo seveda konstruktivno sodelovali z vsakim od komisarjev in upali, da nas bodo prijetno presenetili, rad pa bi predlagal vsaj vsakoletno ocenjevanje Komisije v Parlamentu.
<P>
Celoten postopek ima še vedno temeljne hibe in ga ne moremo v celoti odobravati. Iz teh razlogov se bomo Evropski konzervativci in reformisti glasovanja vzdržali. Nekatere politične skupine so notranje neenotne, mi pa smo enotni pri tem stališču.
<SPEAKER ID="096" NAME="Lothar Bisky">
v imenu skupine GUE/NGL. - (DE) Gospod predsednik, gospod Barroso, gospe in gospodje, naša skupina je aktivno sodelovala pri zaslišanjih kandidatov. Nekateri od njih so naredili zelo ugoden vtis na nas. Manj pa smo navdušeni nad novo ureditvijo številnih resorjev. To velja tudi za precej nedoumljivo - ki pa v kratkem morda ne bo več tako nedoumljivo - področje pristojnosti visokega predstavnika za zunanje zadeve in varnostno politiko, ki je tudi podpredsednik Komisije.
<P>
Številni kandidati pa so nas razočarali glede strokovnega znanja. Pri tem so se vsa naša vprašanja nanašala predvsem na politične projekte. V katero smer naj teče proces evropske integracije? Kateri ukrepi so kandidatom za komisarje najpomembnejši? Na ta vprašanja smo prejeli vse preveč nejasnih odgovorov in takih odgovorov politično ne sprejemamo. Ob vsem priseganju na socialno Evropo so vztrajno zagovarjali pot deregulacije, privatizacije in prožne varnosti. Prožnost trga dela jim je bila najpomembnejša, socialna varnost na najmanj pomembna.
<P>
Na programu dela so tudi podnebne spremembe, zaenkrat pa ne opažamo še nikakršnih odmikov od pridobivanje električne energije iz premoga ali iz jedrske energije. Ne opažamo, da bi EU prevzemala vodilno vlogo na področju varstva podnebja ali razvojne pomoči. Ničesar nismo slišali o doslednem razoroževanju, zlasti, kar zadeva arzenale jedrskega orožja v Evropi. Gospod Barroso, gospod predsednik, kandidate, ki sem jih srečal na zaslišanjih, sicer visoko cenim, vendar naša skupina ne more glasovati za kolegij.
<SPEAKER ID="097" NAME="Nigel Farage">
v imenu skupine EFD. - Gospod predsednik, v prihodnosti bodo otrokom pripovedovali tudi naslednjo povest. Pripovedovali jim bodo, da je bila Evropa nekoč razdeljena, da se je po sredini Evrope raztezal zid in da so bili ljudje na Vzhodu zelo revni in niso imeli demokracije, pač pa so živeli pod zlo vladavino, imenovano komunizem, ki je pobila milijone svojih podanikov. Ampak, v veselje vseh je zid padel in združilo se je 27 držav, ljudje so uživali demokracijo, 500 milijonov ljudi je živelo v miru...
<P>
(Aplavz)
<P>
Zgodba se nadaljuje. Zagotavljam vam, da zgodbe še ni konec.
<P>
(Aplavz)
<P>
Moram reči, da sem prvič deležen takega aplavza in mika me, gospod Verhofstadt, da bi kar sedel, ampak žal se zgodba nadaljuje.
<P>
Politiki na oblasti so postali pohlepni, zahotelo se jim je denarja in zahotelo se jim je moči. Zato so se zatekli k lažem in prevaram, izvedli so najbolj dramatičen birokratki coup d'état, kar jih je svet kdaj videl. Za to pa niso potrebovali orožja. Ravnali so mnogo bolj prebrisano, mnogo bolj spletkarsko. Kaj so storili? Sestavili so novo pogodbo - imenovali so jo Lizbonska pogodba. Nato so dali 27 ljudem v roke neomejeno moč. Ti ljudje naj bi sestavljali in sprejemali vse zakone. Seveda so že prej imeli zastavo in himno, ampak lotili so se gradnje nove države. Pri tem pa so povsem prezrli ljudstvo. Tako jim je uspelo, pa naj so se tega zavedali ali ne, nič manj kot obnoviti prav tisto zlo vladavino, pod katero so v prejšnjih časih živeli ljudje v vzhodni Evropi. Najbolj nezaslišano pa je, da je precej novih gospodarjev pred tem delalo tudi za zli stari režim. No, načrt ni bil brez napak in njihova čudaška monetarna shema se je sesula. Novi gospodarji pa še vedno niso bili pripravljeni prisluhniti ljudem. Ne, delali so vse, da je bilo življenje vedno težje: več deset milijonov ljudi so pahnili v revščino, ljudem niso pustili do besede, na koncu pa so se morali ljudje zateči k nasilju, da so si priborili nazaj svoje države in demokracijo.
<P>
Morala zgodbe je, da se niso ničesar naučili iz zgodovine. Poslanci Evropskega parlamenta, preden tej Komisiji podelite moč, se spomnite, da je pred 60 leti Evropo zastrla železna zavesa, danes pa ji s to Komisijo grozi ekonomska železna peta, ki jo Grčija že občuti.
<P>
(Predsednik je prekinil govornika)
<SPEAKER ID="098" NAME="Hans-Peter Martin" AFFILIATION="NI">
(DE) Gospod predsednik, po pravljici, ki smo jo pravkar slišali, bi se rad vrnil v stvarnost. Moj sin je star sedemnajst let in se pridno uči angleščine, saj ve, da je angleščina delovni jezik, in upa, da mu bo pomagala pri iskanju zaposlitve. Je navdušen Evropejec, ni pa zadovoljen z evropsko politiko - upravičeno. V Nemčiji revija Der Spiegel že poroča o vedno širšem preziru do politike - upravičeno. Milijoni mladih Evropejcev si želijo delujoče, sposobne in pogumne demokracije za 21. stoletje. In kaj nam danes tukaj ponuja Komisija? Ali so to sposobni ljudje - najboljši ljudje - kakršne potrebujemo?
<P>
Tisti, ki sedimo v zadnjih vrstah, sestavljamo neodvisno skupino državljanov, ki ima ključno zaslugo za to, da desničarski radikalci v naši zbornici niso ponovno sestavili politične skupine. Smo strastni privrženci Evrope, ampak prav zato smo skrajno razočarani nad ljudmi, ki ste nam jih predstavili, in nad kakovostjo teh ljudi. Ali bi kdo od nas zaposlil pomočnika, ki bi se mu smejal ves svet, kakor se smeji Güntherju Oettingerju za njegov posnetek na YouTube "Oettinger govori angleško"? Verjetno ne. Ne vem, ali bi res hoteli imeti opravka s tako nesposobnostjo, kakršno je prikazal avstrijski komisar.
<P>
Gospod Barroso, v Parlamentu sedi veliko izkušenih poslancev, med katerimi bi lahko našli uglednejšo zasedbo. Vsaj enega takega imate, na primer Šveda. Zakaj pa nočete gospoda Karasa? Zakaj niste namesto tistega, ki ga imate, izbrali Nemca izmed nas? Ker vam tega ne dovoljujejo pravila. Ker smo kljub Lizbonski pogodbi še vedno omejeni, ker še vedno nismo toliko neodvisni, da bi lahko samostojno sprejemali odločitve - niti vi niti Parlament.
<P>
Žal nam še vedno ni dovoljeno glasovati o posameznih komisarjih. Tako vrsto demokracije smo imeli v Avstriji v 19. stoletju. Ni primerna za Evropo, kakršno potrebujemo, o kakršni sanjamo. Pazite: če boste tako nadaljevali, bo to samo v prid nacionalistom in celo nasprotnikom EU. V resnici potrebujemo več demokracije.
<SPEAKER ID="099" NAME="Bruno Gollnisch" AFFILIATION="NI">
(FR) Gospod predsednik, pridružujem se povedanemu. Zelo kratek bom. Gospod predsednik, gospe in gospodje, gospod Schulz me je omenil - ne sicer izrecno po imenu, ampak namig je bil dovolj jasen - kot osebo, ki jo je francosko sodišče obsodilo zaradi revizionizma.
<P>
Gospodu Schulzu bi rad povedal, da se moti in lahko predložim njemu, pa tudi odboru Evropskega parlamenta za imuniteto, pomembno razsodbo francoskega vrhovnega sodišča, Kasacijskega sodišča, ki razveljavlja vse obsodbe, ki so mi bile izrečene, in ki v svoji vrhunski obrazložitvi pojasnjuje, da sem bil obtožen na podlagi delcev stavkov, samovoljno zlepljenih v izjave, in da tudi te izjave, kakorkoli so jih že zlepili moji politični nasprotniki, ne morejo biti predmet sodnega pregona. To je izredno redka razsodba, saj je sodišče razveljavilo sodbo nižjega sodišča in samo razsodilo o primeru, kar Kasacijsko sodišče stori zelo redko. Tako razveljavitev in razsodbo Kasacijskega sodišča smo v zgodovini francoskega sodstva doživeli prvič v aferi Dreyfus. Zato je gospod Gollnisch nedolžen tako kot gospod Dreyfus.
<P>
(Predsednik je prekinil govornika)
<P>
Naj dodam še nekaj. Nisem rekel, da je baronica Ashton komunistka. Rekel sem, da spada med pacifiste, ki bi jih Lenin označil kot sopotnike revolucije.
<P>
(Predsednik je prekinil govornika)
<SPEAKER ID="100" NAME="Predsednik">
Hvala. Besedo ste dobili samo za osebno izjavo.
