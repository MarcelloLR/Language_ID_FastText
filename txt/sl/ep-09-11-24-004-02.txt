<CHAPTER ID="004-02">
2. Statistični podatki o pesticidih (
<SPEAKER ID="100" NAME="Bart Staes">
poročevalec. - (NL) Samo v pojasnilo naj povem, da je to tretje poročilo v trojici poročil o uporabi pesticidov.
<P>
V letošnjem letu, še v prejšnjem Parlamentu, smo sprejeli Uredbo o dajanju fitofarmacevtskih sredstev v promet. Tedaj smo sprejeli tudi Direktivo o trajnostni rabi pesticidov, sedanja Uredba o statističnih podatkih o pesticidih pa predstavlja tretji element.
<P>
S tem predlogom se je moral ukvarjati Spravni odbor, ker je bilo v prejšnjem Parlamentu nekaj težav. Zelo veliko ljudi je bilo odsotnih, na drugi obravnavi pa ni bilo dovolj prisotnih, da bi dobili zadostno število glasov za zaključek druge obravnave.
<P>
V zvezi s tem se želim zahvaliti švedskemu predsedstvu in zlasti češkemu predsedstvu, saj bi lahko popolnoma onemogočili drugo obravnavo: lahko bi zavrnili sodelovanje v spravnem postopku. Zahvaljujoč njunim dobrim odnosom s Parlamentom in po zaslugi predsednikov političnih skupin, ki so mi pomagali sestaviti pismo predsedstvu takoj po volitvah, je bilo mogoče to poročilo rešiti in s postopkom sprave zagotoviti, da lahko danes glasujemo o besedilu v takšni obliki, kot je bila dogovorjena na drugi obravnavi. Rad bi se zahvalil vsem, ki so sodelovali pri tem.
