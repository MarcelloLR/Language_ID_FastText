<CHAPTER ID="017">
Neširjenje jedrskega orožja in prihodnost Pogodbe o neširjenju jedrskega orožja (NPT) (razprava)
<SPEAKER ID="411" NAME="Predsednik">
Naslednja točka je poročilo (A6-0502/2009) gospe Beer v imenu Odbora za zunanje zadeve, ki vsebuje:
<P>
predlog priporočila Evropskega parlamenta Svetu o neširjenju jedrskega orožja in prihodnost Pogodbe o neširjenju jedrskega orožja (NPT).
<SPEAKER ID="412" NAME="Angelika Beer">
poročevalka. - (DE) Gospod predsednik, gospe in gospodje, obstoj na tisoče jedrskega orožja je najbolj nevarna zapuščina hladne vojne. To niso moje besede; vzete so iz nedavnega govora predsednika Obame v Pragi o največji grožnji, s katero se soočamo. Nobeno drugo vprašanje v 21. stoletju ni bolj bistveno od varnosti.
<P>
Podobne besede smo slišali v zadnjih letih, na primer od ameriških strategov Kissingera in Sama Nunna, ki sta določila posebno pot do sveta brez jedrskega orožja. Najvišji evropski politiki so se temu pridružili in celo generalni sekretar ZN je sestavil načrt za razorožitev v petih točkah. Nikoli ni bila boljša priložnost od te, da se končno začnemo pogovarjati o jedrski razorožitvi.
<P>
Ne pozabimo, da smo v zadnjih letih samo nazadovali. Pogajanja na konferenci za pregled pogodbe o neširjenju jedrskega orožja leta 2010 so bila polom. To se prihodnje leto ne sme ponoviti. Mi, Evropejci, moramo sedaj pokazati, da glede razorožitve resno mislimo. Če EU napreduje, lahko postavi standard, in ravno zato ne morem razumeti, zakaj večina v tem parlamentu ne želi podpreti teh ambicioznih ciljev za zmanjšanje orožja množičnega uničevanja.
<P>
Obilica sprememb, ki jih je predlagala konzervativna skupina Odbora za zunanje zadeve, je obrnila moje poročilo in njegove cilje o razorožitvi ter oblikovanje priporočila Svetu na glavo in ga spremenila v medlo besedilo. Kot parlament smo odgovorni, da zavzamemo stališče in ga ne preložimo na kasnejši datum ali na druge parlamente.
<P>
Lobiramo za podporo Konvencije o jedrskem orožju in Protokola Hiroshima-Nagasaki, ker je razorožitev možna. Ni neka neumna, oddaljena iluzija. To nam lahko uspe, če nekaj storimo za reševanje vprašanja. Dokumenti, ki jih želimo, niso v navzkrižju z NPT; z njimi zamašimo luknje v NPT in jo s tem okrepimo. Potrebujemo jasno politično izjavo in to je moj poziv vsem skupinam za jutrišnjo glasovanje: naj danes razmislijo, katera je prava pot naprej.
<P>
Vem, da NPT vključuje tudi civilne elemente, toda danes ne govorimo o obnovi civilne uporabe jedrske energije, ampak o jedrski razorožitvi. Kot predsednica delegacije za odnose z Iranom in predstavnica za zunanjo politiko bi rada tudi dejala, da vsakdo, ki se ni naučil iz krize zadnjih let v Iranu - ki nas je velikokrat spravila v nevarnost vojaškega stopnjevanja - da civilne uporabe jedrske energije ni mogoče ločiti od vojaške zlorabe in širjenja orožja, ni razumel celotne zunanje politike zadnjih let, nevarnosti in našega izziva jedrske razorožitve.
<P>
Vsi vemo, da našega cilja ni mogoče doseči čez noč, ampak moramo nekje začeti. Ne moremo porabiti desetletij za to, da zahtevamo jedrsko razorožitev od Američanov - popolnoma soglasni - in sedaj, ko je predsednik Obama dejal, da je pripravljen tako narediti, konzervativna večina tega parlamenta zavrača, da bi šli po tej poti. Zato bi vas rada še enkrat zelo iskreno pozvala, kot je dal navodila Odbor za zunanje zadeve, da ne zamešamo vprašanja civilne uporabe jedrske energije z oživitvijo potenciala za jedrsko razorožitev. Vsakdo, ki se bo obrnil proč od te priložnosti za jedrsko razorožitev, ne bo mogel reči, kdaj se bo pokazala naslednja. Prosila bi vse, ki bodo jutri glasovali proti predlaganim spremembam PSE in našim spremembam, da pove svojim volilcem v volilni kampanji, zakaj meni, da je jedrsko orožje dobra stvar.
<SPEAKER ID="413" NAME="Petr Nečas">
predsednik Sveta. - (CS) Gospod predsednik, gospe in gospodje, vesel sem, da lahko danes sodelujem v tej razpravi. Zlasti bi se rad zahvalil Evropskemu parlamentu za interes, ki ga je pokazal glede tega vprašanja, in Angeliki Beer za njeno delo poročevalke pri sestavi tega zanimivega poročila. Svet bo prav gotovo pazljivo preučil priporočila v poročilu.
<P>
Kot poročilo jasno navaja, je glede neširjenja jedrskega orožja pomembno doseči nadaljnji napredek. Ena glavnih prednostih nalog je zavarovati pozitivni in konkretni rezultat konference za pregled pogodbe o neširjenju jedrskega orožja, ki bo prihodnje leto. Bližajoče se majsko srečanje pripravljalnega odbora za pogodbo o neširjenju jedrskega orožja je pomemben pripravljalni korak za to konferenco. EU bo še naprej pozitivno prispevala k postopku pregleda v skladu z njeno strategijo neširjenja orožja množičnega uničevanja in v skladu z zadnjo deklaracijo o krepitvi mednarodne varnosti, ki jo je sprejel Svet decembra 2008.
<P>
Zanima nas uravnotežen pregled, ki bo ohranil splošno ravnovesje, ki je temelj ureditve neširjenja jedrskega orožja in ki daje enak pomen vsem trem stebrom Pogodbe o neširjenju jedrskega orožja, to je neširjenje, razorožitev in izkoriščanje v mirne namene. Verjamemo, da lahko konferenca o pregledu pogodbe uspe le z uravnoteženim pristopom.
<P>
EU se zaveda novih priložnosti za Pogodbo o neširjenju jedrskega orožja, zlasti v povezavi z obnovitvijo dialoga med Rusijo in ZDA in obnovljeno zavezo za izvajanje Pogodbe o celoviti prepovedi jedrskih poskusov, ter za pričetek mednarodnih razgovorov o verodostojni pogodbi, ki bo omejevala proizvodnjo cepljivih snovi za jedrsko orožje. EU z interesom spremlja javno razpravo o tem, kako doseči cilje , ki so zastavljeni v Pogodbi o neširjenju jedrskega orožja.
<P>
Eden izmed razlogov za pomen postopka o pregledu je dejstvo, da se ureditev NPT sooča z resnimi težavami. Te težave večinoma prihajajo iz Severne Koreje, Irana in Sirije. Z njimi moramo opraviti in jih rešiti s krepitvijo mehanizma za nadziranje spoštovanja predpisov. Kot vsi vemo, je EU na tem področju dejavna in skupaj s svojimi partnerji nadaljuje v igranju vodilne vloge, zlasti v prizadevanjih, da se najde diplomatska rešitev za jedrsko vprašanje Irana.
<P>
Kot navaja poročilo, se moramo poleg vprašanja neširjenja orožja osredotočiti tudi na vprašanje jedrske razorožitve. Odločeni smo, da bomo na tem pomembnem področju igrali pomembno vlogo. EU je popolnoma odločna glede spodbujanja jedrske razorožitve in s tem doseganja ciljev iz člena 6 NPT. Ta tematika je zlasti pomembna za EU, katere dve državi članici imata jedrsko orožje. Pozivamo mednarodno skupnost, da se nam pridruži pri spodbujanju konkretnih, realnih pobud za razorožitev, ki jih je EU predložila generalni skupščini ZN leta 2008.
<P>
Istočasno moramo obravnavati vprašanje jedrske energije. Pomembno je, da se razvoj jedrske energije za mirovne namene nadaljuje pod pogoji najvišje stopnje varnosti in neširjenja orožja. EU je pripravljena okrepiti mednarodno sodelovanje na tem področju tako v smislu naslednje konference o pregledu NPT in tudi na ostalih forumih. Večstranski pristopi do dobave jedrskega goriva lahko ponudijo zanesljivo alternativo razvoju posameznih nacionalnih programov na področju občutljive jedrske tehnologije. Vzpostaviti moramo bolj privlačne vsestranske mehanizme za dobavo jedrskega goriva, zlasti za države v razvoju, ker vse večje število teh držav razmišlja o uvedbi programov za jedrsko energijo.
<P>
Poročilo pravilno poudarja pomen ratifikacije Pogodbe o celoviti prepovedi jedrskih poskusov. EU daje poseben pomen napredku ratifikacije in si bo prizadevala za napredek, da se doseže ta cilj. Predsedstvo je opravilo obiske na visoki ravni v devet držav, katerih ratifikacija ostaja bistvena za to, da pogodba začne veljati. Delamo na tem, da se septembra 2009 izvede uspešna konferenca v skladu s členom 14 pogodbe v New Yorku z namenom, da se podpre začetek veljave pogodbe. EU pomembno prispeva k razvoju sistema nadzora pogodbe in s tem krepi verodostojnost prihodnjega verifikacijskega sistema pogodbe. Prav tako verjamemo, da bi bilo zelo koristno, da bi začeli razgovore o verodostojni Pogodbi o prepovedi proizvodnje cepljivih snovi.
<P>
Pozitivni pristop, ki so ga pred kratkim sprejele ZDA do Pogodbe o celoviti prepovedi jedrskih poskusov in Pogodbe o prepovedi proizvodnje cepljivih snovi in na področju jedrske razorožitve, je zelo spodbuden. Resnično verjamemo, da bo ta pristop v bližnji prihodnosti vodil do gotovih, zelo oprijemljivih ukrepov. Na splošno rečeno lahko ta nova priložnost igra pomembno vlogo pri usmerjanju postopka pregleda NPT v pravo smer.
<SPEAKER ID="414" NAME="Olli Rehn">
član Komisije. - Gospod predsednik, širjenje orožja za množično uničevanje je v zadnjih letih nastopilo kot resen izziv in mednarodna skupnost mora biti pripravljena, da se sooči s temi izzivi z obsojanjem in da jih odločno reši.
<P>
Po našem mnenju je bil dosežen napredek ameriške administracije glede pogajanj o Pogodbi o neširjenju (NPT) in pozitiven razvoj o kontroli orožja med Rusijo in Združenimi državami bi moral narediti prostor novemu zagonu o jedrskih vprašanjih.
<P>
Za Evropsko unijo temelji NPT na treh stebrih, ki se med seboj vzajemno podpirajo: neširjenje, razorožitev in mirna uporaba za jedrsko energijo. Poročilo gospe Beer o neširjenju jedrskega orožja mi daje priložnost, da opišem odgovornosti in dejavnosti Skupnosti v okviru teh treh stebrov.
<P>
V skladu s Pogodbo Euratom je Komisija odgovorna za preverjanje, da se cepljive jedrske snovi, kot so plutonij, uran in torij, uporabljajo za svojo namenjeno uporabo, kot so jo prijavili uporabniki v Skupnosti, ali za jedrsko industrijo ali ostalo, kot so npr. raziskovalni centri ali zdravstvene ustanove.
<P>
Komisija trenutno pripravlja akcijski načrt, kako najbolje reševati kemične, biološke, radiološke in jedrske teroristične grožnje. Ta politika bo postavljena v ospredje v sredini tega leta, s priporočili o nadaljnji krepitvi kulture varnosti med 27 državami članicami. Poleg tega je sistem EU za kontrolo izvoza še ena ključna sestavina naše preventivne politike orožja za množično uničevanje.
<P>
Ukrep Komisije za neširjenje orožja in razorožitev se ne ustavi na mejah Unije. Z novim instrumentom za stabilnost in instrumentom za jedrsko varnost - ki skupaj zajemata skoraj 1 milijardo evrov finančne perspektive - ima Komisija v prihajajočih letih priložnost, da pospeši svoj svetovni prispevek k neširjenju orožja s spodbujanjem varnosti po vsem svetu.
<P>
Namen instrumentov Skupnosti je razviti popolne programe za zmanjšanje groženj, ki bodo ponujali tretjim državam polni obseg možnega sodelovanja pri kontroli izvoza, spremljanju meja, pomorskem nadzoru, preusmerjanju znanstvenikov, bioznanosti in jedrski varnosti. Smisel usklajenih programov je popolnoma v skladu s cilji globalnega partnerstva G8, ki so bili določeni leta 2002, kjer je Komisija namenila 1 milijardo evrov za desetletno obdobje 2002-2013.
<P>
Nazadnje bi bilo treba spodbujati iniciative za izgradnjo novega modela civilnega jedrskega sodelovanja, tako da lahko države dobijo dostop do jedrske energije brez povečanja tveganj širjenja orožja. Mednarodna banka jedrskega goriva IAEA, kateri namerava Komisija nameniti 20 milijonov evrov, je korak v pravo smer, pod pogojem, da lahko razložimo utemeljitev, ki podpira program.
<P>
Za zaključek, Komisija si trdno prizadeva za podporo vseh treh stebrov Pogodbe o neširjenju jedrskega orožja in res sta tako čas kot mednarodna klima zreli za spremembe na način, kot obravnavamo jedrska vprašanja. Komisija je pripravljena za delo z ostalimi in da izrabi velike priložnosti, ki so pred nami, ter da poskuša ustvariti varnejši svet tudi v tem pogledu.
<SPEAKER ID="415" NAME="Josef Zieleniec">
v imenu skupine PPE-DE. - (CS) Ime ameriškega predsednika Obame bo danes vsem na jeziku, zlasti v povezavi z njegovim govorom v Pragi 5. aprila. Toda naš cilj ni oceniti pristop nove ameriške administracije, pač pa dati priporočila Svetu, ki sestavlja stališče EU o prihodnosti ureditve neširjenja jedrskega orožja. Naš parlament bodo v tej razpravi jemali resno le, če bo spodbujal rešitev, ki bo jasna, toda v vseh pogledih realna. Recept naše politične skupine je torej raje uporabiti vse razpoložljive mednarodne instrumente kot pa ustvarjati nove. To vključuje krepitev vseh treh tesno povezanih stebrov Pogodbe o neširjenju orožja, z drugimi besedami jedrsko razorožitev, neširjenje jedrskega orožja in mirno sodelovanje na področju jedrske tehnologije. Zato je pomembno podpreti realne pobude za razorožitev, ki vključujejo jasne postopke za spremljanje in preverjanje v smislu uničenja obstoječega orožja in njihovih proizvodnih obratov. Glede krepitve stebra za sodelovanje pri mirni uporabi jedrske tehnologije prav tako z vsem srcem podpiramo internacionalizacijo cikla bogatitve urana, zlasti z merili Mednarodne banke jedrskega goriva.
<P>
Veseli me, da rezultat glasovanja v odboru jasno odraža naše stališče. Prepričan sem, da po govoru predsednika Obame ne bo nič spremenjeno, kar zadeva rezultate odbora. Ameriški predsednik je potrdil, da bo pot pred nami dolga, zahtevala bo več realizma kot naivnosti in da nič ni bolj pomembno kot konkretni, izvedljivi koraki. Toda v pogovorih z novo ameriško administracijo se soočamo s pomembno in hkrati težko nalogo. Vztrajati moramo, da o teh vprašanjih ne odločajo le največje jedrske sile, mimo EU. To je velik izziv za evropsko diplomacijo.
<SPEAKER ID="416" NAME="Ana Maria Gomes">
v imenu skupine PSE. - Gospod predsednik, rada bi čestitala gospe Beer za odlično poročilo ob pravem času. To je leto razprav o jedrskih vprašanjih. ZDA pripravljajo svoj pregled jedrskega stanja, NATO pregleduje svoje strateške koncepte in svet se pripravlja na konferenco o pregledu NPT.
<P>
Vse to se dogaja v posebnem kontekstu. ZDA spet vodi predsednik, Barack Obama, ki se zavzema za vizijo sveta brez jedrskega orožja. To ni čas za sramežljivost ali obotavljanje. Naši volilci ne bi razumeli, če bi ta parlament pripravil poročilo o NPT, ki bi bilo manj ambiciozno od tega od sedanje ameriške administracije.
<P>
Seveda je vodstvo ZDA glede tega vprašanja dobrodošlo. Na koncu koncev sta ZDA in Rusija nedvomno svetovni jedrski sili. Toda Evropa ne more mirno čakati, medtem ko se Moskva in Washingtom pogovarjata o strateški prihodnosti. Predstaviti moramo svoj oris NPT, ki temelji na strogem ravnovesju med neširjenjem orožja in programi za razorožitev. In o tem govori poročilo in to je duh plenarnih sprememb socialdemokratov.
<P>
Zakaj ne bi podprli Konvencije o jedrskem orožju in Protokola Hiroshima-Nagasaki, ki ga civilne organizacije in politični voditelji promovirajo po vsem svetu. Naša vloga parlamentarcev, ki jih ne obremenjujejo teža in omejitve izvršne oblasti, je, da pokažemo našim vladam in torej Svetu pot na tem področju. Upam, da bo Parlament podprl spremembe, ki jih je predlagala PSE.
<SPEAKER ID="417" NAME="Janusz Onyszkiewicz">
v imenu skupine ALDE. - (PL) Gospod predsednik, nekako osupljivo je, da je jedrsko orožje bistveno prispevalo k dejstvu, da hladna vojna ni končala tretje svetovne vojne. To je bilo zato, ker sta obe strani bili prepričani, da bi uporaba jedrskega orožja povzročila popolno uničenje obeh strani.
<P>
Danes je položaj drugačen. Seveda se na jedrsko orožje ne bi smelo gledati na ta način, toda moramo se zavedati, da večina držav obravnava jedrsko orožje kot nekaj zelo pomembnega. Za mnoge države je jedrsko orožje mogočen simbol, za druge je skrajno svarilo, kot v primeru Izraela, in nekateri z jedrskim orožjem kompenzirajo za slabosti konvencionalnega orožja, kot v primeru Rusije.
<P>
Zaradi tega jedrska razorožitev, za katero se seveda zavzemamo, ne more biti hiter proces in predsednik Obama to zelo dobro razume. Najpomembnejša stvar ta trenutek je neširjenje jedrskega orožja in zavedati se moramo nevarnosti, ki jo sprožajo nekatere skupine. Bin Laden je to zelo jasno pokazal, ko je dejal, da je pridobitev orožja za množično uničevanje verska dolžnost. Neširjenje jedrskega orožja je nujno.
<SPEAKER ID="418" NAME="Rebecca Harms">
v imenu skupine Verts/ALE. - (DE) Gospod predsednik, gospe in gospodje, program, ki je omogočil Iraku, Iranu in Severni Koreji, da pridobi jedrsko tehnologijo, se je imenoval Atomi za mir. V tem programu sta sodelovala Vzhod in Zahod. Videli smo, kam je program vodil v Iraku, kjer je grozovita vojna potekala po atomski oborožitvi, ki je temeljila na civilni tehnologiji. Kje bo končal v Iranu, danes ne moremo reči. Koreja je skupnost za neširjenje orožja zapustila.
<P>
Isti teden, ko je Severna Koreja agresivno objavila svoje nove načrte in prisilno izgnala IAEA iz države, je IAEA najavila, da bo začela nova pogajanja s približno od 30 do 50 državami v razvoju o civilni oborožitvi; imenuje se oprema, toda jaz jo imenujem oborožitev. To je smrtonosni cikel. Če ne bomo zaustavili civilne oborožitve, se ne bomo nikoli lotili širjenja jedrske tehnologije, vključno z vojaško tehnologijo.
<SPEAKER ID="419" NAME="Tobias Pflüger">
v imenu skupine GUE/NGL. - (DE) Gospod predsednik, gospe in gospodje, sedaj je čas, da končno zaključimo z jedrskim orožjem na tem planetu in izpolnimo obveznost razorožitve iz Pogodbe o neširjenju jedrskega orožja, zlasti člena 6. Novi ameriški predsednik, Barack Obama, je izjavil, da želi jedrsko razorožitev. Sedaj so vlade Evropske unije pozvane, da ukrepajo in izvedejo jedrsko razorožitev.
<P>
To dejansko pomeni razorožitev in ne posodobitev britanskega in francoskega jedrskega orožja. Prav tako pomeni zaustavitev nemškega sodelovanja, kar pomeni umik ameriškega jedrskega orožja iz Evrope, na primer iz Büchela in Porenja-Pfalške. Večina v Evropskem parlamentu in do sedaj dosežena v Odboru za zunanje zadeve ne bi smela zapravljati časa za glasovanje o neodločnih poročilih in bi morala zadržati pozive po razorožitvi, izvirno vključeni v poročila. Imam vtis, da skupina Evropske ljudske stranke (Krščanski demokrati) in Evropski demokrati še vedno živijo v preteklosti. V NPT potrebujemo močnejše razorožitvene komponente in za to bi morali jutri glasovati.
<SPEAKER ID="420" NAME="Philip Claeys" AFFILIATION="NI">
(NL) Poročilo gospe Beer uporablja zelo splošne izraze, kar je nekako razumljivo, saj je Pogodba o neširjenju jedrskega orožja brez pomena, če je ne spoštujejo in izvajajo vse države. Po drugi strani pa menim, da bi se lahko poročilo jasneje sklicevalo na dva specifična primera Severne Koreje in Irana, saj je zelo očitno, da največjo grožnjo predstavljata ti dve državi.
<P>
Evropska unija mora jasno naznaniti skupaj z drugimi mednarodnim institucijami, kot je NATO, in, če je mogoče, Varnostnim svetom Združenih narodov, totalitarnim režimom, kot sta režim Severne Koreje in Irana, da nadaljnji razvoj jedrskega orožja ni mogoče dopustiti. V tem pogledu je bistveno, da se države, kot so Rusija in Kitajska, aktivno spodbuja, če je potrebno z negativnimi ukrepi, da nedvomno zaključijo sodelovanje s tistimi državami, ki razvijajo jedrsko orožje. Če Severna Koreja in Iran ne moreta sama spremeniti svojih stališč, potem ju je v vsakem primeru treba osamiti od vseh mogočih kanalov, ki bi jim lahko omogočili razvoj jedrskega orožja.
<SPEAKER ID="421" NAME="Karl von Wogau" AFFILIATION="PPE-DE">
(DE) Gospod predsednik, gospe in gospodje, ko se je Sovjetska zveza končala, so mnogi zavzeli stališče, da je tudi konec strahu pred jedrskim orožjem, toda ta strah se je potem pojavil na regionalni ravni; omenim lahko samo Iran, Severno Korejo, Indijo in Pakistan. Na žalost niti NPT ni mogla preprečiti tega. Resnična nevarnost je ta, da bi lahko teroristi ali zločinci ali neodgovorni režimi pridobili jedrsko orožje.
<P>
Pobuda Kissingera in Shultza ter Obamov govor v Pragi so sedaj prinesli glede tega vprašanja nov zagon. To je zelo pomembno. Jasno postaja, da so celo jedrske sile sedaj pripravljene, da zmanjšajo svoje tovarne orožja in to je bilo novo v izjavi predsednika Obame. Pomembno je, da Evropa govori v en glas in da Evropa, njene jedrske sile in ostali govorijo v en glas.
<P>
Prvi korak na tej poti je dejstvo, da gospod Solana vodi pogajanja z Iranom v imenu evropskih držav in tudi držav, ki niso v Evropi. Mislim, da bi to morali dojeti. Na tej poti ne smemo pričakovati hitrih čudežev, kot to dela gospa Beer, toda če danes obstaja priložnost, da lahko resnično to grožnjo zmanjšamo, korak za korakom, potem bi jo morali zagrabiti.
<SPEAKER ID="422" NAME="Petr Nečas">
predsednik Sveta. - (CS) Gospod predsednik, gospe in gospodje, rad bi se vam zahvalil za odlično razpravo. Kot sem dejal v začetku razprave, smo prišli do preobrata v zgodovini Pogodbe o neširjenju jedrskega orožja in procesa nadzora orožja. Rad bi se zahvalil vsem, ki so tukaj obrazložili svoja mnenja. Izrazil bi rad svoje globoko strinjanje z idejo za izražanje podpore verodostojnim, konkretnim in realnim korakom na tem področju, kot je navedel gospod Zieleniec, in prav tako bi rad potrdil izjavo gospoda Onyszkiewicza, ki je dejal, da je razorožitev počasen proces in je zato toliko pomembneje podpreti te realne korake. Istočasno se strinjam, da je bistveno posvetiti pozornost kakršni koli zlorabi programa za proizvodnjo cepljivih snovi za mirne namene, kot je izpostavila gospa Harms. Prav tako se strinjam z gospodom Claeysom, da je potrebno sprejeti zelo odločne ukrepe proti tistim državam, ki izrabljajo program za svojo samooborožitev. Prav tako bi rad poudaril, da bo EU nadaljevala s sodelovanjem v pregledu NPT in z aktivnim prispevkom k uspehu celotnega procesa.
<P>
Na pripravljalnem srečanju maja v New Yorku bo EU predstavila konkretne predloge za prihodnji akcijski načrt za konferenco za pregled leta 2010 v okviru vseh treh stebrov Pogodbe. Naše predloge bomo predložili v obliki skupnih izjav o posameznih stebrih in v obliki delovnih dokumentov. V okviru pripravljanja na konferenco o pregledu, ki bo leta 2010, Svet namerava sestaviti obnovljeno in posodobljeno skupno stališče. EU si bo prizadevala za uspešni rezultat in pred srečanjem pripravljalnega odbora bo sodelovala s ključnimi partnerji, da bi zagotovila široko podporo našim ciljem.
<P>
Istočasno moramo izrabiti nove priložnosti na področju jedrske razorožitve in EU je odločena, da ne bo le pasivni opazovalec. EU vključuje države članice, ki imajo jedrsko orožje, države članice, ki nimajo orožja, države članice, ki uporabljajo jedrsko energijo, in države članice, ki nasprotujejo uporabi jedrske energije. EU kot celota lahko igra bistveno vlogo pri tem in je odločena, da bo delovala tako. Svet je odločil, da bo redno obveščal Evropski parlament o prihodnjem razvoju glede rezultatov razprav pripravljalnega odbora in bolj splošno v okviru priprav za konferenco prihodnje leto.
<SPEAKER ID="423" NAME="Olli Rehn">
član Komisije. - Gospod predsednik, rad bi se zahvalil vsem poslancem, ki so sodelovali v današnji konstruktivni razpravi. To je resnično zadeva velikega pomena. Kar zadeva nas, bo Komisija nadaljevala s podporo Pogodbe NPT z našim delom pri preverjanju pravilne uporabe cepljivih jedrskih snovi v skladu s Pogodbo Euratom.
<P>
Dela na tem, da prepreči poskuse teroristov, da bi dobili dostop do kemičnih, radioloških in jedrskih snovi, in sicer z okrepljenim režimom Skupnosti kontrole izvoza z dvojno rabo, podporo za prizadevanja IAEA, da se zavarujejo ranljive jedrske snovi in reši tihotapljenje z jedrskimi snovmi - kar je zelo pomembno - ter s spodbujanjem splošne jedrske kulture varnosti in zaščite z uporabo instrumentov za stabilnost in jedrsko varnost.
<P>
Veselim se nadaljnjega sodelovanja s Parlamentom pri napredovanju k tem ciljem in računam na vaše prihodnje sodelovanje.
<SPEAKER ID="424" NAME="Angelika Beer">
poročevalka. - (DE) Gospod predsednik, komisar, gospe in gospodje, to ni ideološka razprava, ki jo imamo sedaj. Po vojaških izumih, ki so jih vodili Američani proti Iraku, Afganistanu in drugim regijam, smo se znašli v obdobju naraščajočih kriz in obeti že glede pogovorov o jedrski razorožitvi so bili samo sanje. Sedaj imamo edinstveno priložnost. Ne vem, kako dolgo bo to okno priložnosti odprto, toda naša dolžnost je, da prihodnjim generacijam omogočimo miren svet za življenje.
<P>
Predpogoj za uspeh na področjih, na katere se je komisar Rehn pravkar skliceval, vključujejo nesprejemanje dvojnih standardov v EU. To pomeni, da imamo kot Evropejci nalogo, da spet spodbudimo jedrsko razorožitev. Naj vas spomnim na našo razpravo decembra lani, ko je bil Javier Solana tukaj in smo razpravljali o pregledu varnostne strategije. Imenoval je eno veliko nevarnost - in s tem se je parlament strinjal - nevarnost širjenja orožja za množično uničevanje.
<P>
Zato vas spet pozivam. Še enkrat poglejte tri spremembe, ki so jih predlagali Socialdemokrati v Evropskem parlamentu in skupina Zelenih/Evropske svobodne zveze, da bi sprožili razorožitev in postopek kontrole, da bi omogočili ustrezne instrumente, kot so Konvencija o jedrskem orožju za dodatek NPT. Ponovno premislite, ali ne morete zanje glasovati, ker če bo sprememba PPE sprejeta, moja skupina ne bo mogla glasovati za to poročilo.
<P>
Ob zaključku se bi rad zahvalil mednarodnim organizacijam, kot so Župani za mir, IPPNW in ICAN. ICAN je obstajal mnogo pred Obamo kot mednarodna kampanja za prepoved jedrskega orožja.
<SPEAKER ID="425" NAME="Predsednik">
Razprava je zaključena.
<P>
Glasovanje bo potekalo v petek, 24. aprila 2009.
<P>
Pisne izjave (člen 142)
<SPEAKER ID="426" NAME="Pedro Guerreiro  " LANGUAGE="PT">
Kljub temu da predlog za priporočilo Evropskega parlamenta vsebuje nekaj pozitivnih stališč, pa mu manjkajo temeljne zahteve glede jedrske razorožitve, zlasti ker se osredotoča samo na neširjenje orožja.
<P>
Kar se potrebuje in zahteva je treba vzpostaviti za celotni program, ki prepoveduje uporabo in proizvodnjo jedrskega orožja, spodbuja njegovo popolno in celovito odstranitev, uvaja področja brez tega orožja in ponovni pričetek pogajanj o jedrski razorožitvi in spodbuja strogo uporabo Pogodbe o neširjenju jedrskega orožja, vključno s sedanjimi jedrskimi silami.
<P>
Potrebujemo program jedrske razorožitve, ki ga morajo spremljati demilitarizacija mednarodnih odnosov, spoštovanje Listine Združenih narodov, konec kolonializma, načela nevmešavanja in mirna rešitev mednarodnih sporov.
<P>
Potrebujemo program, ki zahteva: demilitarizacijo vesolja; zmanjšanje konvencionalnega orožja in vojaških izdatkov (in ne njihovo povečanje, kot je zagovarjala ameriška administracija na zadnjem vrhu NATA); konec tujih vojaških baz; zavrnitev militarizacije EU in njene preobrazbe v politični in vojaški blok; podreditev NATA Združenim narodom glede varnostnih vprašanj; in razpustitev političnih in vojaških blokov.
