<CHAPTER ID="005">
Stabilizacija Afganistana: izzivi za EU in mednarodno skupnost (razprava)
<SPEAKER ID="061" NAME="Predsednik">
Naslednja točka je razprava o poročilu Andréja Bria v imenu odbora za zunanje zadeve o stabilizaciji Afganistana: izzivi za EU in mednarodno skupnost.
<SPEAKER ID="062" NAME="André Brie">
poročevalec. - (DE) Gospod predsednik, gospa komisarka, gospod Jouyet, gospe in gospodje, včeraj je v Kabulu prišlo do najbolj krvavega napada po letu 2001, pri čemer je umrlo več kot 40 Afganistancev in Indijcev, poškodovanih je bilo 140. Žrtvam izrekamo iskreno sožalje in izražamo ogorčenje nad odgovornimi morilci.
<P>
Tisti, ki spremljajo evropske medije ter so na primer prebrali današnji izvod Daily Outlook Afghanistan, vedo, da je nasilje v Afganistanu zdaj postalo veliko bolj razširjeno in pogosto. Skoraj vsak dan je ustreljen kak učitelj, pri čemer je to eden od najbolj ciničnih vidikov talibanske strategije. Šole in zlasti dekliške šole so požgane ali morajo nehati obratovati, mostovi in ceste so uničeni v eksplozijah. V Evropi se ni poročalo o nedeljskem napadu koalicijskih sil pod vodstvom Združenih držav na poročno zabavo v provinci Nangarhar, pri čemer je umrlo 23 ljudi, vključno z nevesto. Do podobnega incidenta je prišlo tudi v sosednji provinci Uruzgan. Predsednik Karzaj je zdaj naročil preiskavo.
<P>
Jasno je, da so se varnostne razmere v Afganistanu v zadnjih treh letih poslabšale. Vendar je treba upoštevati tudi obsežen izrazito pozitiven napredek: napredek v izobraževalni in zdravstveni politiki, regionalni uspeh pri programu obnove in izkoreninjenju drog, oblikovanje kritičnih in neodvisnih medijev po zaslugi številnih zelo pogumnih novinarjev ter oblikovanje dejavne civilne družbe na mnogo področjih poleg dejavnih ženskih organizacij.
<P>
Vendar je treba poročati tudi o negativnih vidikih, kot je dejstvo, da je pridelava vrtnega maka dosegla rekordno stopnjo v vsej državi in da ta pridelek postaja vse bolj povezan s splošnim gospodarstvom, naraščajočo stopnjo zločina in korupcije ter dejavnostjo uporniških skupin.
<P>
Mednarodna kriza s hrano je zelo vplivala na milijone Afganistancev. Korupcija je splošno razširjena v vladnih krogih in resnično izvira iz tega vira. Pravna država ni ustrezno vzpostavljena in se lahko primerja z Guantanamom ali zaporom Združenih držav v Bagramu, pri čemer mednarodne vlade odločno dvomijo vanjo.
<P>
Fundamentalistične ideologije so očitno pridobile na moči v zadnjih letih celo na ključnih področjih vlade in parlamenta, pri čemer to ogroža svobodo tiska in medijev ter zlasti upanje afganistanskih žensk in deklic za enakovredno vlogo v družbi.
<P>
Grozljivo nasilje, ki se vsak dan izvaja nad ženskami in deklicami na domači, družinski in lokalni ravni, je zame še vedno najresnejša in očitna težava, pri čemer jo vaši mediji v največji meri spregledajo. Boli me, da zaradi pomanjkanja časa o tem ne morem podrobneje spregovoriti. Afganistan in njegov narod si zaslužita našo popolno predanost. Po 30 letih vojne, pri čemer je bilo ubitih več kot 1,5 milijona ljudi, je mednarodna skupnost zavezana, da izkaže popolno solidarnost z Afganistanom.
<P>
Državo in njeno družbo so uničile politike in vojna okupacija Sovjetske zveze, notranje bojevanje skupin mudžahidov, ki so jih oborožile Združene države, Pakistan, Iran in druge države, ter zlobna vladavina talibanov.
<P>
Naše poročilo predstavlja razlikovalno in stvarno sliko. Priznava pomembne dosežke Afganistancev ter opredeljuje politične pomanjkljivosti afganistanske vlade in drugih mednarodnih vlad. Izraža našo popolno podporo in jasno navaja, da smo popolnoma predani vzpostavitvi demokracije ter človekovih pravic, zlasti pravic afganistanskih žensk in otrok. To ni le stvar splošnega načela, ampak tudi posebna zahteva v zvezi z Malalai Joya, Pervezom Kambašom in Latifom Pedramom.
<P>
S tem poročilom Evropski parlament poziva k novi strategiji za mednarodno skupnost in afganistansko vlado, ki je usmerjena predvsem na obnovo civilne družbe. Tako politiko spodbuja posebni predstavnik ZN za Afganistan Kai Eide. To je zelo pomemben korak, pri čemer sem vesel, da smo v tem parlamentu poslali tako sporočilo.
<P>
Zahvaljujem se kolegom iz drugih političnih skupin, Komisiji, pri čemer imate, gospa komisarka, v Kabulu in Bruslju odlično skupino, ki se ukvarja s težavo Afganistana, posebnemu predstavniku Sveta ter tudi mnogim afganistanskim in mednarodnim nevladnim organizacijam, ki so sodelovale.
<P>
Zato moram povedati, da mi je še toliko težje umakniti svoje ime iz poročila. Nisem mogel prepričati večine, da se težav Afganistana ne more rešiti z vojaškimi sredstvi. Če bi večina v tem parlamentu zdaj pozvala k okrepitvi števila čet in pri tem prezrla državne zadržke držav članic, bi to porazilo resnična vprašanja, o katerih govori poročilo, pri čemer bi bilo to v nasprotju z mojo osebno zaskrbljenostjo. Dejstvo, da bi se spregledale večinske želje vseh narodov Evrope, je nesprejemljivo za Afganistan, kar potrjujejo dogodki zadnjih dni, pri čemer je to popolnoma napačna politika.
<SPEAKER ID="063" NAME="Jean-Pierre Jouyet">
predsedujoči Svetu. - (FR) Gospod predsednik, počaščen in privilegiran sem, da prvič govorim pred Evropskim parlamentom. Preden začnem, želim kot gospod Brie v imenu predsedstva ostro obsoditi včerajšnji napad na indijsko veleposlaništvo v Kabulu, pri čemer je umrlo več kot 40 civilistov vključno s številnim osebjem veleposlaništva, poškodovanih je bilo na stotine. Ta napad je skušal destabilizirati postopek utrjevanja in obnove, ki poteka v Afganistanu. Evropska unija je popolnoma odločena, da bo podprla afganistansko vlado in Afganistance v prizadevanjih, da zgradijo stabilno in demokratično državo, pri čemer ti tragični dogodki poudarjajo pomembnost in nujnost naših razprav to jutro.
<P>
Kot Parlament je Svet prepričan, da je v Afganistanu potrebna dolgoročna zavezanost. Naš cilj mora biti pomoč vladi pri razvijanju struktur, ki so potrebne za moderno in demokratično državo, ki lahko primerno deluje, zagotavlja varnost svojih državljanov, spoštuje pravno državo ter spodbuja gospodarski in socialni razvoj.
<P>
Poudariti moram, da so združena prizadevanja afganistanskih organov in mednarodne skupnosti vodila v odlične rezultate, ki jih je treba izpostaviti: petindvajsetodstotni upad smrtnosti dojenčkov in šest milijonov otrok, ki obiskuje šolo, pri čemer je tretjina deklic. Glede na to se moram pokloniti delu komisarke Ferrero-Waldner in Komisiji na splošno na tem področju in v vseh pogledih, ki so povezani z obnovo pravne države.
<P>
Graditi moramo na teh uspehih, pri čemer se moramo zavedati tudi obsega izzivov pred nami, zlasti tistih, ki jih je izpostavil gospod Brie: uprava, negotovost, korupcija in droge, ki so tesno povezane ter negativno vplivajo na normalno delovanje institucij in trajnostni razvoj države.
<P>
Zato moramo z našimi drugimi partnerji delati na področju drog, da bi se zagotovila uporaba resolucije Varnostnega sveta ZN št. 1817, ki je bila sprejeta 11. junija in bi morala mednarodni skupnosti omogočiti, da okrepi boj proti trgovini s kemičnimi prekurzorji, ki se uporabljajo za proizvodnjo heroina.
<P>
Kot Parlament tudi Svet največjo pomembnost pripisuje demokratičnemu procesu v Afganistanu. Med volitvami leta 2004 in 2005 so Afganistanci zelo jasno in odločeno izbrali demokracijo ter stabilnost, pri čemer jim moramo pomagati doseči najboljše možne pogoje za priprave na prihajajoče predsedniške volitve leta 2009 in splošne volitve leta 2010.
<P>
Svet je močno zanimalo poročilo o Afganistanu, ki ga je predstavil Parlament in povzel gospod Brie, pri čemer želi izpostaviti tri posebne vidike. Prvi je, da Svet upa, da bo afganistanska vlada prevzela večji delež odgovornosti v procesu obnove in razvoja v Afganistanu. Še več, na vseh področjih bi se morali osredotočiti na to, da Afganistanci prevzamejo svojo odgovornost, in potrebo po zagotovilih na področju dobre uprave, zato morajo afganistanski organi izpolniti svoje obveznosti v zvezi s tem.
<P>
Drugič, Svet poudarja pomembnost napredovanja v tesnem sodelovanju z afganistansko vlado k enotni viziji v mednarodni skupnosti, kako doseči skupne cilje, pri čemer naj se zagotovi zlasti, da so izvedeni ukrepi skladni v smislu vojaške in civilne razsežnosti. Tak mandat je dobil novi posebni predstavnik Združenih narodov gospod Kai Eide, pri čemer mu Svet izraža popolno podporo pri njegovi nalogi. V tem okviru Svet meni, da je potrebno okrepiti zmogljivosti misije Združenih narodov za pomoč v Afganistanu, da bi se njena prisotnost razširila na celotno ozemlje, zlasti na jug in zahod države.
<P>
Naša tretja in zadnja pripomba v zvezi s poročilom gospoda Bria je, da je bistveno izboljšati sodelovanje ter odnose med Afganistanom in sosednjimi državami, da bi se zagotovila stalna stabilnost v državi, zlasti glede na večrazsežnostno naravo nekaterih težav, ki jih je jasno izpostavil gospod Brie, kot sta proizvodnja in trgovina z drogami.
<P>
V vsakem primeru te kratke pripombe Parlamenta o poročilu ne bi smele zamegliti dejstva, da imata Svet in Parlament na splošno zelo podobne poglede o politiki, ki naj bi se izvajala v Afganistanu. Ob tej priložnosti izrekam dobrodošlico in spodbujam pobudo, ki je predstavljena v poročilu gospoda Bria ter naj bi okrepila sodelovanje med Evropskim parlamentom in afganistanskim parlamentom.
<P>
Zaradi vseh teh razlogov bo Unija še naprej ukrepala in imela pomembno vlogo pri aktiviranju mednarodne skupnosti, da bi pomagala Afganistanu. Ta cilj je oblikoval podlago za zaključke Sveta 26. maja, ki jih je v velikem obsegu navdihnilo delo, opravljeno na mednarodni konferenci za podporo Afganistanu, ki je potekala 12. junija v Parizu. Ta konferenca je pomenila velik uspeh za Afganistan in Evropsko unijo, ki je uspela v celoti predstaviti svoje stališče o ključnih vidikih razvoja države.
<P>
Poudariti moram, da se je nekaj mesecev pred tem na vrhu Nata, ki je potekal v Bukarešti od 2. do 4. aprila, visoki predstavnik za skupno zunanjo in varnostno politiko skupaj s predsednikom Karzajem in generalnim sekretarjem Združenih narodov udeležil srečanja predsednikov držav in vlad o Afganistanu. Države, ki prispevajo k mednarodnim varnostnim silam, pri čemer iz držav članic EU prihaja skoraj polovica osebja, so v Bukarešti sprejele novo strategijo za skupno predanost, ki jo vodijo sledeča štiri načela: trdna in skupna dolgoročna zavezanost; podpora za izboljšano afganistansko vodenje in odgovornost glede varnostnih zadev; celovit pristop mednarodne skupnosti k obnovi; in skupna politična strategija, ki vključuje sosednje države Afganistana, zlasti Pakistan.
<P>
Na koncu izpostavljam nekatera področja, kjer Evropska unija pomembno prispeva ter kjer je ukrepanje bistveno za krepitev državne zmogljivosti in usklajevanje pravne države v Afganistanu. Prvič, kot veste, ima Unija posebnega predstavnika od leta 2002, pri čemer to mesto zdaj zaseda gospod Francesc Vendrell. Težave, ki so se sprva pojavile pri pripravljanju misije EUPOL in so bile po naravi logistične, so se zdaj rešile. EUPOL je zlasti vključen v reformo ministrstva za notranje zadeve in razvoj strategije za afganistansko policijo.
<P>
Na koncu sem želel poudariti, da je z odločitvijo na zadnjem srečanju Sveta za splošne zadeve in zunanje odnose 26. maja, da je njen cilj podvojiti število osebja, vključenega v policijsko misijo v Afganistanu, Evropska unija poslala jasno sporočilo afganistanskim partnerjem in mednarodni skupnosti, da je bolj zavezana Afganistanu. To povečanje velikosti misije EUPOL bi moralo izboljšati vidljivost in učinkovitost našega delovanja v ključnih sektorjih, povezanih s policijsko reformo, kljub nasilnim dogodkom, do katerih je prišlo v zadnjih dneh.
<SPEAKER ID="064" NAME="Benita Ferrero-Waldner">
komisarka. - (DE) Gospod predsednik, gospod predsedujoči Svetu, cenjeni poslanci tega parlamenta, gospod Brie, sprva bi rada povedala nekaj besed v nemščini in se vam zahvalila za to zelo pomembno in prvovrstno poročilo ter za odlično sodelovanje z mojim osebjem v Kabulu in Bruslju. Podpiram tudi vaše besede in besede predsedujočega Svetu. Resnično je tragično, da smo bili včeraj znova priča taki katastrofi, kot je bil ta teroristični napad. Na eni strani moramo seveda to jasno obsoditi, na drugi strani moramo upoštevati žrtve. Žal mora ta razprava potekati v prav takem okolju.
<P>
Naj povem, da je po mojem mnenju to celovito poročilo zelo pomembno v teh težkih in negotovih varnostnih razmerah, pri čemer ne moremo in ne bomo dovolili zmage tistim, ki hočejo doseči nazadovanje Afganistana.
<P>
V zadnjih mesecih in zlasti med pripravami na to poročilo smo tesno sodelovali s poročevalcem. Želela sem se vam zahvaliti za vaše zanimanje, o čemer pričajo dva obiska Evropskega parlamenta v Afganistanu in sprejem poslancev afganistanskega parlamenta v Bruslju novembra leta 2007, kar je bil zanje pomemben znak. Sodelovali smo s predano delegacijo za odnose z Afganistanom; pozorno sledite dogodkom na terenu, pri čemer skušamo pomagati, kjer lahko.
<P>
Končno, vaše poročilo obravnava glavno vprašanje: Kako lahko stabiliziramo Afganistan, kakšni izzivi čakajo mednarodno skupnost in kako se lahko spopademo z njimi? V tem duhu smo na pomembni konferenci v Parizu jasno povedali, da hočemo premagati grožnjo terorizma; hkrati nas čaka izziv tudi v naših javnih mnenjih, ker se ne spoštuje vedno izzivov in sprejme vseh prizadevanj, ki so potrebna za boj proti tej grožnji.
<P>
Mislim, da je bila konferenca v Parizu tudi zelo pomembna in dobra priložnost za pregled naše strategije, da bi jo še jasneje izostrili. Komisija je namenila 1,2 milijarde EUR od leta 2002 do 2007. Zlasti smo delali na naslednjem: prvič, da bi poskrbeli za boljšo varnost v Afganistanu s financiranjem plač policistov, pri čemer je bilo to tesno povezano s podpiranjem afganistanske policije in njene reforme; drugič, da bi poskrbeli za nadomestni vir dohodka namesto gojenja vrtnega maka in s tem pomagali izkoreniniti droge; tretjič, da bi izboljšali življenja Afganistancev, pri čemer smo se osredotočili zlasti na zdravstveno oskrbo, kjer smo bili že del nedvomnega uspeha zadnjih let, poleg tega smo delali tudi na področju infrastrukture in regionalnega združevanja s tranzitnimi povezavami, kot je pomembna cesta iz Džalalabada do Kabula.
<P>
Vendar je konferenca v Parizu podala tudi jasno politično sporočilo glede sprememb, do katerih bi moralo priti že zdavnaj. Te spremembe so nepogrešljive, če hočemo uresničiti skupne obveznosti v skladu z Afganistanskim dogovorom in spremeniti mednarodna prizadevanja, tj. vsa naša prizadevanja, v uspeh na terenu. Zato vsi vemo, da je potrebno obsežnejše in boljše usklajevanje med vsemi udeleženimi stranmi. Pohvale si zasluži tudi gospod Kai Eide, ki ga poznam veliko let in je odlična oseba. Igral bo bistveno vlogo, pri čemer vam lahko zagotovim, da bomo vsi tesno sodelovali z njim.
<P>
Vendar seveda vidimo tudi potrebo po resnični zavezanosti naših afganistanskih partnerjev. Resnično morajo skušati doseči več lastništva v procesu izgradnje države, pri čemer sta seveda prisotni njihova lastna odgovornost in vizija stabilne države v prihodnosti. Približujemo se volitvam leta 2009 in 2010; nedvomno bodo za vlado ključne pri povrnitvi legitimnosti, ki sta jo oslabila korupcija in šibka uprava zlasti v provincah, pri čemer raziskujemo načine, kako bi se najbolje podprl volilni postopek.
<P>
Afganistan je na razpotju. Veliko zgodnjih dosežkov demokratične izgradnje države, kot so človekove pravice, svoboda izražanja in medijev, je do neke mere pod pritiskom. V takih okoliščinah bo težko vzpostaviti civilno družbo. V tem okviru sta vaša zavezanost tu v Parlamentu, pri čemer se ponovno zahvaljujem poročevalcu, in vaše sodelovanje z afganistanskim parlamentom volesi jirga neprecenljiva. Mislim, da lahko prispevate k spodbujanju demokratičnega procesa.
<P>
Kot EU, s čimer končujem, imamo odgovornost podpirati Afganistan ne le v interesu ljudi te države in stabilnosti celotne regije, ampak tudi Evrope. To moramo jasno povedati tudi našim davkoplačevalcem.
<SPEAKER ID="066" NAME="Carlo Fatuzzo" LANGUAGE="IT">
Gospod predsednik, gospe in gospodje, vedel sem, da imam na voljo dve minuti, a se ne bom osredotočil na to. Zahvaljujem se gospodu Briu za zavezanost in navdušenost, ki ju je vložil v to poročilo, pri čemer ga pozivam, naj ne umakne svojega imena iz poročila, ker je zelo dobro opravil svoje delo skupaj z drugimi poročevalci v senci in mano. Da bi povedal kaj? Da bi storil kaj, v tako ključnem trenutku za Afganistan? Včerajšnji dogodek kaže, da je zavezanost Evrope in drugih do Afganistana izredno pomembna.
<P>
V tem poročilu najprej zahtevamo močnejšo zavezanost glede vojaške prisotnosti, ker brez nje ne bomo dosegli ničesar; drugič, okrepitev zavezanosti za izboljšanje demokratičnih struktur v novi republiki Afganistan, ki je v zadnjih 30 letih ali več dosegla položaj popolnega brezvladja in se, kar je najhuje, nahaja v središču mednarodnega terorizma.
<P>
Ko smo se začeli osredotočati na pojav mednarodnega terorizma po 11. septembru, smo se odpravili v Afganistan in nato Irak, pri čemer smo odkrili, da smo vstopili v gadje gnezdo. Zadnje oporišče teroristov na svetu je podobno kot Hitlerjev bunker v Berlinu zdaj Afganistan. Skušajo ponovno združiti svoje vrste in se v Afganistanu maščevati za poraz, ki so ga utrpeli in ga še vedno trpijo v Iraku.
<P>
Mi v Evropskem parlamentu lahko pošljemo sporočilo v tem okviru, če nas čim več glasuje za to poročilo.
<SPEAKER ID="067" NAME="Ana Maria Gomes">
v imenu skupine PSE. - (PT) Čestitam poročevalcu Andréju Briu za natančno analizo resnih težav, s katerimi se soočamo v Afganistanu, in zlasti za njegovo prizadevanje, da bi poiskal besedilo, ki bi omogočilo vsem političnim skupinam, da glasujejo za kompromisne predloge sprememb.
<P>
Žal sta med glasovanjem v odboru dve pomembni ideji, ki sta bili vključeni v kompromisne predloge sprememb, propadli zaradi političnih predsodkov kolegov, ki raje prezrejo težave, s katerimi se sooča mednarodna skupnost v Afganistanu, težave, ki jih grozljivo prikazuje včerajšnji samomorilni napad na indijsko veleposlaništvo v Kabulu. Posledično je sklicevanje na potrebo, da mednarodna skupnost znova oceni svojo civilno in vojaško strategijo, ostalo obrobno, pri čemer to velja tudi za odstavek, ki je poudarjal naraščajoče nezadovoljstvo ljudstva zaradi korupcije, ki se širi v vladnih institucijah.
<P>
V zvezi s tem pozivam kolege poslance, naj podprejo predloge sprememb, ki jih ponovno uvaja skupina PSE, da bi ponovno uravnotežila poročilo. Kako lahko poročilo tega parlamenta o Afganistanu ne omenja vloge Pakistana in njegovega vojaškega režima, ki je toliko let slabo vodil tisto državo? Kako lahko kot poslanci Evropskega parlamenta prezremo skrivne zapore naših zaveznikov Združenih držav v Kabulu in še več? Zakaj nekateri poslanci zavračajo upravičene kritike afganistanskega sodnega sistema? Stališče skupine PSE je jasno: mogoče je podpreti povečano prisotnost mednarodnih čet v Afganistanu in hkrati braniti potrebo po ponovni oceni vojaške strategije mednarodnih varnostnih sil. Mogoče je zagovarjati tesno sodelovanje med Evropo in Združenimi državami v Afganistanu, pri čemer si ne zatiskamo oči pred zločini, ki jih je zagrešila Busheva administracija v imenu boja proti terorizmu.
<P>
Končno je mogoče podpirati afganistanske institucije in hkrati opozarjati na njihove resne omejitve. Evropa bo lahko strateško vlogo v Afganistanu prevzela le, ko je ne bo strah predstaviti svoje vizije za prihodnost države. Zakaj ne bi začeli tu in zdaj s tem poročilom?
<SPEAKER ID="068" NAME="Samuli Pohjamo">
v imenu skupine ALDE. - (FI) Gospod predsednik, čestitam gospodu Briu za dobro poročilo. To težavno temo je obravnaval temeljito in z različnih zornih kotov.
<P>
Glavna izziva za Afganistan sta ponovna vzpostavitev varnosti in oblikovanje delujoče države. To je težka naloga, ker so se varnostne razmere v Afganistanu prej poslabšale kot izboljšale. Izboljšanje varnostnih razmer je osnovna zahteva za ves razvoj, pri čemer le vojaška rešitev ne bo rešila zapletenih težav države, kot je zatrdil poročevalec.
<P>
Obnova celotne družbe, izvajanje pravne države, izboljšanje demokracije in človekovih pravic, spodbujanje enakosti ter oblikovanje delujoče vlade, izobraževalnih institucij in zdravstvene oskrbe za celotno državo so zelo obsežne naloge. Afganistan potrebuje tudi program za celovit razvoj podeželskih območij in ustvarjanje nadomestnih virov dohodka za pridelovalce opija.
<P>
Za vse to so potrebni večji prispevki Evropske unije za podporo in obnovo Afganistana. EU si mora prizadevati tudi, da bi dosegla večjo učinkovitost dejavnosti mednarodne skupnosti z njihovim usklajevanjem.
<P>
Še vedno želim poudariti pomen civilne družbe, ki se razvija v Afganistanu, za krepitev pravne države in demokracije ter poraz kulture nasilja. Razvoj in svoboda delovanja neodvisnih in pluralističnih sredstev komunikacije sta zelo pomembna pri tem. Na tem področju je v Afganistanu še vedno treba opraviti veliko dela.
<SPEAKER ID="069" NAME="Konrad Szymański">
v imenu skupine UEN. - (PL) Gospod predsednik, v zadnjih 30 letih je v Afganistanu prišlo do sovjetske okupacije, civilne vojne in nato talibanske oblasti. Zaradi tega razloga bi morali operacijo Trajna svoboda, ki so jo sprožile Združene države, Združeno kraljestvo, Poljska, Češka republika, Francija in Romunija, skupaj s sedanjo misijo mednarodnih varnostnih sil; ki združuje vojaško koalicijo skoraj vseh držav članic v Evropski uniji, obravnavati kot uspešni. Izobraževalni sistem deluje bolje, zdravstveni sistem deluje bolje, vlada gospoda Hamida Karzaja nadzoruje pomemben del države v zelo težkih razmerah.
<P>
Obnovitev terorizma leta 2007 lahko za nas pomeni le eno:
<P>
Afganistan od Evropske unije ter Nata potrebuje povečano finančno, politično in vojaško podporo. Drugačen pristop, ki je opazen v predlogih sprememb, ki jih je predlagala levica, bi bil znak sebičnosti, hinavščine in kratkovidnosti.
<SPEAKER ID="070" NAME="Angelika Beer">
v imenu skupine Verts/ALE. - (DE) Gospod predsednik, gospe in gospodje, smo v nenavadnem položaju. Moja skupina bo priporočila, naj vsi preberejo prvotno poročilo gospoda Bria, da bodo razumeli naravo izzivov, ki nas čakajo v Afganistanu. Nato je večina v odboru za zunanje zadeve preprosto spremenila in črtala ukrepe, ki so bili nujno potrebni. Ne moremo preprosto reči: več čet, vse naj se nadaljuje kot prej, vse gre dobro. Nič ne gre dobro. To je dokazal včerajšnji napad. Pregledati moramo vojaško strategijo; združiti moramo vse različne pobude. Prav to smo hoteli doseči skupaj.
<P>
Moja skupina je vložila predloge sprememb v sodelovanju s skupino socialdemokratov, da bi se borila za dosego tega pomembnega cilja, gospod Brie. To pravim z vsem spoštovanjem do dela, ki ste ga opravili v zadnjih letih: tu se prepiramo o tem, katero stališče naj sprejmemo, pri čemer je od vas strahopetno, da ste le zato, ker vas je vaša skupina razočarala le zaradi rahlo drugačnega stališča, ki navaja tudi, da potrebujemo čete, a na primeren način, preprosto sklonili svojo glavo in rekli, da umikate svoje ime. S tem ne pomagamo Afganistancem ali temu parlamentu, da bi razvil skladno strategijo za Afganistan.
<P>
Pozivam vse, naj glasujejo za predloge sprememb, pri čemer bomo tako izpolnili našo odgovornost: odgovornost do tistih, ki jih pošiljamo tja, policistov in vojakov, ter do tistih, ki jim hočemo pomagati, to je narod Afganistana.
<SPEAKER ID="071" NAME="Vittorio Agnoletto">
v imenu skupine GUE/NGL. - (IT) Gospod predsednik, gospe in gospodje, zelo sem hvaležen Andréju Briu za opravljeno delo, pri čemer v celoti podpiram njegovo odločitev, da umakne svoj podpis. Resolucija je spremenjena in zdaj opisuje državo, kjer naj bi prišlo do velike udeležbe na volitvah, pri čemer se je pozabilo, da je prebivalstvo volilo pod stalnimi grožnjami oboroženih skupin.
<P>
Pri tem ni omenjena prisotnost vojaških poveljnikov v Karzajevi vladi; operacija Trajna svoboda, ki terja civilne žrtve po vsej državi, ni splošno obsojena. Podpira se ukrepanje Nata, pri čemer se ne upošteva dejstva, da je njegova prisotnost v Afganistanu pomemben vzrok sedanje popolne odsotnosti varnosti v tej državi. Še več, ob soočenju s stalnim naraščanjem proizvodnje opija ni omenjena možnost sprožitve pilotnih projektov o uporabi opija za proizvodnjo morfija, čeprav je bila v ta namen v Evropskem parlamentu sprejeta posebna resolucija.
<P>
En pozitiven vidik je nedvomno zaskrbljenost zaradi usode Malalai Joya in drugih aktivistov, a le to ne zadostuje, da moja delegacija ne bi glasovala proti temu poročilu.
<SPEAKER ID="072" NAME="Bastiaan Belder">
v imenu skupine IND/DEM. - (NL) Državljani iz držav članic Evropske unije in držav daleč preko naših meja za zagotavljanje miru in obnovo Afganistana plačujejo s svojimi življenji. Vsi si zaslužijo največje spoštovanje in popolno podporo Parlamenta, ne nazadnje naše molitve za božjo zaščito, ker je njihova misija še naprej zelo nevarna. Morilski napad v Kabulu včeraj zjutraj to znova dokazuje.
<P>
Svet in Komisijo naprošam, naj obravnavata dve posebni težavi zapletenih razmer v Afganistanu. Brez učinkovite strategije proti "talibanizaciji" severnega Pakistana ostaja stabilizacija Afganistana le želja Zahoda. Sile Nata zato dejansko delujejo z zavezanimi rokami.
<P>
Druga težava v Afganistanu je nujna potreba po posodobitvi kmetijstva. Njegova največja omejitev je stalna negotovost v obsežnih delih države. Statistični podatki ZN so zelo jasni: bolj kot je regija negotova, več polj maka zacveti vsako leto. Svet in Komisija, želim vam vso možno modrost in vztrajnost pri dejavni stabilizaciji Afganistana.
<SPEAKER ID="073" NAME="Koenraad Dillen" AFFILIATION="NI">
- (NL) Vsi se strinjamo, da položaj v četrti najmanj razviti državi na svetu ostaja tragičen kljub številnim spodbudnim znakom od začetka obnove države. Seveda težave niso le vojaške ali strateške narave, ampak popolna zmaga nad talibani seveda ostaja osnovni pogoj za oblikovanje uspešno delujoče države z neodvisnim sodstvom in kritičnimi mediji. V zvezi z zadnjo točko odobravam dejstvo, da to poročilo izpostavlja, da afganistanska ustava še vedno ne zagotavlja svobode veroizpovedi, ker nezvestoba islamu ostaja kaznivo dejanje. Režim, ki ga podpira Zahod, se mora torej še naprej truditi.
<P>
V tem poročilu pogrešam izjavo, da zmaga nad talibani zahteva strategijo, ki upošteva Pakistan, pri čemer je njegovo ozemlje še naprej zatočišče za teroriste: vsi vedo, da logistično podpira te teroriste, kot je ponovno postalo očitno včeraj v napadu na indijsko veleposlaništvo v Kabulu. Politika za Afganistan mora torej biti integrirana politika za celotno regijo; v nasprotnem primeru bo obsojena na propad.
<SPEAKER ID="074" NAME="Nickolay Mladenov" AFFILIATION="PPE-DE">
Gospod predsednik, tudi jaz obsojam napad na indijsko veleposlaništvo in izrekam naše sožalje, zlasti brigadirju Mehti in gospodu Rau iz indijskega veleposlaništva ter njunima družinama. Upam, da ta napad ne bo odvrnil Indije, pomembne zaveznice pri obnovi Afganistana, od nadaljnje pomoči.
<P>
V Afganistanu obstaja večja tragedija od uničenja zgradb, to je uničenje človeških življenj in posameznikov v zadnjih 35 letih. Vložiti bo treba več prizadevanja, kot si predstavljamo, in dalj časa za obnovo ter pomoč pri obnovi teh življenj v tako uničeni državi.
<P>
A Afganistan najbolj potrebuje več varnosti, ne manj. Strinjam se z dejstvom, da poročilo izraža soglasje, ki obstaja tudi na območju Afganistana, tj. da je politična rešitev možna le, če se ohrani politični pritisk na talibane in uporništvo. Ohraniti moramo ta pritisk, če hočemo zagotoviti politično rešitev tega položaja. Podpreti moramo politiko afganistanske vlade, da so pogovori s talibanskimi elementi mogoči le s tistimi, ki bodo sprejeli ustavo in odložili orožje. Lahko se vrnejo k političnemu procesu.
<P>
Podpreti moramo gospoda Karzaja in afganistansko vlado pri ponovnem prevzemu nadzora nad svojo državo ter političnimi pobudami v svoji državi. Zato se zelo strinjam s tem, kar je komisarka Ferrero-Waldner rekla o osredotočenju na volitve naslednje leto. Afganistan potrebuje močno in predano vlado, ki gleda naprej ter se ne obrača nazaj k svoji preteklosti.
<P>
Na koncu ponavljam, da menim, da si Komisija odlično prizadeva pri organiziranju naših programov pomoči v Afganistanu. Zlasti ambasador gospod Kretschmer in seveda posebni predstavnik gospod Vendrell odlično predstavljata Evropsko unijo. Danes moramo poslati odločno sporočilo podpore našim ljudem v Afganistanu, našim službam in Svetu, naj nadaljujejo s svojim delom.
<SPEAKER ID="075" NAME="Libor Rouček" AFFILIATION="PSE">
(CS) Gospe in gospodje, da bi uspešno premagali varnostne, politične, gospodarske in socialne težave, ki povzročajo trpljenje v Afganistanu, je potrebna več kot le vojaška rešitev. Ob vojaškem pritisku na upornike je treba okrepiti intenzivni politični proces in dialog z vsemi deli prebivalstva, ki priznavajo ustavo in so pripravljeni odložiti svoje orožje. Menim, da mora Evropska unija igrati vedno bolj pomembno vlogo pri podpiranju Afganistana, da oblikuje lastno državo z močnejšimi demokratičnimi institucijami, ki so sposobne zagotoviti ozemeljsko celovitost, državno enotnost ter gospodarski in socialni razvoj. Zdaj podporo nujno potrebuje zlasti južni del države. Krepitev upravnih institucij in postopno prevzemanje odgovornosti afganistanskih organov za upravljanje države mora vseeno spremljati učinkovita zaščita človekovih pravic za vse v okviru pravne države. Stalni in trajnostni razvoj se ne more zagotoviti brez take zaščite.
<SPEAKER ID="076" NAME="Gerard Batten" AFFILIATION="IND/DEM">
Gospod predsednik, vsi se spominjamo, zakaj je bil Afganistan sploh napaden: to se je zgodilo po terorističnih napadih 11. septembra na ZDA, ki jih je načrtovala Al Kaida v bazah v Afganistanu pod zaščito talibanov. ZDA so skupaj z zavezniki, predvsem z Združenim kraljestvom, izvedle uspešen napad, da bi Al Kaido pregnale iz njihovega oporišča. Odločne vojaške sile Zahoda so storile, kar je bilo potrebno, da bi se soočile s terorizmom.
<P>
To poročilo navaja, da je prisotnost Nata bistvena za zagotovitev prihodnosti države. Drži, da le skupna vojaška sila svobodnega in demokratičnega sveta, združena v Natu, lahko brani naše demokratične svoboščine pred napadi, a zelo dvomim o možnosti vcepljanja demokracije državi, kjer demokracija nikoli ni obstajala, zlasti kjer monopolna verska ideologija nasprotuje zahodnemu pogledu na liberalno demokracijo.
<SPEAKER ID="077" NAME="Slavi Binev" AFFILIATION="NI">
(BG) Kolegi, Afganistan je že skoraj sedem let prizorišče vojaških ukrepov. Junija leta 2008 Evropska unija podpira več kot 23 000 pripadnikov vojaškega osebja. Mednarodna skupnost nudi znatno gospodarsko pomoč Afganistanu, pri čemer obstaja stalno prizadevanje za obnovitev infrastrukture v tej državi. Posledično ima zaradi teh prizadevanj vlada nadzor nad le eno tretjino ozemlja Afganistana.
<P>
Glede na te rezultate ne morem razumeti želje po povečanju finančne pomoči Evropske unije, namenjene Afganistanu. Zakaj bi se denar evropskih davkoplačevalcev zapravljal za pobude, ki dokazano niso ravno uspešne? Skušajo zagotoviti nadvlado zakonodaje in izboljšati sodni sistem, ampak ali bo sedanja vlada sposobna to vzdrževati glede na to, da ne more zagotoviti niti lastne nadvlade v državi? Pomagamo pri obnovitvi policijskih sil v Afganistanu, a zakaj imamo posledično uradnike, ki ne spoštujejo človekovih pravic in zlorabljajo svoj uradni položaj?
<P>
Če želimo, da Afganistan nekoč ne bo več vir napetosti in zasede zasluženo mesto v mednarodni skupnosti, moramo v evropskih institucijah seveda resno premisliti o naših sedanjih politikah in strategijah, ki jih uporabljamo.
<SPEAKER ID="078" NAME="Robert Evans" AFFILIATION="PSE">
Gospod predsednik, vračam se na člen 16 v resoluciji, kjer navajamo, da "so varnostni problemi Afganistana kompleksnejši, kot zgolj vojna proti terorizmu, zato potrebujejo več kot vojaško rešitev". Menim, da sta to točko že prej izpostavila kolega gospod Rouček in gospod Pohjamo. Poznamo veliko primerov v zgodovini, ko je vojaška sila lahko mnogokrat nasilno ustavila konflikt in ustvarila navidezno mirno rešitev, pri čemer iz teh zgodovinskih lekcij vemo tudi, da le demokratične institucije s podporo prebivalcev teh držav lahko zagotovijo dolgotrajno rešitev.
<P>
V Afganistanu smo na tem področju napredovali, pri čemer komisarka Ferrero-Waldner upravičeno trdi, da mora afganistanska vlada zdaj izkazati jasno spoštovanje človekovih pravic in svobode izražanja, če se to želi doseči. Med zadnjimi volitvami sem v Afganistanu videl ženske, ki so volile, kar je velik napredek. Nadaljevati moramo na osnovi takih zadev, pri čemer moramo sodelovati s Pakistanom, da bi lahko obnovili mir na tem območju.
<SPEAKER ID="079" NAME="Emilio Menéndez del Valle" AFFILIATION="PSE">
(ES) Gospod predsednik, junija je v Afganistanu umrlo več mednarodnih čet kot v Iraku. Pojavljanje in moč Talibanov je bilo tudi junija čedalje bolj očitno v Pešavarju, ki je ključno pakistansko mesto v konfliktu.
<P>
V Pakistanu trdijo, da so oborožene sile sklenile prikrite mirovne sporazume z vodstvom afganistanskih in pakistanskih talibanov zato, da bi se pakistanska vojska na videz bolj zanimala za indijsko mejo in ne za afganistansko. Poleg tega je bilo včeraj ubitih štirideset ljudi pri vhodu indijske ambasade v Kabulu, kar je omenilo že veliko govorcev.
<P>
Zanima me, ali ni že čas, da premislimo o drugačni strategiji?
<SPEAKER ID="081" NAME="Vural Öger" AFFILIATION="PSE">
- (DE) Gospa predsednica, od propada talibanskega režima leta 2001, je bil mesec junij najbolj krvav za tuje vojake. Ubitih je bilo več kot 48 koalicijskih čet, kar je več, kot jih je v istem obdobju umrlo v Iraku. Nasilje v Afganistanu je od začetka leta terjalo življenja več kot 2 200 ljudi. V Afganistanu ne obstaja samo konflikt, ampak regionalna vojna, ki se lahko razvije v še kaj več. Situacija je zdaj bolj resna, kot je bila leta 2001.
<P>
Zaradi teh zaskrbljujočih razmer, mora Afganistan ostati dejanska prednostna naloga za Evropo. Prisotnost evropskih čet in civilnih operacij EU ima v državi ključno vlogo. Po dolgotrajnih pogajanjih v odboru podpiram končno različico našega predloga za resolucijo, ki vsebuje veliko ključnih elementov, vključno s sistematičnim usposabljanjem afganistanskih varnostnih sil, večjim poudarkom na obnovi civilne družbe in okrepljenim usklajevanjem med mednarodnimi organi.
<SPEAKER ID="082" NAME="Anna Ibrisagic" AFFILIATION="PPE-DE">
(SV) Gospa predsednica, ko sem poslušal današnjo razpravo in prebral vse predloge sprememb, sem dobil občutek, da nekateri ljudje menijo, da je le dialog dober in koristen ter kakršna koli vojaška prisotnost slaba in neučinkovita. Ne vem koliko poslancev tega Parlamenta je vojnih beguncev, ampak jaz sem eden od njih. Vem, da sta potrebna sodelovanje med civilisti in vojaška prisotnost. Iz svojih vojnih izkušenj vem, da tisti, ki so najbolje pripravljeni za dialog, nimajo moči, in tisti, ki imajo moč, tj. nasilneži, tihotapci in vojaški poveljniki, so le redko pripravljeni za kakršen koli dialog. Če zares želimo prekiniti začarani krog nasilja in revščine v Afganistanu, je potrebna kombinacija vojaške in civilne razporeditve.
<SPEAKER ID="083" NAME="Miroslav Mikolášik" AFFILIATION="PPE-DE">
(SK) V Afganistanu smo ugotovili znatno več terorističnih dejavnosti in nasilnega uporništva. Mednarodna skupnost ne sme dopuščati in se vdati terorističnim organizacijam, ki se financirajo s trgovanjem z drogami.
<P>
Ker je glavni cilj teh terorističnih organizacij, da povzročijo neenotnost med zavezniki v Natu, zgleda nemogoče vzpostaviti mir v Afganistanu. Zaradi tega ogrožajo varnost regije in celotnega sveta. Zato mora biti varnostna politika EU za Afganistan bolj dinamična in prilagodljiva ter mora vključevati konkretne kratkoročne in dolgoročne ukrepe, katerih cilj je obnoviti Afganistansko družbo, institucije in pravno državo ter podpirati predsednika Karzaja. Evropska Skupnost mora še naprej podpirati ukrepe, ki so že prispevali k napredku v državi, zlasti tiste, ki pomagajo osnovnim potrebam prebivalstva in omogočijo zdravstvo.
<SPEAKER ID="084" NAME="Dragoş Florin David" AFFILIATION="PPE-DE">
(RO) Zaradi terorističnih dejavnosti, večje proizvodnje drog in številnih nasilnih dejavnosti, je Afganistan še vedno največji izziv za mednarodno skupnost.
<P>
V tem smislu pozivam Komisijo in Svet ter mednarodne organizacije, da za kratkoročni akcijski načrt upoštevajo tri glavne dejavnosti kot prednostne naloge, tj. identifikacija in izločitev distribucijskih poti drog v Afganistanu, večja vključenost držav v regiji pri izvajanju mednarodnih strategij, upoštevanje kulturne in verske bližine, večja dodelitev finančnih sredstev in sodelovanje za obnovo in človeška pomoč ter upravna pomoč za hrano.
<P>
Prav tako menim, da je okrepitev političnega, kulturnega in verskega dialoga z Afganistanom učinkovita rešitev, da bi dosegli stabilne cilje v regiji.
<P>
Čestitam gospodu Andréju Brieju za poročilo, ki ga je predložil.
<SPEAKER ID="085" NAME="Geoffrey Van Orden" AFFILIATION="PPE-DE">
Gospa predsednica, ravno sem se vrnil iz Helmanda in Kandaharja. Strinjam se, da brez stabilnosti ne bo napredka; stabilnost pomeni dobro vodenje, čete in policijo.
<P>
Menim, da nekateri naši evropski zavezniki le navidezno podpirajo to, kar počnejo v Afganistanu. Tam potrebujemo več bojnih sil, večjo prilagodljivost in podporo za misijo mednarodnih varnostnih sil v Afganistanu. EU je uspešna v zvezi s policijsko misijo, vendar, če jo primerjamo z ameriškim prizadevanjem, je neuspešna. Treba je uskladiti to, kar v smislu usposabljanja policije počnejo Evropejci in Američani.
<P>
Obsojam opazke gospoda Brieja, ker je hkrati govoril o Talibanih in Američanih. Menim, da je bilo to sramotno. Talibani morijo svoje ljudi, pri čemer zavezniki podpirajo lokalno prebivalstvo.
<SPEAKER ID="086" NAME="Vytautas Landsbergis" AFFILIATION="PPE-DE">
Gospod predsednik, 11. odstavek predloga za resolucijo navaja, da Evropski parlament podpira prizadevanja sil Nata, da bi izboljšale varnost države in zatrle lokalni in mednarodni terorizem, pri čemer upošteva, da je prisotnost teh sil bistvena za zagotovitev prihodnosti države.
<P>
Predlog spremembe 9, ki ga je vložil poročevalec, je proti temu položaju in predlaga, da se odstavek zbriše. Bolje bi bilo, če bi poročevalec namesto tega jasno navedel, da Parlament podpira lokalni in mednarodni terorizem in meni, da prisotnost sil Nata ovira zagotavljanje talibanske prihodnosti države. Tak predlog spremembe 9 bi bila pravična proti afganistanska in proti natovska poteza.
<SPEAKER ID="087" NAME="Czesław Adam Siekierski" AFFILIATION="PPE-DE">
(PL) Gospa predsednica, danes je oblikovanje učinkovitega mehanizma za usklajevanje projektov in izmenjavo informacij med udeleženci v Afganistanu, eden od najpomembnejših izzivov, s katerimi se sooča Unija. Tak mehanizem je potreben, da se projekti, ki jih izvajajo podjetja, ki delajo v Afganistanu, vzajemno dopolnjujejo. Mednarodni in lokalni terorizem je treba ustaviti, da se izboljša varnost znotraj države, ki se tako lahko nadaljnje razvija. Zato moramo sodelovati pri podpiranju afganistanske družbe in projektih vzpostavljanja miru. Poleg tega moramo, s krepitvijo lokalnih institucij in zadovoljevanjem osnovnih življenjskih zahtev prebivalcev, poskušati stabilizirati situacijo v Afganistanu. Za obnovo demokracije v državi je pomembno, da dosežemo neodvisnost in svobodo medijev. To je treba podpreti.
<SPEAKER ID="088" NAME="Jean-Pierre Jouyet">
predsedujoči Svetu. - (FR) Gospa predsednica, gospod Brie, komisarka, prijateljica Benita, gospe in gospodje, še enkrat podpiram poročilo gospoda Brieja, pri čemer sem zadovoljen, da obstaja veliko soglasje v zvezi s tem, da Afganistan v širšem smislu potrebuje več varnosti in več vodenja zlasti v težkih časih, kot ste vsi izpostavili.
<P>
Naša razprava je potrdila dejstvo, da obravnavamo zelo zapleteno situacijo, ki zahteva več kot le vojaško rešitev; da se soočamo z zelo težavno situacijo; da je potrebna dolgoročna obveznost mednarodne skupnosti, ki je, kot ste rekli, ključni element Evropske unije; da bo trajalo nekaj časa, da ljudem vzbudimo upanje; da se moramo osredotočiti na priprave za prihodnje volitve zlasti v zvezi z vodenjem, kot je izpostavila Komisija. Svet bo dejansko nadaljeval z zelo pozornim nadzorom priprav na volitve.
<P>
Kar zadeva vidike vodenja, upoštevanje pravne države in vsega, kar je povezano z našo tradicijo, ni ločen element, zato moramo to prav tako povedati Afganistanskim organom.
<P>
V zvezi s pravili varnosti in dejansko prisotnostjo, moram izpostaviti, da se bo v prihodnjih mesecih proračun osebja EU za več kot 50 % IFAS in Sveta, osredotočil na štiri prednostna področja. Prva prednostna naloga bo izvajanje znatnega povečanja osebja EUPOL, ki je bilo določeno 26. maja v Svetu. Jasno je, da so vsi vidiki, ki so povezani z učinkovitostjo policije pomembni, zato ima Parlament prav, da to obravnava.
<P>
Poleg tega si bo Svet prizadeval nadzorovati izvajanje sklepov mednarodne konference za podporo Afganistanu, pri čemer mora Evropska unija imeti ključno vlogo v zvezi s svojim finančnim prispevkom.
<P>
Evropska unija mora tudi poudariti, da je treba izboljšati odnose med Afganistanom in Pakistanom, kar vas je kar nekaj omenilo, in obe državi spodbujati, da še naprej aktivno poskušata okrepiti njuno sodelovanje predvsem v boju proti skupnim izzivom, ki so terorizem in vse zadeve, ki so povezane s trgovanjem z drogami.
<P>
Za Svet in Komisijo je pomembno, da imata v zvezi s tem celotno podporo Evropskega parlamenta, ki je ključna za mednarodno skupnost in za prihodnost Evrope, kar vas je veliko poudarilo.
<SPEAKER ID="089" NAME="Benita Ferrero-Waldner">
komisarka. - Gospa predsednica, poskušala bom biti kratka. Izpostavila bom le tri točke. Prva je v zvezi s Pakistanom. Povsem jasno je, da je zelo pomembno, da razvijamo tudi območje mej in menim, da je prav tako treba izkoriščati priložnosti, ki tam sledijo novemu oblikovanju vlade v Pakistanu.
<P>
Vendar tam hkrati že ugotavljamo večja trenja, za katere upamo, da ne bodo ogrozila nekoliko izboljšanih dvostranskih izmenjav na lokalni ravni.
<P>
Zato delujemo tudi na mejnih območjih, pri čemer je regionalno sodelovanje, vključno z mejnim upravljanjem in regionalnimi trgovinskimi zmogljivostmi, pomembno, in prav tako podpiramo pobudo za vzpostavitev dialoga G8, ki jo je začela Nemčija za Afganistan in Pakistan. To je prva točka.
<P>
Druga točka je v zvezi s pravičnostjo. Dejansko menimo, da je dobro vodenje, ki ga spremlja policija in pravičnost, pomembno. Če obstaja nekaznovanost, lahko policija počne, kar želi. Obstajati mora dober sistem pravičnosti. Zato smo se, skupaj s Svetom, ki se je ukvarjal s policijo, v Komisiji odločno ukvarjali s pravičnostjo in zaradi tega znatno prispevali k oblikovanju afganistanske nacionalne strategije in programa pravičnosti, ki mora biti vzdržljiv ali drugače povedano dolgoročen.
<P>
Obstaja odprta priložnost, tj. afganistanski sklad za obnovo za pravosodni sektor, kateremu načrtujemo prispevati tudi iz afganistanskega dvostranskega programa, pri čemer smo potrdili postopek in obljubo že na konferenci v Rimu, vendar je dejansko potrebnih veliko reform.
<P>
Tretja in zadnja točka je v zvezi z razvojem podeželja. Na konferenci v Parizu smo jasno ugotovili, da se moramo odločno osredotočiti na razvoj podeželja. Že od začetka je bil to eden od pomembnejših sektorjev, s katerim smo se ukvarjali. Odločno se zavzemamo, da bi nadaljevali in priskrbeli druge ekonomske možnosti za pridelavo opija iz maka.
<P>
Poleg tega, kot že vsi vemo, izboljšamo podeželske infrastrukture z upravljanjem porečja in namakalnih sistemov ter tudi lokalna semena in rejo živali. Menim, da je zelo zanimivo preiskati regionalni pristop, na primer na severu, v sodelovanju s Tadžikistanom v zvezi z vodno energijo za proizvodnjo elektrike in za pridobivanje vode za namakanje polj, zaradi česar je proizvodnja hrane veliko boljša za prebivalce Afganistana, kar jih lahko odvrne od drog.
<P>
Zato se dejansko veselimo nadaljnjega tesnega in uspešnega skupnega sodelovanja s Parlamentom, ker nas čaka še dolga pot, pri čemer upam, da dobimo vašo podporo za tako politiko, in sicer za strategijo in tudi za izvajanje. Zavedamo se, da trošimo davkoplačevalski denar, vendar menim, da moramo biti tam in skupaj z vami vzpostaviti stabilnost Afganistana.
<SPEAKER ID="090" NAME="André Brie">
poročevalec. - (DE) Gospa predsednica, imam še tri pripombe. Gospodu Beeru poudarjam, da se ne bojim svoje skupine in sem v celoti za to razpravo. Moja skupina je predložila enega najbolj groznih predlogov sprememb k mojemu poročilu, ki navaja, da v Afganistanu ni pozitivnih sprememb. Aroganca tega me dejansko jezi. Menim, da vsi potrebujemo zelo realen in razsoden odnos do Afganistana. Ta država ima družbo, ki ni le bogata, ampak tudi nezdružljiva in večstranska, zato so problemi, s katerimi se soočamo, še hujši.
<P>
Veliko kolegov in poslancev meni, da moramo prevzeti odgovornost do Afganistana glede terorizma, pridelave opija, korupcije in tako dalje. Veliko kolegov levice najverjetneje meni, da to velja tudi za okupacijo. Mnenje, katerega sem hotel razjasniti, zadeva interese ljudi, ki že 30 let živijo v vojni. Večina tega je v poročilu, zato se še enkrat zahvaljujem vsem vključenim osebam in skupinam.
<P>
Čeprav se ne strinjam s pomembnimi deli besedila, z veseljem nadaljujem s poročilom, kar je del moje stalne obveznosti do Afganistana. O tem ni dvoma.
<SPEAKER ID="091" NAME="Predsednik">
Razprava je končana.
<P>
Glasovanje bo potekalo danes.
<P>
Pisne izjave (člen 142)
<SPEAKER ID="092" NAME="Bogusław Rogalski  " AFFILIATION="UEN">
v pisni obliki. - (PL) Afganistan se sooča z veliko težavami. To je država, ki ima veliko terorističnih napadov, slabšo notranjo varnost in kjer se človekove pravice ne upoštevajo.
<P>
Država proizvaja velike količine opija, ki ima tudi negativen vpliv na varnost in politiko, ker je gospodarstvo na podlagi proizvodnje opija vir korupcije, šibkih javnih institucij zlasti pravnega sistema.
<P>
Več kot polovica afganistanskega prebivalstva živi pod pragom revščine, nezaposlenost dosega 40 % in zavrnitev islama je še vedno kazniva žalitev. Čeprav se je ta država lotila zapletenega in odločnega procesa obnove, mora bolje zadovoljiti potrebe svojih prebivalcev na področju izobrazbe, zdravstva, nastanitve, hrane in javne varnosti.
<P>
Pomoč Afganistanu mora vključevati kratkoročne in dolgoročne ukrepe, ki jih omogočijo daljnosežne izboljšave v sistemu vladanja. Podpora Evropske unije mora temeljiti na izkušnjah in znanju misij držav članic, ki potekajo na afganistanskem teritoriju s civilnimi in vojaškimi silami, ki so posredniki. Prisotnost sil Nata je prav tako potrebna za boj proti terorizmu. Obsežno sodelovanje prebivalstva na volitvah mora imeti pozitiven učinek na prihodnost države, saj to kaže na prizadevanja za oblikovanje demokratične države. Nadaljnji boj proti korupciji in spodbujanje oblikovanja novih struktur v afganistanskih institucijah je zelo pomembno. Obnova in skupno mednarodno prizadevanje ima lahko velik vpliv na to, da se Afganistan reši težavne situacije, ki so jo povzročili dolgotrajni notranji konflikti.
