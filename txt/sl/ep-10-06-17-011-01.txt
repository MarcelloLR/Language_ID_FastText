<CHAPTER ID="011-01">
1. Demokratična republika Kongo: primer Floriberta Chebeye Bahizireja
<SPEAKER ID="265" NAME="Predsednik">
Naslednja točka je razprava o Demokratični republiki Kongo: primer Floriberta Chebeye Bahizireja.
<SPEAKER ID="266" NAME="Isabelle Durant">
avtorica. - (FR) Gospod predsednik, na predvečer praznovanja ob 50. obletnici neodvisnosti Demokratične republike Kongo menimo, da je pomembno, da Evropski parlament poda svoje mnenje o umoru gospoda Chebeye Bahizireja.
<P>
Gospod Chebeya Bahizire je bil zagovornik človekovih pravic in direktor nevladne organizacije "Glas neslišnih". Bil je znan kongovski aktivist. Našli so ga mrtvega v njegovem avtomobilu v predmestju Kinšase letošnjega 2. junija in odtlej njegovega voznika Fidèla Bazane niso več videli.
<P>
Sprašujem: zakaj je bil ubit? Kdo ga je ubil? Menim, da bi morali, kot je poudarjeno tudi v resoluciji, ustanoviti neodvisen, verodostojen in pregleden preiskovalni odbor, da odkrije resnico o smrti gospoda Chebeye Bahizireja in razjasni okoliščine izginotja njegovega voznika.
<P>
Vsi se zavedamo, da je splošno poslabšanje stanja, v katerem so se znašli zagovorniki človekovih pravic v Demokratični republiki Kongo, še posebej zaskrbljujoče. Primeri, ki zadevajo veliko zagovornikov človekovih pravic, vključno s Pascalom Kabungulujem Kibembijem v letu 2005, in več novinarjev, še vedno niso rešeni. V preiskavah, ki so jih opravile kongovske vojaške oblasti, so bile ugotovljene večje nepravilnosti.
<P>
Zato menim, da je nujno poiskati odgovorne za te umore, jih postaviti pred sodišče v skladu s kongovsko zakonodajo in mednarodnimi določbami o zaščiti človekovih pravic, da se odpravi nekaznovanje. Kaznovanje ljudi, ki so odgovorni za umore zagovornikov človekovih pravic in novinarjev, je bistveni element demokracije. To smo ponovili danes zjutraj v poročilu gospe Hautala. Resolucija torej poziva Evropsko unijo in Demokratično republiko Kongo, kot podpisnici sporazuma iz Cotonouja, ki izrecno predpisuje spoštovanje človekovih pravic, demokracije in načela pravne države, da pri ocenjevanju sporazuma posebno pozornost namenita tem zadevam.
<P>
Zato menim, da bi Parlament moral spodbuditi kongovske oblasti, da v celoti spoštujejo deklaracijo o zagovornikih človekovih pravic, ki jo je sprejela Generalna skupščina Združenih narodov leta 1998, in da izvedejo priporočila splošnega rednega pregleda Združenih narodov iz leta 2009 v obliki ukrepov za zaščito pravic zagovornikov človekovih pravic. To je sporočilo, ki ga bom predstavila v Kinšasi ob praznovanju 30. junija. Menim, da je pomembno, da ljudi o tem obvestimo.
<SPEAKER ID="267" NAME="Filip Kaczmarek" LANGUAGE="PL">
Včeraj smo v tej dvorani na splošno govorili o zaščiti zagovornikov človekovih pravic po vsem svetu. Danes govorimo o zelo specifičnem primeru Floriberta Chebeye Bahizireja, ki je umrl zato, ker je zagovarjal človekove pravice. Vse kaže, da je bil ubit prav zaradi tega, kar je bil in kar je počel. Odgovorni za ta umor so prav gotovo imeli svoje cilje. Ne vemo popolnoma, kakšni so bili ti cilji, vendar pa smo prepričani v naslednje: cilji so bili popolnoma v nasprotju z našimi cilji, pri čemer imam v mislih vztrajno zagovarjanje človekovih pravic. Človekove pravice in njihovi zagovorniki se srečujejo z nasprotovanjem, kajti njihova dejavnost vodi do večjega družbenega zavedanja, državljani, ki poznajo svoje pravice, pa so velika grožnja zlorabam oblasti.
<P>
Kongo je velika in pomembna država. Umor Floriberta Chebeye Bahizireja je treba razjasniti. Storilci morajo biti kaznovani v skladu z zakonom, zato mora biti preiskava neodvisna, verodostojna, skrbna in natančna. Na tem vztrajamo v svoji resoluciji.
<SPEAKER ID="268" NAME="Marie-Christine Vergiat" LANGUAGE="FR">
Gospod predsednik, umor Floriberta Chebeye Bahizireja, izvršnega direktorja organizacije za človekove pravice "Glas neslišnih", ravno v času, ko je dobil poziv policije, ter izginotje njegovega voznika sta na žalost precej simbolična za razmere na področju človekovih pravic v Demokratični republiki Kongo.
<P>
Lahko bi se tudi vprašali, zakaj svojcem gospoda Chebeye ne dovolijo videti njegovega trupla. Gospod Chebeya je bil znan po svojem stališču do kongovskih voditeljev. O dramatičnih dogodkih v Demokratični republiki Kongo je redno poročal nevladnim organizacijam in medijem. Ni več mogoče slediti številu novinarjev in zagovornikov človekovih pravic, ki jim grozijo, jih aretirajo, mučijo in umorijo v tej državi.
<P>
Pascal Kabungulu leta 2005, Franck Ngycke, njegova žena Hélène Mpaka in Serge Maheshe leta 2007 ter Didace Namujimbo leta 2008 so le nekatere izmed številnih žrtev. Pika na i, če smem temu tako reči, je bila takrat, ko je Mednarodno kazensko sodišče izdalo nalog za prijetje Bosca Ntagande, kongovska vlada pa ga je nagradila z napredovanjem.
<P>
Medtem se gospodarske in socialne razmere v državi še naprej poslabšujejo. V enem delu države prevladuje ozračje državljanske vojne: pokoli, množična posilstva in rekrutiranje otrok v vojsko so sedaj, če temu tako rečem, del vsakdanjika.
<P>
Če se ne motim, gospod predsednik, imam dve minuti.
<P>
Oprostite, gospod predsednik, ampak imam dve minuti časa za govor ...
<P>
(Predsednik je prekinil govornico.)
<SPEAKER ID="269" NAME="Ryszard Czarnecki">
avtor. - (PL) Gospod predsednik, govorim kot soavtor našega skupnega predloga resolucije. Novembra, čez samo nekaj mesecev, bodo prav to državo - Demokratično republiko Kongo - obiskali predstavniki našega parlamenta. Naslednje zasedanje Skupne parlamentarne skupščine AKP-EU bo potekalo prav tam. Kaj naj storimo? Kaj bi morali storiti, ko bomo iz oči v oči z našimi gostitelji? Ne smemo biti tiho. To je izredno pomembno. Zaščita človekovih pravic ne sme biti samo politična parola, moto ali nekaj, kar politikom zlahka zdrsne z jezika. Takšna je stvarnost in ljudje zanjo plačujejo s svojim življenjem, tudi v državi, o kateri govorimo. Evropski parlament ne sme samo govoriti o tej zadevi, ampak mora zagrmeti.
<SPEAKER ID="270" NAME="Bernd Posselt">
v imenu skupine PPE. - (DE) Gospod predsednik, Floribert Chebeya Bahizire in njegova grozljiva usoda na žalost ni osamljen primer. Ravno nasprotno, je vrh ledene gore, ne samo v Demokratični republiki Kongo, ampak tudi v Afriki kot celoti.
<P>
Kongo je fascinantna država. Njeno vodovje bi lahko vso celino spremenilo v plodno zemljo. Njene surovine bi lahko vsej celini prinesle bogastvo. Njeni viri energije bi lahko napajali vso celino, kolikor toliko stabilna pravna država pa bi po vsej Afriki pomagala vzpostaviti stabilen red.
<P>
Žal pa se dogaja ravno nasprotno. Kongo je žarišče destabilizacije, ki se ves čas izvaža v druge države in se nato spet vrne v Kongo od zunaj. Kot Evropska unija moramo torej Kongo postaviti za eno od osrednjih točk naše razvojne politike, naše politike spodbujanja načela pravne države in naše mirovne politike, saj se bo tu odločalo o usodi Afrike. Zato je prav, da naša naslednja konferenca poteka prav tam.
<SPEAKER ID="271" NAME="Corina Creţu" LANGUAGE="RO">
Tudi sama želim obsoditi ta gnusen zločin nad enim od najbolj spoštovanih Afričanov zaradi njegovega pogumnega boja za demokracijo in spoštovanje človekovih pravic. Ime nevladne organizacije, ki jo je Floribert Chebeya Bahizire vodil, dobro označuje tisto, kar je počel: "Glas neslišnih". Bahizire je tem ljudem posvetil svoje življenje in ga na žalost tudi žrtvoval.
<P>
V vseh teh letih so mu večkrat odvzeli prostost in ga nadlegovali, tudi zaradi povzročanja nemirov, ko je obelodanil korupcijo v vojski, nazadnje pa je doživel krvav konec. Njegov barbarski umor veliko pove o tem, kakšno je stanje človekovih pravic v Kongu, državi, kjer strmo narašča število mučenj, trpinčenj, samovoljnih odvzemov prostosti, primerov družbenega nasilja in drugih brutalnih dejanj.
<P>
Zato menim, da mora diplomacija Evropske unije pozvati kongovske oblasti, da opravijo neodvisno, verodostojno in pregledno preiskavo, ki bo odkrila storilce in jih predala roki pravice. Prva odgovornost kongovske vlade je odprava kulture nekaznovanosti, ki spodbuja h kršenju človekovih pravic v državi, kjer državljanska vojna služi kot izgovor za pokole, množična posilstva in druga grozodejstva. V teh razmerah menim, da lahko mirovna misija ZN v Kongu odigra učinkovito vlogo pri nadzorovanju poteka preiskave.
<SPEAKER ID="272" NAME="Paweł Robert Kowal" LANGUAGE="PL">
Menim, da bi morali takrat, ko Afrika prosi za podporo in ko želijo afriške države tako ali drugače sodelovati z Evropsko unijo, poskušati podpreti te ideje in Afriki pomagati. V situacijah kot je ta, s katero se sedaj ukvarjamo, ko govorimo o določenih standardih človekovih pravic in o standardu za pojasnitev tragičnih situacij, kot je smrt zagovornika človekovih pravic, moramo biti prav tako radikalni in prav tako odločni.
<P>
Poudariti želim samo eno stvar: ključni element v tej zadevi je del resolucije, ki govori o vzpostavitvi neodvisne, verodostojne in temeljite preiskovalne komisije, ki bo pojasnila ta tragični umor.
<SPEAKER ID="273" NAME="Tunne Kelam" AFFILIATION="PPE">
Gospod predsednik, umor gospoda Bahizireja pred 15 dnevi žal ni osamljen tragični primer. Kot je dejal posebni poročevalec Združenih narodov, vse kaže, da so bili v ta umor vpleteni uradni organi. Opažamo, da so v preteklih petih letih politično motivirani umori postali del naraščajočega trenda ustrahovanja in nadlegovanja zagovornikov človekovih pravic, političnih nasprotnikov, žrtev in prič v Demokratični republiki Kongo.
<P>
Želeli bi izraziti svoje globoko obžalovanje in sočutje družini gospoda Bahizireja, Svet in Komisijo pa pozivamo, da pritisneta na organe oblasti Demokratične republike Kongo, da vzpostavijo normalne pogoje za zagovornike človekovih pravic in da odgovorne predajo roki pravice.
<SPEAKER ID="274" NAME="Eija-Riitta Korhola" AFFILIATION="PPE">
(FI) Gospod predsednik, veseli me, da smo lahko primer gospoda Chebeye Bahizireja tako hitro vključili v plenarno zasedanje. Najprej želim izreči sožalje družini tega pogumnega moža, ki je v imenu demokracije in človekovih pravic žrtvoval svoje življenje. Gospod Chebeya Bahizire je večkrat poročal, da organi oblasti vohunijo za njim in ga opazujejo. Mednarodna skupnost, ki je njegovo delo občudovala, ga vseeno ni mogla zaščititi.
<P>
Podobni umori so del naraščajočega trenda nadlegovanja in zatiranja zagovornikov človekovih pravic, novinarjev in predstavnikov politične opozicije v Demokratični republiki Kongo. V zadnjih petih letih je bilo v tej državi ubitih več poročevalcev in zagovornikov človekovih pravic.
<P>
Kot izpostavlja tudi naša resolucija, pomembno je, da organi oblasti ugodijo zahtevi družine gospoda Chebeye Bahizireja, da obdukcijo opravijo popolnoma neodvisni strokovnjaki. Poleg tega je ključnega pomena, da se imenuje neodvisni in nepristranski odbor, ki bo preiskal smrt gospoda Chebeye Bahizireja in usodo njegovega voznika, ki je pogrešan. Tretjič, naj poudarim, da se mora Kongo boriti proti korupciji, storilce zločinov proti človekovim pravicam pa postaviti pred sodišče, začenši z zločini, ki sta jih zagrešili državna vojska in policija.
<SPEAKER ID="275" NAME="Cristian Dan Preda" AFFILIATION="PPE">
(RO) Sprva naj izrečem sožalje družini Floriberta Chebeye Bahizireja. Umor tega spoštovanega zagovornika človekovih pravic v Demokratični republiki Kongo je nesprejemljiv in ga je treba, kot so že kolegi poslanci dejali, obsoditi.
<P>
Menim, da je potrebno opraviti neodvisno, verodostojno in pregledno preiskavo, da se pojasnijo okoliščine tega dejanja. V tej situaciji menim, da bi bilo sodelovanje Združenih narodov koristno, kajti imamo indice, kot je poudaril tudi posebni poročevalec Združenih narodov za izvensodne, nagle ali samovoljne usmrtitve, ki kažejo, da so za umor odgovorni uradni organi oblasti.
<P>
Želel bi omeniti tudi to, da umor priča o zaskrbljujočem trendu v Demokratični republiki Kongo v zadnjih letih, kajti v tej državi je bilo umorjenih veliko zagovornikov človekovih pravic, vključno z novinarji. Organi oblasti v Demokratični republiki Kongo se morajo odločno bojevati proti kulturi nekaznovanosti.
<SPEAKER ID="276" NAME="Catherine Stihler" AFFILIATION="S&amp;D">
Gospod predsednik, rada bi se zahvalila avtorjem te resolucije. Umor Floriberta Chebeye Bahizireja 2. junija je povzročil, da je več kot 50 organizacij - in tudi Ban Ki Mun - pozvalo k neodvisni preiskavi. Zaradi njegovega dela pri zagovarjanju človekovih pravic so mu grozili s smrtjo, večkrat mu je grozila tudi policija in, kot razumem, je 1. junija dejansko obiskal inšpektorja na policijski postaji, vemo pa, da so 2. junija našli njegovo truplo.
<P>
Želela bi dobiti zagotovilo Komisije in Sveta, da bosta zahtevala neodvisno preiskavo in da bo njegova družina na varnem. Menim, da je to opozorilo za vse nas, da veliko človekovih pravic jemljemo kot nekaj samoumevnega. Zagovarjal je človekove pravice in zagovarjal jih je do svoje smrti. Spoštovati ga moramo.
<SPEAKER ID="277" NAME="Charles Tannock" AFFILIATION="ECR">
Gospod predsednik, ta grozljiv primer spominja na najhujše zlorabe enega najbolj znanih kleptokratov v Afriki, pokojnega Mobuta Sese Seka iz Zaira, države, ki je nato postala Demokratična republika Kongo. Sprememba imena na žalost ni spremenila politične kulture v tej državi.
<P>
Zagovorniki človekovih pravic so pri opravljanju svojega dela še vedno izpostavljeni veliki nevarnosti. Novinarji prejemajo grožnje kot po tekočem traku, včasih tudi izgubijo življenje. Ime Floribert Chebeya Bahizire je zadnje v dolgi vrsti pogumnih zagovornikov človekovih pravic, ki so za svoja prepričanja plačali najvišjo ceno.
<P>
Resnično upam, da se bo ta primer zaključil z drugačno vrsto obsodbe in da bo EU dolgoročno podvojila svoja prizadevanja za krepitev civilne družbe v Demokratični republiki Kongo. Prepričan sem tudi, da so razmere političnega nasilja in nekaznovanosti v Demokratični republiki Kongo - in včasih tudi v drugih delih Afrike - povezane z nadzorovanjem virov, zlasti rudnin. Že prej sem pozval Komisijo, da razmisli o tem, da bi program Kimberley za potrjevanje geografskega izvora diamantov - t. i. zgodba o krvavih diamantih - razširili tudi na druge rudnine. Menim, da bi bil to pomemben napredek pri reševanju brezvladja, ki še naprej terja življenja pogumnih ljudi, kot je bil gospod Bahizire.
<SPEAKER ID="278" NAME="John Dalli">
član Komisije. - Gospod predsednik, Komisija je novico o smrti Floriberta Chebeye Bahizireja sprejela z veliko žalostjo. Floribert je bil eden najbolj znanih dejavnih in glasnih zagovornikov človekovih pravic v Demokratični republiki Kongo, vodja organizacije La Voix des Sans-Voix, s katero Komisija redno sodeluje in je ena najbolj spoštovanih organizacij za zaščito človekovih pravic v Demokratični republiki Kongo. Okoliščine njegove smrti z veliko verjetnostjo kažejo, da je bil to umor, v katerega so morda vpleteni funkcionarji Demokratične republike Kongo.
<P>
Zato je smrt Floriberta sprožila močne odzive ne samo v Demokratični republiki Kongo, ampak tudi v mednarodni skupnosti. EU in veliko naših držav članic, pa tudi Združeni narodi in Združene države Amerike, so vsi izrazili zaskrbljenost in pozvali k resni preiskavi, da se ugotovijo dejstva in prepreči nekaznovanost. Dejstva bi morala biti ustrezno raziskana in storilci bi morali biti preganjani. Predsednik Kabila je že izrazil svojo željo, da se dogodki pojasnijo; nekateri osumljenci iz vrst državne policije so že bili prijeti, načelnik državne policije pa je bil do nadaljnjega suspendiran.
<P>
Organi oblasti v Demokratični republiki Kongo so sprejeli ponudbo Nizozemske za sodelovanje. Nizozemska zdravniška ekipa je pregledala gospoda Chebeye in bo lahko v prihodnjih tednih pojasnila okoliščine njegove smrti. Prvi odziv Demokratične republike Kongo dejansko kaže, da organi oblasti ne vidijo potrebe po spodbujanju neodvisne, verodostojne in pregledne preiskave. Evropska unija, skupaj z državami članicami, bo s svojo prisotnostjo v Kinšasi pozorno spremljala dogajanje v zvezi s to zadevo, da bi organe oblasti spodbudila, da dosežejo hitre in konkretne rezultate.
<P>
V splošnem pa bo EU pozdravila intenzivnejša prizadevanja vlade Demokratične republike Kongo v boju proti nekaznovanosti in je pripravljena podpreti ta prizadevanja tako, da Demokratični republiki Kongo pomaga izpolnjevati njene obveznosti na področju človekovih pravic in njene zaveze načelu pravne države.
<SPEAKER ID="279" NAME="Predsednik">
Razprava je zaključena.
<P>
Glasovanje bo potekalo ob koncu razprav.
