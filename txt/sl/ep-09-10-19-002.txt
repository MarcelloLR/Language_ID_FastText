<CHAPTER ID="002">
Izjava predsedujočega
<SPEAKER ID="006" NAME="Predsednik">
Gospe in gospodje, preden začnemo s sejo, želim spregovoriti nekaj besed. Kot veste, je pred 10 dnevi poljski predsednik Lech Kaczyński podpisal Lizbonsko pogodbo. Prepričan sem, da smo korak bližje dokončanju procesa ratifikacije. Prav tako sem prepričan, da bo tudi v Češki republiki ratifikacija kmalu dokončana.
<P>
Obvestiti vas želim, da bo ta teden, v torek ob 15.00, prvič na vrsti čas za vprašanja, namenjena predsedniku Evropske komisije Joséju Manuelu Barrosu. Ta razprava predstavlja pomembno institucionalno spremembo. Zaradi tega bo sodelovanje Evropskega parlamenta s Komisijo znatno boljše. Pri tej zadevi sem sodeloval s predsedniki političnih skupin in predsednikom Barrosom in veseli me, da bo nov postopek postal stalnica pri planetarnih zasedanjih v Strasbourgu. Prepričan sem, da bodo naše razprave živahnejše in bodo še bolj odprle naše pogovore.
<P>

<P>
Gospe in gospodje, 10. oktobra smo obeležili mednarodni dan za odpravo smrtne kazni. Od leta 2007 je ta dan tudi evropski dan proti smrtni kazni, s katerim izkazujemo našo odločenost in zavezanost proti tej nehumani praksi. Prav tako predstavljamo svoje stališče pri zagovarjanju svetovnega moratorija v skladu z deklaracijo Parlamenta, ki jo je podal v resoluciji leta 2007, in resolucijo Generalne skupščine Združenih narodov.
<P>
V izjavi za javnost dne 9. oktobra sem v svojem imenu in v imenu Evropskega parlamenta poudaril našo zavezanost k temu, da bi bila v Evropi, pa tudi drugje po svetu, odpravljena smrtna kazen. To je naša skupna dolžnost. Žal je v Evropi še vedno ena država, kjer izrekajo in izvajajo smrtno kazen. Ta država je Belorusija. Obsojamo izvajanje usmrtitev v Iranu, še posebej pa nas skrbi za Irance, ki so bili obsojeni na smrt po demonstracijah ob predsedniških volitvah v juniju. Predvsem pa nasprotujemo izrekanju smrtne kazni mladoletnim osebam in izpostaviti želim, da je letos 20. obletnica sprejetja Konvencije o otrokovih pravicah, ki izrecno prepoveduje usmrtitev mladoletnih oseb.
<P>
Še naprej moramo odločno nasprotovati smrtni kazni in govoriti o državah, ki še naprej uporabljajo to obliko kazni v svetu. Skrbijo nas nedavni dogodki na Kitajskem, kjer je bilo 12 ljudi obsojenih na smrtno kazen po etničnih nemirih in nasilju v mestu Urumchi v provinci Xinjiang. Kljub resnim kaznivim dejanjem, ki so se junija zgodila v teh nemirih, pozivamo kitajske oblasti, da ohranijo standarde poštene sodne obravnave. Prav tako nas skrbijo primeri izrekanja in izvršitve smrtnih kazni v Združenih državah Amerike, zlasti v zvezni državi Ohio, kjer je bila usmrtitev z injekcijo zaradi večkratnih neuspelih poskusov odložena.
<P>
Še enkrat želim ponoviti naš poziv vsem državam, ki še vedno izvajajo smrtno kazen, da jo odstranijo iz kazenskega zakonika, ali pa vzpostavijo moratorij na izrekanje in izvajanje smrtne kazni, preden jo odpravijo.
<P>
(Aplavz)
