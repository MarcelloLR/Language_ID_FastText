<CHAPTER ID="017">
Zaščita otrok pri uporabi interneta in drugih komunikacijskih tehnologij (razprava) 
<SPEAKER ID="173" NAME="Predsednik">
Naslednja točka je poročilo gospe Angelilli v imenu Odbora za državljanske svoboščine, pravosodje in notranje zadeve o predlogu Sklepa Evropskega parlamenta in Sveta o oblikovanju večletnega programa Skupnosti za zaščito otrok, ki uporabljajo internet in druge komunikacijske tehnologije - C6-0092/2008 -.
<SPEAKER ID="174" NAME="Roberta Angelilli" LANGUAGE="IT">
Gospod predsednik, gospe in gospodje, zahvaljujem se Komisiji, francoskemu predsedstvu in vsem kolegom poslancem EP, zlasti pa pripravljavcem mnenj, za dobro opravljeno delo pri pripravi kompromisnega besedila na prvi obravnavi, ki bo omogočilo uveljavitev programa "Varnejši internet" ob načrtovanem času, to je 1. januarja 2009.
<P>
Novi program za otroke, ki uporabljajo internet in druge komunikacijske tehnologije, bo, kot vemo, temeljil na štirih glavnih področjih delovanja: zmanjševanje nezakonite vsebine in obravnava škodljivega vedenja na spletu; spodbujanje varnejšega spletnega okolja, vključno z ad hoc tehnološkimi instrumenti; obveščanje, sodelovanje in preprečevanje za zagotavljanje ozaveščanja javnosti o priložnostih in tveganjih, povezanih z uporabo spletnih tehnologij in, nazadnje, vzpostavitev baze znanja za spodbujanje sodelovanja in izmenjave dobre prakse in informacij na mednarodni ravni.
<P>
Statistike so zgovorne, kar se dobro zaveda tudi komisarka Reding: starost, pri kateri otroci dostopajo do interneta, se je močno znižala. Že v starosti 9 ali 10 let otroci dostopajo do interneta večkrat na teden, 75 % dvanajstletnikov do petnajstletnikov v Evropi pa internet uporablja približno tri ure na dan za komuniciranje prek klepetalnic ter strani za pošiljanje sporočil in navezovanje družabnih stikov.
<P>
Cilj programa seveda ni kriminalizirati internet v katastrofični viziji novih tehnologij, ampak ravno nasprotno. Naš cilj je pripraviti ustrezna orodja, da bi bolje razumeli svet novih tehnologij in uspešno krmarili v njem, da bi obvladali njihov pozitiven potencial in izkoristili priložnosti, ki jih ponujajo na področju obveščanja, izobraževanja in družabnega življenja, pri tem pa se tudi naučili, kako se zaščititi pred zlorabami. Ne moremo namreč prezreti najnovejših podatkov, ki kažejo da je 30 % mladih doživelo na spletu vsaj en neprijeten stik, vsaj eno neljubo izkušnjo, ko je otrok naletel na pornografske vsebine, različna žaljiva ali nasilna sporočila, spolno nadlegovanje ali celo vsebino, ki je spodbujala k nasilju, samopoškodbi, samomoru, anoreksiji ali bulimiji.
<P>
Ne moremo prezreti eksponentne rasti strani z vsebinami otroške pornografije. Ne moremo zamahniti z roko pri podatkih Interpola, v katerih poročajo, da je vsako leto na splet vključenih 500 000 novih originalnih posnetkov otroške pornografije. Odbor je med drugim upravičeno poudaril tri nove trende: "navezovanje stikov", kar pomeni nadlegovanje otrok prek spleta s psihološko manipulacijo zato, da se pozneje naveže stik v resničnem življenju. "Navezovanje stikov" je še posebej zahrbtno, ker je približevanje žrtvi na videz "prijaznejše". Na začetku ni neposrednega govora o spolnosti. Otroka pritegne ljubezniv in zaupen način komuniciranja, nevarnosti ne dojame, ampak uživa v posebnem odnosu, ki se razvija, in zato o njem ne govori z drugimi, še najmanj pa s svojimi starši. Ravno zato je ta situacija med najnevarnejšimi, ker je otrok ne dojame kot take in pogosto privede do osebnega stika in telesne zlorabe.
<P>
Drugi trend je "kibernetsko ustrahovanje", oblika ustrahovanja, ki uporablja nove tehnologije, s katerimi je žrtev pod pritiskom dlje časa, saj je lahko ustrahovana 24 ur na dan prek spleta in mobilnega telefona. Imamo pa še drug problem: tehnološki prepad med generacijami. Imamo generacijo otrok, rojenih v digitalni dobi - otrok, ki že pri petih letih spretno uporabljajo videoigre in z lahkoto deskajo po internetu -, in odraslih, njihovih staršev in učiteljev, med katerimi jih veliko računalnika ne zna niti prižgati ali poslati sporočila ali pa nove tehnologije uporabljajo previdno in neradi. Zato je nujno, da ta generacijski prepad premostimo.
<P>
Cilji programa so ambiciozni, morda celo preveč glede na razpoložljiv proračun 55 milijonov EUR, vseeno pa je izhodišče dobro. Kot običajno je Parlament želel dati spodbudo in zaorati ledino s svojimi predlogi, ki jih tu ne bom navajala, ker so v mojem poročilu in mi sedaj že zmanjkuje časa. Gospod predsednik, naj za zaključek poudarim, da je naša obveznost, tako Parlamenta kot - prepričana sem, da tudi - Komisije, da imamo te zadeve vedno pod budnim očesom.
<SPEAKER ID="175" NAME="Viviane Reding">
članica Komisije. - Gospod predsednik, najprej bi se zahvalila Parlamentu, da je tako hitro obravnaval predlog Komisije in omogočil programu, da se čim prej začne.
<P>
Zahvalila bi se tudi poročevalki, da je izpostavila zelo pomembna vprašanja, ki jih moramo obravnavati. Uporabe in aplikacije interneta in mobilnih telefonov so se precej pomnožile, odkar so se prvič pojavile. Sedaj imamo interaktivne trge in zelo majhni otroci - ne samo mlajši odrasli - veliko svojega časa preživijo na spletu, včasih celo več kot pred televizijo. Smo v situaciji, ko starši ne znajo ravnati z novimi tehnologijami ali ne poznajo njihovih funkcij.
<P>
Menim, da ne smemo biti negativno nastrojeni. Internet in mobilni telefoni nam ponujajo sijajne, vznemirljive priložnosti. Ne glede na to pa ne smemo prezreti druge plati medalje. V resničnem svetu obstajajo tveganja pri uporabi interneta in mobilnih telefonov, zlasti za ranljivejši del naše populacije - otroke. Te nevarnosti, kot je tudi poročevalka lepo povedala, obsegajo od ogledovanja škodljivih vsebin do nadlegovanja in ustrahovanja, vse to pa je sčasoma postalo preprosteje in vsakdanje. Še huje je to, da je internet postal sredstvo za spolne zlorabe. Kljub skupnim prizadevanjem v boju proti proizvodnji in distribuciji tako grozljivega materiala se njegov obseg povečuje. Zato je nujno, da ukrepamo proti tem negativnim in nesprejemljivim praksam.
<P>
Zaščita otrok mora biti naša skupna odgovornost. Seveda se začne v družini, ampak družine moramo usposobiti, da lahko pomagajo svojim otrokom. V to se morajo vključiti vlade, industrija, neprofitne organizacije in šole. To pa je tudi cilj novega programa za varnejši internet. Ohranil bo vse, kar je bilo v prejšnjih letih doseženo na področju zaščite na internetu, gradil na uspešnih dejavnostih in izboljšal varnost otrok v današnjem spletnem okolju. Vemo, da so ti skupni ukrepi vlad, zasebnih organizacij in industrije zelo dober primer, kako lahko Evropa neposredno vpliva na vsakdanje življenje državljanov. Več otrok internet uporablja doma ali v šoli, vendar pa ni nujno, da so starši in učitelji ustrezno seznanjeni s priložnostmi in tveganji. Zato bomo dejavno nadaljevali s prizadevanji za varnejše spletno okolje za otroke, tako da bomo obveščali starše, usposabljali učitelje in zahtevali usklajeno ukrepanje nacionalnih vlad in izobraževalnih društev.
<P>
Seveda bomo ohranili vsebino predlogov Komisije, obenem pa je Parlament predstavil celo vrsto sprememb, ki podrobneje opisujejo enega ali več osnovnih ciljev in odražajo veliko soglasje v Parlamentu. Zato lahko Komisija podpre spremembe, ki so predstavljene v poročilu gospe Angelilli. Te bodo tlakovale pot do uspešnega dogovora s Svetom na prvi obravnavi. Prepričana sem, da bo kompromisno besedilo programa, kot vam je bilo predloženo danes, dobilo veliko podporo Parlamenta in, upajmo, tudi drugega zakonodajalca.
<SPEAKER ID="176" NAME="Christopher Heaton-Harris">
poročevalec mnenja Odbora za kulturo in izobraževanje. - Gospod predsednik, delo na tem dokumentu mi je bilo v užitek. Prvič lahko pošteno in odkrito povem, da mi je bilo v veselje delati na tem spisu prav z vsemi, zlasti pa s poročevalko za to področje, gospo Angelilli.
<P>
Dovolil sem si posvetovati se s svojimi volivci prek časopisnih prispevkov na temo dokumenta zato bodo nekatere moje pripombe izhajale iz tistega, kar so mi povedali volivci.
<P>
V Odboru za kulturo smo imeli resnično prijetno razpravo o tej tako resni temi z nekaterimi dobro podkovanimi prispevki. Skupaj smo ugotovili, da nam ni treba ponovno izumljati kolesa. Na področju samoureditve imamo že precej dobre prakse: družbe za mobilno telefonijo, kot je T-Mobile, orjejo ledino na tem področju z različnimi ovirami in preverjanji, ki otroku preprečijo dostop do vseh spletnih vsebin, predvsem pa sumljivih. Ponudniki internetnih storitev in organizacije, kot je Internet Watch Foundation v Združenem kraljestvu in INHOPE, ki deluje na evropski ravni, resnično dobro sodelujejo v reševanju problemov, ki jih prinašajo nekatere spletne vsebine, in ugotavljanju, kako se z njimi spopadajo mladoletniki po vsej Evropi.
<P>
Problemi pa vseeno obstajajo. Poročevalka je omenila "navezovanje stikov". V Evropi nimamo enotne opredelitve tega pojava in v nekaterih državah članicah ni nezakonito, če z otrokom navezuješ stik na način, ki ga je opisala gospa Angelilli. Temu se moramo posvetiti. Morda bi gospa Reding lahko to večkrat predlagala na sestankih Sveta tistim državam, ki so na tem področju manj dejavne.
<P>
V svojem odboru sem z užitkom delal na tej temi, izmenjali smo si nekaj zanimivih izkušenj, prvič pa lahko tudi z veseljem pozdravim proračunski ukrep v Parlamentu.
<SPEAKER ID="177" NAME="Titus Corlăţean">
pripravljavec mnenja Odbora za pravne zadeve. - (RO) Glede na spreminjajoči se avdiovizualni sektor je nujno, da ne izobražujemo samo otrok, ampak tudi starše in vzgojitelje ustrezno obveščamo o tveganjih za otroke ter jih vključimo v pripravo razmer, kjer se lahko spletne informacijske storitve uporabljajo v varnem okolju.
<P>
Na podlagi mnenja Odbora za pravne zadeve smo postavili cilj, da pripravimo evropsko strategijo za boj proti spletnemu "navezovanju stikov" in zaščito telesne, duševne in moralne integritete otrok, ki bi jim dostop do neprimernih vsebin prek novih komunikacijskih sredstev lahko škodoval. Zahtevali smo uvedbo kakovostne oznake ponudnikov internetnih storitev, da lahko uporabniki na preprost način preverijo, če nek ponudnik upošteva kodeks ravnanja, ter uvedbo filtrov in učinkovitih sistemov preverjanja starosti.
<P>
Kriminal na tem področju sega preko nacionalnih meja. Menim, da potrebujemo koordiniran pristop za različne nacionalne podatkovne zbirke, ki jih moramo povezati z Europolom. Trenutno ne moremo zamahniti z roko nad gospodarskimi tveganji, ki nastanejo, kadar otroci uporabljajo internet, zato smo zahtevali, da se tudi storitve mobilne telefonije izrecno omenijo kot področje, kjer moramo otroke zaščititi pred zlorabami ali škodljivim ravnanjem. Naj zaključim z mislijo, da podpiramo sprejetje poročila, obenem pa tudi čestitam poročevalki.
<SPEAKER ID="178" NAME="Marie Panayotopoulos-Cassiotou">
pripravljavka mnenja Odbora za pravice žensk in enakost spolov. - (EL) Gospod predsednik, komisarka, menim, da je Evropska unija z večletnim programom za zaščito otrok, ki uporabljajo internet in druge komunikacijske tehnologije, korak pred drugimi na globalnem področju zaščite otrok. Zato imamo priložnost čestitati poročevalki Evropskega parlamenta, kajti tudi sami sodelujemo v tem in tako dokazujemo svojo ozaveščenost.
<P>
Naš Odbor za pravice žensk in enakost spolov pa v svojem mnenju poudarja, da je treba vedno upoštevati značilnosti vsakega spola posebej, udeleženost obeh spolov, znanje in uporabo novih tehnologij in posebno zaščito, ki jo potrebuje vsak spol posebej, ter zaščito pred nevarnostmi, ki so tipične za dečke oziroma deklice - vse to pa je treba posebej navesti in analizirati.
<P>
Omenjamo tudi zaščito ranljivih skupin, ranljivih otrok, ki so izpostavljeni nevarnosti spolne zlorabe, nadlegovanja in ustrahovanja.
<P>
Drugi segment, ki ga poudarjamo, je obveščanje staršev, skrbnikov in vzgojiteljev, ne glede na to, kdo so. Poudarjamo tudi potrebo po raziskavah, ki bi pripomogle k večji zaščiti otrok. Seveda vemo, da ste opravili oceno vplivov in se o tem javno posvetovali. Vendar pa se morajo raziskave nadaljevati in obravnavati tudi razlike med spoloma.
<P>
Izpostaviti želimo tudi potrebo po razvoju podjetništva, ki mora preskočiti ovire, se soočiti z nevarnostmi in nadaljevati svojo pot, da bomo imeli Evropo, ki je močna tako razvojno kot pri zaščiti svojih državljanov.
<SPEAKER ID="179" NAME="Csaba Sógor" LANGUAGE="HU">
Hvala, gospod predsednik. To poročilo mi je pisano na kožo, saj moji štirje otroci deskajo po internetu in se s temi skrbmi srečujem vsakodnevno. Države članice EU si zelo prizadevajo, da bi svetovni splet postal otrokom prijaznejši, ne smemo pa pozabiti na to, da je že leta 1999 Komisija začela program "Varnejši internet+", ki velja še danes. Kot smo slišali, je cilj programa boj proti škodljivim in nezakonitim vsebinam, precejšen poudarek pa namenja tudi večjemu ozaveščanju o uporabi interneta ter spodbujanju razvoja varnega spletnega okolja. K temu, kar je že bilo povedano, naj dodam še to, da je v obdobju od 2001 do 2007 izginilo 20 000 otrok, samo 500 jih je bilo najdenih.
<P>
Med naštetimi nalogami bi želel izpostaviti boj proti nezakonitim vsebinam in škodljivemu ravnanju na spletu. Na tem področju je veliko pomanjkljivosti: nima vsaka država članica odprte telefonske številke, kjer lahko nemudoma prijaviš nezakonito vsebino, na katero si naletel na spletu, ali strani, ki poskušajo "navezovati stike" z otroki.
<P>
Druga pomembna stvar, ki je ne smemo pozabiti, je ta, da vzpostavitev baze znanja terja večje in učinkovitejše sodelovanje med državami članicami. Ni naključje, da je v programu skoraj polovica od 55 milijonov EUR namenjena financiranju ozaveščanja javnosti, saj je preventiva najboljše zdravilo. V vsakem primeru pa organi pregona ves čas iščejo storilce kaznivih dejanj, ne glede na to, ali so le-ta povezana s programsko opremo ali so katere koli druge oblike. Ravno zaradi tega želimo pritegniti pozornost držav članic k dejstvu, da bi lahko tudi same vlagale sredstva v ta namen, poleg omenjenih 55 milijonov EUR sredstev Evropske unije, in učinkoviteje sodelovale pri izvajanju programa, ki je predstavljen v tem poročilu. Skupina Evropske ljudske stranke (Krščanskih demokratov) in Evropskih demokratov podpira odobritev poročila. Hvala lepa.
<SPEAKER ID="180" NAME="Ilijana Malinova Jotova" LANGUAGE="BG">
Hvala, gospod predsednik, gospe in gospodje. Gospa Angelilli, dovolite mi, da se vam zahvalim in vam od srca čestitam za poročilo. Glede na to, da je svetovna finančna kriza trenutno glavna tema, je prav, da ji posvetimo vso svojo pozornost. Vendar pa je bilo vprašanje računalniškega kriminala, povezanega z otroki, tako rekoč potisnjeno na stranski tir, čeprav se zavedamo, da nam lahko v katerem koli trenutku grozi nevarnost pandemije nezakonitih internetnih vsebin. Prav danes je BBC objavil izsledke raziskave na podlagi ankete, ki je pokazala, da so trije od štirih otrok že naleteli na spletne strani s škodljivo vsebino. Poročilo pa ni samo znak za preplah, ampak ponuja tudi celo kopico zamisli, kako se boriti proti nezakonitim spletnim vsebinam. Na tem področju sem delala kot poročevalka v senci. Prejšnji teden sem pri nas v Bolgariji organizirala okroglo mizo. Udeležili so se je predstavniki policije, nevladnega sektorja, Agencije za zaščito otrok ter operaterji in ponudniki storitev mobilne telefonije. Tema srečanja je bilo to poročilo.
<P>
Odkrita in izčrpna razprava je prinesla vrsto zaključkov. Prvič, opraviti je treba veliko dela za ozaveščanje o resnosti in realnosti tega problema v vsej evropski družbi. Žal gre za problem, ki je pogosto izven našega dometa. Drugič, vzgoja otrok bi se morala začeti v družini in šoli, kar pomeni, da potrebujemo posebna navodila za starše in učitelje. Posamična prizadevanja so obsojena na propad. Zelo pomembni so usklajeno delovanje, izmenjava informacij, vzpostavitev podatkovne zbirke in mednarodno sodelovanje. Veliko ustanov, ki sem jih omenila, je pozvalo Evropsko komisijo, naj državam članicam predlaga, da v nacionalni zakonodaji zvišajo kazni za distribucijo, izdelovanje in trgovanje s škodljivimi in nezakonitimi vsebinami. Med predlogi je tudi vzpostavitev evropskega pravnega okvira za izvajanje kazenskega postopka.
<P>
Odslej lahko pričakujemo, da bodo evropske ustanove in državljani bolje ozaveščeni o programu. Izredno pomembno je tudi nadaljnje vzpostavljanje odprtih telefonskih številk. Zelo pomembno je tudi to, da sodelujemo s policijskimi organi in pripravimo podatkovno zbirko. Splošna oznaka "otrokom prijazno" bi staršem in otrokom pomagala prepoznati varne strani. Prepričana sem, da se bo program nadaljeval po letu 2013 in da bo takrat še več programov v Evropski uniji.
<SPEAKER ID="181" NAME="Ewa Tomaszewska" LANGUAGE="PL">
Gospod predsednik, svobodna uporaba interneta, mobilnih telefonov in drugih vrst komunikacijske tehnologije je za odrasle zelo dragocena, vendar pa je za otroke lahko škodljiva, saj ti še niso zreli in nimajo potrebnih izkušenj. Internet je zelo uporabno orodje za vse nas, vendar pa se ga izrablja za postavitev strani za izmenjavo pedofilskega in pornografskega materiala in tudi za vzpostavljanje stikov z mladoletnimi. Isto velja za mobilno telefonijo.
<P>
Druge manj skrajne dejavnosti so prav tako lahko škodljive. Oglaševanje nezdrave hrane na televiziji in internetu, ki je usmerjeno na otroke, negativno vpliva na njihovo zdravje. Lahko povzroča tudi družinske spore in neustrezne prehranjevalne navade v skupinah sovrstnikov. Parlament je pred kratkim razpravljal o vprašanjih, povezanih z debelostjo in prekomerno težo otrok. Če otrok preživi več ur na dan pred računalniškim ali televizijskim zaslonom, je manj telesno dejaven, to pa škoduje njegovemu zdravemu telesnemu razvoju. Otroci v povprečju na ta način preživijo tri ure na dan, veliko pa jih dejansko pred zaslonom presedi še več ur. Agresivno vedenje, ki ga prikazujejo televizijski programi, ima na otroke negativne psihološke učinke.
<P>
Zato je zelo pomembno, da izvedemo program, katerega cilj je zagotoviti odgovorno uporabo novih komunikacijskih tehnologij s strani otrok in mladih. Čestitam poročevalki in Evropski komisiji, da sta se posvetili tej temi.
<SPEAKER ID="182" NAME="Irena Belohorská" AFFILIATION="NI">
(SK) Kot soavtorica poročila o strategiji o otrokovih pravicah sem navdušena, da v Parlamentu razpravljamo o predlogu zakona o zaščiti otrok, ki uporabljajo internet in druge komunikacijske tehnologije. Internet je tipičen primer nečesa, kar nam lahko prinaša velike prednosti, a je lahko družbeno škodljivo, če ga izrabijo kriminalci.
<P>
Vsak dan slišimo, kako otroke zvabljajo prek interneta in jih zlorabljajo za namene prostitucije, pedofilije in pornografije. Zato je naloga vseh nas, začenši s starši seveda, da otrokom razložimo pravila uporabe interneta, brez zlorab, ter jih seznanimo s tveganji, ki jih prinaša. Otroke računalniki privlačijo že od zgodnjih let. Odrasli jim pogosto zavidamo njihove tehnične sposobnosti, vendar pa so lahko zaradi svoje otroške naivnosti hitro zlorabljeni.
<P>
Hvaležna sem, da Parlament daje prednost tovrstnim dejavnostim, in sem za pospešitev predlaganega programa, tako da se njegovo izvajanje lahko prične najpozneje januarja 2009.
<SPEAKER ID="183" NAME="Inger Segelström" AFFILIATION="PSE">
(SV) Gospod predsednik, najprej naj se zahvalim gospe Angelilli za konstruktivno poročilo, v katerem je povzela sklepe iz strategije o otrokovih pravicah. Prejšnji teden sem predstavila poročilo o mladih in medijih - obsežno raziskavo medijskih navad mladih, ki obravnava tudi stališča staršev. Novo je to, da ima večina mladih na Švedskem svoj lasten računalnik v sobi, namesto televizije.
<P>
Fantje in dekleta pa se razlikujejo po tem, v kakšne namene uporabljajo internet. Dekleta klepetajo, navezujejo stike in pošiljajo besedilna sporočila, fantje pa igrajo računalniške igre. Dekleta dobivajo vabila za spolne stike. Manj deklet naleti na pornografske strani kot v preteklosti in na pornografijo na internetu gledajo z določeno mero skepse. V resničnem življenju, izven interneta, le malokatera vzpostavi stik z neznancem.
<P>
Današnji mladi imajo zdrav pogled na medije, vendar pa mora obseg uporabe tovrstnih vsebin pri nekaterih mladih vzbuditi skrb staršev in tudi nas, politikov. Ta specifična skupina mladih se mora vključiti v bodoče programe Skupnosti. Med "velike porabnike" smo uvrstili tiste, ki nek medij uporabljajo več kot tri ure na dan. To velja za približno osem do devet odstotkov vseh mladih. Vseeno pa ima dandanes na Švedskem 96 % vseh mladih in 70 % mlajših otrok svoj mobilni telefon, zato se te zadeve razvijajo z rekordno hitrostjo. Kot poslanci Evropskega parlamenta pa se moramo posvetiti manj prijetni strani zadeve.
<SPEAKER ID="184" NAME="Mieczysław Edmund Janowski" AFFILIATION="UEN">
(PL) Gospod predsednik, rad bi se zahvalil gospe Angelilli, da se je lotila tega zelo pomembnega vprašanja. Poročilo, ki ga imamo na mizi, je odlično. Še dosti bolje bi bilo, če nam o tej zadevi ne bi bilo treba razpravljati. In še precej bolje, če se nam ne bi bilo treba ukvarjati z ljudmi, ki želijo zlorabiti in izkoriščati otroke za svoje sprevržene namene. Z mirno vestjo lahko rečem, da so zli.
<P>
Radi rečemo, da so otroci naše bogastvo. Bogastvo pa je treba zaščititi pred roparji. Tako bi morali po mojem ukrepati, da zaščitimo otroke, ki uporabljajo sodobne tehnologije, zlasti internet. Nekateri otroci deskajo po internetu več ur na dan. Te tehnologije so v sodobnem svetu postale del vsakdanjika. Omogočajo učinkovito komuniciranje med ljudmi in so zelo uporabne v vsakdanjem življenju. Na primer, poenostavljajo nam življenje na področju uprave, znanosti, dostopa do kulture in znanja. To je pozitivna plat, ki jo moramo podpreti in razvijati. Žal pa je tu tudi negativna plat, kjer se internet in sodobne komunikacijske tehnologije izrabljajo za razpečevanje škodljivih vsebin, kot so pornografija, narkomanija, satanizem, igre na srečo in neprimerni življenjski slogi.
<P>
Pedofili uporabljajo internet za iskanje žrtev. Internet je podoben nožu, ki se lahko uporablja za rezanje kruha, a tudi za zadajanje ran - škodljive vsebine lahko otrokom povzročijo hude duševne travme. Menim, da je potrebno izvesti več pomembnih ukrepov. Najprej je treba vzpostaviti sistem, ki omogoča odkrivanje storilcev in njihovo strogo obravnavo v skladu z zakonom. Drugič, vsi, ki jih to zadeva, morajo biti bolje ozaveščeni o nevarnostih interneta, mobilne telefonije, televizije in videoiger. S tem mislim na otroke, starše, vzgojitelje, učitelje v nedeljskih šolah in organizacije mladih, kot je skavtsko gibanje. Tretjič, sodelovanje med organi nadzora in nadaljnjega spremljanja na nekem območju, tako v Evropski uniji kot po vsem svetu, mora biti boljše. Konec koncev je strežnike, ki škodljive vsebine posredujejo na internet, mogoče odkriti v kateri koli državi. Nazadnje pa še to, naši ukrepi bi morali biti preventivni in sistematični, storilce pa bi morali strogo kaznovati.
<SPEAKER ID="185" NAME="Richard Howitt" AFFILIATION="PSE">
Gospod predsednik, ali lahko v svojem govoru nocoj pozovem vse države članice EU, da posnemajo prakso v Veliki Britaniji, kjer so odprte telefonske številke pooblaščene za opozarjanje in odstranjevanje tovrstnih vsebin; torej, ko se na spletu odkrijejo posnetki, ki prikazujejo spolno zlorabo otrok, in se prijavijo na to telefonsko številko, lahko le-ta ponudniku storitev ali podjetju gostitelju nemudoma odredi, da vsebino odstrani. Za ta predlog se je zavzemala fundacija za spremljanje interneta Internet Watch Foundation (IWF), ki ima sedež v Oakingtonu v Cambridgeshireu v mojem volilnem okrožju. Želim se iskreno zahvaliti komisarki Reding za to, da jim je področje delovanja razširila na celotno EU.
<P>
Naša parlamentarna sprememba 25, ki zahteva ustanovitev takšnih odprtih telefonskih številk in njihovo tesno povezovanje s policijo, nas lahko pripelje bliže k temu cilju. Potrebno je hitro izvršilno ukrepanje za preprečitev prenašanja spletnih strani iz ene države v drugo zaradi prikrivanja ter zaustavitev nadaljnje zlorabe otrok, ki ni storjena samo takrat, ko se posnetki izdelujejo, ampak tudi vsakič, ko si jih kdo ogleda.
<SPEAKER ID="186" NAME="Manolis Mavrommatis" AFFILIATION="PPE-DE">
(EL) Gospod predsednik, komisarka, predlog Komisije, da se vzpostavi evropski program za zaščito otrok, ki uporabljajo internet, je bil izoblikovan na podlagi evropskega ukrepa za večjo varnost mladoletnikov, ki uporabljajo nove tehnologije. Gre za pomemben korak Komisije.
<P>
Nova znanja v sektorju informacijskih tehnologij so povečala izpostavljenost otrok nevarnostim nezakonitih in škodljivih spletnih vsebin. Zato tudi jaz pozdravljam prizadevanja vseh k dosegi cilja Komisije - to pa je največja možna varnost pri uporabi interneta, zlasti ko ga uporabljajo otroci.
<P>
Podpiram predlog poročevalke, obenem ji tudi čestitam, da se program brez odlašanja odobri in lahko začne veljati 1. januarja 2009. Upam, da bo na voljo tudi ustrezen finančni okvir za obdobje od 2009 do 2013, glede na to, da so vedno večje količine otroške pornografije na internetu alarmantne in nas pozivajo k takojšnjemu ukrepanju.
<SPEAKER ID="187" NAME="Anna Záborská" AFFILIATION="PPE-DE">
(SK) Čestitam poročevalki. Voda je dobra, ko pa ni čista, jo je potrebno filtrirati. Enako velja za internet. Filter Davide je programska oprema, ki omogoča dostop do interneta prek varnega in nadzorovanega omrežja ter mlade uporabnike ščiti zlasti pred neprimernimi spletnimi stranmi. Uporablja najnaprednejšo tehnologijo in se nenehno posodablja. Je zelo učinkovit. Dostop do spletnih strani, ki vsebujejo pornografijo, pedofilijo, posilstva, satanizem, črno magijo in podobno, je onemogočen. Obenem pa filter tudi navede razlog za blokiranje dostopa.
<P>
Filter tudi učinkovito preprečuje podjetjem, da uporabljajo telefonske številke z zelo visokimi cenami klica. Davide je namenjen vsakomur, ki želi svoj računalnik zaščititi pred nevarnimi spletnimi stranmi. Kodeks ravnanja, o katerem glasujemo, zahteva, da se mladim zagotovi varen dostop do interneta. Vse kar je potrebno storiti, da lahko uporabljate filter, je registracija na www.davide.it.
<SPEAKER ID="188" NAME="Pál Schmitt" AFFILIATION="PPE-DE">
(HU) Hvala, gospod predsednik, komisarka. Internet, igralne konzole in računalniške igre vsebujejo veliko nasilnih, brutalnih in erotičnih vsebin ter lahko povzročajo odvisnost, nespečnost, razburjenje in motnje prehranjevanja. Večina otrok še ni pripravljena na tovrstne vsebine in obstaja tveganje, da odrastejo v psihično motene, izkrivljene osebe. Sodobna tehnologija nedvomno omogoča filtriranje neželenih vsebin s pomočjo programske opreme, enako kot to lahko storimo z neželeno pošto, ter blokiranje škodljivih spletnih strani na računalnikih, ki jih uporabljajo otroci. Informacije o tovrstni opremi bi morale biti posredovane čim več staršem, proizvajalce računalnikov pa bi morali spodbuditi, da so takšni programi na voljo kot del obvezne opreme novih računalnikov. Potrebujemo neke vrste "digitalno varstvo okolja". Jasno je, da nekateri to razlagajo kot poskus omejevanja svobode interneta, vendar menim, da je zaščita duševnega zdravja in dostojanstva naših otrok pomembnejša vrednota. Hvala.
<SPEAKER ID="189" NAME="Zuzana Roithová" AFFILIATION="PPE-DE">
(CS) Gospod predsednik, število Evropejcev, priključenih na internet, strmo narašča. Otroci preživljajo vedno več časa na spletu, kriminalne dejavnosti na spletnih straneh, do katerih mladi zlahka dostopajo, pa se širijo z enako hitrostjo. Glede na to, da je trenutno v podatkovni zbirki Interpola zbranih več kot petsto tisoč posnetkov z otroško pornografijo - polovica otrok je vsaj enkrat že dostopala do pornografskih spletnih strani, le 4 % staršev pa sploh pomisli na to, da bi njihov otrok lahko storil kaj takega -, me skrbi, da je proračun za internetno varnost preskromen. Vlagati je potrebno v razvoj računalniških sistemov, ki bi takšne stvari uspešno zatrle že v kali. Evropska unija mora na tem bojišču združiti moči z ZDA in Japonsko. Raznovrstne projekte, ki so se izvajali doslej, je treba nadomestiti z ukrepi za otroke, starše in šole ter za telekomunikacijske operaterje, vladne organe in nevladne organizacije. Po drugi strani pa cenim delo odprtih telefonskih številk, kamor lahko zaskrbljeni državljani in starši prijavijo škodljive internetna vsebine. Češka republika ima tudi takšno odprto telefonsko številko, ki jo vodi nevladna organizacija Naše dítě.
<SPEAKER ID="190" NAME="Jim Allister" AFFILIATION="NI">
Gospod predsednik, žal je stvarnost takšna, da so čudovite priložnosti, ki nam jih vsem ponuja internet, neposredno povečale moralno, fizično in socialno ogroženost otrok in mladih po vsem svetu.
<P>
Zato je prav, da se to poročilo osredotoči na tisto, kar lahko storimo, da onemogočimo zlorabo interneta, zlasti v zvezi z otroško pornografijo, navezovanjem stikov in spodbujanjem k samopoškodovanju, pri čemer so najsrhljivejše spletne strani, ki dejansko spodbujajo k samomoru.
<P>
Verjamem, da bo program Varnejši internet resnično reševal te probleme. Po mojem gre za tri ključne zadeve. Prva je izboljšanje podlage za učinkovito policijsko sodelovanje. Menim, da je treba voditi evropsko podatkovno zbirko posnetkov otroške pornografije. Druga je izboljšanje sledljivosti finančnih tokov, povezanih z otroško pornografijo, tretja pa ustrezna enotna oznaka varnosti, da starši lahko z zaupanjem preverijo, katere vsebine si lahko njihovi otroci varno ogledajo.
<SPEAKER ID="191" NAME="Miroslav Mikolášik" AFFILIATION="PPE-DE">
(SK) Nekaj stvari bi želel povedati glede poročila. Omenja nevarnosti, kot so ustrahovanje, otroška pornografija, navezovanje stikov prek interneta, tiraniziranje, širjenje rasističnih vsebin in spodbujanje k samopoškodovanju. Prepričan sem, da je internet eden največjih tehničnih dosežkov 20. stoletja, vendar pa lahko v enaki meri otroke prikrajša za radosti čiste in iskrene ljubezni in naravnih medsebojnih odnosov. V internetnih klepetalnicah tisti, ki ne uporabljajo vulgarnih izrazov ali se ne hvalijo s svojimi spolnimi izkušnjami, enostavno niso sprejeti.
<P>
Naj se pomudim še pri strašljivih statističnih podatkih o zlorabah otrok prek interneta. Kot poslanec, ki visoko ceni družinske vrednote, bi želel izpostaviti, da je internet eden od načinov, s katerim lahko družba otroke oropa njihove nedolžnosti. Poudaril bi potrebo po večji odgovornosti, kajti ravno odgovornost je ključna tako za ponudnike internetnih storitev kot starše pri zaščiti otrok pred vsebinami, ki lahko ogrozijo njihov naravni razvoj.
<SPEAKER ID="192" NAME="Viviane Reding">
članica Komisije. - Gospod predsednik, popolnoma se strinjam z vsem, kar je bilo rečeno v Parlamentu, in se parlamentarcem zahvaljujem ne samo za razpravo, ampak tudi za to, da so jo prenesli med volivce in med ljudi na območjih, kjer so dejavni, saj menim, da je ključni problem v tem, da odrasli niso dovolj seznanjeni.
<P>
Otroci običajno novo tehnologijo kar dobro obvladajo in prvič v zgodovini človeštva se je zgodilo, da otroci vedo več kot njihovi starši, vzgojitelji in drugi odrasli. Zato moramo resnično osveščati starše, vzgojitelje in druge odrasle, menim pa, da gre pri tem za delitev odgovornosti po vsej družbi, ne samo med politiki, ampak tudi med nevladnimi organizacijami in zlasti ponudniki internetnih storitev. Hvaležna sem tudi, da je na primer industrija mobilne telefonije podpisala memorandum o soglasju, s katerim se je obvezala k obveščanju staršev in preprečevanju prenosa škodljivih vsebin na telefone tretje generacije.
<P>
Mreža odprtih telefonskih številk, ki smo jo vzpostavili z našim programom Varnejši internet, je zelo pomembna in uspešno deluje v večini držav članic. V odgovor na vprašanje madžarskega parlamentarca naj povem, da se bo madžarska odprta telefonska številka ponovno odprla leta 2009. Samo dve državi članici nimata odprte telefonske številke, ena pa te probleme prepušča policijskim organom. Zato lahko danes že rečemo, da je imel program Varnejši internet zelo pozitiven učinek. Osebno bi si želela, da bi bile odprte telefonske številke bolj znane: v nekaterih državah jih dobro poznajo, v nekaterih pa sploh ne. Zato bi lahko kot poslanci z različnimi dejavnostmi pripomogli k boljšemu poznavanju teh odprtih telefonskih številk. Resnično se vam želim zahvaliti za to in mislim, da bi vam bili hvaležni tudi otroci in starši.
<P>
Nekaj vprašanj je bilo glede kazenskih postopkov v EU. Naj povem, da bi bilo zelo dobro, če bi Konvencijo o kibernetskem kriminalu ratificirale vse države članice. Lahko vam tudi povem, da ministri za notranje zadeve in pravosodje pod vodstvom mojega prijatelja komisarja Barrota delajo na vseh teh vprašanjih, vključno z "navezovanjem stikov", v zvezi s katerim bo gospod Barrot kmalu predstavil predlog. Lahko vam tudi zagotovim, da mednarodno sodelovanje policije in organov kazenskega pregona že poteka. Tu se torej pomikamo v pravo smer.
<P>
Na vprašanje o filtrih za neželene vsebine odgovarjam, da gre tu ponovno za vprašanje obveščanja staršev. Večina staršev ne ve, da filtri obstajajo in da jih lahko uporabijo. Zato sem zahtevala, da ponudniki internetnih storitev, ko sklepajo pogodbe s starši, le-te obvestijo o možnostih, s katerimi lahko preprečijo, da tovrstne vsebine ne dosežejo otrok.
<P>
Gre za majhne otroke. V primeru mladostnikov pa je seveda treba le-te usposobiti, zato menim, da je najboljši način, da jih seznanimo, kako lahko sami preprečijo, da se ne ujamejo v past, saj ne moremo postaviti policista k vsakemu otroku - to resnično ni mogoče. Otroci pa znajo dobro razlikovati med pozitivnimi vsebinami in negativnimi. Zato menim, da bi morali s programom Varnejši internet poleg staršev in vzgojiteljev usposobiti tudi otroke. To bo naša dolžnost v naslednjih mesecih in letih - če pri tem vsi sodelujemo, bomo problem rešili.
<P>
Zahvaljujem se poročevalki in vsem parlamentarcem, ki želijo pripomoči, da bo internet varnejši za naše otroke.
<SPEAKER ID="193" NAME="Roberta Angelilli" LANGUAGE="IT">
Gospod predsednik, gospe in gospodje, naj se sprva zahvalim komisarki. Dala nam je pomembna zagotovila, vključno z dejstvom, da skušata Komisija in komisar Barrot pripraviti pravno zavezujočo opredelitev "navezovanja stikov", ki bi bila skupna vsem državam članicam. Menim, da je to nedvomno zelo pomemben cilj.
<P>
Po mojem mnenju ta program seveda ne more rešiti vseh problemov, navsezadnje je samo program z očitnimi pravnimi in proračunskimi omejitvami. Ne glede na to pa je razvidno iz razprave, da želi biti Evropski parlament dejaven v boju proti škodljivim spletnim vsebinam. V prihodnosti je cilj izboljšati usklajevanje ukrepov proti tem vsebinam na evropski ravni, razpoložljivost najboljših praks in najuspešnejših ukrepov ter posredovanje informacij in metod. Menim, da je treba v tem sektorju nenehno krepiti mednarodno sodelovanje, saj ta sektor, kot so dejali tudi drugi poslanci, ne pozna meja. Zato se moramo lotiti izmenjave podatkov in informacij v realnem času.
<P>
Parlament želi na tem področju ostati vodilen. Imamo veliko predlogov, nekatere so omenili že kolegi poslanci: ideja o oznaki "otrokom prijazno", vloga odprtih telefonskih številk in policijskih organov, ki si prizadevajo preprečevati in odpravljati spletne zlorabe, ter tudi potreba po pobudah na področju samoureditve operaterjev mobilne telefonije in ponudnikov storitev. Poleg tega menim, da si moramo prizadevati odkrivati finančne transakcije, povezane z izmenjavo posnetkov otroške pornografije.
<P>
Strinjam se s stališčem komisarke: informacijske in izobraževalne kampanje, ki vključujejo tako otroke kot tudi odrasle, starše in vzgojitelje in katerih namen ni kriminalizirati novih tehnologij - saj so izjemno pomembne -, so za evropske otroke bistvenega pomena.
<SPEAKER ID="194" NAME="Predsednik">
Razprava je zaključena.
<P>
Glasovanje bo potekalo v sredo.
<P>
Pisne izjave (člen 142)
<SPEAKER ID="195" NAME="Cristian Silviu Buşoi  " LANGUAGE="RO">
Pozdravljam to pobudo, ki se osredotoča na izobraževanje o uporabi interneta tako staršev kot otrok in želi zagotoviti, da le-ti postanejo manj ranljivi za spletne zlorabe. Menim, da je dobra ideja, da šole ponujajo izobraževalno gradivo, občutek pa imam, da bi bilo koristno pripraviti programe, ki so prilagojeni različnim starostnim skupinam. Konec koncev ne moremo otroku, staremu šest ali sedem let, stvari pojasnjevati na enak način kot šestnajstletniku.
<P>
Menim, da bi morali tudi razviti učinkovitejše tehnologije filtriranja, saj se pogosto dogaja, da neželena sporočila s pornografsko vsebino prispejo v poštni predal, do katerega otroci z elektronskim poštnim računom zlahka dostopajo. Poleg tega si je treba še bolj prizadevati pri preverjanju starosti oseb, ki dostopajo do strani s pornografsko vsebino, saj je dostop do tovrstnih spletnih strani za mladoletne zelo preprost.
<P>
Nazadnje pa podpiram pobudo, ki spodbuja mednarodno sodelovanje na tem področju. Še bolje bi bilo, če bi sklenili globalni dogovor, zlasti glede označevanja spletnih strani z oznako "vsebina je varna za otroke", saj ogromno za otroke škodljivih spletnih strani gostijo domene, ki jih ne upravljajo organizacije iz EU.
<SPEAKER ID="196" NAME="Zita Gurmai  " AFFILIATION="PSE">
v pisni obliki. - (HU) Vzpostavitev večletnega programa Skupnosti za zaščito otrok, ki uporabljajo internet in druge sodobne komunikacijske tehnologije, je po mojem mnenju bistvenega pomena in nujna, saj je v našem skupnem družbenem interesu, da pri zaščiti naših otrok pred škodljivimi in nevarnimi vsebinami uporabimo vsa razpoložljiva sredstva.
<P>
Pobude - poleg dejstva, da so namenjene predvsem zaščiti otrok - bodo imele pomnoževalen učinek, saj bodo spodbujale tudi večjo varnost na internetu. Za dosego ciljev bomo potrebovali sodelovanje staršev, šol, ponudnikov storitev, javnih organov in združenj, kajti le če bomo vsi sodelovali, bomo uspeli učinkovito ukrepati in zaščititi naše otroke.
<P>
V boju proti škodljivim vsebinam so tudi ukrepi, ki jih sprejmejo države članice, zelo pomembni, enako kot postavitev nacionalnih kontaktnih točk in njihovo dobro sodelovanje. Menim, da je pomembno, da pripravimo učinkovite metode in mehanizme, ki vključujejo informacije, pomoč prek odprte telefonske številke, takojšnje ukrepanje, preprečevanje, postavitev podatkovne zbirke izkušenj in najboljših praks ter nenehno spremljanje.
<SPEAKER ID="197" NAME="Edit Herczog  " LANGUAGE="HU">
Gospod predsednik, gospe in gospodje, pripravljamo se k sprejetju nove resolucije o zaščiti otrok. Ker sem tudi sama mama, pozdravljam pobudo in soglašam, da morajo biti otroci zaščiteni pred nezakonitimi vsebinami na internetu in drugimi forumi, ki ciljajo nanje, ter proti vsebinam, ki na kakršen koli drug način ogrožajo njihov razvoj.
<P>
Poleg omenjenih ciljev pa sem prepričana, da ne bomo uspeli, če poskušamo otroke zaščititi zgolj tako, da iz njihovega okolja odstranimo pornografske ali nezakonite vsebine. Čeprav bi bilo idealno, če bi to lahko storili, je vendarle nemogoče. Zato menim, da je pomembno, da poleg preprečevanja otroke naučimo, kaj morajo storiti, če dobijo tovrstno prošnjo ali če so izpostavljeni takšnim vplivom.
<P>
Podučiti jih moramo, da lahko poiščejo pomoč - ki pa mora biti stvarna in dostopna. Vsakega otroka moramo vnaprej pripraviti na takšno možnost, enako kot jih učimo, da ne smejo stopiti v nepoznan avto ali sprejeti sladkarij od neznancev. Ta način priprave je osnovna odgovornost otrokovega neposrednega okolja: staršev, družine in šole. Predlog, o katerem bomo sedaj glasovali, je posebej pomemben, vendar pa je lahko učinkovit le, če gre z roko v roki s prizadevanji za zaščito otrokovega okolja.
<SPEAKER ID="198" NAME="Lívia Járóka  " AFFILIATION="PPE-DE">
v pisni obliki. - (HU) Želim čestitati kolegici poslanki Roberti Angelilli za poročilo o zaščiti otrok, ki uporabljajo internet in druge komunikacijske tehnologije, saj v ospredje postavlja resno nevarnost, ki iz dneva v dan narašča. Zaradi vse dostopnejših novih tehnologij in računalniških spretnosti so naši otroci vedno bolj izpostavljeni nevarnostim nadlegovanja, otroške pornografije, ustrahovanja in podžiganja rasizma. Vse več je primerov, ko zločinci izkoristijo klepetalnice na svetovnem spletu, da poiščejo mladoletne žrtve in si pridobijo njihovo zaupanje, da bi jih nato spolno zlorabili.
<P>
Zastrašujoči podatki kažejo, da se je treba novih nevarnosti, ki jih prinaša tehnološka revolucija, lotiti z usklajenim akcijskim načrtom EU, ki lahko problem obravnava celovito in vanj vključi otroke, družine, šole in učitelje, obenem pa omogoča sodelovanje z operaterji v komunikacijski tehnologiji in organi kazenskega pregona. Večletni program Skupnosti, ki ga je sprožila Komisija, mora vključevati ukrepe za boj proti žal vse bolj razširjenim nezakonitim in škodljivim vsebinam na spletu, po eni strani z ozaveščanjem, po drugi strani pa z učinkovitejšo in bolje usklajeno uporabo instrumentov kazenskega prava, ki je na voljo v vsaki državi članici. Poleg tega pa morajo biti učitelji, skrbniki in zlasti starši seznanjeni s prikritimi nevarnostmi novih komunikacijskih tehnologij. Prepričana sem, da bo Parlament - v skladu z namenom kolegice poslanke - odobril ta predlog takoj, ko bo mogoče, in da se lahko novi program prične izvajati januarja.
<SPEAKER ID="199" NAME="Katalin Lévai  " AFFILIATION="PSE">
v pisni obliki. - (HU) Po Evrobarometru 74 % dvanajstletnikov do petnajstletnikov vsak dan uporablja internet in zato so mnogi izmed njih izpostavljeni pornografskim posnetkom. Po podatkih raziskave, ki jo je opravila fundacija za spremljanje interneta Internet Watch Foundation (IWF), se je pojavnost spletnih zlorab otrok v zadnjih letih zvišala za 16 %. Ti podatki jasno kažejo, da lahko varnost otrok na spletu zagotovimo le s pristopom na več ravneh, ki vključuje otroke, družine, šole, operaterje v telekomunikacijskem sektorju in znotraj teh ponudnike internetnih storitev in pravosodne organe.
<P>
Menim, da mora pri zaščiti otrok na internetu ključno vlogo odigrati preprečevanje. Zdi se mi pomembno, da se zahteva posebno dovoljenje za upravljanje in dostopanje do strani s pornografijo, nasiljem in drugimi vsebinami, ki škodujejo otrokovemu razvoju. Glede na to, da je v nekaterih državah že ustaljena praksa, da se na podlagi sodnega dovoljenja blokirajo spletne strani s pedofilsko vsebino na domačih in tujih strežnikih, in ker trenutni pravni okviri v državah na splošno omogočajo odstranitev tovrstnih vsebin, pozivam sodne organe držav članic, da ustrezno ukrepajo, da se takšne strani blokirajo. Veljalo bi tudi razmisliti, ali bi poleg izdelovanja takšnih spletnih strani tudi njihovo ogledovanje predstavljalo kaznivo dejanje.
<P>
Za preprečevanje so potrebna ustrezna izobraževanja in obširne informacije. Otroci morajo biti oboroženi z ustreznim znanjem, da bodo lahko uporabljali različna orodja za odkrivanje potencialnih storilcev zlorab in se branili pred njimi.
<SPEAKER ID="200" NAME="Rovana Plumb  " AFFILIATION="PSE">
v pisni obliki. - (RO) Internet danes predstavlja svet, nabit z informacijami in zabavo, pa tudi okolje, ki je za otroke izredno nevarno. Zato se mi zdi absolutno pomembno, da zaženemo program "Varnejši internet", da bi zaščitili otroke, ki uporabljajo internet in nove tehnologije.
<P>
Uspeh programa bo odvisen od načina uporabe 55 milijonov EUR finančnih sredstev, pa tudi od tega, kako dobro povežemo tehnične in izobraževalne vidike med seboj. Raziskave kažejo, da lahko uporaba programske opreme za filtriranje nevarnosti, ki so jim otroci izpostavljeni, zaščiti 90 % otrok, starši in skrbniki otrok pa so odgovorni še za preostalih 10 %. Mladoletnike morajo podučiti, da ne smejo privoliti v srečanje s katerim koli neznancem z interneta, da ne smejo odgovarjati na sporočila z obsceno vsebino in dajati neznancem svojih podatkov in osebnih fotografij.
<P>
Model, ki se uporablja v sektorju vizualnih množičnih medijev, kjer televizijski kanali navajajo najnižjo starost, pri kateri si je film ali program dovoljeno ogledati, mora biti prilagojen tudi za spletne medije. Prvi korak k zaščiti otrok pred nezakonitimi spletnimi vsebinami je označevanje strani s "primerno za otroke".
<SPEAKER ID="201" NAME="Bogusław Rogalski  " AFFILIATION="UEN">
v pisni obliki. - (PL) Program za zaščito otrok, ki uporabljajo internet in nove tehnologije, je ena od osnovnih oblik zaščite otrok, tako glede širjenja tehnologije kot vse boljšega obvladovanja računalnika. Zaradi tega so otroci izpostavljeni tveganju zaradi nezakonitih vsebin in neprimernega vedenja, kot so otroška pornografija, nadlegovanje, navezovanje stikov in zapeljevanje prek interneta.
<P>
Po statistiki več kot 70 % mladih med 12 in 15 letom starosti uporablja internet vsak dan približno tri ure. Žal si je večina teh mladih že ogledovala pornografske posnetke. Rastoče število internetnih strani s pornografijo in vedno nižja starost otrok, ki postanejo žrtve tega procesa, sta tudi razloga za preplah.
<P>
Večstranski pristop je edini način za povečanje varnosti otrok v internetnem okolju. Ta široko zasnovan program mora vključevati otroke, njihove družine, šole, komunikacijske operaterje, ponudnike internetnih storitev in druge ustanove. Pomembno vlogo v boju proti škodljivemu vedenju na internetu bi morale imeti odprte telefonske številke, ki zbirajo informacije o nezakonitih vsebinah. Otroke je treba poučiti, kako se izogniti nevarnemu vedenju na internetu. Starši in učitelji pa bi morali sodelovati v izobraževalnih kampanjah o uporabi računalnika, da bi zmanjšali generacijski prepad na področju novih tehnologij in zagotovili, da je boj proti nevarnostim učinkovitejši.
<SPEAKER ID="997" NAME="Katrin Saks  " AFFILIATION="PSE">
v pisni obliki. - (ET) Ker je internet čedalje bolj del našega vsakdanjika, so današnji otroci toliko bolj izpostavljeni tveganju, da postanejo žrtve zlorabe, navezovanja stikov zaradi spolnih motivov ali nadlegovanja ipd. v spletnem okolju.
<P>
Po nedavno objavljenem poročilu projekta EU Kids Online ima 68 % otrok pri nas v Estoniji dostop do interneta doma. To je ena najvišjih številk v Evropi, podobna kot na Danskem, v Belgiji, na Švedskem in v Združenem kraljestvu.
<P>
Visoka dostopnost interneta ne bi smela avtomatično pomeniti, da je izpostavljenost nevarnosti nadlegovanja ali neprijetnih vsebin večja, vendar pa se je Estonija med vsemi preučevanimi državami znašla v skupini držav z največjo razpoložljivostjo interneta, skupaj z Nizozemsko in Združenim kraljestvom.
<P>
Po vsej Evropi opažajo veliko podobnosti - polovica otrok razkrije informacije o sebi, štirje od petih pridejo v stik s pornografskimi vsebinami, ena tretjina naleti na nasilne vsebine, veliko jih prejme neželena sporočila spolnega značaja, celih devet odstotkov pa se v resničnem življenju sreča z ljudmi, ki so jih spoznali na internetu. 15-20 % mladih Evropejcev je že doživelo nadlegovanje po internetu. V Estoniji je ta številka še višja, 31 % (v starosti od 6 do 14 let).
<P>
Mislim, da bi morali tem vprašanjem posvetiti več pozornosti. Zlasti v državah članicah, kot je Estonija, kjer otroci vedno bolj uporabljajo internet v vsakdanjem življenju. Uporaba interneta ima seveda svoje pozitivne plati. Vendar pa moramo več pozornosti namenjati nevarnostim, ki jih prinaša.
<SPEAKER ID="996" NAME="Toomas Savi  " AFFILIATION="ALDE">
v pisni obliki. - Gospod predsednik, poročilo Roberte Angelilli se osredotoča na pornografijo na internetu, ki je dostopna otrokom, vendar pa obstaja še ena zadeva, ki je še bolj zaskrbljujoča. Gre za nasilje. Pornografske vsebine so lahko morda samo moteče, medtem ko lahko ogledovanje nazornih podob nasilja proti drugim ali celo nad samim seboj resnično spodbudi mlade k nepremišljenim dejanjem. Spomnimo se samo diskriminacije in agresije nad mladimi pripadniki manjšin ali pa streljanj v šolah.
<P>
Pred kratkim sta se na Finskem zgodila dva primera streljanja v šoli - v neposredni bližini mojega volilnega okrožja v Estoniji. Kot sem slišal, je strelec neposredno pred zagrešitvijo tega grozljivega dejanja na internet naložil nasilno vsebino. Do te vsebine so lahko dostopali drugi vedenjsko moteni mladostniki in ne moremo vedeti, kaj bo temu sledilo.
<P>
Menim, da bi morala Evropska unija izvesti stroge ukrepe in ustaviti reklamiranje nasilja, pri tem pa ne omejevati svobode izražanja. Vsako človeško življenje je treba ceniti in ko naši mladostniki potrebujejo pomoč ali usmerjanje, jim moramo to ponuditi. Ne moremo si privoščiti uničenja ali izgube življenj mladih, ki so prihodnost Evrope.
<SPEAKER ID="995" NAME="Czesław Adam Siekierski  " AFFILIATION="PPE-DE">
v pisni obliki. - (PL) Trenutna situacija je taka, da so mladi spretnejši pri uporabi novih tehnologij od starejše generacije. Internet ni za otroke in mlade nikakršna skrivnost, saj njegovo delovanje v glavnem bolje poznajo kot njihovi starši. Istočasno pa so ravno otroci in mladi najbolj izpostavljeni tveganju psihičnega nasilja na internetu.
<P>
V skladu s podatki, zbranimi v kampanji o uporabi interneta s strani otrok, je bila polovica vseh Poljakov, ki uporabljajo internet, že žrtev žalitev, poniževanja in groženj na internetu.
<P>
Situacija pa je še hujša, če so pri tem udeleženi otroci. Več kot 70 % mladih uporabnikov interneta je že dostopalo do pornografskih ali erotičnih vsebin, več kot polovica pa si je ogledovala krute in nasilne prizore.
<P>
Poudariti je treba, da je velika večina mladih na takšne vsebine naletela po naključju in nehote. Samo 12 % otrok je priznalo, da so tovrstne spletne strani namenoma iskali.
<P>
Te statistične podatke navajam, da poslancem pokažem, kako hudi nevarnosti so izpostavljeni naši najmlajši državljani, svojo državo pa sem uporabil kot primer.
<P>
Zato sem prepričan, da mora biti načrtovani program zaščite otrok brez dvoma izveden.
<SPEAKER ID="202" NAME="Silvia-Adriana Ţicău  " LANGUAGE="RO">
Otroci vedno bolj uporabljajo internet za komuniciranje, iskanje informacij, dostopanje do znanj in preživljanje prostega časa. Otroci in njihove družine se morajo zavedati tveganj, ki jih prinaša uporaba interneta, in morajo zlasti upoštevati določena pravila, ki jim lahko zagotovijo zaščito pri uporabi interneta.
<P>
Internet mora ostati odprt medij, vendar mora biti istočasno tudi varen. Program za varnejši internet je nadaljevanje in izboljšana različica predhodnih programov "Varnejši internet" in "Varnejši internet+". Vseeno pa bi vas želela opozoriti na dejstvo, da je njegova učinkovitost odvisna od ozaveščenosti populacije in od načina uveljavitve posebne zakonodaje na nacionalni ravni. Vsak primer, ko je otrok ali mladostnik prek interneta izpostavljen neželenim zahtevam ali celo ustrahovan, moramo vzeti resno, o tem poročati in se zadeve lotiti na primeren način.
<P>
Novejše poročilo navaja, da sta dve tretjini mladih med uporabo interneta že prejeli neželene zahteve, 25 % pa si je ogledovalo nespodobne vsebine. Na žalost mnogi starši in učitelji še vedno ne znajo uporabljati digitalnih medijev in ne storijo, kar je potrebno za zaščito otrok na internetu. Pozivam Komisijo, da združi moči z državami članicami in spodbudi vzpostavitev centrov za obveščanje in odzivanje na incidente v zvezi z internetno varnostjo ter zagotovi njihovo medsebojno sodelovanje.
