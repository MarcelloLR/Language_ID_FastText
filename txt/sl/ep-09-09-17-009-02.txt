<CHAPTER ID="009-02">
2. Kazahstan: primer Jevgenija Žovtisa
<SPEAKER ID="259" NAME="Predsednik">
Prejel sem pet predlogov resolucije o Kazahstanu: primer Jevgenija Žovtisa (člen 122).
<SPEAKER ID="260" NAME="Heidi Hautala">
avtorica. - (FI) Gospod predsednik, rada bi dala zadnjo pripombo o razpravi, ki je ravnokar potekala, in povedala, da sem kot predsednica Pododbora za človekove pravice pred kratkim konferenci predsednikov odborov poslala pismo, v katerem sem prosila, da se preuči možnost, da se te razprave prestavijo, tako da bi bila udeležba v Parlamentu lahko popolna, pa tudi da bi Svet lahko imel pomembnejšo vlogo tukaj v razpravi. Upam, da bodo moji kolegi poslanci v različnih skupinah razpravljali o tem s svojimi predsedniki skupin, saj to, da nas je občasno tako malo tukaj, stalno spodjeda avtoriteto Parlamenta.
<P>
Zdaj pa se posvetimo primeru Žovtisa. Kazahstan je pomembna država v osrednji Aziji in bo naslednje leto prevzel predsedovanje Organizaciji za varnost in sodelovanje v Evropi. Zato ni vseeno, kako se sodi za zločine v državi, ki bo na čelu demokratičnih prizadevanj vseh držav v obsežnem delu Evrope. V skladu s tem bi svojo pozornost morali usmeriti na primer zagovornika človekovih pravic Jevgenija Žovtisa. Jevgenij Žovtis je bil spoznan za krivega uboja v zelo sumljivih okoliščinah in je bil obsojen na prestajanje štiriletne zaporne kazni v odprtem zaporu, ker je julija letos povozil pešca.
<P>
Upoštevati moramo dejstvo, da se je organizacija OVSE spraševala, ali se je s postopkom, ki mu je bil podvržen Žovtis, morda kršilo načelo poštenega sojenja, ki je zagotovljeno v ustavi Kazahstana. Evropski parlament mora o tem še naprej razpravljati tudi s Svetom in Komisijo, ki bosta tako morda načela vprašanje tega primera in zahtevala pošteno sojenje.
<P>
Gospod predsednik, na to, do kakšne mere države v osrednji Aziji podpirajo načelo pravne države, lahko Evropski parlament močno vpliva z vodenjem evidence teh posameznih primerov in primer Jevgenija Žovtisa je nedvomno eden izmed teh.
<SPEAKER ID="261" NAME="Justas Vincas Paleckis">
avtor. - (LT) Kazahstan se, ko se približuje čas njegovega predsedovanja Organizaciji za varnost in sodelovanje v Evropi, na žalost oddaljuje od zavez glede uskladitve z evropskimi standardi. Ob neupravičenem poudarjanju svoje edinstvenosti in posebnosti ta država ne upošteva priporočil organizacije OVSE o volilni zakonodaji in svobodi tiska. Ponavljajoče se kršitve človekovih pravic in neposredno preganjanje zagovornikov človekovih pravic vzbujajo čedalje več dvomov o primernosti te države za vodenje organizacije, ki se bori za izvajanje demokratičnih načel. Astano pozivamo h konkretnemu napredku na področjih demokratizacije, varstva človekovih pravic, pravne države in svobode tiska. Kazahstansko zakonodajo, ki temelji na mednarodnem pravu, je treba ustrezno in pregledno uporabiti v sodnih postopkih proti borcem za človekove pravice Jevgeniju Žovtisu, Jesingepovu in Dubanovu. Upati in zahtevati moramo, da so sodbe nepristranske in da vključenost zapornikov v gibanje za človekove pravice ne vpliva na sodbo. Svet pozivamo, naj vprašanje teh primerov zagovornikov človekovih pravic sproži na naslednjem srečanju v okviru dialoga o človekovih pravicah med EU in Kazahstanom, ki bo oktobra. Evropsko komisijo pozivamo, naj Kazahstanu med pripravami na predsedovanje organizaciji OVSE nudi izdatno pomoč in s tem zagotovi, da ta pomembna mednarodna organizacija ne bo ogrožena.
<SPEAKER ID="262" NAME="Renate Weber">
avtorica. - Gospod predsednik, najprej bi rada izrazila sožalje družini žrtev prometne nesreče, v kateri je bil udeležen gospod Jevgenij Žovtis. Človeška tragedija, ki se je žal zgodila in v kateri je ena oseba izgubila življenje. Obenem mi, prosim, dovolite, da izrazim svojo zaskrbljenost v zvezi s sedanjim položajem gospoda Jevgenija Žovtisa.
<P>
Nesporno mora vsaka oseba, ki stori kaznivo dejanje, sprejeti, da se bodo sankcije, izrečene v sodnem postopku, uporabile brez razlike, in nihče ne ve tega bolje kot gospod Žovtis, ki je odličen odvetnik za človekove pravice. Vendar obenem želimo zagotoviti, da kazahstanske oblasti tega nesrečnega položaja ne izrabljajo za kaznovanje gospoda Žovtisa za kar koli drugega kot za prometno nesrečo, v kateri je bil udeležen. Gospod Žovtis ne sme biti kaznovan za svojo dejavnost na področju človekovih pravic in za ostro kritiziranje kazahstanske vlade.
<P>
Zato menim, da je nadvse pomembno, da kazahstanski sodni organi nemudoma in s popolnim spoštovanjem transparentnosti in pravne države izvedejo novo celovito in pošteno preiskavo okoliščin v zvezi z nesrečo ter da ponovno preučijo obsodbo in kazen gospoda Žovtisa.
<SPEAKER ID="263" NAME="Elisabeth Jeggle">
avtorica. - (DE) Gospod predsednik, komisarka, gospe in gospodje, na začetku bi rada povedala, da je bila moja skupina nekoliko presenečena, ko je bila sodna ocena dramatične prometne nesreče uvrščena na dnevni red kot nujna resolucija o vprašanjih človekovih pravic.
<P>
Zato je za Skupino Evropske ljudske stranke (Krščanskih demokratov) pomembno, da se določi, da načeloma ne želimo podvomiti o sodbah neodvisnega sodišča, razen če ne gre za očiten montiran sodni proces, ki ni v skladu z nobenim načelom prava. To smo videli že v Iranu. Tu je treba potegniti ostro črto. Za nas je neodvisni sodni sistem ključni element vsake demokratične ureditve. V tem smislu moramo najprej upoštevati izdano sodbo.
<P>
Prav tako moramo priznati dejstvo, da je bila v prometni nesreči ubita oseba - in to bi morali obžalovati, pravzaprav to obžalujemo -, in da je bila opravljena tudi sodna presoja. Dejstvo, da je v ta primer vpleten Jevgenij Žovtis, znani borec za državljanske pravice, je pritegnilo pozornost sveta in vzbudilo odziv, zaradi česar danes tukaj razpravljamo o tem.
<P>
Skupina PPE priznava prizadevanja in napredek Kazahstana pri vzpostavljanju demokracije in pravne države. Kazahstanu bi radi zagotovili našo izrecno podporo in to državo spodbudili k odločnemu nadaljevanju v tej smeri. V zvezi s tem konkretnim primerom kazahstanske oblasti pozivamo, naj v lastnem interesu javnosti zagotovijo čim več informacij in predstavijo svoj pogled na te dogodke ter gospodu Žovtisu omogočijo pošten pritožbeni postopek ali postopek za ponovno preučitev, ki je v skladu s pravno državo.
<P>
Kazahstan bo predsedoval organizaciji OVSE. To bo precejšen izziv!
<SPEAKER ID="264" NAME="Struan Stevenson">
v imenu skupine ECR. - Gospod predsednik, moram se strinjati z gospo Jeggle. Osupel sem, da imamo pred celim Parlamentom tukaj v Strasbourgu nujno razpravo o prometni nesreči v Kazahstanu, čeprav gre za nesrečo, v kateri je nekdo tragično umrl in v kateri je voznik avtomobila po naključju borec za človekove pravice, ki ga je sodišče primerno obsodilo na štiri leta zapora - pa še to v odprtem tipu zapora, ki je v smislu resolucije nenadoma postal "delovno taborišče". Bojim se, da predložitev tovrstne teme v razpravo v tem parlamentu resnično krni ugled tega parlamenta in da pomeni razvrednotenje dobrega dela, ki ga poskušamo narediti na področju človekovih pravic, če začnemo razpravljati o prometnih nesrečah.
<P>
Ali resno namigujemo, da je kazahstanska vlada potisnila civilista pod kolesa avtomobila borca za človekove pravice? Ali resno namigujemo, da je kazen za nekoga, ki je bil obsojen za uboj, prestroga? Ne moremo še naprej obrekovati države, kot je Kazahstan, samo zaradi politične motivacije, da se uniči njihov ugled pred predsedovanjem organizaciji OVSE naslednje leto. To je politično motivirano in sramota je, da je to na dnevnem redu. Upam, da bo Parlament črtal te resolucije in podprl spremembe.
<SPEAKER ID="265" NAME="Janusz Wojciechowski" AFFILIATION="ECR">
(PL) Gospod predsednik, obhajajo me podobni dvomi kot predhodnega govornika, gospoda Stevensona. Kazahstan je pomembna država. Zelo si prizadeva za napredek pri vzpostavljanju demokracije. Trenutno seveda ni vzor demokratičnih svoboščin, vendar je stanje državljanskih pravic v tej državi - in nekaj malega o Kazahstanu vem, saj sem ga večkrat obiskal - dosti boljše kot v večini sosednjih držav v regiji in na srečo nima takšnih težav, kot jih ima na primer Rusija in o katerih smo ravnokar razpravljali.
<P>
Strinjam se z mnenjem gospoda Stevensona, da Evropski parlament ne bi smel uporabiti vse svoje avtoritete za izražanje svojega stališča do enega samega, dramatičnega sodnega postopka. Morda je v tem primeru potrebnih nekaj pojasnil, vsekakor pa ni potrebna resolucija Evropskega parlamenta. To bi razvrednotilo resolucijo in ljudje ne bodo več prisluhnili Evropskemu parlamentu, če bodo njegovo pozornost odvračala vprašanja, ki si ne zaslužijo splošne razprave ali resolucije Parlamenta.
<SPEAKER ID="266" NAME="Eija-Riitta Korhola" AFFILIATION="PPE">
(FI) Gospod predsednik, Kazahstan ima pomembno vlogo v osrednji Aziji tako na področju gospodarstva kot na področju varnostne politike, sodelovanje te države z Evropsko unijo pa se je okrepilo. Razveseljivo je bilo slišati obljubo kazahstanskega zunanjega ministra Marata Tažina lani v pričakovanju predsedovanja Organizaciji za varnost in sodelovanje v Evropi in ponovno maja letos glede izboljšanja stanja človekovih pravic v državi. Vendar je kljub mednarodni pozornosti nadzor medijev večji, standardi za svobodo vere pa so nizki. Poleg tega smo izvedeli za več primerov samovoljnega pridržanja borcev za človekove pravice.
<P>
Tudi kazen, izrečena borcu za človekove pravice Jevgeniju Žovtisu, vzbuja pomisleke in v interesu kazahstanske vlade je, da se ti dvomi ovržejo v vseh pogledih, in nedvomno je tako v zvezi z bližajočim se predsedovanjem organizaciji OVSE. Upamo na najboljše in se veselimo razjasnitve teh stvari.
<SPEAKER ID="267" NAME="Bernd Posselt" AFFILIATION="PPE">
(DE) Gospod predsednik, najprej bi rad povedal, da sem vesel, da je gospa Hautala spet tu. Vendar je nekaj let ni bilo tu in v tem času je bil Svet pri nas ob četrtkih popoldne. Češko in nemško predsedstvo sta bili tukaj ob četrtkih. Menim, da ne bi smeli prestaviti razprave, saj v sredo ne moremo narediti vsega, zato moramo biti tukaj in tudi Svet moramo prisiliti, da je tukaj ob četrtkih popoldne. To je rešitev, ne pa da se celoten dnevni red stlači v sredo.
<P>
To je pravzaprav zelo težek primer. Vendar moramo ravno zaradi tega, ker vladi Kazahstana v zvezi s pravno državo še ne moremo povsem zaupati, vztrajati pri tem, da se preiskava primera izvede objektivno. V zvezi s tem v celoti podpiram gospo Jeggle. Zato smo podpisali resolucijo. To zadevo je treba preiskati objektivno in ničesar se ne sme prikriti ali olepšati.
<SPEAKER ID="268" NAME="Meglena Kuneva">
članica Komisije. - Gospod predsednik, Komisija se je z zaskrbljenostjo seznanila s poročili o kršitvah postopka med sojenjem kazahstanskemu borcu za človekove pravice gospodu Jevgeniju Žovtisu, ki je bil po prometni nesreči s smrtnim izidom obsojen za uboj. Kakor veste, so kazahstanske oblasti zanikale trditve, da je bila sodba v primeru gospoda Žovtisa politično motivirana.
<P>
Komisija popolnoma podpira izjavo predsedstva EU o tem primeru na Stalnem svetu OVSE 10. septembra. Glede na resnost domnevnih napak v preiskavah in sojenju pozivamo Kazahstan, ki bo naslednji predsedoval organizaciji OVSE, naj zagotovi, da se pritožba obravnava ob doslednem spoštovanju notranjega prava in mednarodnih standardov. Komisija bo še naprej pozorno spremljala ta primer.
<SPEAKER ID="269" NAME="Predsednik">
Razprava je zaključena.
<P>
Glasovanje bo potekalo ob koncu razprav.
