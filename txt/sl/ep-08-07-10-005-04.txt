<CHAPTER ID="005-04">
4. Vzpostavitev baze podatkov s prstnimi odtisi Romov v Italiji (glasovanje)
<P>
- Pred glasovanjem:
<SPEAKER ID="022" NAME="Jacques Barrot">
podpredsednik Komisije. - (FR) Gospa predsednica, gospe in gospodje, v ponedeljek ste po poročilih medijev razpravljali o tem, da naj bi italijanski organi zbirali prstne odtise prebivalcev nomadskih taborov. Seveda lahko potrdim stališče Komisije glede tega vprašanja, kot ga je v ponedeljek opredelil komisar Špidla, ki se je posebej skliceval na pismo, ki sem ga 3. julija poslal italijanskim organom. Med to razpravo je gospod Schulz izrazil mnenje, da bi moral jaz o tem obvestiti Evropski parlament.
<P>
Poleg tega sem obveščal predsedstvo in koordinatorje; ker je gospod Deprez prisoten, lahko to zdaj povem pred odborom za državljanske svoboščine, pravosodje in notranje zadeve. Gospa predsednica, če sem prav razumel, je včeraj konferenca predsednikov želela, da podam kratko izjavo, da seznanim Parlament z najnovejšimi novicami. Na kratko bom povzel ukrepe, ki jih je sprejela Komisija, ki je v zvezi s tovrstnimi zadevami zelo previdna. 26. maja sem se srečal z gospodom Ronchijem. 3. julija sem prosil italijansko vlado, naj razloži namen in sorazmernost ukrepov. V času neuradnega zasedanja Sveta v Cannesu sva imela z gospodom Maronijem uvodni sestanek. Gospod Maroni je italijanski minister za notranje zadeve.
<P>
Med tem sestankom je gospod Maroni razložil, da bi se zadevni popis uporabljal za preverjanje upravičenosti do prejemkov prebivalcev nomadskih taborov. Razložil je, da bi se prstni odtisi vzeli le, če identitete ne bi bilo mogoče ugotoviti z drugimi sredstvi, otrokom pa bi se prstni odtisi vzeli le s sodnim nalogom.
<P>
(Razburjenje.)
<P>
Ponavljam le to, kar je povedal minister. Naj povem, kaj sem storil. Rekel je, da je zahteval, da se odpravi kakršen koli popis na podlagi veroizpovedi ali narodnosti, ter da je italijanska vlada v sodelovanju z Unicefom začela akcijski načrt za izobraževanje mladoletnikov. Kljub temu moram povedati, da se je italijanska vlada strinjala s tem, da nam do konca julija pošlje poročilo o stanju, kar je zelo pomembno.
<P>
Po tem neuradnem sestanku sem prosil Jonathana Faulla, generalnega direktorja za pravosodje, svobodo in varnost, naj piše italijanskim organom, da pridobi pisno potrditev te informacije, ter naj jih prosi za vnaprejšnjo dodatno pojasnitev poročila, ki je predvideno konec julija. Pismo je bilo poslano 9. julija. Včeraj pozno zvečer so moji uslužbenci prejeli predhoden odgovor. V tem dokumentu je pojasnjeno ugotavljanje narodnosti in veroizpovedi.
<P>
Ne vem, ali bo to pismo v celoti odgovorilo na vprašanja Komisije, kar zadeva druge vidike. Nameravamo pridobiti vse potrebne informacije o postopku zbiranja prstnih odtisov. Zakaj se bodo odvzemali prstni odtisi in kako bo odvzem potekal? Kakšna pravna podlaga omogoča takšno obdelavo osebnih podatkov? Ali se bodo takšni podatki hranili? Na kakšen način bodo shranjeni? Se bodo lahko uporabljali za druge namene? Ali bodo ljudem, katerim se bodo odvzeli prstni odtisi, posredovane predhodne informacije v pisni obliki?
<P>
Kar zadeva otroke, smo prosili za potrditev, da se bodo prstni odtisi otrokom, mlajšim od 14 let, odvzeli le, če bo to odobril sodnik za ugotovitev njihove identitete.
<P>
Prav tako smo vprašali o stanju v 17 regijah v Italiji, na katere dekret o izrednih razmerah ni vplival.
<P>
Končno smo prosili, naj nam pošljejo besedila, ukrepe, sklepe ter pravne, regulativne in upravne akte, ki nam bodo omogočili boljšo predstavo razmer. Od vas je odvisno, ali bomo z vso potrebno previdnostjo nadaljevali to zadevo in ali bomo seveda vzpostavili nujen dialog z italijanskimi organi.
<P>
Gospa predsednica, na koncu naj povem, da Komisija želi, da se ta zadeva obravnava pregledno ter da se spoštujejo temeljne pravice in zakonodaja Skupnosti. Naša naloga je, da zagovarjamo upoštevanje zadevnih pogodb in da takrat, ko zberemo vse koristne informacije, objektivno preverimo, ali je Italija v teh primerih ustrezno uporabila zakonodajo Skupnosti.
<P>
Kot je razložil komisar Špidla, sem na splošno prepričan (in to sem povedal tudi italijanski vladi), da je treba najti učinkovite rešitve, ki so primerne za reševanje težav, s katerimi se soočajo zlasti Romi in predvsem otroci Romov, ki so glavne žrtve revščine in izključenosti. Romom je treba pomagati, ne pa jih stigmatizirati; zato je Komisija v poročilu, ki ga je predstavila prejšnji teden, poudarila, da morajo Evropska unija, države članice in civilna družba združiti moči, da bodo lahko učinkovito uskladile svoja prizadevanja za reševanje zadevnih vprašanj.
<SPEAKER ID="023" NAME="Manfred Weber">
v imenu skupine PPE-DE. - (DE) Gospa predsednica, gospe in gospodje, sklicujem se na člen 170 poslovnika in želim vložiti predlog v imenu skupine Evropske ljudske stranke (Krščanski demokrati) in Evropskih demokratov v zvezi s tem glasovanjem.
<P>
Nekatera vprašanja in politična stališča nas ločujejo, vendar obstajajo tudi zadeve, ki nas v tem parlamentu združujejo; in te vključujejo zavezanost človekovim pravicam, boj proti vsem oblikam rasizma, zato ne bi smeli dovoliti, da nas ločujejo tiste teme, glede katerih se strinjamo, ker bomo v nasprotnem primeru oslabili tisto, kar nas združuje. Pristojni komisar Jacques Barrot je razložil, da kar zadeva vrednotenje dejstev o težavah, ki bi jih lahko imeli v Italiji, odgovorov na nekatera vprašanja še vedno ni.
<P>
Zdaj se sklicujemo predvsem na objavljene časopisne članke in na različne sestavke, ki so se v zadnjih tednih pošiljali po Parlamentu. Zato v skupini PPE-DE predlagamo, da se današnje glasovanje o resoluciji odloži do septembrskega delnega zasedanja, ker bodo dejstva do takrat jasna in bomo vedeli, o čem glasujemo.
<P>
Vsem poslancem, ki se s tem ne strinjajo, želim reči, naj, v kolikor jih ne zanima le reklama, ampak želijo sodelovati pri reševanju težav manjšin v Evropi, se združijo vse skupine tega parlamenta, velike in majhne, da bomo lahko skupaj nekaj dosegli in olajšali položaj teh ljudi. Tisti, ki želijo le reklamo zase, naj glasujejo zdaj. Zagovarjamo možnost, da se glasovanje odloži, dokler ne bodo znana dejstva. Moram priznati, da je razprava, ki je potekala v zadnjih dneh, povzročila napredek na tem področju. Tiste, ki želijo ustrezne odgovore, prosim, naj podprejo predlog za septembrsko razpravo o tej zadevi.
<P>
(Ploskanje poslancev z desne strani dvorane.)
<SPEAKER ID="024" NAME="Martin Schulz" LANGUAGE="DE">
Gospa predsednica, skupina socialdemokratov v Evropskem parlamentu je v ponedeljek zvečer in ponovno včeraj prosila, naj Komisija pripravi poročilo o svojih razpravah z italijansko vlado. Komisar Barrot je na zelo konkreten, vendar prepričljiv način povedal, da je italijanska vlada posredovala zelo nepopolne informacije, ki po mojem mnenju niso zelo koristne.
<P>
Ta način poznate vsi. Tako se običajno obravnavajo kazniva dejanja, kar jasno kaže na to, da italijanska vlada ukrepa na način, ki bi bil ustrezen v primeru preiskav kaznivega dejanja, zagotovo pa ne v primeru prizadevanj za zaščito otrok. Glede na to, kar je pravkar povedal gospod Barrot, je danes bolj kot kadar koli prej nujno sprejeti zadevno resolucijo, da se iz Evropskega parlamenta posreduje jasno sporočilo.
<P>
(Ploskanje s sredine in leve strani dvorane.)
<SPEAKER ID="025" NAME="Roberta Angelilli">
v imenu skupine UEN. - (IT) Gospod predsednik, gospe in gospodje, govorim v prid predloga gospoda Webra in se zahvaljujem komisarju Barrotu za to, kar je danes povedal v Parlamentu, ter za njegovo zavezanost čim boljšemu in čim bolj konstruktivnemu načinu reševanja razmer, ki morajo v Italiji veljati za to, kar dejansko so - izredne razmere, ki vplivajo na več tisoč ljudi. Zagotavljam vam, da več tisoč mladoletnikov živi v zelo težkih pogojih brez pravice do zdravstvene oskrbe, cepljenja ali izobraževanja.
<P>
Zdi se mi, da Komisija in italijanska vlada delujeta skupaj... - gospod predsednik, ali lahko dokončam govor? Lahko nadaljujem ali moram končati govor? Ali lahko prosim opomnite Parlament, da imam pravico govoriti? - Želel sem povedati, da Komisija in vlada delujeta v pravi smeri in menim, da ne bi smeli glasovati o resoluciji, v kateri je veliko netočnosti, dejanskih napak s pravnega stališča, tj. veliko pravnih laži. Zato je ta resolucija v celoti politična in ne temelji na dejstvih.
<P>
Med drugim želim Parlament opomniti - in s tem končujem - da čeprav je bil komisar Barrot danes zelo jasen, je komisar Špidla pred tremi dnevi rekel, da mora akt, ki ni daljši od dveh strani, še prebrati. Zato menim, da ni upravičeno, da leva stran Parlamenta za vsako ceno prenagljeno ocenjuje metode vlade.
<P>
(Parlament je zavrnil zahtevo o odlogu glasovanja.)
<P>
- Pred glasovanjem o predlogu spremembe 10:
<SPEAKER ID="027" NAME="Marco Cappato" AFFILIATION="ALDE">
(IT) Gospod predsednik, v drugem delu predloga spremembe, kjer prosimo za običajen in nediskriminacijski način identifikacije, bi želeli dodati "od primera do primera". Končna različica bi torej bila "od primera do primera na običajen in nediskriminacijski način ...".
<P>
(Ustni predlog spremembe je bil sprejet.)
