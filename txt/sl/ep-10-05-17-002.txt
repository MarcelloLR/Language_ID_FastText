<CHAPTER ID="002">
Izjave predsedstva
<SPEAKER ID="006" NAME="Predsednik">
Za začetek bi vam želel podati nekaj informacij. Prvič, danes v Evropski uniji obeležujemo šesti mednarodni dan boja proti homofobiji. Točno pred dvajsetimi leti je Svetovna zdravstvena organizacija homoseksualnost odstranila iz mednarodne klasifikacije bolezni. Evropska unija se spopada z diskriminacijo na vseh frontah. To prav tako vključuje homofobijo. Obveza po zaščiti diskriminiranih je vključena v naše najpomembnejše pravne akte - v pogodbo in Listino o temeljnih pravicah, na katero se sklicuje pogodba.
<P>
Drugič, ta mesec smo praznovali 60. obletnico Schumanove deklaracije, 8. in 9. maja pa je naš Parlament imel dneva odprtih vrat v Bruslju in Strasbourgu. Obiskovalci so lahko od blizu videli delo Parlamenta in se seznanili z našim vsakdanjim delom. Stavbi sta bili odprti vsem državljanom. Več kot 33 000 državljanov Evropske unije je obiskalo parlamenta v Bruslju in Strasbourgu. V tej dvorani smo prav tako imeli sestanek z 800 mladimi iz vseh držav Evropske unije. Z mano je bilo 11 članov Evropskega parlamenta. Pogovarjali smo se z njimi, skupaj smo sedeli in razpravljali o zadevah, ki se nanašajo na Unijo.
<P>
Tretje obvestilo. Prejšnji teden, v torek, 11. maja, sem imel veliko čast podeliti mladinsko nagrado Karla Velikega v Aachnu. Prvo nagrado je prejel projekt iz Nemčije "Vlak za Evropo". Drugo mesto je pripadlo projektu iz Irske in tretje projektu iz Bolgarije. Na tekmovanju so sodelovali mladi iz vseh držav Unije. Nemški projekt je združil predstavnike iz 21 evropskih držav in 24 poklicnih šol je sodelovalo pri načrtovanju in izgradnji vlaka. Glavna nagrada Karla Velikega je bila podeljena 13. maja, dva dni po podelitvi mladinske nagrade, prav tako v Aachnu, predsedniku poljske vlade, Donaldu Tusku.
<P>
Četrtič, prejšnji teden sem sodeloval na konferenci predsednikov parlamentov Evropske unije v Stockholmu. Zastopani so bili predsedniki vseh 40 nacionalnih parlamentov. Govorili smo o sodelovanju v prihodnosti, pa tudi o prihajajočem belgijskem predsedstvu. Konferenco so organizirali naši prijatelji iz švedskega parlamenta, pa tudi iz španskega parlamenta, ki trenutno predseduje Evropski uniji. Med drugim bomo imeli redne sestanke parlamentarnih odborov ter skupna zasedanja evropskih nacionalnih parlamentov.
<P>
Prav tako bi želel izraziti svoje najboljše želje in čestitke. Dve državi članici Evropske unije, Združeno kraljestvo in Madžarska, imata novi vladi. Želimo jima stabilnosti. V Evropski uniji zelo potrebujemo stabilne vlade. Med drugim jih potrebujemo zaradi hitrega sprejemanja odločitev. Predstavljamo skupnostno metodo Evropske unije, vendar je sodelovanje z vladami za nas temeljnega pomena za učinkovitost dejavnosti Evropske unije in za njeno učinkovitost za državljane.
