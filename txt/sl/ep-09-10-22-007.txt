<CHAPTER ID="007">
Nagrada Saharova 2009 (razglasitev dobitnika)
<SPEAKER ID="072" NAME="Predsednik">
Rad bi začel z nekaterimi pomembnimi informacijami o nagradi Saharova za leto 2009. Na konferenci predsednikov Evropskega parlamenta so danes zjutraj podelili nagrado Saharova za leto 2009 organizaciji Memorial, ki jo predstavljajo Oleg Orlov, Sergej Kovalev in Ljudmila Aleksejeva ter vsi drugi zagovorniki človekovih pravic v Rusiji. Letošnjo nagrado smo podelili Memorialu. Resnično upamo, da bomo s tem prispevali h končanju kroga strahu, negotovosti in nasilja, ki obdaja zagovornike človekovih pravic v Ruski federaciji.
<P>
Upamo tudi, da bomo posredovali naše sporočilo, da morajo imeti zagovorniki civilne družbe povsod pravico do izvajanja svojih temeljnih pravic svobode misli in svobode govora ter svobode pisne besede. Moramo imeti pravico, da sledimo svojim mislim, kajti to je bistveno za iskanje resnice.
<P>
Dovolite, da delim z vami svoje veliko zadovoljstvo, da lahko naznanim to nagrado kot predsednik Evropskega parlamenta in zlasti kot človek, ki prihaja iz Solidarnosti. Nekoč smo imeli resne težave, zelo podobne tem, ki jih imajo naši kolegi in partnerji v Ruski federaciji danes. Zelo me veseli, da na koncu vedno zmagata resnica in svoboda. Tako je bilo v številnih državah v srednji in vzhodni Evropi. Dejstvo, da Rusi, ki danes iščejo resnico, tega ne morejo storiti svobodno, je pomembna težava za vso Evropo, pa tudi njihova osebna tragedija. Namen te nagrade za nas, poslance Evropskega parlamenta, je, da izrazimo svojo veliko podporo njihovi dejavnosti.
<P>
(Aplavz)
<P>
Rad bi podal nekaj splošnih točk. Od leta 1988, kar je pred več kot 20 leti, je Evropski parlament uvedel nagrado Saharova za svobodo misli, da bi počastil ljudi ali organizacije za njihov prispevek k razvoju človekovih pravic in temeljnih vrednot.
<P>
Tudi danes bi se morali spomniti vseh tistih izjemnih ljudi, ki so z lastnimi napori in zagnanostjo nasprotovali kruti realnosti zatiranja, preganjanja in izgnanstva. To so pogosto "navadni" ljudje, ki pokažejo izjemen pogum in zagnanost. Pogosto veliko tvegajo, celo lastno življenje. Nagrado smo podeljevali pisateljem, novinarjem, politikom, profesorjem, pravnikom in organizacijam, ki se bojujejo za svobodo dela, in celo ženskim združenjem, ki se bojujejo proti prisilnim izginotjem. Svoboda misli je univerzalna vrednota.
<P>
Rad bi izkoristil to priložnost, da povem, da dve letošnji nominaciji, ki nista dobili nagrade Saharova, uživata našo veliko podporo in bi morali omeniti tudi imena obeh ljudi, ki sta naredila na nas tako posebno močan vtis. Dejstvo, da omenjamo njuni imeni, dejstvo, da sta bila z nami v tako številnih razpravah, veliko pove o naši veliki podpori temu, kar sta storila. Ni samo dobitnik nagrade tisti, ki si zasluži naše veliko spoštovanje in globoko priznanje, temveč tudi nominiranci.
<P>
(Aplavz)
<P>
Slovesna podelitev nagrade bo v sredo, 16. decembra 2009, v Strasbourgu.
