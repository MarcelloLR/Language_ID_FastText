<CHAPTER ID="016">
Enominutni govori o zadevah političnega pomena (nadaljevanje) 
<SPEAKER ID="043" NAME="Predsednik">
Zdaj nadaljujemo z enominutnimi govori o zadevah političnega pomena.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Gospod predsednik, v času podnebnih sprememb in globalnega segrevanja je očitno: zmanjšati moramo emisije toplogrednih plinov in varčevati moramo z energijo. EU si že prizadeva biti vodilna na tem področju, včasih bolj, drugič manj uspešno. Prav tako se vsake toliko očitno poskuša ravnati prenagljeno, kakor v primeru tako imenovane direktive o okoljsko primerni zasnovi.
<P>
V mojem volilnem okrožju je zelo uspešno podjetje Austria Email AG, ki izdeluje električne bojlerje. To je še posebej praktično in uporabno v Avstriji, saj večina naše električne energije prihaja iz vodne energije, ki je zato zelo prijazna do okolja.
<P>
Zdaj se zdi, da bo direktiva o okolju primerni zasnovi v prihodnosti prepovedala te bojlerje, namesto tega pa ljudi prisilila v uporabo bodisi plinskih akumulacijskih grelnikov bodisi plinskih peči, kar po mojem mnenju ni smiselno, saj so te naprave precej manj prijazne do okolja kot ti bojlerji. Poleg tega je sedaj v Avstriji ogroženih 400 delovnih mest.
<P>
To ni tisto, kar si prizadevamo doseči. To je negativen razvoj. Če želimo varovati okolje, potem moramo gotovo sprejeti ukrepe, ki so smiselni, koristni in predvsem ustrezni. Vendar ne smemo ogrožati delovnih mest zaradi izdelka, ki se ne zdi ravno primeren.
<SPEAKER ID="045" NAME="Véronique De Keyser" AFFILIATION="S&amp;D">
(FR) Gospod predsednik, Euronews je za nas pomembno okno v svet in je kanal, nad katerim sem zelo navdušena, vendar se pogosto sprašujem o vsebini njegovih oglasov.
<P>
Ko sem danes zjutraj vklopila televizijo, sem videla oglas za Makedonijo. In kaj sem prebrala? "Davčna oaza za podjetja, povprečna plača 370 EUR, 10-odstotni davek na prihodek" itd.
<P>
Če Makedonija namerava tako predstaviti svojo prošnjo za pristop k Evropski uniji in če ljudi v moji regiji vprašam, ali želijo, da Makedonija pristopi k EU - zagotavljam vam, da to ne bo delovalo. Ali lahko v času, ko razpravljamo o delokalizaciji znotraj Evrope, in med bojem proti socialnemu dumpingu še vedno dopustimo, da je tako oglaševanje okno v socialno Evropo? Po mojem ne.
<P>
Pred časom sem se spraševala tudi o oglasu za Iran; ko so tam izvajali javno kamenjanje, smo mi dopuščali oglase za to blaženo državo.
<SPEAKER ID="046" NAME="Pat the Cope Gallagher" AFFILIATION="ALDE">
Gospod predsednik, vsi smo slišali za poplave na Irskem konec tedna, v katerih so bili močno poškodovani številni domovi, podjetja, kmetije, ceste in sistemi oskrbe z vodo. Stroški obnove bi, čeprav je še veliko prezgodaj za ocene, lahko znašali približno 500 milijonov EUR. Vendar bi ustrezni ukrepi za obvladovanje tovrstnih poplav in za zagotovitev, da se to ne bi ponovilo, lahko stali več milijard.
<P>
Zdi se, da je Evropski solidarnostni sklad preveč restriktiven za obravnavanje teh razmer. Vendar še vedno upam, da bi se vloga lahko obravnavala, če pa ne, pa predlagam, da bi se naklonjeno obravnavala regionalna vloga, saj so prizadeti sever, zahod in jug države. Veliko ljudi v mojem evropskem volilnem okrožju, vključno z grofijami Galway, Mayo, Clare, Leitrim in Roscommon, skupaj z jugom Irske, so prizadele te strašne poplave. Komisijo pozivam, naj pragmatično in nujno pomaga.
<P>
(GA) Gospod predsednik, rad bi se zahvalil za priložnost, da sem lahko zastavil to pomembno vprašanje o poplavah, ki so se zgodile v moji državi.
<SPEAKER ID="048" NAME="Ilda Figueiredo" AFFILIATION="GUE/NGL">
(PT) V nedavni tragediji, ki jo je povzročil orkan Ida, ki je med 6. in 8. novembrom zajel Salvador, je bilo približno 200 smrtnih žrtev, najmanj 18 ljudi je pogrešanih, 15 000 ljudi je ostalo brez domov, poškodovanih je 80 šol in uničeni so kmetijski pridelki in osnovna infrastruktura, kot so ceste, električna omrežja, oskrba z vodo, komunikacije in zdravstvene ustanove.
<P>
Ker je Salvador ena od držav, ki so jih gospodarske in socialne težave v Srednji Ameriki najbolj prizadele, je nujno, da Evropska unija ponudi obsežno pomoč za odpravljanje socialnega kaosa, ki ga je povzročila ta naravna nesreča. Salvadorska vlada ocenjuje, da bo država glede na svojo izpostavljenost takim naravnim nesrečam potrebovala več kot 1 milijardo EUR za odpravo škode in izvajanje načrta za obnovo in zmanjšanje tveganja. Zaradi tega si prizadeva za sprostitev izrednih sredstev in preusmeritev sredstev, ki jih zagotavlja Evropska unija.
<P>
To je poziv, gospod predsednik. Zahtevamo, da se ta poziv posreduje Evropski komisiji in Svetu.
<SPEAKER ID="049" NAME="James Nicholson" AFFILIATION="ECR">
Gospod predsednik, hude težave v zvezi z "lastninsko pravico" številnim državljanom Evropske unije, ki so vlagali v lastnino v državah, kot so Španija, Bolgarija in Turčija, še naprej povzročajo stres, finančni propad in splošni glavobol. To se dogaja kljub usklajenim prizadevanjem številnih poslancev Evropskega parlamenta, ki delajo v imenu svojih volivcev, in kljub dolgotrajnim preiskavam tega vprašanja s strani Parlamenta, kar se je, kakor vemo, končalo marca 2009 z dobro sprejetim poročilom gospe Auken.
<P>
Od številnih volivcev sem prejel pritožbe glede težav, ki izhajajo iz pogodb o lastnini v vseh teh državah. Nešteto ljudi se je znašlo v položaju, ko jim je bila zaradi zapletenih zakonov o prostorski ureditvi in urbanističnih politik lastnina odvzeta brez vsakršnega nadomestila.
<P>
Zelo sem zaskrbljen, ker EU kljub širokemu soglasju, da to krši temeljne pravice državljanov Evropske unije, ni ukrepala odločneje, da bi skušala obravnavati to težavo. Zakonitost in moralnost teh praks sta v najboljšem primeru vprašljivi, v najslabšem primeru pa razkrivata korupcijski pristop k urbanemu razvoju.
<SPEAKER ID="050" NAME="Nikolaos Salavrakos" AFFILIATION="EFD">
(EL) Gospod predsednik, dovolite mi, da se pridružim zaskrbljenosti mojih kolegov poslancev glede neskladnosti med poročilom o napredku Turčije pri integraciji v Evropsko unijo in nedavno objavljenim člankom v časopisu Wall Street Journal Europe, ki je poročal, da je predsednik vlade Turčije ob nedavnem obisku Irana potrdil - in podprl stališča Irana -, da iranski jedrski program, po njegovih besedah, služi samo mirnim in človekoljubnim namenom. Ta neskladnost je prav tako zelo očitna iz dejstva, da je celotno obnašanje Turčije - kot 8.-9. novembra v povezavi z obiskom predsednika Sudana v Carigradu - postalo resna težava. Glede na to bi bil zelo hvaležen, če bi moji kolegi poslanci upoštevali te pomisleke.
<SPEAKER ID="051" NAME="Andrew Henry William Brons" AFFILIATION="NI">
Gospod predsednik, Evropska unija bi rada bila demokratična unija 27 demokratičnih držav, vendar se moramo soočiti z resničnostjo. V Belgiji je pred samo nekaj leti država sprejela ukrepe za prepoved ene od večjih političnih strank. V Nemčiji se je ob približno istem času neuspešno poskušalo prepovedati stranko na podlagi obremenilnih izjav državnih uslužbencev. Na Madžarskem država fizično napada opozicijske stranke, njihovim članom pa odvzema prostost in jih muči. V Združenem kraljestvu nasilna milica, ki jo sponzorirata vladajoča stranka in vodja opozicije, izvaja nasilne in v nekaterih primerih oborožene napade na nasprotnike.
<P>
V skoraj vseh državah Evropske unije obstajajo omejitve za nenasilno svobodo govora. Dejansko je Evropska unija na čelu prizadevanj, da se z zakoni odpravijo nazori - različne "fobije", kakor bi rekli oni.
<SPEAKER ID="052" NAME="Georgios Papanikolaou" AFFILIATION="PPE">
(EL) Gospod predsednik, zaradi začetka pogajanj o sporazumu med Evropsko unijo in Turčijo o vračanju nezakonitih priseljencev bi rad poudaril, da potrebujemo zavezo Turčije, da bo sodelovala pri odpravljanju nezakonitega priseljevanja. Na tem mestu bi Parlament opomnil, da je 76,5 % vseh odvzemov prostosti nezakonitim priseljencem na mejah Evropske unije na mejah Grčije. Dobro vem, da so bili ob sodelovanju tretjih držav - primera sta Italija in Libija ter Španija in Mavretanija - doseženi oprijemljivi rezultati. Zato potrebujemo napredek pri sporazumih o vračanju oseb; Turčija mora sodelovati s Frontexom, grškimi organi in organi Evropske unije.
<SPEAKER ID="053" NAME="Tunne Kelam" AFFILIATION="PPE">
Gospod predsednik, misija EU je edina mednarodna misija, ki spremlja izvajanje sporazumov med Rusijo in Gruzijo iz avgusta in septembra lani. Gospa Ashton bi morala ruski strani zdaj povsem jasno povedati, da mora misiji EU nemudoma zagotoviti dostop do separatističnih gruzijskih ozemelj.
<P>
Danes je v Sankt Peterburg priplula francoska nosilka helikopterjev vrste mistral. Načrt, da se ta sodobna vojna ladja proda Rusiji, je enakovreden nagraditvi Kremlja za njegov lanski vdor v Gruzijo. Z besedami poveljnika ruske vojne mornarice, ta vrsta ladje bi ruski vojni mornarici avgusta 2008 omogočila, da bi nalogo opravila v 40 minutah namesto v 26 urah. V tem primeru predsednik Sarkozy ne bi imel časa, da bi gospodu Putinu preprečil zasedbo glavnega mesta Gruzije.
<P>
Oskrbeti rusko vojno mornarico z najnovejšo Natovo tehnologijo pomeni prevzeti odgovornost za spodbujanje kremeljskih jastrebov k izvajanju njihovih načrtov za vojaške vaje iz lanskega septembra.
<SPEAKER ID="054" NAME="Alan Kelly" AFFILIATION="S&amp;D">
Gospod predsednik, medtem ko zasedamo tukaj v Strasbourgu, polovica prebivalcev mesta Cork v mojem volilnem okrožju Munster v svojih domovih nima vode - pa smo v letu 2009!
<P>
Univerza v Corku je bila zaprta cel teden, mnogi študenti moje alme mater pa so bili dejansko brezdomni. Lastniki trgovin, lastniki hiš in kmetje se po najhujših poplavah v Corku, Tipperaryju, Limericku in zlasti Galwayu, kar jih pomnimo, soočajo z računi v višini več sto milijonov evrov.
<P>
Po uničujočih poplavah v srednji Evropi leta 2002 je EU ustanovila Solidarnostni sklad za pomoč državam članicam, ki so jih prizadele naravne nesreče ob takih poplavah. Tako pomoč so nazadnje prejeli naši kolegi na severovzhodu Romunije. Pravila določajo, da se v določenih okoliščinah ob izrednih regionalnih nesrečah lahko uporabi ta pomoč.
<P>
Zdaj pozivam predsednika Barrosa in komisarja Sameckega, naj naklonjeno obravnavata vsako vlogo z Irske za pomoč v okviru tega sklada. Zlasti pa pozivam irsko vlado, naj nujno stopi v stik s Komisijo z namenom, da predloži vlogo. Ključno je, da EU in Parlament razširita svojo podporo različnim skupnostim na Irskem, ki so utrpele strašansko škodo.
<SPEAKER ID="055" NAME="Csaba Sándor Tabajdi" AFFILIATION="S&amp;D">
(HU) Na severu Madžarske več deset tisoč ljudi prihaja čez mejo iz Slovaške na delo, medtem ko se je več tisoč ljudi preselilo in zdaj živi na severu Madžarske v Rajki in drugih vaseh. Zaradi odlične infrastrukture in Schengenskega sporazuma delajo na Slovaškem, živijo pa na Madžarskem. To je odličen primer ugodnosti Evropske unije.
<P>
Po anketah se Slovaki, ki živijo na Madžarskem, v nanovo izbranem okolju počutijo doma in lokalne oblasti zdaj razmišljajo o tem, da bi odprle otroške vrtce in šole v slovaškem jeziku, čeprav to niso madžarski državljani, saj je dvojezičnost na Madžarskem pomembna vrednota.
<P>
Nasproten proces pa poteka na Slovaškem, kjer je madžarska etnična skupnost, ki tam živi že tisoč let, zelo diskriminirana v smislu jezikovnih pravic, saj je madžarščina postala drugorazredni jezik in je podrejena uradnemu jeziku. To je sramotno za vso Evropsko unijo!
<SPEAKER ID="056" NAME="Sonia Alfano" AFFILIATION="ALDE">
(IT) Gospod predsednik, gospe in gospodje, Parlament bi rada opozorila na pravila o prenosu podjetij iz Direktive 2001/23/ES.
<P>
To pravim zato, ker Eutelia S.p.A., italijanska družba, ki deluje na področju telekomunikacij in informacijske tehnologije, med svoje stranke prišteva nekaj zelo pomembnih podjetij, pa ne samo podjetij: storitve na primer zagotavlja tudi Banki Italije, italijanski poslanski zbornici in italijanskemu senatu. Poleg tega je vključena v schengenski projekt, tako da vodi nekatere zelo zaupne podatke.
<P>
Maja 2009 je Eutelia skorajda opustila svojo panogo na področju informacijske tehnologije in jo prenesla na svojo odvisno družbo Agile, ki ima za plačevanje svojih 2 000 zaposlenih v bistvu na voljo zgolj 96 000 EUR. Nato je oktobra 2009 1 192 ljudi prejelo obvestilo o prenehanju pogodbe o zaposlitvi. Ti ljudje so kljub temu, da so prejeli obvestilo o prenehanju pogodbe o zaposlitvi, še vedno zaposleni. Poleg tega je absurdno, da pravilo, ki sem ga pravkar omenila, določa posebne zahteve podjetništva za tiste, ki pridobijo dele podjetij ...
<P>
(Predsednik je prekinil govornico)
<SPEAKER ID="057" NAME="Cornelia Ernst" AFFILIATION="GUE/NGL">
(DE) Gospod predsednik, gospe in gospodje, odločno zavračam ukrepe, ki jih je Zvezna republika Nemčija sprejela za izgon Romov in drugih manjšin na Kosovo. Kmalu naj bi bilo vsako leto izgnanih približno 2 500 ljudi. Ti ukrepi bodo prizadeli zlasti 10 000 Romov, pa tudi Egipčane in Aškale.
<P>
Mnogi od njih živijo v Nemčiji že več kot deset let in so tam našli zatočišče pred razselitvijo, pregonom in nasiljem. Ljudi so začeli izganjati tudi iz Avstrije, Belgije, Madžarske in Francije. Nasprotujem tem izgonom, ker je položaj manjšin na Kosovu, zlasti Romov, neznosen. Stopnja brezposelnosti v tej skupini je skoraj 100-odstotna, na Kosovu pa ni možnosti, da bi se tem ljudem zagotovila dostojna nastavitev. Obeta se jim življenje bodisi v taboru bodisi v Mitrovici, ki je onesnažena s svincem. Za konec bi rada omenila tudi odgovornost, ki jo ima Nemčija zaradi svoje zgodovine do žrtev druge svetovne vojne, vključno z Romi in Sinti, ki so jih preganjali in sistematično pobijali. Določena stopnja odgovornosti, ki jo je treba prevzeti tudi v tem primeru ...
<P>
(Predsednik je prekinil govornico)
<SPEAKER ID="058" NAME="Nuno Melo" AFFILIATION="PPE">
(PT) Rad bi vas samo opozoril na nevarnosti, ki jih predstavlja bolezen, ki ogroža iglavce v gozdovih znotraj Evropske unije, namreč borova ogorčica, ki izvira iz Amerike. Bolezen je bila odkrita v regiji Setubal na Portugalskem in se je že razširila na druga območja Portugalske in Španije. Edina učinkovita metoda boja proti bolezni je posek ali požig dreves.
<P>
Poudariti je treba, da gozd pokriva 38 % portugalskega ozemlja in je dom 400 000 lastnikov zemljišč. Zagotavlja 14 % BDP v industriji, 9 % delovnih mest v industriji in 12 % izvoza. Konec koncev, ogroženi so gozdovi Evropske unije, zato ta poseg, ki je potreben za izdelavo načrta za izredne razmere, da se prepreči razširitev te bolezni, ki je za zdaj omejena na Iberski polotok, po vsej Evropski uniji.
<P>
Načrt za izredne razmere bi moral biti podprt tudi z zadostnimi sredstvi, da se odpravi ta težava, ki škoduje mnogim podjetjem in jih sili v zapiranje in ki škoduje mnogim delavcem, saj jih spravlja ob vir preživetja. Vsa Evropska unija je odgovorna za to, da se nekaj ukrene v zvezi s tem.
<SPEAKER ID="059" NAME="Romana Jordan Cizelj" AFFILIATION="PPE">
(SL) Najprej želim ostro protestirati to, kar je rekel pred mano kolega glede zaščite manjšin v Sloveniji. Slovenija ima visoke standarde za zaščito manjšin in le želimo si lahko, da bi imela tudi slovenska manjšina v naših sosednjih državah podobne pravice.
<P>
Sedaj pa druga stvar. V času informacijskih tehnologij poteka izmenjava informacij med ljudmi zelo hitro. Bolj kot je novica alarmantna, hitrejše je njeno širjenje. Resničnost informacije je pri tem drugotnega pomena. Še posebej zanimive so novice, ki vplivajo na zdravje ljudi in njihovo prehrano.
<P>
V zadnjih nekaj tednih se je tako v Sloveniji z elektronsko pošto razširila novica o codex alimentarius, ki je popolnoma napačna. V takih primerih lahko poslanci zastavimo Evropski komisiji vprašanje in čakamo na strokovni odgovor več tednov. Ukrepati pa bi bilo treba takoj, saj je tudi škoda povzročena v zelo kratkem času.
<P>
Zato predlagam Evropski komisiji, da razmisli o vzpostavitvi spletne informacijske točke za državljane, kjer bi imeli državljani neposreden stik s Komisijo, odgovor pa bi dobili najkasneje v treh dneh.
<SPEAKER ID="060" NAME="Ioan Enciu" AFFILIATION="S&amp;D">
(RO) Začetek veljavnosti Lizbonske pogodbe in sprejetje stockholmskega programa bosta vsekakor ugodno vplivala na državljane Evrope na novem območju svobode, varnosti in pravice.
<P>
Kar zadeva nezakonito priseljevanje in čezmejni kriminal, napovedi za naslednja leta kažejo, da se bo dotok priseljencev povečal, med drugim na vzhodni meji Evropske unije. Govorim predvsem o Republiki Moldaviji. Ta država je po političnih spremembah jasno izrazila željo po vključitvi v Evropsko unijo, vendar je trenutno v ranljivem gospodarskem položaju. Prav tako ima okrnjeno sposobnost za obravnavanje vprašanj, kot sta priseljevanje in kriminal na njenih mejah. Evropska unija mora zaradi krepitve svojih zunanjih meja in vzpostavitve varnega območja Republiki Moldaviji odobriti znatno gospodarsko pomoč, da se poveča sposobnost te države za ukrepanje.
<P>
Evropska unija mora nujno predlagati pridružitveni sporazum, ki določa jasne časovne razporede za prihodnji pristop te države k EU. To bo zelo poenostavilo vključevanje, medtem ko bo uspeh tega sodelovanja lahko tudi vzor za druge države, ki mejijo na EU.
<SPEAKER ID="061" NAME="Seán Kelly" AFFILIATION="PPE">
(GA) Gospod predsednik, zahvaljujem se vam za priložnost, da povem nekaj besed o neobičajnih poplavah konec tedna na Irskem.
<P>
Kolega sta govorila o poplavah brez primere konec tedna na Irskem. Sam sem obiskal nekatere od teh krajev v mojem volilnem okrožju - mesta, kot so Clonmel, Killarney, Bandon in seveda Cork, ki bo brez vode vsaj še en teden. Tudi Univerza v Corku je zaprta zaradi poplav brez primere - ki so morda posledica podnebnih sprememb, o katerih tako pogosto govorimo tukaj v Parlamentu.
<P>
Zgoditi se mora dvoje. Prvič, irska vlada mora zagotoviti, da bo skupaj z lokalnimi organi oblasti izvajala direktivo EU o poplavah. To je najpomembnejše in je treba narediti. Drugič, irska vlada bi morala Evropski uniji predložiti vlogo za financiranje v okviru Solidarnostnega sklada Evropske unije, tako da bo nujno pomoč mogoče dati tistim, ki jo najbolj potrebujejo, kakor je bilo v preteklosti storjeno za države, kot so Nemčija, Francija, Češka republika in Avstrija.
<SPEAKER ID="063" NAME="Zoran Thaler" AFFILIATION="S&amp;D">
Gospod predsednik, dva azerbajdžanska mladinska aktivista in pisca spletnih dnevnikov Emin Abdulajev in Adnan Hadžizade sta bila na nepoštenem sojenju obsojena na dve leti in pol oziroma dve leti. Obtožbe proti njima so bile izmišljene, zaprta pa sta zgolj zaradi uveljavljanja svoje pravice do svobode izražanja in združevanja.
<P>
Azerbajdžanski organi oblasti morajo takoj in brezpogojno izpustiti zapornika vesti Adnana Hadžizadeja in Emina Abdulajeva. Svet, Komisija in države članice Evropske unije morajo načeti vprašanje demokracije in človekovih pravic z azerbajdžansko vlado. Vlado je treba opomniti, da je demokratizacija eden od ciljev vzhodnega partnerstva, in Azerbajdžan je del te pobude. Azerbajdžan mora izpolniti svoje obveznosti kot član Sveta Evrope in partner Evropske unije.
<SPEAKER ID="064" NAME="Georgios Toussas" AFFILIATION="GUE/NGL">
(EL) Gospod predsednik, imperialistična politika podpore ZDA in Nata Izraelu ter nadgradnja odnosov in na splošno vprašanj iz pridružitvenega sporazuma med EU in Izraelom krepita agresijo in nepopustljivost Izraela do palestinskega prebivalstva. Po statistiki je to najbolj krvavo leto za palestinsko prebivalstvo. Samo med vojaško operacijo izraelske vojske "Liti svinec" je bilo umorjenih skupno 1 443 Palestincev, 9 600 Palestincev je brez sojenja nezakonito priprtih v izraelskih zaporih, zid sramote je dolg 450 kilometrov in po načrtih naj bi ga podaljšali na 750 kilometrov, na Zahodnem bregu in v vzhodnem Jeruzalemu pa poteka rušenje stavb in infrastrukture. Izražamo solidarnost s palestinskim prebivalstvom in pozivamo k takojšnji, pravični in izvedljivi rešitvi palestinskega vprašanja: ustanovitvi neodvisne palestinske države v okviru ozemelj iz leta 1967 z glavnim mestom v vzhodnem Jeruzalemu, ki bo imela suverenost nad svojim ozemljem in mejami in bo zagotovila vrnitev beguncev in vrnitev vseh arabskih ozemelj, ki jih Izrael zaseda od leta 1967.
<SPEAKER ID="065" NAME="Kinga Göncz" AFFILIATION="S&amp;D">
(HU) Rada bi vas opozorila na temo, o kateri je prej govorila gospa Cornelia Ernst. Govorim o tem, da se je po pogajanjih in podpisu sporazumov o vračanju oseb začel postopek preseljevanja ljudi, ki so bili razseljeni ali prisiljeni pobegniti med jugoslovansko vojno. Ta postopek se je začel tako prostovoljno kot prisilno in vključuje zlasti manjšine, ki živijo na Kosovu, predvsem Rome, ki se zaradi tega postopka znajdejo v zelo težkem položaju.
<P>
Menim, da je izjemno pomembno, da pri izvajanju teh sporazumov o vračanju oseb upoštevamo priporočila mednarodnih organizacij. Vemo, da Kosovo nima socialne in gospodarske infrastrukture, da bi lahko skrbel za te ljudi. Tamkajšnje razmere postajajo zares klavrne. Menim, da se mora Evropski parlament izreči o tem.
<SPEAKER ID="066" NAME="Evelyn Regner" AFFILIATION="S&amp;D">
(DE) Gospod predsednik, prejšnji četrtek je bila objavljena novica o nepredstavljivo okrutnih umorih v Peruju. Po agencijskih poročilih je neka tolpa vrsto let obglavljala svoje žrtve in iz njihovih trupel jemala maščobo ter jo po ceni 10 000 EUR za liter prodajala evropskim kozmetičnim družbam. So ta poročila resnična?
<P>
Kakor koli že, to so bili nepredstavljivo okrutni umori. Po prejemu teh grozljivih poročil moramo zdaj ugotoviti, ali so ta poročila, ki krožijo, dejansko resnična. Dejstvo je, da moramo Evropejci vsekakor priti zadevi do dna, da izločimo možnost, da so, kakor je navedeno v poročilih, evropske farmacevtske ali kozmetične družbe nekako povezane s temi nepredstavljivo okrutnimi umori.
<SPEAKER ID="067" NAME="Predsednik">
Zdaj smo končali z enominutnimi govori.
<P>
Zaradi časa, ki nam je bil na voljo, je bilo veliko več govorov kot običajno - več kot 40. Kadar bo mogoče, bomo omogočili več priložnosti za govore, kot jih je predvidenih v Poslovniku, ki dopušča največ30 takih govorov.
