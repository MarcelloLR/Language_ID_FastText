<CHAPTER ID="004">
Razglasitev listine o temeljnih pravicah
<SPEAKER ID="089" NAME="Predsednik">
Gospod predsednik Evropskega sveta, José Sócrates, gospod predsednik Komisije, José Manuel Durăo Barroso, gospe in gospodje, z velikim veseljem vas pozdravljam v osrčju evropske demokracije, v Evropskem parlamentu, ob današnjem uradnem podpisu listine o temeljnih pravicah Evropske unije. To je zares vesel dan zlasti za državljane Evropske unije.
<P>
Petdeset let po tem, ko so ustanovni očetje ustanovili Evropske skupnosti iz ruševin razdrobljene celine, je naš današnji namen slovesno razglasiti skupne vrednote, ki oblikujejo jedro naše evropske identitete.
<P>
Listina o temeljnih pravicah, ki jo danes razglašamo, simbolizira pomembno potovanje k Uniji ljudi Evrope, ki jo skupaj oblikujemo zadnjih več kot petdeset let.
<P>
Listina je dokaz, da smo položili temelje Evropske unije, naučili smo se najpomembnejše lekcije iz evropske zgodovine in danes se spoštovanje dostojanstva vsakega človeškega bitja, ohranjanje svobode, ki smo jo dosegli, miru in demokracije ter uporaba pravne države obravnavajo kot gonilne sile evropskega združevanja.
<P>
Svoboda se ne more razviti brez spoštovanja pravic drugih, mir pa ne more uspevati brez poštenega prilagajanja medsebojnih interesov. Svoboda, mir, pravičnost in socialno varstvo se lahko dosežejo le kot popolna celota; noben od teh ciljev se ne more doseči na račun drugih.
<P>
Ustanovni očetje so to razumeli in ustanovili Evropo kot skupnost, ki temelji na pravni državi. Evropska unija ni urejena s konceptom, ki bi bil lahko pravi, vendar z načelom, da moč izhaja iz prava. Tu se skriva resnična sodobnost in vizija naše Unije, skupnosti, ki temelji na skupnih vrednotah. Le dejanska pravičnost lahko zagotovi mir za vse nas.
<P>
Vizija ustanovnih očetov je obrodila sadove. Veliko več kot to, v boju med dvema sistemoma, v katerih sta se svoboda in demokracija borili proti diktaturi in zatiranju posameznikov, se je kot močnejša in uspešnejša dokazala vizija.
<P>
Čudež naše generacije je bil konec razdelitve naše celine. Padec železne zavese in pristop dvanajstih držav k Evropski uniji sta bila mogoča, ker sta bila glas svobode in demokracije ter moč enakih pravic za vse močnejša od nečloveških ideologij v dvajsetem stoletju.
<P>
Berlinska deklaracija, ki je bila sprejeta 25. marca letos kot proslavitev 50. obletnice podpisa rimskih pogodb, navaja pomembno dejstvo, ko pravi: "Mi, državljanke in državljani Evropske unije, imamo srečo, da smo združeni," zato je naša velika sreča, da so svoboda, demokracija in človekove pravice postale resničnost za vse nas v Evropski uniji.
<P>
Današnja slovesna razglasitev listine o temeljnih pravicah nam nalaga veliko obveznost in priložnost, da pokažemo dejansko bistvo evropskega združevanja prebivalcem Evropske unije, ki jih je skoraj 500 milijonov, ter prihodnjim generacijam.
<P>
Bistvo Evropske unije, gospe in gospodje, presega gospodarske izračune stroškov in koristi. Medtem ko so ti pomembni in bodo še naprej vplivali na življenje v EU, smo predvsem skupnost, ki temelji na skupnih vrednotah in solidarnosti, svoboda in enake pravice pa so pomemben del našega vsakodnevnega obstoja. Te skupne vrednote, katerih središče je spoštovanje nedotakljivega človekovega dostojanstva, kot navaja člen 1 listine o temeljnih pravicah, oblikujejo temelje evropskega združevanja.
<P>
(Ploskanje.)
<P>
Iz tega razloga je Evropski parlament obravnaval pravno zavezujoče priznavanje listine o temeljnih pravicah kot ključni sestavni del vsakega sporazuma o reformi evropskih pogodb in oblikoval stališče glede te točke.
<P>
Sklicevanje na listino o temeljnih pravicah v členu 6 lizbonske pogodbe, ki jo bodo voditelji držav ali vlad podpisali jutri, daje listini enako pravno zavezujoči značaj, kot ga imajo same pogodbe.
<P>
Popolnoma običajno je, da mora Evropa 21. stoletja imeti obsežen seznam človekovih pravic in temeljnih svoboščin, ki so enakovredno zavezujoče in pravno izvršljive za vse državljane Unije; še več kot to, to je samo jedro našega dojemanja evropske identitete.
<P>
(Ploskanje.)
<P>
Ljudje in človekovo dostojanstvo sta v osrčju naših politik. Na ta način Evropska unija predstavlja okvir, ki nam, državljanom Unije, omogoča oblikovanje naše skupne prihodnosti v miru.
<P>
Brez trdnih temeljev naših skupnih vrednot, ki jih moramo imeti stalno v mislih, Evropska unija ne bi imela prihodnosti. Niti ne bi imeli vzrokov za vztrajanje pri spoštovanju človekovih pravic v širšem svetu, če ne bi uspeli priznati lastnih vrednot kot pravno zavezujočih vrednot v Evropski uniji.
<P>
(Ploskanje.)
<P>
Nikomur ne smemo dopustiti, naj bo v Evropski uniji ali zunaj nje, da bi omejeval naše odločno zagovarjanje človekovih pravic. V Evropskem parlamentu smo moralno in politično dolžni, da stalno zagovarjamo človekovo dostojanstvo.
<P>
(Ploskanje.)
<P>
V današnjem svetu se moramo Evropejci oblikovati kot skupnost, ki jo združujejo skupne vrednote, in se zavzemati za človekovo dostojanstvo ter poiskati medkulturni dialog. To moramo storiti z zaupanjem in neutrudno zavezo - ter nas nihče ne bo zaustavil.
<P>
(Ploskanje.)
<P>
Pri pripravljanju osnutka listine o temeljnih pravicah se je prvič v zgodovini evropskega združevanja uporabila nova, odprta in demokratična konvencionalna metoda. Ta metoda se je pokazala kot izjemno uspešna, konvencija pa je postala model in izhodišče za celoten reformni proces.
<P>
Evropski parlament je imel posebej dejavno vlogo pri pripravi osnutka listine o temeljnih pravicah in odločilen vpliv pri vsebini besedila.
<P>
Listina je prvi instrument, ki vključuje gospodarske in socialne pravice z enakim statusom, kot ga imajo politične pravice in osebne svoboščine. Varuje temeljne pravice znotraj področja dejavnosti Unije in pri uporabi zakonodaje Skupnosti. Vsem državljanom Evropske unije daje pravico do pomoči pri Evropskem sodišču v Luxembourgu. Upamo, da bo prišel dan, ko bo listina o temeljnih pravicah pravno zavezujoča za vse države članice.
<P>
(Ploskanje.)
<P>
Človekove pravice in temeljne svoboščine so nedeljive. Zato brez izjeme pozivam vse države članice Evropske unije, da v interesu vseh državljanov Unije podprejo to evropsko soglasje.
<P>
Današnja slovesna razglasitev mora biti tudi priložnost za vse evropske državljane, ki lahko uveljavijo svoje pravice na podlagi listine, da se razmisli o njihovi dolžnosti do skupnosti Evropejcev, širšega sveta in prihodnjih generacij. Pravic brez odgovornosti ni. Solidarnost je tisto, kar nas združuje.
<P>
(Ploskanje.)
<P>
Ustvarjamo ljudsko Evropo in dajemo Evropski uniji trdne temelje skupnih temeljnih demokratičnih pravic. Današnja slovesna razglasitev kaže, da je naša skupnost, ki temelji na skupnih vrednotah, živa in se razvija. Danes se bo ta niz skupnih vrednot vključil v življenja in mišljenje prebivalstva Unije. Ta dan je velika zmaga za državljane Evropske unije in vsi se lahko tega razveselimo s srcem in dušo.
<P>
(Glasno ploskanje.)
<P>
(Razburjen vzklik iz parlamenta.)
<P>
(Več poslancev glasno nasprotuje ter razkazuje zastave in plakate.)
<SPEAKER ID="091" NAME="Predsednik">
Prosim, da takoj odstranite plakate. Pokažite nekaj vljudnosti našemu gostu v Evropskem parlamentu.
<P>
Gospod predsednik Evropskega sveta, prosim za vaš nagovor.
<SPEAKER ID="092" NAME="José Sócrates">
predsedujoči Svetu. - (PT) Gospod predsednik Evropskega parlamenta, gospod predsednik Evropske komisije, gospe in gospodje. Danes na slovesni seji Evropskega parlamenta razglašamo listino o temeljnih pravicah Evropske unije in želim jasno izjaviti, da bo ta dan - 12. december - od zdaj naprej temeljni datum v zgodovini evropskega povezovanja. Temeljni datum v zgodovini Evrope.
<P>
(Ploskanje.)
<P>
(Razburjeni vzkliki skupin NI in IND/DEM.)
<SPEAKER ID="093" NAME="Predsednik">
Bodite potrpežljivi, prosim. Morali bi biti vsaj vljudni in pustiti govorniku, da pove svoj nagovor.
<P>
Gospod predsednik, beseda je vaša.
<SPEAKER ID="094" NAME="José Sócrates">
predsedujoči Svetu. - (PT) Ne glede na to, koliko si nekateri prizadevajo za prekinitev govora, je to temeljni datum v zgodovini Evrope. Želim vam tudi povedati, da je ta datum, ta slovesnost, najverjetneje najpomembnejša slovesnost, pri kateri imamo čast sodelovati. To je najpomembnejša slovesnost v vsej moji politični karieri.
<P>
Kot Evropejec sem zelo počaščen, da lahko podpišem listino in razglasim listino o temeljnih pravicah, še zlasti pa sem počaščen, da se ta listina razglaša med portugalskim predsedovanjem. Počutim se počaščenega kot Evropejec in kot portugalski državljan, še zlasti ker je konvencija, ki je dala zagon listini, začela s svojim delom med našim predsedovanjem leta 2000. Zaradi tega želim povedati Evropskemu parlamentu, da je moji državi v čast, da je na ta način povezana s pomembnim korakom v projektu evropskega državljanstva.
<P>
Ta listina predstavlja zavezo vrednotam, ki so dejansko rodile evropsko civilizacijo, vrednotam, ki so zasidrane v zagovarjanje človekovega dostojanstva, zdaj pa razglašamo, da smo zvesti tem vrednotam, vrednotam, ki izvirajo iz ustavne tradicije, skupne državam članicam Unije, in tudi iz mednarodnih pravnih instrumentov, kot velja v primeru Splošne deklaracije o človekovih pravicah in Evropske konvencije o človekovih pravicah. Za poudarjanje te skladnosti sama lizbonska pogodba zagotavlja Uniji pristop h konvenciji Sveta Evrope in tako priznava to, kar predstavlja zaščito temeljnih pravic v modernih demokracijah.
<P>
Zato je danes tako izjemen dan, ker bodo od zdaj naprej, čeprav nekaterim ne bo všeč, temeljne pravice uradno in nepreklicno vzpostavljene kot del skupne dediščine Unije, moralne dediščine, politične dediščine, dediščine državljanstva in najboljših vidikov evropske civilizacije.
<P>
Vendar je ta listina tudi instrument za politično ukrepanje, instrument za institucije, ker se bodo z listino oblikovale njihove dejavnosti. Dolžne bodo spoštovati pravice in načela, določena v listini, ter spodbujati uporabo teh pravic in načel, gre pa tudi za instrument ukrepanja za državljane, ker dokazuje, da je projekt Unije projekt državljanstva, in dokazuje, da je Unija na uslugo svojim državljanom ter ščiti in spodbuja njihove pravice.
<P>
Listina v evropskem okviru vključuje izražanje človekovega dostojanstva in pravila socialnih pravic. Zato vsebuje tudi socialni element, ker usmerja človekovo dostojanstvo v svet dela, v svet zaposlitve, v svet zdravstva, na področje socialne varnosti in blaginje ter tudi človekovo dostojanstvo v zvezi z varstvom okolja. To je listina enakosti in solidarnosti, listina boja proti vsaki vrsti diskriminacije, je listina za enakost, ker namenja posebno pozornost otrokom in mladim ljudem, enakosti med moškimi in ženskami, vlogi starejših ljudi ter pomembnim vprašanjem varstva osebnih pravic in osebnih podatkov.
<P>
Pozornost moram nameniti tudi svoboščinam, vključenim v listino, svoboščinam, povezanim z evropskim državljanstvom in političnimi pravicami v zvezi s tem, ter gospodarskim svoboščinam na podlagi rimske pogodbe, za katero letos praznujemo 50. obletnico. Zato smo zvesti naši tradiciji in ponavljamo prepoved smrtne kazni, zlasti pa podpiram odločitev Sveta iz prejšnjega tedna o proslavitvi evropskega dneva za boj proti smrtni kazni.
<P>
Nazadnje želim poudariti, da listina zajema pravice državljanov in pravice ljudi z usmeritvijo na organ, ki sega prek dejanskih državljanov držav članic, to pa ni nič manj pomembno, ker danes predstavlja temeljni element v našem prepričanju, da boljši svet predstavlja svet, v katerem se pravice in svoboščine splošno spoštujejo.
<P>
Ta listina bo od danes v korist zunanji politiki Evropske unije, katere cilj je vzpostavitev sveta, v katerem se vse te pravice in svoboščine splošno spoštujejo in zagotavljajo. Zato bo delovala kot kazalnik na stališče Evropske unije na mednarodni ravni in pri vsakem ukrepu, ki se predlaga za zagotovitev svetovnega spoštovanja temeljnih pravic.
<P>
Iz tega razloga se lahko državljani Evrope prepoznajo v Uniji, ki je njihova Unija. Prepoznajo lahko pravice, ki jim jih zagotavlja Unija, in ugotovijo, da je Evropa projekt miru in demokracije, projekt, v katerem se pravice posameznika popolnoma spoštujejo. To je naša moralna avtoriteta in čustvenost te slovesnosti, ki združuje tri institucije. Listino razglašamo na večer podpisa lizbonske pogodbe, listino, ki ima pravni status ustave in pravni status, enak statusu pogodb, v korist mnogih in v nezadovoljstvo nekaterim. Ta listina je v pogodbi.
<P>
(Navdušeno ploskanje.)
<P>
(Ponovni razburjeni vzkliki skupin NI in IND/DEM.)
<SPEAKER ID="095" NAME="Predsednik">
Morali bi biti vsaj vljudni in pustiti našemu gostu, da konča svoj govor.
<P>
Hrupnost ni argument. Zapustite dvorano.
<SPEAKER ID="096" NAME="José Sócrates">
predsedujoči Svetu. - - (PT) V tem globaliziranem svetu, za katerega mnogi trdijo, da so gospodarska in finančna pravila brezpogojna, dejstvo, da 27 evropskih držav v okviru Unije ponavlja trdno zavezo vrednotam in ciljem, namenjenim varstvu in zaščiti temeljnih pravic, pa je spodbuden prispevek k ureditvi same globalizacije. Temeljne pravice so skupna tradicija demokratičnih držav v okviru pravne države, načini za omejevanje pristojnosti organov in temeljnih instrumentov za zaščito posameznika.
<P>
Pri zavezovanju institucij in držav Unije, listina omejuje pristojnosti organov v imenu zaščite interesov državljanov in njihovih organizacij. Pri formalizaciji te omejitve pristojnosti organov, pa bodo omejitve uporabe strogo upoštevale načelo subsidiarnosti in krepile odlično demokratično naravo same Unije. Zagovarjanje temeljnih pravic je jasno vrednota, ki je bistvena za evropsko identiteto, ki je del našega genetskega zapisa, element, ki oblikuje celoten evropski projekt in omogoča Evropi, da se opredeli kot Unija vrednot, brezpogojna potrditev teh vrednot pa je to, kar svet pričakuje od Evrope.
<P>
To je Evropa, ki ji želim pripadati, Evropa, ki zagovarja te vrednote. Sam in vsi poslanci se dobro zavedamo, da je boj za temeljne pravice dnevna naloga in verjetno nenehna naloga, naloga za države, naloga za civilne družbe, naloga za industrijske družbe in sindikate, naloga za vsakega posameznega državljana. Zato se ob razglasitvi listine veselimo sporazuma, doseženega glede listine, priznavanja njene pravne veljavnosti na enakovredni ravni kot pogodbe o ustanovitvi Unije.
<P>
Vendar poleg proslavitve dneva veselja predstavlja razglasitev te listine sporazum institucij Unije, ki se mora pri ukrepih spoštovati in uporabljati vsakodnevno. Le na ta način se bomo izkazali za zgodovino Evrope, le na ta način si bomo zaslužili dediče z najboljšimi značilnostmi naše skupne identitete in skupne tradicije: skupna identiteta in skupna tradicija v čast Evropi, ki se bori za pravice, svoboščine in jamstva za svoje državljane. Hvala vsem.
<P>
(Ponovno navdušeno ploskanje z izjemo skupin GUE/NGL, NI in IND/DEM)
<SPEAKER ID="097" NAME="Predsednik">
Gospe in gospodje, želim vam sporočiti nekaj informacij in vas prosim za potrebno tišino. Evropski parlament je obiskal kralj Jordanije, ki nas bo nagovoril takoj po slovesni razglasitvi listine o temeljnih pravicah. Ne le zaradi gosta iz Jordanije prosim, da ne bo več prekinitev, tako da lahko dostojno zaključimo razglasitev.
<SPEAKER ID="098" NAME="José Manuel Barroso">
predsednik Komisije. - (PT) Gospod predsednik Evropskega parlamenta, gospod predsednik vlade in predsednik Sveta Evropske unije, gospe in gospodje, na večer podpisa lizbonske pogodbe predsedniki treh institucij Evropske unije - Evropskega parlamenta, Sveta in Komisije - tukaj v Strasbourgu podpisujemo Evropsko listino o temeljnih pravicah.
<P>
Zame je velika osebna čast, da lahko sodelujem pri dejanju take pomembnosti. Razglasitev listine o temeljnih pravicah poudarja kulturo prava v Evropi. V Evropski uniji, ki je predvsem skupnost v okviru pravne države, institucionalne spremembe zahtevajo boljše spoštovanje temeljnih pravic.
<P>
predsednik Komisije. - Poslanci, danes bodo naše tri evropske institucije potrdile svojo zavezo - zavezo, ki so jo sprejele decembra 2000 ob prvi razglasitvi listine. Vendar sedem let pozneje stopamo odločen korak naprej.
<P>
Listina iz leta 2000 ni bila pravno zavezujoča. Z jutrišnjim podpisom lizbonske pogodbe in nato z njeno ratifikacijo bo listina del primarne zakonodaje in bo imela isto pravno vrednost kot pogodbe. Evropski državljani bodo imeli od tega napredka zelo konkretne koristi. Naj vam to točko pojasnim s kratko predstavitvijo vsebine listine. 54 členov zajema pravice, ki so jih do zdaj morali priznati na sodišču za vsak primer posebej. Zdaj smo jih združili.
<P>
Listina, ki priznava osnovna načela človekovega dostojanstva, vključuje najprej klasične državljanske svoboščine, ki so vključene v Evropsko konvencijo o človekovih pravicah: svoboda govora, svoboda zbiranja in združevanja, verska svoboda, enakost pred zakonom in načelo nediskriminacije.
<P>
Listina potrjuje tudi gospodarske in socialne pravice. Vključuje pravico do premoženja in svobodo do opravljanja poslov, vendar hkrati pravice delavcev in socialnih partnerjev, ter zajema teme, kot sta socialna varnost in socialna podpora.
<P>
Listina zajema tudi nove izzive, s katerimi se družba srečuje danes. Zato vsebuje jamstva o zaščiti podatkov, bioetiki in dobri upravi, imenovana "pravice tretje generacije". Te bodo zelo pomembne na mnogih področjih našega delovanja, naj bo to v raziskovalni politiki, na področjih svobode, varnosti in pravice ali pri stalnem prizadevanju za dobro vodenje.
<P>
predsednik Komisije. - (FR) Gospod predsednik, gospe in gospodje, listina o temeljnih pravicah bo pripomogla k zasidranju Evropske unije v pristni kulturi temeljnih pravic. Z današnjim podpisom listine predsedniki treh političnih institucij v Uniji kot prednostno nalogo sprejemamo spoštovanje pravic pri vsem, kar počnemo. Ta zaveza je lahko na videz enostavna za izpolnjevanje, vendar bo dejansko stalen izziv za zagotavljanje, da se državljanske svoboščine popolnoma spoštujejo v vseh politikah EU, pri sprejemanju zakonodaje za notranji trg, urejanju priseljevanja ali prizadevanju za boj proti terorizmu.
<P>
Listina je prvi pravno zavezujoči dokument na mednarodni ravni, ki v enem samem besedilu združuje državljanske in politične pravice ter tudi gospodarske in socialne pravice, pri čemer so vse podrejene enakemu sistemu pravnega nadzorstva. Nedvomno je glavni dosežek in eden od tistih, na katerega mora biti Evropska unija ponosna. Po mojem mnenju je zlasti pomembno, da se to omogoči v novi, razširjeni Evropi, Evropi, ki sta jo nekoč delila totalitarni in avtoritarni režim, po katerih so se človekove pravice prezirale, medtem ko današnja Evropa predstavlja Evropo, združeno okrog vrednot svobode in solidarnosti.
<P>
(Ploskanje.)
<P>
Če sodelujemo z namenom spodbujanja kulture človekovih pravic, lahko ključno prispevamo k doseganju, da Evropa resnično temelji na vrednotah - stvarnih vrednotah, ki so verodostojne v očeh običajnih ljudi. Evropa je z okrepitvijo listine postala odločnejša pri spodbujanju svojih vrednot na svetovni ravni. Od podpisa Splošne deklaracije o človekovih pravicah je Evropa prevzela vodstvo v boju za osnovne pravice. Od zdaj naprej bo bolje pripravljena na uspešno izvajanje tega boja v interesu svobode, miru in demokracije.
<P>
(Navdušeno ploskanje.)
<P>
(Več poslancev glasno nasprotuje, maha z zastavami in napisi ter skandira: referendum.)
<P>
(Predsednik Parlamenta, José Sócrates in José Manuel Barroso podpisujejo listino o temeljnih pravicah.)
