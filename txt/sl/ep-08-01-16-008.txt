<CHAPTER ID="008">
Razmere v Keniji (razprava)
<SPEAKER ID="233" NAME="Predsednik">
Naslednja točka dnevnega reda so izjave Sveta in Komisije o razmerah v Keniji.
<SPEAKER ID="234" NAME="Janez Lenarčič">
predsedujoči Svetu. - Zelo me veseli, da bo Evropski parlament danes razpravljal o položaju v Keniji in obravnaval tudi predlog resolucije o aktualnih razmerah tam.
<P>
Že s tem, ko je Evropski parlament poslal misijo za opazovanje volitev pod vodstvom gospoda Lambsdorffa, kot tudi svojo delegacijo pod vodstvom gospoda Mulderja, je dal že zelo pomemben signal, signal o tem, kako se Evropski parlament zanima za položaj v Keniji.
<P>
Volitve v Keniji, kot je znano, so potekale 27. decembra. Zelo visoka udeležba kenijskih volivcev je dokaz predanosti kenijskega ljudstva demokratičnemu procesu in zaupanju v ta proces.
<P>
Misija Evropske unije za opazovanje volitev, ki je bila navzoča na kraju samem in jo je vodil cenjeni poslanec gospod Lambsdorff, je opozorila na številne nepravilnosti na področju štetja in popisovanja glasov na teh volitvah. Te nepravilnosti vzbujajo resne dvome o dejanskem izidu teh volitev. Kot je znano, je ob objavi volilnih rezultatov v Nairobiju, glavnem mestu, kot tudi v drugih delih Kenije izbruhnilo nasilje.
<P>
Privrženci opozicijskega voditelja gospoda Odinge so se večkrat spopadli z varnostnimi silami, napadli so tudi privržence predsednika Kibakija. Prišlo je do streljanja s strani varnostnih sil v množice. Po besedah Louise Arbour, visoke komisarke Združenih narodov za človekove pravice, so se varnostne sile odzvale, citiram "pretirano nasilno", konec citata.
<P>
Vsaj 600 ljudi je izgubilo življenje, skoraj četrt milijona ljudi je bilo razseljenih. In to v Keniji, to je v državi, v katero se ponavadi zatekajo begunci iz soseščine - iz Somalije, iz južnega Sudana.
<P>
Prizadeto je tudi gospodarstvo in to ne samo v državi sami, v Keniji, temveč tudi v sosednjih državah, zlasti v tistih, ki nimajo lastnega dostopa do morja. To je tragedija. Hkrati pa je tudi hud udarec procesu demokratizacije, udarec za celotno Afriko, celino, na kateri je Kenija veljala za eno od vzornic.
<P>
Evropska unija je obsodila nasilje v Keniji. Politične voditelje v Keniji smo pozvali, naj skušajo odgovoriti na dvome o pravilnosti poteka volitev, predvsem pa, da naj vzpostavijo dialog in najdejo politično rešitev. Seveda smo se odzvali tudi na humanitarne potrebe kenijskega ljudstva. Evropska unija je pozdravila posredovanje ganskega predsednika Kufuorja, ki predseduje Afriški uniji.
<P>
Prav tako smo izrazili podporo skupini eminentnih afriških osebnosti, ki jo vodi nekdanji generalni sekretar Združenih narodov gospod Kofi Annan, ki naj bi v kratkem prispela v Nairobi. Medtem je predsednik Kibaki imenoval svojo vlado brez posvetovanja z opozicijskim voditeljem gospodom Odingo. Slednji je pozval k množičnim demonstracijam v Keniji čez tri dni.
<P>
Po drugi strani, bolj pozitivno, je včeraj kenijski parlament imel svoje prvo zasedanje. Kandidat opozicije je bil izbran za predsednika parlamenta. To je bilo opogumljajoče v smislu, da so določena demokratična pravila še vedno spoštovana v državi in da ima opozicija svoj glas.
<P>
Kar se tiče Evropske unije, je povsem jasno, da posel kot ponavadi (business as usual) glede Kenije ne pride v poštev, dokler ne bo prišlo do političnega kompromisa. Takšnega, ki bi vodil k trajni rešitvi, rešitvi, kakršna bo odražala voljo kenijskega ljudstva. Rešitvi, ki bo uživala zaupanje kenijskega ljudstva, in rešitvi, s katero se bo Kenija vrnila v obdobje stabilnosti.
<P>
V imenu Evropske unije lahko rečem še, da je bilo vse tisto, kar je sledilo volitvam v Keniji, veliko razočaranje, in da so razmere še naprej zaskrbljujoče. Ampak vse to sploh ni primerljivo z razočaranjem, ki ga najbrž čutijo prebivalci Kenije sami. Prebivalci, ki so se v upanju na boljšo prihodnost množično udeležili volitev.
<SPEAKER ID="235" NAME="Louis Michel">
komisar. - (FR) Gospod predsednik, gospe in gospodje, ni treba poudarjati, da je Evropska komisija globoko zaskrbljena nad resnimi razmerami v Keniji. Dan po volitvah, ko smo opazili opozorilne znake kaosa, zlasti med štetjem glasov, smo vzpostavili stike z organi na obeh straneh, tj. večino in opozicijo. V zvezi s tem moram poudariti tudi, da sem brez težav prišel v neposreden, oseben stik z gospodom Odingo. Vendar mi od takrat naprej kljub več poskusom ni uspelo vzpostaviti neposrednega, osebnega stika z gospodom Kibakijem, kar je presenetljivo, saj sem lahko z njim včasih brez težav navezal stik. To jasno kaže na nemire, ki so vladali.
<P>
Povolilno nasilje, ki je povzročilo smrt več kot 600 ljudi in razseljevanje več kot 250 000 ljudi, je jasno okrepilo razočaranje in jezo Kenijcev zaradi velikih težav družbenogospodarske neenakosti in korupcije, ki ogrožajo kenijsko družbo in prinašajo tveganje soočenja na etničnih mejah. Vendar so te volitve poudarile tudi demokratična prizadevanja Kenijcev. Ta prizadevanja so izničile nepravilnosti na dan volitev, ki so povzročile dvom v veljavnost uradnih rezultatov. V celoti se strinjamo s sklepi in izjavami misije Evropske unije za spremljanje volitev pod vodstvom poslanca Alexandra Lambsdorffa, ki bi mu rad iskreno čestital za odlično delo, da so mednarodni organi zunaj EU, ki so prevzeli malo manj kategoričen, na nek način malo manj objektiven položaj, začeli podpirati njegova opazovanja in sklepe.
<P>
Stališče Komisije v zvezi s političnimi razmerami v Keniji je zelo jasno. Kenijski politični voditelji morajo nujno izpolniti svoje odgovornosti ter se takoj in resno zavezati iskanju politične rešitve. Evropska unija brez te zavezanosti nedvomno ne bo imela nobene druge možnosti, kot da oceni svoj odnos s Kenijo, ki je bil do zdaj odličen. Kenija je država, ki je bila uspešna na področjih upravljanja, človekovih pravic in demokracije ter je imela tudi pomembno vlogo pri regionalni stabilnosti. Tega se moramo spominjati.
<P>
Za iskanje politične rešitve so zato odgovorni predvsem kenijski voditelji. Nemudoma je treba zaustaviti izzivanje in nasilje na ulicah ter tudi v medijih in javni drži. Predsednik Mwai Kibaki in vodja opozicije Raila Odinga morata nujno skleniti dogovor in priznati, da se rezultati volitev ne izražajo ustrezno v izvajanju pristojnosti in odgovornosti, ter da mora obstajati delitev oblasti, da se prepreči nadaljevanje politične krize. Delitev oblasti bi bila lahko začasna rešitev, dokler se ne izvedejo nove volitve.
<P>
Poleg tega je pomembno, da kenijski politični razred prizna nujno potrebo po reševanju osnovnih težav v vzroku za ta izbruh nasilja, naj gre za ustavno organizacijo pristojnosti, politično upravljanje države ali resno diskriminacijo in družbenogospodarske neenakosti.
<P>
Komisija in Evropska unija v celoti podpirata afriško mediacijo, ki jo je sprožil predsednik Kufuor, zdaj pa ga nadaljuje Kofi Annan po zaslugi Graçe Machel in Benjamina Mkape. Pozivata predsednika Kibakija in Railo Odingo, naj v tesnem sodelovanju poiščeta politično rešitev. Med misijo mediacije na začetku krize sem se izčrpno pogovarjal z Desmondom Tutujem. Poleg tega sem dolgo razpravljal s Kofijem Annanom, ki je poudaril, da bi bilo najustrezneje, če bi afriška mediacija spremljala proces približevanja. Obljubil sem politično ali finančno podporo Komisije za to mediacijo.
<P>
V vsakem primeru si želimo, da je bil včeraj ustrezno izvoljen predsednik kenijskega parlamenta. To bi morali vsaj s tega stališča obravnavati kot znak spoštovanja do ustavnega okvira. Vendar bo naslednjih nekaj dni bistvenih. Pazljivo bomo spremljali razmere in ohranjali stalen stik z afriškimi mediatorji. Prilagodili bomo svoje odnose s Kenijo, tudi v zvezi s sodelovanjem, da preučimo spremembe razmer in ukrepov na obeh straneh.
<P>
Zdaj so na voljo vse možnosti. Da lahko učinkovito ukrepamo, morata obstajati evropski in mednarodni dialog. Zdi se, da mednarodna skupnost zdaj uspešno sodeluje ter da ne obstajajo več razlike v pristopu, politični težnji ali celo strategiji. To je pomembno. Na začetku, takoj po volitvah, to morda ni bilo opazno. Mislim, da smo zdaj to dosegli, kar je dober znak.
<P>
Komisija je v zvezi s humanitarnimi razmerami hitro ukrepala. Po oceni strokovnjakov Generalnega direktorata za humanitarno pomoč in naših partnerjev na tem področju je Komisija sprostila začetno nujno pomoč v višini 5,5 milijona EUR za pokritje potreb razseljenih ljudi po vodi, hrani, zatočišču in zdravstveni oskrbi.
<SPEAKER ID="236" NAME="Maria Martens">
v imenu skupine PPE-DE. - (NL) Gospod predsednik, kot je bilo že rečeno, je bila Kenija od leta 2002 dober primer demokracije in stabilnosti na območju. V zadnjih letih je država dosegla velik politični in gospodarski napredek. Kenijske volitve so pokazale, da velika večina Kenijcev zagovarja demokracijo pred diktatorstvom. Pokazali so, da bolj zaupajo izvoljenim predstavnikom kot vojski. Kljub temu so se pojavili ti zaskrbljujoči izbruhi nasilja, zdaj pa vlada humanitarna kriza, ki je že povzročila smrt več sto ljudi in več kot 250 000 ljudi prisilila v begunstvo. To bo zagotovo vplivalo na gospodarske razmere v državi.
<P>
Kaj moramo storiti? Evropska unija mora ponuditi svojo popolno podporo skupini "eminentnih afriških osebnosti", ki jih je imenovala Afriška unija in jih vodi Kofi Annan. Preteklost nas lahko nauči, da mi, tj. Evropa, ne moremo rešiti afriških težav. Afriške težave zahtevajo afriške rešitve in pozdravljam podporo Evropske komisije v zvezi s tem.
<P>
Gospod predsednik, naša skupina v celoti podpira rešitev. Vendar moram poudariti še eno stvar, ki jo naša skupina včasih šteje za zelo obžalovanja vredno. Že dan po volitvah, ko so bili razglašeni rezultati, so se po besedah komisarja pojavile nepravilnosti, saj je Evropska komisija vladi nakazala več kot 40 milijonov EUR proračunske pomoči. Ni počakala ugotovitev naše lastne skupine za spremljanje volitev, ki so bile sicer objavljene le tri dni pozneje.
<P>
Te politične odločitve ni mogoče upravičiti na podlagi tehničnih podrobnosti, da je bilo plačilo do obdobja po volitvah enkrat že zamujeno in da je bilo le tretje po vrsti v nizu plačil. To plačilo bi lahko bilo in bi moralo biti odloženo. Ta odločitev je bila zelo obžalovanja vredna, zlasti zaradi tega, ker so države članice že zadržale svojo pomoč. To se ne sme ponoviti.
<SPEAKER ID="237" NAME="Emilio Menéndez del Valle">
v imenu skupine PSE. - (ES) Gospod predsednik, dodaten dokaz, da večina Kenijcev ni podprla predsednika Kibakija, je, da je pri parlamentarnih volitvah, ki so potekale istočasno kot predsedniške volitve, opozicijska stranka gospoda Odinge dobila več kot dvakrat več glasov kot stranka gospoda Kibakija.
<P>
Kot vemo, je gospodu Odingi zmaga njegove stranke zagotovila mesto predsednika parlamenta, ki se je včeraj odprl v Nairobiju. Medtem je bilo na volitvah poraženih 22 ministrov gospoda Kibakija, ki so želeli postati poslanci.
<P>
Predsednik Kibaki je po moje mnenju odgovoren za veliko stvari, ne le za ponarejanje volilnih rezultatov. Njegovih pet let službovanja v vladi je povzročilo razočaranje in prevaro. Res je, da se je rast gospodarstva povečala za 6 %, vendar več kot polovica prebivalstva še vedno živi pod pragom revščine. Tudi nekateri ministri iz kabineta, ki jih je imenoval gospod Kibaki kot jasno provokacijo, so bili povezani s primeri korupcije.
<P>
Ta predsednik, ki želi ostati na oblasti na goljufiv način, je odgovoren tudi za druge resne dogodke: njegova dejanja so povzročila ponovni pojav medetničnega spora, spiralo, ki jo je težko obvladovati.
<P>
Pred dvema tednoma pa je predsednik kenijske volilne komisije izjavil, da ni vedel, kdo je zmagal na predsedniških volitvah.
<P>
Po mojem mnenju je v skladu z odstavkom 11 skupnega predloga resolucije Parlamenta smiselno zahtevati nove volitve, če neodvisna ustanova ne more izvesti jasnega, preglednega in verodostojnega ponovnega štetja glasov z volitev 27. decembra.
<SPEAKER ID="238" NAME="Alexander Lambsdorff">
v imenu skupine ALDE. - (DE) Gospod predsednik, najprej bi rad izrazil svojo hvaležnost Svetu, Komisiji in kolegom poslancem v Evropskem parlamentu. Institucije so zelo enotne. To me zelo razveseljuje, kar izjavljam tudi v imenu svoje skupine z več kot 150 opazovalci volitev, od katerih jih je bilo najmanj 50 več kot en mesec v Keniji. Naša enotnost je dober znak.
<P>
Poudariti želim, da so nekateri opazovalci zdaj na poti v Pakistan, kjer potekajo težavne volitve, ali so tja že prispeli. Spremljanje volitev je včasih težko in nevarno delo. Tem ljudem bi se rad iskreno zahvalil za njihovo predanost.
<P>
Evropa je skupna vrednota, ne glede na stališče. Kot je dejal komisar, smo lahko ponosni, da so druge misije za spremljanje ustrezale naši presoji, na primer delegacija Commonwealth in Mednarodni republikanski inštitut iz Združenih držav. Menim, da je delo misije za spremljanje volitev oblikovalo osnovo za skupno prizadevanje Evropske unije, Afrike in Združenih držav, da se poišče rešitev kriznih razmer v Keniji.
<P>
Evropski parlament bo v svoji resoluciji poudaril ukrepe, ki se mu zdijo ustrezni. Kot glavni opazovalec se teh posvetovanj nisem udeležil. Po mojem mnenju moramo jasno vzdrževati nevtralnost naše misije do konca. To pomeni, dokler ni sprejeto naše končno poročilo, ki ga zdaj sestavljamo.
<P>
Poleg strokovnega dela naših opazovalcev na tem področju je bila naše najmočnejše sredstvo dosežena nevtralnost. Nevtralnost in strokovnost vključujeta tudi dejstvo, da delujemo le na podlagi dokaza. Ugotovili smo, da so rezultati predsedniških volitev dvomljivi. Kot misija za spremljanje volitev nikoli nismo dejali, da je na volitvah zmagal določen kandidat. Dejali smo, da ni mogoče ugotoviti, kdo je zmagovalec.
<P>
Rad bi citiral izjavo kenijskih opazovalcev volitev, in sicer:
<P>
Po našem mnenju so bile ob upoštevanju celotnega volilnega postopek splošne volitve leta 2007 ustrezne, kar se tiče volitev in postopka štetja. Volilni postopek je izgubil svojo kredibilnost na koncu, pri zapisovanju in objavi rezultatov predsedniških volitev."
<P>
To so izjavili nacionalni kenijski opazovalci, ki so razporedili med 16 000 in 20 000 ljudi. Njihove izjave so popolnoma v skladu z našimi ugotovitvami.
<P>
Zdaj bi rad izrazil svojo željo in željo skupine in vseh: upamo na hitro rešitev krize, odpravo nasilja in čim prejšnjo vrnitev beguncev v domovino.
<SPEAKER ID="241" NAME="Konrad Szymański" LANGUAGE="PL">
Gospod predsednik, predsednik vlade, Kenija ni le žarišče težav v zvezi z goljufijami predsednika Kibakija na volitvah. Tam vlada humanitarna kriza za civiliste.
<P>
Najbolj dramatične razmere so v katoliški cerkvi Sv. Duha v Langasu, v Eldoretu. Na tem območju se je zgodilo veliko umorov na politični in etnični podlagi. Veliko Kenijcev je bilo izgnanih iz svojih domov, ki so bila sežgana. 1. januarja 2008 je moralo več kot 3 000 ljudi poiskati zavetišče v župniji Langas. Begunci nimajo hrane, čiste vode in sanitacije. Misijonarska agencija MISNA je 2. januarja tega leta poročala, da je med 7 000 in 10 000 ljudi poiskalo zatočišče v katedrali v Langasu. Poleg politične mediacije so potrebni tudi ukrepi za preprečevanje izbruha etničnega in verskega sovraštva.
<SPEAKER ID="242" NAME="Marie-Hélčne Aubert">
v imenu skupine Verts/ALE. - (FR) Gospod predsednik, menim da si mora Evropska unija glede na sedanje razmere prizadevati za svojo verodostojnost v zvezi z misijami za spremljanje volitev, ki jih razporeja v teh državah. Če se namreč ugotovi, da je rezultat volitev jasno goljufiv, kot je bilo v tem primeru, zaradi česar predsednika ni mogoče obravnavati kot legitimno izvoljenega, mora Evropska unija dosledno izvajati politiko in ne sme priznati predsednika, v tem primeru gospoda Kibakija. Poleg tega mora EU čim prej predlagati in zagotoviti, da se izvedejo nove predsedniške volitve, ki bodo predsedniku omogočile, da bo tokrat ustrezno izvoljen.
<P>
Žal imamo precedenčne primere, zlasti v Etiopiji, kjer je predsednik nasilno uveljavil svojo oblast kljub dokazom o goljufiji, ki so se ji uprli z represivnim nasiljem. Sprejetje tega dejstva s strani Evropske unije zmanjšuje vrednost razporeditve misij za spremljanje volitev.
<P>
Ali je smiselno razporejati evropske misije za spremljanje volitev z resnostjo in zavezanostjo vseh naših kolegov na tem področju, da bodo izpeljale sklepe, ki jih vsi soglasno priznavajo, če se bomo na koncu pritajili, nekaj mesecev pozneje pa sprejeli državni udar predsednika, ki nas ne želi poslušati? Bi sprejeli take razmere v naših državah? Očitno ne.
<P>
Zato ob upoštevanju demokracije in volilnih postopkov, ki jih podpiramo, ne moremo imeti dvojnih meril, eno vrsto meril za Evropsko unijo in drugo, ki upošteva interese ljudi na teh območjih.
<P>
Po mojem mnenju želijo Kenijci rešiti te razmere in zahtevajo nove volitve, da bodo zadeve v celoti rešene.
<SPEAKER ID="243" NAME="Gabriele Zimmer">
v imenu skupine GUE/NGL. - (DE) Gospod predsednik, gospe in gospodje, zagotovo se vsi strinjamo, da so razmere v Keniji tragične in da je treba kategorično preprečiti nadaljevanje nasilja. Kriza v Keniji je resna in po mojem mnenju ni le političnega značaja. Dejansko lahko vpliva tudi na razmere v sosednjih afriških državah.
<P>
Res je, da želijo demagogi v Keniji vzbuditi sovraštvo med etničnimi skupinami, da dobijo moč. Vendar če na primer v zadnjem času prebirate svobodni kenijski tisk, lahko vidite, da se veliko število novinarjev stalno zavzema za enotnost v državi in med Kenijci ter zavrača drobitev družbe. Težava je predvsem v tem, da širši del kenijskega prebivalstva ni mogel izkoristiti kenijskega gospodarskega razcveta in da se lahko na podlagi tega nasilje razširi. V okviru našega razvojnega sodelovanja moramo raje poudarjati dejstvo, da se dejansko izvajajo poskusi za spremembo, zlasti praktične kampanje proti revščini v Keniji.
<P>
Menim tudi, da razprave o ukinitvi proračunske pomoči za Kenijo povzročajo težave, saj vzbujajo zaskrbljenost o prihodnosti Kenije. Komisar Michel, zlasti pozdravljam dejstvo, da EU spodbuja Kofija Annana in druge mediatorje iz Afriške unije, ki skušajo rešiti te razmere v Keniji s pomočjo afriških politikov.
<SPEAKER ID="244" NAME="Valdis Dombrovskis" AFFILIATION="PPE-DE">
- (LV) Gospod predsednik, komisar, gospe in gospodje, najprej bi rad pohvalil visoko raven dejavnosti državljanov Kenije na dan volitev. Za volitve sta bila značilna visoka raven udeležbe in potrpljenje državljanov kljub dolgim vrstam in tehničnim težavam v nekaterih okrožjih. Žal pa so bile razmere v zvezi s rezultati predsedniških volitev povsem drugačne. Potrebna preglednost ni bila dosežena. Veliko kršitev in neskladij informacij je povzročilo dvom v razglašene rezultate volitev. Žal se je izkazalo, da so bili rezultati pripravljeni na podlagi načela, da ni pomemben glas, ampak štetje glasov. Če ni mogoče izvesti zanesljive in pregledne ocene glasov, je treba v Keniji ponovno izvesti predsedniške volitve. Po razglasitvi rezultatov volitev se je že napeto ozračje žal spremenilo v nasilje. Zdaj je najnujnejša prednostna naloga odpraviti nasilje in preprečiti humanitarno krizo. Evropska unija mora podpreti misijo pod vodstvom Afriške unije in Kofija Annana kot posrednika med predsednikom in opozicijo, da se odpravi nasilje in poišče rešitev politične krize. Evropska unija mora biti pripravljena na nadaljevanje te mediacije, če bo potrebna. Evropska unija mora Keniji zagotoviti humanitarno pomoč, ki jo potrebuje za rešitev razmer več tisoč razseljenih ljudi, ki so bili prisiljeni zapustiti svoje domove. Vendar je treba humanitarno pomoč zagotoviti tako, da se dejansko nameni razseljenim ljudem in da se ustrezno nadzoruje način porabe sredstev. Odločitev Evropske komisije, da dan po volitvah nakaže 40 milijonov EUR proračunske podpore kenijski vladi, ne da bi upoštevala pripombe opazovalcev Evropske unije v zvezi z izvajanjem volitev, je s tega vidika vprašljiva. Vendar proračunska podpora žal ne zagotavlja strogega nadzora nad porabo sredstev, zato je treba zagotovitev take pomoči predsedniku in vladi, ki sta prišla na oblast z goljufivimi volitvami, natančno oceniti. Pozivam Evropsko komisijo, naj oceni to zadevo in obvesti Evropski parlament o ukrepih, ki jih je sprejela za preprečevanje ponovne pojavitve takih razmer.
<SPEAKER ID="245" NAME="Glenys Kinnock" AFFILIATION="PSE">
Gospod predsednik, zagotovo moramo navesti dejstvo, da večina ljudi v Keniji dejansko preživi z nekaj dolarji na dan.
<P>
Srečujejo se z množičnim nezadovoljstvom in pomanjkanjem; celotna vojska, ki je, kot smo videli, polna nezadovoljnih ljudi, je ogrožena zaradi tamkajšnjih razmer, ker se zaveda, da se je v Keniji povečalo nasprotje med imetjem in pomanjkanjem v okviru 6-odstotne rasti BDP, ki so jo omenjali drugi.
<P>
Kenija je gospodarstvo z nizkimi prihodki in omejenimi viri. Je tudi država, ki jo ogrožata pokroviteljstvo in korupcija. Zdaj ljudje skladiščijo hrano in so spet prepuščeni ulicam v Nairobiju in drugih delih Kenije.
<P>
Zato bi se pridružila tistim, ki so dejali, da mora EU prekiniti proračunsko podporo Keniji do politične razrešitve sedanje krize. Seveda je nesprejemljivo, da je bilo nakazano 40,6 milijona EUR dan po razglasitvi goljufivih rezultatov volitev.
<P>
Zelo sem navdušena, da je komisar Michel v ponedeljek sporočil našemu odboru, da se bo proračunska podpora takoj pregledala. V zvezi s tem bi rada podrobne informacije. Namesto usmerjanja denarja prek kenijskih resornih ministrstev moramo najti načine za podporo projektov, ki tudi zagotavlja, da revne v Keniji ta ukrep ne bo ogrozil.
<P>
Po mojem mnenju moramo biti jasnejši glede tega, da je treba zagotoviti podporo le, če se bo dobro upravljala, kot jasno navaja sporazum o partnerstvu iz Cotonouja, vendar tega nismo storili. Spregledali smo veliko resnih obtožb o korupciji v tej državi.
<P>
Zato se krivci za te nepravilne volilne rezultate, o katerih so za nas poročali opazovalci, ne smejo izpustiti nekaznovane.
<P>
Poudarjam tudi, da mora Evropska unija opraviti svojo nalogo pri spremljanju postopka mediacije. Naša prednostna naloga je bila obravnavanje teh vprašanj, zato želim, da je pristop Sveta in Evropske unije močnejši in bolj usklajen, da Evropa zagotovi Kofiju Annanu vso podporo, ki jo potrebuje, in da se čim prej ustanovi nova volilna komisija.
<SPEAKER ID="246" NAME="Anna Záborská" AFFILIATION="PPE-DE">
(SK) Dovolite mi, da zastavim nekaj vprašanj in izrazim nekaj pripomb.
<P>
Kaj se je zgodilo s sredstvi Evropske unije na misiji v Nairobiju od novembra dalje? Zakaj je bilo nakazilo zadržano do volitev in izplačano dan po volitvah? Takrat so bili na voljo le predhodni rezultati, vendar so se že pojavili prvi dvomi o zanesljivosti postopka. Kdo nadzoruje uporabo sredstev davkoplačevalcev EU, namenjenih za razvojno pomoč? Če je volilni postopek vprašljiv, morajo biti prej na voljo jasna pravila, da se sredstva ne prenesejo do uradne razglasitve rezultatov.
<P>
Ko sem bila v Keniji mesec pred volitvami, mi je veliko ljudi potrdilo, da bi se razmere lahko razvile v nasilje, kar je dejal tudi komisar. Ker je finančna pomoč namenjena ljudem, zagotovitev te pomoči ne sme biti odvisna od tega, ali so se razmere stabilizirale ali ne; v takem primeru bi morali ukiniti finančno pomoč v več državah, ne le v Afriki.
<P>
Zavračam uporabo razvojne pomoči kot načina manipulacije. Ukinitev pomoči je oblika političnega pritiska, ceno pa bo plačal tisti, ki mu je pomoč namenjena. Evropski davkoplačevalci se združujejo, zato ljudje, ki jim pomagamo, ne smejo postati žrtve političnih voditeljev. Sporazumi ne smejo temeljiti na razvojni pomoči: pogosto ne temeljijo na spoštovanju človekovih pravic. Ljudje v Keniji potrebujejo našo pomoč, ne glede na to, ali podpirajo Kibakija ali Odingo. Živijo drug ob drugem na območjih skrajne revščine.
<P>
Zavedamo se, da so v Afriki potekale volitve. Po mnenju Kenijcev rezultati ne bi nič spremenili, čeprav štetje rezultatov morda na splošno ni bilo pravilno. Zato ne smemo kaznovati ljudi, ki so odvisni od naše pomoči, pri čemer mislim na Evropejce in na Slovake, ki so kljub resnim razmeram vztrajali in si prizadevali za sklenitev dvostranskih projektov. Zagotavljam vam, da se sredstva za te projekte porabljajo učinkovito in brez korupcije.
<SPEAKER ID="247" NAME="Josep Borrell Fontelles" AFFILIATION="PSE">
(ES) Gospod predsednik, Evropejci ne smemo le dejati, da smo zelo zaskrbljeni, ampak zelo upamo, da se bo vzpostavilo običajno stanje, saj ne moremo sprejeti rešitve, ki vključuje vzpostavitev običajnih razmer za ceno sprejetja goljufive zmage gospoda Kibakija.
<P>
Zrežirane volitve so v preveč afriških državah oropale državljane vere in upanja v demokratični sistem. Drug tak primer, tj. primer Kenije, bi uničilo vero Afrike v demokracijo.
<P>
Rešitev lahko zagotovi le močen zunanji pritisk. Brez močnega zunanjega pritiska voditelja ne bosta dosegla sporazuma, zato moramo gospodu Kibakiju jasno povedati, da je njegova vlada nezakonita, in ustrezno ukrepati. Drugače bi bile naše misije za spremljanje volitev nesmiselne.
<P>
Obravnavali smo odgovornosti Afričanov, vendar moramo izpolnjevati tudi svoje odgovornosti. Predolgo smo zanemarjali dogajanje v Keniji. Predolgo smo častili to državo kot primer demokracije, pri čemer smo pozabljali na neenakosti in korupcijo, ki je vladala v vsej državi: ta država je po svoji neodvisnosti prejela 16 milijard dolarjev pomoči, vladalo pa je le četvero predsednikov.
<P>
Kenija zelo drago plačuje za varstvo in podporo, ki smo ju zagotavljali kenijskim revnim vladam, ne da bi jih obsodili. Tokrat si ne smemo zatisniti oči.
<SPEAKER ID="248" NAME="Thijs Berman" AFFILIATION="PSE">
(NL) Gospod predsednik, danes smo bili priče nadaljnjega resnega nasilja policije zoper demonstratorje. Razmere v Keniji so zahtevale nove žrtve. Ali se lahko odpravijo te napetosti brez novih predsedniških volitev? Dvomim. V vseh primerih je potrebna neodvisna preiskava te volilne prevare, katere ugotovitve morajo spoštovati vse stranke, čeprav bodo potrebne nove volitve.
<P>
Kenija je izpostavljena resnim tveganjem. Vsi Kenijci, celotno območje in celo EU si prizadevajo, da bi se nemiri končali. Zdaj bi bilo neodgovorno zavrniti dialog. Poleg tega je jasna še ena stvar: dodatna proračunska pomoč nedemokratični vladi, kot je ta, ni sprejemljiva.
<P>
Kofi Annan je zbolel za gripo, kar se je zgodilo v najslabšem trenutku. Vendar mora EU še naprej celovito podpirati njegovo misijo ter po potrebi zagotoviti tehnično in finančno pomoč. Seveda morajo na prvi stopnji mediacijo izvajati afriški voditelji, vendar bo morala biti EU v primeru stopnjevanja razmer pred vrnitvijo gospoda Annana pripravljena sodelovati z Afriško unijo in brez odlašanja poslati v Nairobi delegacijo na visoki ravni. Kenija ne sme postati primer Somalije. Ni še prepozno.
<SPEAKER ID="249" NAME="David Martin" AFFILIATION="PSE">
Gospod predsednik, strinjam se z gospodom Borrellom Fontellesom, da je edini dober izid povolilnih razmer v Keniji ugotovitev, da tako imenovana kenijska zgodba o uspehu temelji na krhki podlagi. Medtem ko povprečni državljani Kenije močno hrepenijo po demokraciji in je Kenija doživela izjemen gospodarski razcvet, je enako jasno, da vlada, ki je veliko let spremljala ta gospodarski razcvet, ni zagotovila vsem državljanom gospodarskih in družbenih koristi.
<P>
Zdaj vemo, da se država srečuje z veliko družbeno in gospodarsko zmedo in da je njena vlada več let delovala na osnovi korupcije in slabega upravljanja gospodarstva. Kot je upravičeno dejala gospa Kinnock, je pojem dobrega upravljanja in spoštovanja demokracije predpogoj za pomoč Evropske unije. Vendar v nasprotju z izjavami drugih govornikov to ne pomeni, da moramo to državo zanemariti. Pomeni, da moramo preusmeriti našo pomoč prek agencij in organizacij, ki namenjajo denar revnim, najbolj potrebnim pomoči in najšibkejšim. Če se rezultati volitev ne bodo ustrezno spremljali in spoštovali, zagotovo ne moremo več usmerjati sredstev prek kenijske vlade. Poslati moramo jasno sporočilo: dobro upravljanje je predpogoj za pomoč Evropske unije.
<SPEAKER ID="250" NAME="Anders Wijkman" AFFILIATION="PPE-DE">
Gospod predsednik, kot so navedli tudi vsi drugi, so te razmere tragične: zelo spominjajo na dogodke, ki so se pred nekaj leti zgodili v Adis Abebi.
<P>
Dvomim, da je mogoče najti rešitev, ki ne bi vključevala novih volitev. Vendar bi bilo mogoče najti rešitev prek dialoga v Keniji, ki bi ga po možnosti podprla Afriška unija. Vendar je bilo do zdaj vidnega le malo napredka. Časa primanjkuje: struktura države v tem trenutku razpada.
<P>
Dokler se razmere ne rešijo, ne smemo le opazovati V sedanjih razmerah moramo nujno prekiniti pomoč. Če bo sprava neuspešna, mora EU posredovati in zagotoviti svojo pomoč. Ali sta Svet in Komisija pripravljena to zagotoviti? V dolgoročnem smislu bi rad poudaril, da moramo resno pretehtati program razvojnega sodelovanja in program upravljanja ter zlasti pomagati političnim strankam, da postanejo dejavne, in krepiti institucijo kenijskega parlamenta, ki zdaj povzroča največ težav.
<SPEAKER ID="251" NAME="Colm Burke" AFFILIATION="PPE-DE">
Gospod predsednik, kot nekdo, ki je Kenijo že obiskal, zlasti revna področja v Nairobiju, poznam korupcijo, ki je bila prisotna še pred volitvami. Obsojam tragično izgubo približno 600 življenj in kritične humanitarne razmere, ki so nastale po volitvah 27. decembra v Keniji. Pozivam zadevne organe in zainteresirane strani, da si čim bolj prizadevajo za vzpostavitev miru v Keniji, in zagotovijo spoštovanje človekovih pravic in načela pravne države.
<P>
Zelo je žalostno, da se je zdaj v Keniji kot eni od najstabilnejših in gospodarsko razvitih gospodarstev v vzhodni Afriki pojavila taka zmeda, ki bo zagotovo zelo negativno vplivala na sosednje države. Misija EU za spremljanje volitev je ugotovila, da so slaba preglednost in neustrezni varnostni postopki resno ogrozili verodostojnost rezultatov predsedniških volitev.
<P>
Danes je opozicijska stranka gospoda Odinge ponovno pozvala k državnim protestom v zvezi z rezultatom predsedniških volitev v preteklem mesecu. Ta množična zborovanja opozicije bodo trajala tri dni ne glede na prepoved vlade. Ti protesti bi lahko povzročili dodatno prelivanje krvi. Veliko pobojev so povzročile etnične razlike, najbolj grozljiv pa je bil brutalen napad v cerkvi blizu mesta Eldoret, v katerem je bilo ubitih več kot 30 ljudi iz etnične skupine Kikuju.
<P>
Pozivam gospoda Kibakija, da spoštuje demokratične obveznosti države, ki jih zapovedujejo kenijska ustava in smernice Afriške listine o človekovih pravicah in pravicah ljudstev. Pozivam predsedstvo EU in Evropsko komisijo, da natančno spremljata misijo mediacije, ki jo bo konec tega tedna vodil gospod Annan, in po potrebi zagotovita takojšnje nadaljevanje teh mediacijskih prizadevanj delegacije EU na visoki ravni, mogoče s skupno pobudo EU-AU.
<SPEAKER ID="252" NAME="Karin Scheele" AFFILIATION="PSE">
- (DE) Gospod predsednik, nekaj bi rada dodala k vprašanju, ki ga je kolegica Glenys Kinnock zastavila komisarju Michelu. Katere so glavne točke? Kako lahko to izvedemo? V katero smer se razvija proračunska podpora?
<P>
Imam še dodatno vprašanje: Domnevam, da so že pripravljene ureditve sedanjega sistema proračunske podpore, da se podpora prekine v takih razmerah, kot so se odvijale v Keniji po volitvah?
<SPEAKER ID="253" NAME="Jan Mulder" AFFILIATION="ALDE">
(NL) Gospod predsednik, vsi se strinjamo, da je bil postopek predsedniških volitev očitno napačen. Vendar so parlamentarne volitve, volitve poslancev nacionalnega parlamenta, potekale sorazmerno dobro.
<P>
Strinjam se s komisarjem Michelom, da je včerajšnji razvoj v kenijskem parlamentu spodbuden: izvoljen je bil predsednik parlamenta, pri čemer so bile stranke in opozicija dovolj močni za izvedbo volitev za novega predsednika. Zato menim, da mora Evropski parlament narediti vse, kar je v njegovi moči, za podporo parlamentarne demokracije v Keniji. Proračunsko pomoč, ki je bila dodeljena točno dan po volitvah, je kritiziralo več strani tega parlamenta.
<P>
Komisarju bi rad zastavil naslednje vprašanje, čeprav to morda ni uradno dovoljeno. Ali bi bil pripravljen v bodoče sprejeti, da se proračunska pomoč odobri na podlagi mnenja Evropskega parlamenta? Po mojem mnenju te odločitve ne more sprejeti majhna skupina uradnikov v odboru evropskega razvojnega sklada; namesto tega se mora komisar najprej posvetovati z Evropskim parlamentom. Na to vprašanje bi rad jasen odgovor.
<SPEAKER ID="254" NAME="Filip Kaczmarek" AFFILIATION="PPE-DE">
- (PL) Gospod predsednik, primer Kenije kaže, kaj lahko povzroči razkroj demokratičnih standardov in kako pomembno je, da so volitve svobodne, pregledne, odkrite in poštene.
<P>
Ljudje, ki so izgubili na volitvah, ne glede na to, ali so izgubili s poštenim tekmovanjem ali so jih prevarali tisti, ki so organizirali volilni postopek, ne smejo spodbujati nasilja in propada. Brezciljno škodovanje ljudem, vključno z ženskami in otroki, ni v ničemer podobno sprejemljivi obliki boja za pravice. Edino upanje za učinkovito rešitev tovrstnih težav je prepričevanje voditeljev in opozicije, da glavni cilj politike ni pridobivanje ali vzdrževanje svoje moči; cilj politike je dobro ljudi.
<P>
Povrnitev v običajno stanje v Keniji se mora zato začeti z odpravo nasilja in propada. Cenim, da je to namen mediatorjev iz Afriške unije, zato mora Evropska unija ta proces podpirati. Zahvalil bi se rad komisarju Michelu za to izjavo.
<SPEAKER ID="255" NAME="Michael Gahler" AFFILIATION="PPE-DE">
- (DE) Gospod predsednik, obseg korupcije v Keniji ni postal očiten šele zdaj, zato je veliko držav članic oziroma so vse države članice v zadnjih nekaj letih prekinile proračunsko podporo ter celo preklopile na projektno pomoč. To je dejansko ena od kritik, namenjena Komisiji, saj Komisija očitno ni obvestila držav članic o teh težavah in je še naprej izvajala proračunsko podporo. Tudi jaz podpiram nadaljnje izvajanje podpore v ustrezni obliki, vendar ne v obliki, ki bi prejšnjim strukturam dajala priložnost upravljanja denarja prek proračunske podpore.
<P>
Poleg tega zelo podpiram prihodnje podpiranje institucije, ki je bila zdaj izvoljena, in sicer kenijskega parlamenta. Ne moremo samodejno sklepati, da vsi poslanci v Parlamentu ustrezno ravnajo in da ni pojava korupcije. O tem ne dvomim. Vendar moramo velik obseg podpore usmeriti v kenijske politične institucije ter spodbujanje zmogljivosti kenijskega parlamenta in naših kolegov za delo. Potem bomo lahko tem novo izvoljenim kolegom omogočili učinkovito upravljanje Kenije v prihodnosti, kar je uspevalo dosedanji vladi.
<SPEAKER ID="256" NAME="Eoin Ryan" AFFILIATION="UEN">
Gospod predsednik, menim, da je splošno znano, da so bile zadnje predsedniške volitve v Keniji neustrezne. Menim, da je to zelo žalostno, saj je bila Kenija več desetletij politično stabilna država. Žal so se razmere v zadnjih dveh tednih spremenile, v tem času pa je bilo ubitih več kot 600 ljudi, razseljenih pa 250 000. Žal to nasilje izvira iz etničnih razlik.
<P>
Vprašanje, ki se zdaj zastavlja, je, kaj lahko stori mednarodna skupnost in kaj lahko storimo mi sami, da se ponovno vzpostavi politična stabilnost v Keniji, preden se razmere poslabšajo? Ključna prednostna naloga mora biti konstruktiven politični dialog med obema stranema, pri čemer se strinjam z drugimi govorci, da je bil včerajšnji dan v kenijskem parlamentu pozitiven. Vendar brez političnega udejstvovanja ne bo sprejet dogovor, zato Evropska unija poziva k političnemu dialogu. Vesel sem, da bodo tja kmalu odpotovali Kofi Annan ter predsednika Tanzanije in Ugande ter poskusili doseči dogovor.
<P>
Veliko ljudi je bilo razseljenih v Ugando, kar pomeni, da se že kažejo vplivi na regije okrog Kenije. V zvezi s pomočjo in povečanjem ravni finančne podpore Evropske unije za humanitarne programe v Keniji bi rad slišal odgovor komisarja Michela, kako točno se bodo ta sredstva porabljala, saj je treba zagotoviti njihovo ustrezno porabo, kot so poudarili tudi prejšnji govorniki.
<P>
Mislim, da se moramo vsi opominjati, zlasti prebivalci Kenije in politiki, da je zgodovina vedno znova pokazala, da politični vakuum pogosto sestavljajo ekstremisti, prebivalci Kenije pa si zaslužijo kaj boljšega.
<SPEAKER ID="257" NAME="Janez Lenarčič">
predsedujoči Svetu. - Gospod Borrell je opozoril, da se ne smemo omejiti samo na izražanje zaskrbljenosti. Strinjam se in v tem smislu bi tudi odgovoril na vprašanje gospoda Wijkmana, ali je Evropska unija pripravljena pomagati pri iskanju rešitve. Stališče predsedstva je, da mora biti pripravljena pomagati pri iskanju rešitve, aktivno pomagati. Kakšne rešitve?
<P>
Gospa Martens je poudarila potrebo po afriških rešitvah za afriške probleme. Tudi s tem se strinjam. Namreč Evropska unija ni tista, ki bi morala vsiljevati svoje rešitve za tovrstne probleme, nasprotno. Je pa potrebno, da podpre, aktivno podpre iskanje ustrezne rešitve, tako z drugimi akterji v mednarodni skupnosti, zlasti s tistimi, s katerimi delimo skupne vrednote, na katere se je skliceval gospod Lambsdorff. In v tem smislu se bo predsedstvo zavzemalo za trdno podporo prizadevanjem skupine eminentnih afriških osebnosti pod vodstvom nekdanjega generalnega sekretarja Združenih narodov gospoda Annana. Nadaljevati bo treba po naši presoji tudi s humanitarno pomočjo, na seveda ustrezen način.
<P>
Dovolite predsednik, da se zahvalim vsem cenjenim poslancem za prispevke. Vsekakor jih bomo zvesto prenesli našim kolegom v Svetu. Veseli nas, da je generalno stališče institucij zelo podobno. Mi bomo zelo pozorno spremljali nadaljnji razvoj dogodkov v Keniji.
<SPEAKER ID="258" NAME="Louis Michel">
komisar. - (FR) Gospod predsednik, najprej bom na hitro poudaril, da pred nekaj meseci plačilo v okviru druge tranše programa "Proračunska podpora za zmanjševanje revščine", vrednega 120 milijonov EUR, ni zajemalo 30 milijonov EUR, ampak 40,6 milijona EUR.
<P>
Odločitev o plačilu je bila odložena do razglasitve rezultatov in priporočil tretjega pregleda programa Proračunska podpora za zmanjševanje revščine v okviru Mednarodnega denarnega sklada.
<P>
Ti rezultati so bili znani od začetka novembra in Komisija je podlagi pozitivnega mnenja Mednarodnega denarnega sklada v dopisu kenijskemu finančnemu ministru načeloma odobrila plačilo v višini 40,6 milijona EUR.
<P>
Vendar je Komisija ob upoštevanju volilnega konteksta in tveganja, da bo vlada ta sredstva uporabljala za agitacijo, sklenila, da po posvetovanju z državami članicami ne izvede plačila pred volitvami, ampak po njih, z skrajnim datumom 31. decembra, in sicer za finančne obveznosti v skladu z veljavnimi postopki. Zato je bilo izplačilo tehnično izvedeno 28. decembra.
<P>
Razumem, da to povzroča razburjenje, vendar vas opominjam, da so se nepravilnosti začele pojavljati že v noči s petka, 28., na soboto, 29. decembra, ko je prenos rezultatov iz zadnjih 49 volilnih enot od 210 neobičajno zamujal in kot veste, je šele v ponedeljek, 1. januarja, misija EU za spremljanje volitev na podlagi dogodkov ob koncu tedna v svoji predhodni analizi poročala, da volitve niso izpolnile mednarodnih standardov. Zato je bilo tehnično prepozno, da bi se preprečilo ali prekinilo plačilo v višini 40,6 milijona EUR.
<P>
Poleg tega bi kot argument rad poudaril, da se strinjam z veliko stvarmi, ki so bile navedene, vendar so tudi stvari, s katerimi se sploh ne strinjam. Ko nekdo predlaga tehniko ali metodo proračunske podpore, ki nima določenih pogojev ali nadzora, očitno ni ustrezna. Pozornost bi rad usmeril k dejstvu, da moramo pred nenadno prekinitvijo proračunske podpore najprej preveriti, ali je predlog gospe Kinnock in drugih za pretvorbo proračunske podpore v projektno hitro izvedljiv ali tako hitro, kot to omogoča proračunska podpora, da se ljudi ne izpostavi še bolj katastrofalnim razmeram. Seveda je načela mogoče brez težav upoštevati, vendar moramo kljub temu zagotoviti, da rezultati in posledice njihovega izvajanja ne poslabšajo razmer.
<P>
Tako sem v zvezi s proračunsko podporo ugotovil dve stvari. Nadzor nad proračunsko podporo se izvaja. Zagotoviti je treba dokaze, ki niso manj pregledni kot sistem projektne podpore.
<P>
Gospa Kinnock in drugi, očitno je, da če ne bo hitro sprejet dogovor med stranmi za vzpostavitev miru, pri čemer upam, da se bomo dogovorili o mogoči organizaciji novih volitev, kot si želi gospod Wittmann, zagotovo ne bo več mogoče uporabljati proračunske podpore, za katero morajo države izpolnjevati določene standarde, poleg tega pa bo treba najti druge načine za zagotavljanje podpore. Vendar se ne strinjam, da moramo prekiniti razvojno pomoč za Kenijo. Stalno se moramo opozarjati, da bo pomoč koristila ljudem. To želim pojasniti in menim, da je to pomembno.
<P>
Nazadnje bi rad komentiral še dve stvari. Ali je treba volitve organizirati takoj? Menim, da morajo stranke doseči dogovor. Izrazimo lahko vse želje, vendar je nerealno pričakovati, da bodo volitve organizirane takoj, brez dogovora med strankami. Prav tako je treba paziti, da ne spodbujamo razvoja razmer, ki še poslabšujejo težke razmere za ljudi. Tega ne smemo zanemariti in menim, da moramo biti zelo pazljivi. Zagovarjam volitve, vendar se je treba o njih dogovoriti.
<P>
Celovito bomo spodbujali afriško mediacijo, in kot je dejal Svet, je Komisija pripravljena na misijo mediacije. Navezal sem stik s Kofijem Annanom in z njim dolgo razpravljal. Dejal sem, da smo na voljo za mediacijo, vključno z visokim predstavnikom. Jasno je, da upamo, da se bo najprej izvajala afriška mediacija. Menim, da tega ne smemo zanemariti.
<P>
Nazadnje bi rad odgovoril na vprašanje gospoda Mulderja, če je Evropski razvojni sklad previden v proračunu, saj se skupaj s Parlamentom sprašujem, ali se bo proračunska podpora, na primer znesek, tehnika, nadzor, potrjevanje in spremljanje, izvajala samodejno, saj bi to zelo poenostavilo postopek.
<P>
Ne morete si predstavljati, kako enostavnejše in učinkovitejše bi bilo moje življenje, če bi se bolj neposredno zanašal na izbiro, možnosti in nadzor Parlamenta v zvezi z uporabo mojega proračuna.
<P>
Bojim se, da to glede na sedanje stanje žal ne bo mogoče, vendar bi o tem vprašanju rad razpravljal. Vprašanje, ki ga zastavljate, ponovno dokazuje, da bi vključevanje Evropskega razvojnega sklada v proračun zelo povečalo učinkovitost naše podpore.
<SPEAKER ID="259" NAME="Predsednik">
Prejel sem šest predlogov resolucij1, vloženih v skladu s členom 103(2) Poslovnika.
<P>
Razprava je zaključena.
<P>
Glasovanje bo potekalo v torek, 17. januarja 2008.
<P>
Pisne izjave (člen 142)
<P>
1 Glej zapisnik.
<SPEAKER ID="260" NAME="Glyn Ford" AFFILIATION="PSE">
V tej razpravi želim izraziti svoje razočaranje. Pred petimi leti, decembra 2002, sem bil èlan misije Evropskega parlamenta za spremljanje volitev v Keniji, ki jo je vodila baronica Nicholsonova. Takratne volitve so bile izvedene v skladu z mednarodnimi smernicami in so zagotovile verodostojne rezultate, ki so prispevali k zmagi opozicije. Po osebnem srečanju z Mwaijem Kibakijem, za katerega smo bili prepričani, da je bil pošteno izvoljen za predsednika, smo začutili, da je prihodnost Kenije lepša ter prinaša novo obdobje večje učinkovitosti in manjše korupcije.
<P>
Zdaj pa so tako kot v Živalski farmi Georgea Orwella prašiči postali ljudje, ljudje pa prašiči. Režim, ki je bil tako obetaven, je postal tako koruptiven in nesposoben kot prejšnji režim ter uničil upanje in prihodnost več milijonov Kenijcev. Pozdravljam grobe izjave glavnega opazovalca volitev EU. Upam, da bo Komisija spodbudila spravo sprtih strani in zagrozila s strogimi ukrepi, če ne bo dosežen dogovor.
<SPEAKER ID="261" NAME="James Nicholson  " AFFILIATION="PPE-DE">
v pisni obliki. - Kot nekdanja opazovalka volitev Evropskega parlamenta za Kenijo sem zelo zaskrbljena glede dogodkov po decembrskih volitvah. Glede razmer sem zaskrbljena zlasti zato, ker je bila Kenija veliko let najstabilnejša država v tem delu afriške celine. Kenija je tako kot država, iz katere prihajam, članica Commonwealtha. Podpiram predlog skupine Commonwealtha za opazovanje, da se imenujejo neodvisni sodniki Commonwealtha, ki bi pregledovali rezultate volitev. Tudi skupina EU za spremljanje volitev je predlagala, da se izvede neodvisna revizija rezultatov. Prepričana sem, da bi Kenijci zaupali reviziji, ki bi jo izvedli neodvisni sodniki Commonwealtha.
<P>
Naša najpomembnejša prednostna naloga je vzpostavitev običajnih razmer v Keniji, tj. mirno družbo, ki zagotavlja nemoteno izvajanje demokratičnih procesov. Današnja novica, da so varnostne sile preprečile proteste opozicijskih politikov, ne napoveduje ne dobrega. Zato pozivam EU, da čim bolj sodeluje z mednarodnimi organizacijami za zagotovitev običajnih razmer in demokracije v Keniji.
