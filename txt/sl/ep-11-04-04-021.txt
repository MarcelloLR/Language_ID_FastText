<CHAPTER ID="021">
Vloga žensk v kmetijstvu in na podeželju (kratka predstavitev) 
<SPEAKER ID="245" NAME="Predsednica">
Naslednja točka je poročilo gospe Jeggle v imenu Odbora za kmetijstvo in razvoj podeželja o vlogi žensk v kmetijstvu in na podeželju.
<SPEAKER ID="246" NAME="Elisabeth Jeggle" LANGUAGE="DE">
Gospa predsednica, komisarka, kot parlamentarna poročevalka za samoiniciativno poročilo o vlogi žensk v kmetijstvu in na podeželju sem poskušala opraviti široko javno razpravo in tako zagotoviti večjo prepoznavnost in težo tej pomembni večfunkcijski vlogi žensk na podeželju.
<P>
Ključna naloga evropske politike za podeželje je še naprej zagotavljanje enakih življenjskih razmer v vseh regijah, preprečevanje enostranskega razvoja gosto naseljenih mestnih območij, tako da bodo tudi na podeželju ljudje z veseljem ostali in imeli uspešno življenje. Skupna kmetijska politika (SKP) je bila v zadnjih desetletjih osredotočena na pozitiven gospodarski razvoj kmetijstva in podeželja. V prihodnje bo vse bolj usmerjena k oblikovanju in spodbujanju v prihodnost usmerjenega podeželja.
<P>
Za to bodo potrebna nova prizadevanja in strategije vseh vpletenih. Bolj kot kadar koli do zdaj bomo morali upoštevati potrebe žensk na podeželju in izkoristiti njihov potencial. Izkušnje kažejo, da sta kakovost življenja in gospodarska moč, še zlasti na podeželju, povezana z navzočnostjo žensk in njihovim sodelovanjem v najrazličnejših dejavnostih. V zadnjih letih je postalo očitno, da ravno podpora žensk in njihovih projektov na splošno prinaša znaten napredek za podeželske skupnosti. Takšne ugotovitve so bile pridobljene z izkušnjami s takšno podporo v skladu z drugim stebrom SKP in različnimi drugimi programi financiranja EU v vseh evropskih regijah.
<P>
Ženske pa imajo ključno vlogo tudi v kmetijstvu. Gre za sektor, v katerem so v zadnjih letih ženske znatno prispevale k pestrosti poslovanja in prilagajanju trgu, s tem pa povečale večfunkcionalnost sektorja. Kmetijska gospodarstva poleg lastne pridelave hrane zagotavljajo tudi inovativne izdelke in storitve. Takšne oblike gospodarskega potenciala lahko še bolje izkoristimo. V sklopu tega obstajajo možnosti, da ženskam v kmetijstvu zagotovimo ukrepe praktične pomoči. V večji meri moramo upoštevati najrazličnejše poklicne usposobljenosti, interese in dosežke žensk. Zato predvsem pozivamo k temu, da bi ženske enakopravno sodelovale pri sredstvih, ki podpirajo kmetijstvo kot način življenja in obliko poslovne dejavnosti. Kmetovalke želijo delež pravic in dolžnosti, ki je primerljiv z njihovo soodgovornostjo za kmetijo, tudi z ustreznim zastopanjem interesov v kmetijskih organih. Zagotavljanje ustreznega socialnega varstva za vse ženske, ki delajo v kmetijstvu, je ključnega pomena.
<P>
Po intenzivnem dialogu nam je z glasovanjem v Odboru za kmetijstvo in razvoj podeželja uspelo sprejeti poročilo s samo enim glasom proti. Za jutrišnje glasovanje na plenarnem zasedanju ni bila predložena nobena sprememba. To kaže, da smo našli zelo dober kompromis, ki je sprejemljiv za vse skupine. S soglasnim sprejetjem bi poročilu dali dovolj teže, da ga bosta - upam - Komisija in Svet ustrezno obravnavala. Zahvaliti se želim kolegom poslancem, predvsem poročevalcem v senci, za izjemno sodelovanje.
<P>
V napovedani razpravi o prihodnosti SKP po letu 2013 ne smemo spregledati pomembne vloge žensk v kmetijstvu in na podeželju. Verjamem, da bo naše poročilo pomembna podlaga za to ključno razpravo in da bo pozitivno prispevalo k napovedani finančni razpravi o finančnih sredstvih.
<SPEAKER ID="247" NAME="Mairead McGuinness" AFFILIATION="PPE">
Gospa predsednica, čestitam Elisabeth Jeggle za dobro delo pri tem poročilu in neprekinjeno delo na tem področju v vseh teh letih, odkar jo poznam. To, da ni bila predložena nobena sprememba k temu pomembnemu poročilu, je priznanje za njeno delo.
<P>
V tem kratkem času, ki mi je na voljo, želim opozoriti na nekaj odstavkov. Pozdravljam odstavek 4 o pomenu zadostnega proračuna za kmetijstvo na splošno ter odstavek 10 o novih tehnologijah na podeželju in potrebi po večjemu dostopu do širokopasovnega interneta. Mislim, da je še zlasti pomemben odstavek 34. Ženske moramo biti ustrezno zastopane v vseh političnih, gospodarskih in socialnih organih v kmetijstvu, tako da bodo v procese sprejemanja odločitev vključeni moški in ženski vidiki. To je zelo pomembno in z obžalovanjem opažam, da je v vodstvu kmetijskih organizacij prevelik delež moških. To vprašanje moramo podrobno preučiti.
<P>
Komisija se mora zavedati, da imajo kmetje in kmetovalke težave zaradi negotovosti glede razprave o reformi SKP. Skrbi me, da nekateri kmetje dvomijo v izid teh reform in da prevzemajo dodatne stroške, ki jih bodo obremenili. Pozivam vas, da to sporočilo prenesete Komisiji.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Gospa predsednica, glavna težava žensk na podeželju je pomanjkanje delovnih mest. Pomanjkanje delovnih mest pomeni nizke dohodke za starejše, zaradi česar se poveča tveganje za revščino. Poleg tega so zdravstvene in izobraževalne storitve za otroke gonilo podeželja.
<P>
Zaradi negotove narave te osnovne infrastrukture na podeželju se podjetniki manj zanimajo za razvoj kmetij in proizvodnih obratov na teh območjih. Države članice pozivam, naj uporabijo strukturne sklade in odpravijo pomanjkanje osnovne infrastrukture na podeželju, hkrati pa izvedejo politike za boljši dostop do javne infrastrukture za vse. Komisijo in države članice pozivam, naj spoštujejo svoje zaveze glede izboljšanja širokopasovne infrastrukture na podeželju, kar bi okrepilo njegovo konkurenčnost.
<P>
Kmečki turizem, ki temelji na turističnem družinskem podjetništvu, ustvarja delovna mesta, omogoča združevanje družinskih obveznosti z delom in spodbuja prebivalce na podeželju, da tam tudi ostanejo.
<SPEAKER ID="249" NAME="Marian Harkin" AFFILIATION="ALDE">
Gospa predsednica, pozdravljam to pravočasno poročilo gospe Elisabethe Jeggle in se ji zahvaljujem za dobro sodelovanje.
<P>
Mnogi ljudje se ne zavedajo, da je 42-odstotni delež tistih, ki redno sodelujejo v kmetijstvu, žensk in da v EU tri od desetih gospodarstev vodijo ženske. Da bi ženske in družine ostale na podeželju in prispevale k uresničevanju ciljev strategije EU 2020 s kmetijstvom, morajo biti zagotovljene najrazličnejše storitve in službe za normalno vsakodnevno življenje. Te storitve morajo vključevati zdravstveni sistem, storitve oskrbe, izobraževanje, dejavnosti v prostem času, prevoz in širokopasovni internet.
<P>
Pomembno je, da vse te storitve niso le tržno usmerjene. Prav tako potrebujemo ustrezno socialno zavarovanje za ženske, ki delajo v kmetijstvu, da bodo zagotovljene njihove pokojnine in prihodnost. Prav tako je pomembno, da spodbujamo podjetniške veščine žensk in da ženske sodelujejo pri sprejemanju odločitev na lokalni in regionalni ravni, pri vodenju kmetij, pa tudi v vseh organih, odgovornih za sprejemanje odločitev. To bo imelo velik vpliv in bo okrepilo prihodnjo vlogo žensk v kmetijstvu.
<SPEAKER ID="250" NAME="João Ferreira" AFFILIATION="GUE/NGL">
(PT) Gospa predsednica, razmere žensk v kmetijstvu in na podeželju odražajo globoko krizo,v kateri so se znašla podeželja zaradi veljavnih politik, kot je skupna kmetijska politika (SKP) in druge, ki je stanje zelo poslabšala. Ženske predstavljajo 42 % kmetijskih delavcev v vseh državah Evropske unije. Velika večina teh žensk dela na družinskih kmetijah. Zaradi tega jih je še posebno prizadelo zaprtje več sto tisoč malih in srednje velikih kmetij in proces uničevanja družinskih kmetij, ki so ga prinesle nenehne reforme SKP. Tako kot pri drugih dejavnostih so jih tudi tu močno prizadele brezposelnost, negotova delovna mesta, nizke plače in revščina. Vse to še poslabšujejo antisocialne politike, uveljavljene pod pretvezo krize.
<P>
Lepe besede in izrekanje dobrih namenov še ne zadostuje. Prekiniti moramo s temi politikami, pripisati vrednost vlogam žensk, njihovim pravicam in enakosti, prav tako pa moramo med drugim pripisati vrednost in okrepiti mreže storitev, povezane s sredstvi podeželja, pomočjo družinam in izobraževanjem ter z zdravjem. Prav tako je treba zagotoviti kulturne dejavnosti in dejavnosti za prosti čas ter se boriti proti različnim neskladjem in dezertifikaciji.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Gospa predsednica, osebno menim, da so v poročilu najpomembnejši tisti razdelki, ki govorijo o življenjskih razmerah na podeželju, in glede tega želim podati nekaj pripomb.
<P>
Prvič, Evropski kmetijski sklad za razvoj podeželja ima pomembno vlogo pri modernizaciji vasi. Za ta sklad morajo biti zagotovljena ustrezna finančna sredstva, kot del skupne kmetijske politike pa mora pomagati pri zmanjševanju razlik med mestnim okoljem in podeželjem. Drugič, menim, da moramo začeti, predvsem v novih državah članicah, s posodabljanjem osnovne fizične infrastrukture. Za to mora ostati pristojen sklad EKSRP.
<P>
Moja zadnja pripomba je povezana s staranjem prebivalstva na podeželju. V zvezi s tem želim poudariti pomembnost programov, ki so po eni strani namenjeni zgodnjemu upokojevanju kmetov in delavcev na kmetijskih gospodarstvih, po drugi strani pa uvajanju mladih kmetovalcev v posel.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Gospa predsednica, najprej želim čestitati gospe Jeggle za pristop, ki ga je uporabila pri tem poročilu.
<P>
Ključnega pomena je, da se zavemo pomembne vloge, ki jo imajo ženske v kmetijstvu pri primarni pridelavi in pri razvejanosti gospodarskih dejavnosti na kmetijah in na podeželju.
<P>
Prepričana sem, da moramo opozoriti na visoko raven revščine in osamitve, ki vpliva na ženske na podeželju, ter tako kot glavni cilj skupne kmetijske politike izpostaviti potrebo po učinkovitih ukrepih za zagotavljanje enakih možnosti za ženske v kmetijstvu. V sklopu tega je ključnega pomena, da izboljšamo kakovost življenja žensk, ki živijo na podeželju, in sicer tako, da jim zagotovimo čim lažji dostop do izobraževanja in poklicnega izobraževanja, vseživljenjskega izobraževanja, učinkovitih lokalnih storitev javnega zdravstva.
<P>
Poudarjam, da izboljšanje enakih možnosti za ženske na podeželju vključuje dejavnejše spodbujanje njihove vloge v kmetovanju in na drugih področjih gospodarskih dejavnosti, tudi pri varstvu večnamenskosti kmetijstva.
<SPEAKER ID="253" NAME="Viviane Reding">
podpredsednica Komisije. - Gospa predsednica, najprej se želim zahvaliti poročevalki in članom Odbora za kmetijstvo in razvoj podeželja, saj je pomembno, da so sprožili razpravo o tej temi.
<P>
Komisija se dobro zaveda ključne vloge, ki jo imajo ženske v kmetijstvu in na podeželju. Zaveda se, da je to naloga politike za razvoj podeželja. Predpisi o razvoju podeželja določajo podporo na številnih področjih, ki so pomembna za ženske na podeželju. Vzpostavitev in razvoj mikropodjetij, povečevanje dodane vrednosti kmetijskim projektom in iskanje prodajnih mest zanje je le nekaj primerov.
<P>
Politika razvoja podeželja prav tako predvideva možnosti za pomoč moškim in ženskam pri usklajevanju družinskega in poklicnega življenja. Z ukrepom o javnih službah je mogoče podpreti socialne ustanove, kot so dnevni varstveni zavodi za otroke ali starejše. Poleg tega so do pomoči upravičene lokalne prevozne službe in infrastruktura malega obsega.
<P>
Razmere na podeželju so v državah članicah zelo različne, tudi pri zahtevah in možnostih za ženske. Države članice in regije morajo pozorno analizirati razmere in pripraviti prilagojene ukrepe, povezane z lokalnimi razmerami, pri čemer so upoštevani posebni problemi, s katerimi se srečujejo ženske. Države članice lahko na primer pri nekaterih ukrepih dajo prednost ženskam. Poleg tega lahko države članice uporabijo finančni inženiring in vzpostavijo jamstvene sklade ter tako pomagajo ženskam pri pridobivanju kreditov. Ženske morajo prav tako imeti pomembno vlogo v programu LEADER, kamor morajo vnesti svoje posebne interese in potencial, da bi tako mobilizirale razvojni potencial območja.
<P>
Komisija se strinja, da bi bilo dobro, če bi imeli več podatkov o razmerah žensk. Vendar pa bi bilo države članice težko prepričati, predvsem glede na njihov poziv k poenostavitvi, da bi prevzele dodatno breme poročanja. Za podatke, pri katerih je to možno, moramo pripraviti statistike, jih analizirati in razčleniti po spolu. Komisija bo v poročilo o napredku pri izvajanju strateških smernic za razvoj podeželja vključila tiste podatke o ženskah, ki so na voljo.
<P>
Izmenjava izkušenj je zelo pomemben dejavnik pri zagotavljanju vidnejše vloge žensk v kmetijstvu. V sklopu tega vas želim opozoriti na Evropsko mrežo za razvoj podeželja in njene sestavne nacionalne mreže. Med sabo lahko izmenjujejo najboljše prakse in dobro bi bilo, če bi več združenj za ženske pravice uporabljalo te vzpostavljene mreže in tako medsebojno povezalo ženske iz različnih podeželskih regij.
<SPEAKER ID="254" NAME="Predsednica">
Razprava je zaključena.
<P>
Glasovanje bo potekalo v torek, 5. aprila 2011.
<P>
Pisne izjave (člen 149)
<SPEAKER ID="255" NAME="Iosif Matula" LANGUAGE="RO">
Sem iz Romunije, kjer velik delež prebivalstva živi na podeželju. Ravno zaradi tega se zavedam, kako pomembno je, da se bolj osredotočimo na položaj žensk na teh področjih, pri tem pa upoštevamo posebne možnosti in izzive.
<P>
Kot član Odbora za kulturo in izobraževanje ter Odbora za regionalni razvoj želim poudariti potrebo po zagotavljanju sistema poklicnega izobraževanja, ki bo ženskam ponujal ustrezno usposabljanje za pridelavo in podjetništvo, predvsem zaradi tega, da bomo uresničili cilje strategije Evropa 2020. To lahko uresničimo tudi z zagotavljanjem boljšega dostopa kmetovalcev do širokopasovnega interneta.
<P>
Podpora podjetniški pobudi med ženskami jim lahko zagotovi prihodke, ki omogočajo stabilno življenje, s tem pa tudi gospodarsko neodvisnost. Tako bomo lahko odpravili vplive socialne izključenosti in revščine, ki nesorazmerno vplivajo na ženske.
<P>
V sklopu tega govorimo tudi o prihodnji reformi skupne kmetijske politike, pri čemer bomo morali bolje razmisliti o vlogi in potrebah žensk na podeželju. Krepitev privlačnosti življenja na podeželju in kmetovanja je še naprej izziv, vendar lahko ženskam na teh območjih zagotovi resnične možnosti za gospodarski in osebni razvoj.
<SPEAKER ID="256" NAME="Jarosław Kalinowski" LANGUAGE="PL">
Za poklicno pot v kmetijstvu se najpogosteje odločijo moški, prispevek žensk, ki so bile vedno navzoče na podeželju, pa je bil žal vedno podcenjen. Njihovo dosledno delovanje in dolgoročni pristop k številnim vprašanjem sta pomagala pri izboljšanju življenja in dela na podeželju. Vendar pa pogosto niso zastopane v fazi načrtovanja sredstev, zato bi lahko z upoštevanjem potreb kmetovalk v tem pogledu podeželju zagotovili mnoge ugodnosti. Zagotoviti moramo, da bodo ženskam v kmetijstvu s tem, ko bomo zagotovili resnično podporo v obliki izobraževanja ali poklicnega svetovanja, na voljo možnosti za strokovni razvoj. Pomembno je, da ženskam predstavimo podeželje kot privlačno delovno mesto, kjer lahko uresničijo družinske in poklicne načrte.
