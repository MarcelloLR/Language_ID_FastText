<CHAPTER ID="009">
Dobrodošlica
<SPEAKER ID="133" NAME="Predsednik">
- Gospe in gospodje, z veseljem vam sporočam, da je v okviru medparlamentarnih zasedanj trenutno na delovnem obisku v Evropskem parlamentu, katerega namen je ustanovna seja Skupnega parlamentarnega odbora EU-Maroko, delegacija maroškega parlamenta, ki jo vodita predsednik parlamenta, gospod Abdel Wahid Al-Radi in predsednik zbornice svetnikov, gospod Mohamed Sheikh Biadillah. Vsem članom te delegacije želim izreči toplo dobrodošlico. Sopredsednika tega prvega skupnega organa med našim parlamentom in parlamentom ene izmed držav Magreba sta gospa Mbarka Bouaida, predsednica parlamentarnega odbora za zunanje zadeve, obrambo države in islamske zadeve ter gospod Panzeri, poslanec v Evropskem parlamentu.
<P>
Evropski parlament z veseljem ugotavlja, da so odnosi med EU in Marokom odlični, kar potrjuje tudi sprejetje skupnega dokumenta, ki Maroku podeljuje napreden status. Ta nov okvir za dialog še dodatno krepi odnose z delegacijami Evropskega parlamenta za odnose z državami Magreba in omogoča širše pogovore med EU in Marokom glede zadev skupnega interesa. Upam in zaupam, da je bilo srečanje, ki je potekalo v Evropskem parlamentu, plodno in da bo aktivno prispevalo k zbliževanju dveh parlamentov.
