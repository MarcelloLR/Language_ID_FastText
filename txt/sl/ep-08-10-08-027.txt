<CHAPTER ID="027">
Izvajanje socialne zakonodaje v cestnem prometu (kratka predstavitev) 
<SPEAKER ID="281" NAME="Predsednik">
Naslednja točka je poročilo gospoda Alejandra Cercasa v imenu Odbora za zaposlovanje in socialne zadeve o izvajanju socialne zakonodaje v cestnem prometu.
<SPEAKER ID="282" NAME="Alejandro Cercas" LANGUAGE="ES">
Gospod predsednik, komisar, hvala za vašo prisotnost. Kakor veste, sta marca 2002 Svet in Parlament s posvetovanjem sklenila sporazum o Direktivi 2002/15/ES, ki določa zahteve, ki jih je potrebno izpolnjevati za delovni čas oseb, ki opravljajo dejavnosti cestnega prometa, za zagotavljanje njihovega zdravja in varnosti, za zagotavljanje varnosti v prometu in tudi za uskladitev pogojev konkurenčnosti za vsa podjetja. Vključene so vse vrste dela, ne le vožnja, pač pa tudi fizično delo, ki ga ti vozniki včasih opravljajo pri nalaganju in razlaganju ali čiščenju vozil.
<P>
S postopkom usklajevanja je bil rešen najpomembnejši problem, in sicer, ali naj bodo samozaposleni delavci vključeni ali ne, in strani sta se s podporo Komisije dogovorili, da bodo samozaposleni delavci vključeni, da bi enkrat za vselej odpravili dvojno zakonodajo, dvojne standarde, ki se uporabljajo za samozaposlene voznike in za zaposlene voznike.
<P>
Pomanjkanje skupne ureditve je povzročilo velike probleme: ti samozaposleni so delali izredno dolgo in tako povzročali probleme v svojih zasebnih življenjih in za varnost v prometu, prav tako pa tudi zato, ker so se vozniki izdajali za samozaposlene in spodkopavali pravila poštene konkurence.
<P>
Zato je bil velik dosežek, da se je enkrat za vselej z razumnim prehodnim obdobjem odpravilo to dvojno zakonodajo, in leta 2002 so Komisija, Svet in Parlament vsi sklenili, da je to najbolj razumen in logičen korak.
<P>
To poročilo na lastno pobudo smo pripravili s podporo Odbora za zaposlovanje in socialne zadeve in Odbora za promet in turizem, ker kaže, komisar, da to načelo, ta zaveza Komisije, Sveta in Parlamenta ni tako trdna, kaže, da je nekaj dvoumnosti, kaže, da obstajajo nekatere zmešnjave in pojasnila, s katerimi nismo zadovoljni.
<P>
Komisija bo morala pripraviti poročilo za določitev zakonodaje, ki bi zagotovila, da bi bili ti samozaposleni delavci dejansko vključeni. Resnica pa je, da je bilo poročilo predstavljeno lani, a samo po sebi ni bilo primerno in pričakujemo končno poročilo, kar pomeni, da sedaj, šest mesecev pred koncem roka, določenega za integracijo, nimamo poročila ali pobud s strani Komisije.
<P>
Zato, komisar, glede na to, da se približuje datum za vključitev samozaposlenih delavcev - in ni nam niti jasno niti nismo prepričani, da je še vedno volja, ki je obstajala takrat, in krožijo govorice, da se premišljuje o reviziji meril - je Parlament to poročilo pripravil z dvema ciljema: kot opomnik in kot zahtevo.
<P>
Je opomnik na obljube, ki so jih Svet, Komisija in Parlament dali delavcem, podjetjem in državljanom, da bodo odpravili te razmere, ki so leglo tožb, in zahteva, da se te obljube držijo. Do takšnih okoliščin, ki bi spremenile razloge, ni prišlo. Potreba je še vedno ista, zato bi morali za zdravje delavcev, za varnost v cestnem prometu in za popolno konkurenco v Direktivo vključiti samozaposlene voznike.
<P>
In še zadnja zahteva, komisar. Mislim, da je ob koncu tega mandata zelo pomembno, da prekličete dane obljube. Gospodarske zahteve ali strokovna področja, ki iščejo prekomerne konkurenčne prednosti, ne bi smeli nikoli imeti prednosti pred javnimi potrebami, ki jih omenjam.
<P>
Zato, in ker je to pomembno, komisar, vas želim v imenu vseh svojih kolegov poslancev prositi, da ne pokvarite ravnotežja in da kmalu sprejmete obljubljeno zakonodajo.
<SPEAKER ID="283" NAME="Vladimír Špidla">
član Komisije. - (CS) Gospe in gospodje, Evropski parlament danes razpravlja o izvajanju in možnih načinih nadaljnjega razvoja Direktive o delovnem času oseb, ki opravljajo dejavnosti v cestnem prometu. Ta posebna zakonodaja ureja delovni čas oseb, ki opravljajo dejavnosti v cestnem prometu, kot so vozniki avtobusov in tovornjakov. Vendar pa ta direktiva ne vključuje samozaposlenih voznikov.
<P>
Mnogo poslancev se spomni, da je bila Direktiva sprejeta leta 2002 po napornem usklajevalnem postopku, na podlagi katerega je bila odobrena zapletena klavzula. Ta klavzula ureja, da bo z začetkom veljavnosti od 23. marca 2009 obseg delovanja Direktive razširjen tako, da bodo vključeni samozaposleni vozniki, če bo Komisija poslala poročilo Svetu in Evropskemu parlamentu glede ocene vpliva sedanjih razmer, v katerih samozaposleni vozniki niso vključeni, in pripravila osnutek zakonodajnega predloga glede samozaposlenih voznikov.
<P>
Čeprav je vprašanje glede vključevanja samozaposlenih voznikov v okviru Direktive resnična dilema, pa naj povem, da je tudi nepravi problem. Glavni cilj Komisije pri pripravi osnutka zakonodajnega predloga, ki zadeva delovne pogoje v cestnem prometu, je zagotoviti visoko raven socialne zaščite in pošteno konkurenco in tudi izboljšati varnost v cestnem prometu. Posledično je Komisija menila, da je nujno uvesti posebni režim za voznike v cestnem prometu s posebnim zakonom, ki spremlja splošno Direktivo o delovnem času.
<P>
Vendar pa so se določbe zakonodaje o voznikih po letu 2002 bistveno spremenile in to je bila pozitivna sprememba. Zaradi vaše pomoči in predvsem pomoči gospoda Markova so bili leta 2005 sprejeti novi predpisi o času vožnje, času počitka in nadzornih postopkih.
<P>
Medtem ko je Direktiva o delovnem času, ki je bila sprejeta leta 2002, prvotno veljala le za zaposlene voznike, predpisi, sprejeti leta 2005, veljajo za vse voznike, tako zaposlene kot tudi samozaposlene. Predpisi veljajo za 80 % delovnega časa vseh voznikov. Posledično so bile utemeljene skrbi Parlamenta glede tega vprašanja, ki so bile izražene med usklajevalnim postopkom za Direktivo o delovnem času iz leta 2002, ustrezno odpravljene. Glede revizije Direktive o delovnem času iz leta 2002 ni skrivnost, da je odnos različnih držav članic do tega vprašanja zelo drugačen in da so mnenja znotraj držav članic in znotraj sektorja prometa tudi razdeljena.
<P>
Komisija je maja 2007 objavila poročilo o posledicah izključevanja samozaposlenih voznikov iz obsega direktive. V poročilu sta bila dva sklepa. Najprej, v njem je bilo navedeno, da obstajajo prednosti in slabosti vključevanja in izključevanja samozaposlenih voznikov. Drugič, izvajanje Direktive je povzročilo nekaj problemov, ker so imele države članice težave z njenim uveljavljanjem. Ta problem je bil predvsem posledica napačne klasifikacije nekaterih voznikov kot samozaposlenih. Tako so v sektorju prometa opisani vozniki, ki so kljub temu, da so uradno samozaposleni, v resnici odvisni od nekega podjetja in ne morejo sami načrtovati svojega dela, kot bi to želeli. So socialno ranljivi in, kot sem povedal prej, čeprav direktiva že velja za njih, so potrebne bistvene izboljšave pri njenem izvajanju. Komisija je zelo pozorno spremljala prenos direktive v nacionalno zakonodajo in kjer je bilo potrebno, je pri ugotovljenih kršitvah začela s postopki. Takoj ko so države članice končale prenos direktive v nacionalno zakonodajo, smo izvedli temeljit pregled kakovosti tega prenosa. V mnogih primerih so se zaradi tega začeli postopki, kjer so bile ugotovljene kršitve obveznosti.
<P>
Sedaj Komisija prav tako izvaja oceno vpliva z namenom, da bi vzpostavila trdno podlago za zakonodajni predlog, ki ga je treba razviti letos. Posledično bi bilo prezgodaj, da bi Komisija že sprejela stališče glede tistih vidikov vprašanj glede samozaposlenih voznikov, ki predstavljajo vprašanje, ali naj se jih vključi v obseg Direktive o delovnem času ali ne.
<P>
Pozdravljam poročilo gospoda Cercasa, predvsem razvoj dogodkov glede vprašanja prevoza. Vendar pa, kakor sem povedal prej, je Komisija mnenja, da rešitev, predlagana v tem poročilu, ne upošteva problema popolnega in pravilnega prenosa direktive za delavce, ki jih že zajema. Na tem smo delali do sedaj in upamo, da bomo to dosegli z naslednjo spremembo.
<SPEAKER ID="284" NAME="Predsednik">
S tem se razprava zaključi.
<P>
Glasovanje bo potekalo jutri.
<P>
Pisne izjave (člen 142)
<SPEAKER ID="285" NAME="Mary Lou McDonald  " AFFILIATION="GUE/NGL">
v pisni obliki. - Cestni promet je temeljna gospodarska dejavnost v EU. Izpolnjevanje predpisov za vožnjo, delovni čas in čas počitka so temeljne zahteve za zagotavljanje varnosti v cestnem prometu in zdravja in varnosti voznikov in potnikov.
<P>
Predvsem pozdravljamo vključitev vseh delavcev v sektorju, vključno s samozaposlenimi vozniki, v predpise o delovnem času, kar bo zagotovilo pošteno konkurenco v sektorju.
<P>
Prav tako mora biti jasno, da direktiva določa minimalne zahteve in da ne sme pod nobenim pogojem voditi do znižanja ugodnejših pogojev, ki že obstajajo v nekaterih državah članicah.
