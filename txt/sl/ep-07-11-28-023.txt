<CHAPTER ID="023">
Makrofinančna pomoč Libanonu (razprava) 
<SPEAKER ID="243" NAME="Predsednica">
Naslednja točka je poročilo Kadera Arifa v imenu odbora za mednarodno trgovino o predlogu za sklepa Sveta o zagotovitvi makrofinančne pomoči Skupnosti Libanonu - C6-0290/2007 -.
<SPEAKER ID="244" NAME="Günter Verheugen">
komisar. - - (DE) Gospa predsednica, gospe in gospodje, zahvaljujem se Parlamentu za podporo predlogu Komisije iz lanskega avgusta. Kot je v svojem poročilu poudaril poročevalec, gospod Arif, je Libanon v zelo težavnem položaju, tako politično kot gospodarsko. Njegova potreba po finančnih sredstvih je izjemna. S to makrofinančno pomočjo Evropska unija ukrepa v skladu z obljubo, ki je dala na mednarodni konferenci darovalk lani januarja v Parizu, ko smo se dogovorili, da bomo finančno podprli Libanon.
<P>
Kot veste je operacionalizacija finančne pomoči obdana z veliko negotovosti zaradi politične in ustavne krize, ki še ni bila premagana. Kljub temu Komisija ohranja obljubo, da bo zaključila vse potrebne notranje postopke, da se bo pomoč lahko nakazala, takoj ko bodo okoliščine to dopuščale.
<P>
Naši pogovori z libanonskimi organi o političnih pogojih, ki jih je treba povezati s programom, se približujejo zaključku, prav tako vam lahko zagotovim, da bodo ti pogoji povsem v skladu z akcijskim načrtom EU-Libanon, določenim v okviru evropske sosedske politike in v skladu s srednjeročnim ekonomskim reformnim programom libanonskih organov. Seveda bomo uporabljali vsa razpoložljiva sredstva, da bi čim bolj zmanjšali tveganje goljufije, korupcije in finančne zlorabe, kot se to zahteva v osnutku poročila.
<P>
Ugotavljam, da poročevalec predlaga različne spremembe k predlogu Komisije. Te spremembe bomo zelo pazljivo obravnavali ter Svetu predložili svoje mnenje. Vendar vam lahko že povem, da ne bomo ugovarjali večini sprememb v zvezi s samimi pravnimi določbami.
<P>
Komisija se zaveda, da se je moral Parlament na obravnavah o novi finančni pomoči odzvati v zelo kratkih rokih. Urnik za vse institucije, ki so sodelovale na obravnavi, je bil tesen zaradi posebne narave te finančne pomoči kot kriznega instrumenta.
<P>
Vendar se za olajšanje položaja in izboljšanje sodelovanja z odborom za mednarodno trgovino (INTA) Komisija zavezuje, da bo v prihodnosti sistematično in v naprej obveščala sekretariat odbora za mednarodno trgovino o vseh novih transakcijah finančne pomoči; to bo storila prek informativnega memoranduma, takoj ko bo na vidiku nova finančna pomoč.
<SPEAKER ID="245" NAME="Kader Arif">
poročevalec. - (IT) Gospa predsednica, gospod komisar, gospe in gospodje, z zadovoljstvom vam danes predstavljam tole poročilo o dodelitvi makrofinančne pomoči Libanonu. To je priča obljubi EU, da bo državi pomagala pri obnovi po več zaporednih krizah.
<P>
Libanon je trenutno ena od najbolj zadolženih držav v svetu z razmerjem med dolgom in BDP 180 %. Posledice državljanske vojne med leti 1975 in 1990, poletna kriza z Izraelom leta 2006, stalna politična nestabilnost in slaba gospodarska politika so povzročili resno gospodarsko, finančno in družbeno krizo. Resničnost tega položaja zahteva takojšnje ukrepanje.
<P>
Na dan je prišlo, da sredstva v zvezi s sprejetjem akcijskega načrta EU-Libanon iz januarja 2007 v okviru evropske sosedske politike ne bodo na voljo do konca leta 2009. Izjemna makrofinančna pomoč, ki jo bomo sprejeli, bo premostila to vrzel ter bo imela takojšen vpliv na javne finance in bo uravnotežila plačila v Libanonu, če se bo takoj izvedla. Makrofinančna pomoč bo sestavljena iz donacije v znesku 30 milijonov EUR in posojila v znesku 50 milijonov EUR za pomoč libanonski vladi pri povojni obnovi in nadaljnjem gospodarskem preporodu.
<P>
Moje poročilo v celoti odobrava potrebo po zagotovitvi te finančne pomoči Libanonu. Vendar uvaja številne spremembe k predlogu Sveta za izboljšanje jasnosti in preglednosti.
<P>
Prvič in predvsem moramo vedeti, da mora biti pomoč strogo dopolnilna k financiranju, o katerem so se dogovorile institucije Bretton Woods, Pariški klub, dvostranski darovalci in EU v okviru drugih programov. Biti mora v skladu z zunanjimi ukrepi ali politikami EU ter zajamčiti dodano vrednost prizadevanja Skupnosti.
<P>
Svet bo prav tako moral izrecno in javno sprejeti priporočila Parlamenta glede pogojev in meril, ki veljajo za pomoč, z drugimi besedami izboljšano preglednost in povečano trajnost javnih financ, uporabo opredeljenih proračunskih in makroekonomskih prednostnih nalog, izvajanje posebnih ukrepov za preprečevanje tveganja goljufij, korupcije in zlorabe sredstev, razporeditev pomoči s pravičnim ravnovesjem med stroški po sporih, obnovo, čezmeren dolg in socialne potrebe prebivalstva ter polno skladnost z mednarodnimi standardi za demokratične in človekove pravice ter s temeljnimi načeli pravne države. Določbe o pomoči za Libanon mora pospremiti resničen napredek na področju omenjenih ciljev, to je treba določiti v sporazumu o donaciji, ki se ga pripravi skupaj z libanonskimi organi.
<P>
Poleg našega osnovnega dela v zvezi s tem besedilom želim prav tako omeniti nekatere težave, s katerimi smo se zaradi nujnosti poročila srečali med njegovo pripravo. Iz tega razloga nas morata Komisija in Svet pri vsaki prihodnji odločitvi v zvezi z odobritvijo makrofinančne pomoči precej bolje obveščati. Da bi Parlament zadovoljivo opravil svoje delo, mora v zadostnem času prejeti bolj kakovostne informacije. V zvezi s tem bi uvedba sistema zgodnjega opozarjanja s strani Komisije zagotovila hitrejšo obravnavo dokumentacije s strani pristojnega odbora v Parlamentu ter bi preprečila nepotrebne zamude, ki lahko resno negativno vplivajo na končnega upravičenca do finančne pomoči. Kakovost in skladnost našega dela ter kakovost našega sodelovanja z drugimi institucijami so močno odvisni od tega dejavnika.
<P>
V skladu s prejšnjimi resolucijami Parlamenta želim poudariti, da takšnih bistvenih instrumentov ni mogoče enostavno obravnavati kot izjemnih. Imeti mora redno pravno podlago in ne more temeljiti na priložnostnih odločitvah Sveta za takšno delovanje. Okvirna uredba o makrofinančni pomoči, določena s postopkom soodločanja, je potrebna, da se izboljšajo sistemi za preglednost, odgovornost, spremljanje in poročanje.
<P>
Prav tako se moramo hitro dogovoriti za medinstitucionalne razprave o najprimernejši pravni podlagi za to obliko instrumenta. V primeru makrofinančne pomoči za Libanon, ene od držav, ki so vključene v evropsko sosedsko politiko, in državo, ki je razvrščena kot država v razvoju, menimo, da mora biti pravna podlaga za ta ukrep člen 179 Pogodbe ES in ne člen 308 Pogodbe ES.
<P>
Ker je Libanon država v razvoju, Parlament vztraja, da ne smemo zanemarjati socialnih vidikov reform, ki jih lahko izvede libanonska vlada. V skladu z razvojnim programom Združenih narodov skoraj 24 % Libanoncev živi v popolni revščini, približno 52 % Libanoncev pa velja za zapostavljene. Razen tega je skoraj 9 % prebivalstva nepismenega, manj kot ena tretjina prebivalstva je končala osnovno šolo in le 13 % Libanoncev se vpiše na univerzo.
<P>
Kljub tej resničnosti moramo reči, da socialno vprašanje trenutno ni v središču libanonske politične razprave, razen tega je socialna vsebina predvidenih reform izjemno omejena, kar zadeva gospodarske in finančne skrbi. Vendar je v interesu Libanona in njegovih partnerjev, kot sem že povedal, da poiščejo pravično ravnovesje med različnimi postavkami odhodkov, zlasti pri sredstvih za izobraževanje in usposabljanje. Pri tem je treba vedeti, da imajo lahko stalne socialne neenakosti resne gospodarske in politične posledice, ki lahko podaljšajo nestabilnost države.
<SPEAKER ID="246" NAME="José Ignacio Salafranca Sánchez-Neyra" LANGUAGE="ES">
Gospa predsednica, v Libanonu vladajo izjemno težke in napete razmere; jasno je, da mora država poiskati pot iz institucionalne krize. Ob upoštevanju tega bo delovna skupina odbora za zunanje zadeve naslednji teden obiskala državo, da bi storila to, kar je ta parlament vedno počel: bila priča solidarnosti naše institucije z idejo miru, razumevanja, harmonije, sprave in utrditve demokracije v tej državi.
<P>
S tem ciljem v mislih je gospod Arif pripravil svoje poročilo o makrofinančni pomoči za Libanon. Povedati mu moram, da se v odboru za zunanje zadeve nismo želeli preveč pogrezniti v tehnične podrobnosti glede na izjemno resne in napete razmere v Libanonu, ki so nastale - kot sem že povedal - po odhodu predsednika Lahouda. Kljub temu smo očitno želeli zagotoviti polno spoštovanje pristojnosti Parlamenta kot orodja proračunskega organa ter popolno jasnost in preglednost, kot je predlagal poročevalec, ter s tem pravilno in učinkovito uporabo finančnih sredstev, s čimer bi se izognili kakršni koli obliki korupcije, kot je v svojem govoru povedal komisar Verheugen.
<P>
V zvezi s tem verjamemo, da ta makrofinančna pomoč sovpada z duhom sporazuma o pridružitvi ali pridruževanja med Evropsko unijo in sredozemskimi državami v okviru prihodnjega okvira evropske sosedske politike in seveda v skladu z obveznostmi iz sporazuma, sklenjenega na tretji pariški konferenci o obnovi Libanona. Prav tako je v skladu z duhom sporazuma, sklenjenega z mednarodnimi ustanovami.
<SPEAKER ID="247" NAME="Esko Seppänen">
pripravljavec mnenja odbora za proračun. - (FI) Gospa predsednica, kot pripravljavec mnenja odbora za proračun z zadovoljstvom ugotavljam, da je odgovorni odbor sprejel predloge, ki smo jih predložili. Prav tako je bilo s strani odbora zelo pogumno, da je predlagal nov koncept "obdobja razpoložljivosti finančne pomoči" ter ga razložil na način, ki omogoča enostavno podaljšanje veljavnosti pravnega akta s postopkom komitološkega odbora. Komisija je le izvršilni organ in ne more imeti vloge zakonodajalca. To bi postala, če bi se morala odločati o tem, kako dolgo mora trajati finančna pomoč.
<P>
V zvezi z odborom za proračun z zadovoljstvom ugotavljam, da je odgovorni odbor sprejel pozitivno stališče glede našega predloga za spremembo pravne podlage, čeprav bi to storil le ob upoštevanju prihodnjih predlogov o makrofinančni pomoči. Menimo, da je ustreznejša pravna podlaga člen 179 Pogodbe ES in ne splošni člen 308, ki se je uporabljal do zdaj. Upamo, da bosta Komisija in Svet v prihodnosti upoštevala to sporočilo Parlamenta.
<SPEAKER ID="248" NAME="Tokia Saïfi">
v imenu skupine PPE-DE. - (FR) Gospa predsednica, sedanja institucionalna praznina v Libanonu pomeni resno grožnjo državi in regiji na splošno. Z nefunkcionalnim parlamentom, katerega poslanci se bojijo za svoja življenja, destabilizirano vlado in ohromljenim gospodarstvom mora zdaj Libanon poiskati pot iz krize. Bolj kot kdaj koli mora EU ostati pozorna pri podpori svojim sosedom in zaveznikom.
<P>
Makrofinančna pomoč, ki jo je danes predlagala EU, je dobrodošla bolj kot kdaj koli prej. Ta izredna pomoč z omejenim rokom, katere namen je izboljšati proračunski položaj države, v kateri so bila dogovorjena prizadevanja za zmanjšanje bremena dolga uničena v morilskem sporu poleti leta 2006, v celoti spada v okvir evropske sosedske politike in evro-sredozemskega partnerstva. Zato to ni tradicionalna oblika podpore, ker bo ta proračunska podpora pomagala izboljšati politično in gospodarsko suverenost in neodvisnost Libanona. Pomoč je seveda treba preveriti z mehanizmom za boj proti goljufijam, da se zagotovi večja preglednost pri upravljanju s sredstvi in njihovem razporejanju.
<P>
Prav tako moramo zagotoviti boljše usklajevanje finančnih institucij, ki si prizadevajo za obnovo države. Dejansko moramo izvajati sosedski instrument, ukrepe Mednarodnega denarnega sklada in ukrepe Sklada za evro-sredozemske naložbe in partnerstvo na dosleden način, da se zagotovi učinkovita in trajnostna pomoč. Ko konferenca v Annapolisu odpira upanje, ostaja Libanon ključni dejavnik za mir in stabilnost v regiji.
<SPEAKER ID="249" NAME="David Martin">
v imenu skupine PSE. - Gospa predsednica, pozdravljam poročilo gospoda Arifa. Kot se od gospoda Arifa pričakuje, je to poročilo uravnoteženo in dobro utemeljeno.
<P>
Vendar obžalujem, da mora EU ponovno odgovarjati v zvezi z navado Izraela, da na Bližnjem vzhodu najprej odvrže bombe in šele potem razmišlja o posledicah.
<P>
Libanon je imel pred sporom z Izraelom poleti leta 2006 res finančne težave, dokončno pa se je finančna kriza zaostrila zaradi zadevne vojne. Libanon je po besedah gospoda Arifa zdaj ena od najbolj zadolženih držav na svetu, pri čemer živi v popolnem pomanjkanju po podatkih programa Združenih narodov za razvoj (UNDP) skoraj ena četrtina Libanoncev.
<P>
Kljub težavam, s katerimi se sooča Libanon, je njegova vlada odločena doseči gospodarsko stabilnost. V tem položaju je prav, da smo pripravljeni na zagotovitev makrofinančne pomoči za takšno obnovo. Gospod Arif ima prav, da zagovarja zaščitne ukrepe, ki zagotavljajo primerne politike za odpravo korupcije in preprečevanje zlorabe dodeljenih finančnih sredstev. Pravi mehanizem za doseganje tega je popolna preglednost v zvezi z dodeljevanjem in porabo finančnih sredstev, ustrezno spremljanje izdatkov in naknadno vrednotenje izvedenih ukrepov.
<P>
Libanon je postal po mnenju komisarja ena od partnerskih držav EU v okviru evropske sosedske politike. Finančna sredstva, ki se zagotavljajo v okviru te politike, pred letom 2009 ali 2010 še ne bo na voljo, vendar ko se bo to zgodilo, pričakujem, da bo EU pomagala v zvezi s socialnimi in gospodarskimi reformami v Libanonu. Do tedaj pa lahko makrofinančna pomoč pomembno pomaga Libanonu pri odpravljanju zadolženosti in pomaga njegovi vladi pri doseganju stabilnosti. Zato jo pozdravljam.
<SPEAKER ID="250" NAME="Bogusław Sonik" AFFILIATION="PPE-DE">
(PL) Gospa predsednica, danes razpravljamo o makrofinančni pomoči za Libanon. Ta se nahaja sredi najresnejše gospodarske in politične krize po koncu vojne leta 1990. Parlament je s strani številnih neodvisnih strokovnjakov za težave na Bližnjem vzhodu slišal, da bi morala Evropska unija dejavno podpreti demokratične organe v Libanonu.
<P>
Libanon je zdaj posebej pomembno stičišče. Je na stopnji, ko lahko dokončno izžene zadnje duhove vojne. Vendar prav tako obstaja nevarnost, da bodo stari spori ponovno izbruhnili. Prav tako moramo uporabljati instrumente, ki so nam na voljo, ter imeti dejavno posredniško vlogo pri reševanju notranjih sporov v Libanonu. Spor med Izraelom in Libanonom je povzročil ogromno škodo v državi, ki ji je z veliko težavami komaj uspelo obnoviti svojo infrastrukturo po 20 letih vojne. Spor je prav tako negativno vplival na družbene odnose v Libanonu. Povzročil je krepitev radikalnih sil, kar je Libanon ponovno potisnilo v notranji spor med skupnostmi.
<P>
Libanon potrebuje čas, da se ponovno stabilizira. Potrebuje posredovanje med vsemi stranmi. Finančna pomoč, ki jo zagotavljajo Evropska unija ter druge države in institucije, bo Libanonu omogočila priložnost, da se vrne na pot proti reformi. Reforma bo nedvomno trajala nekaj časa, vendar bo zagotovila nastanek države, ki je politično, socialno in gospodarsko stabilna.
<P>
Pozdravljam pobudo Komisije in dejstvo, da so poslanci Parlamenta obravnavali vprašanje makrofinančne pomoči. To nam omogoča, da ljudem v Libanonu pošljemo sporočilo, ki jim zagotavlja, da se Evropska unija šteje za njihovega partnerja. Zato se prav tako zahvaljujem poročevalcu za iznajdljivo prizadevanje za vključitev Parlamenta v postopek odločanja v zvezi s pomočjo Libanonu. Končno, vedeti moramo, da je obnova Libanona prav tako v interesu Evropejcev, kot je v interesu Libanoncev.
<SPEAKER ID="251" NAME="Predsednica">
Ta razprava je končana.
<P>
Glasovanje bo potekalo v četrtek, 29. novembra 2007.
