<CHAPTER ID="014">
Politična rešitev za piratstvo v obalnih vodah Somalije (razprava)
<SPEAKER ID="362" NAME="Predsednica">
Naslednja točka sta izjavi Sveta in Komisije o politični rešitvi za piratstvo v obalnih vodah Somalije.
<SPEAKER ID="363" NAME="Carl Bildt">
predsedujoči Svetu. - Gospa predsednica, hvaležen sem za to priložnost, da lahko na kratko spregovorim o Somaliji in predvsem o zelo resnem problemu, ki ga predstavlja piratstvo v obalnih vodah Somalije.
<P>
Ne bom šel v vse podrobnosti: država je že več kot 18 let v hudi stiski, humanitarne razmere so grozljive in državo so preplavili konflikti. Prehodna zvezna vlada izvaja nek proces, vendar je ta krhek - najbolj milo rečeno - in zahteva trajna prizadevanja mednarodne skupnosti, da bi se državo postopoma pripeljalo do sprave in da bi se postopoma zgradila nekakšna delujoča država, ki bi lahko obnovila nekakšno stabilnost v tej strahovito razdeljeni državi.
<P>
Piratstvo je zares zelo resna grožnja. Za njegovo reševanje je potrebno splošno sodelovanje znotraj države same, kar je, kot že rečeno, izredno težko glede na trenutne varnostne razmere v državi. Temu primerno, kot ste opazili, so naša trenutna prizadevanja usmerjena v praktično pomoč, ki jo lahko nudimo zunaj Somalije in ki je namenjena državi in ljudem. Seveda, kot verjetno veste, razpravljamo o nadaljnjih korakih v tem posebnem primeru.
<P>
Kar zadeva poseben problem piratstva, se pomorska operacija Atalanta še naprej uspešno izvaja v obalnih vodah Somalije. Vse pošiljke Svetovnega programa za hrano so varno prispele v Somalijo iz Mombase v Mogadišu in Berbero. V Adenskem zalivu od začetka maja 2009 ni bilo nobenih uspelih napadov. To je vsaj do neke mere rezultat zaveze držav članic EU in ostale mednarodne skupnosti, ki so pomagale pri ustvarjanju pomembnih pomorskih sil na visoki ravni. Uspeh operacije v tem omejenem smislu je tudi rezultat tesnega sodelovanja civilne pomorske skupnosti in operativnega štaba EU v Northwoodu v Združenem kraljestvu. To je omogočilo razvoj najboljših praks upravljanja, ki jih čedalje bolj spoštujejo tudi pomorščaki. Zelo učinkovito se izvaja tudi usklajen mehanizem za pomorsko zaščito trgovskega prometa v Adenskem zalivu.
<P>
Zaenkrat lahko torej rečemo, da je piratstvo v Adenskem zalivu zajezeno, vendar še ni odpravljeno. Zato se je Svet odločil, da operacijo za zatiranje piratstva podaljša do decembra 2010. To pomeni, da bomo morali nadaljevati z našimi dosedanjimi prizadevanji in ohraniti pravo raven vojaških sredstev. Hkrati pričakujemo, da bo Resolucija Varnostnega sveta ZN AL1846 podaljšanja v naslednjih dneh.
<P>
Ne glede na to, kar sem rekel, ni prostora za samozadovoljnost. Pirati še naprej širijo svoje dejavnosti proti vzhodu v Indijski ocean, nedavno pa smo ob koncu monsunskega obdobja bili priča novim valom napadov severno in severovzhodno od Sejšelov, kar je precej daleč. Trenutno je zaseženih nič manj kot 11 ladij - vse po napadih v tako imenovanem somalskem bazenu - s skupaj 250 člani posadke.
<P>
Z operacijo Atalanta smo povečali naše možnosti na tem oddaljenem pomorskem območju. Na Sejšelih je bila razporejena dodatna patruljna letala in lahko napovem, da se bo silam na Sejšelih pridružilo tudi švedsko pomorsko patruljno letalo. To se je izkazalo kot koristno. Dodatni zaščitni ukrepi se že izvajajo ali pa se načrtujejo na nacionalni ravni, s Francijo in nazadnje s Španijo, da bi se lahko zagotovil ustrezen in učinkovit odziv.
<P>
V Adenskem zalivu je poskrbljeno tudi za zaščito mednarodno priznanega tranzitnega koridorja. To je priporočena pot skozi zaliv, pomorska zaščita pa je zagotovljena vsem ladjam ne glede na njihovo zastavo. Trenutno so tam pomorske enote iz Evropske unije, Nata in koalicijskih pomorskih sil pod vodstvom ZDA z zelo dobro koordinacijo patrulj in zelo pomembnim sodelovanjem obveščevalnih služb, ki je potrebno za tovrstno operacijo.
<P>
Tudi Kitajska je zdaj pripravljena, da se vključi v ta koordinacijski mehanizem in zaščito. To pomeni, da bo treba obstoječe mehanizme razviti in razširiti. Tako bi lahko Kitajska in mogoče tudi druge pomorske sile, sčasoma prevzele nekaj odgovornosti. Tudi druge države - Rusija, Indija in Japonska - so razporedile svoje pomorske sile, zato jih je treba povabiti, da se čim prej vključijo v ta mehanizem. Koordinacija je seveda ključ do uspeha.
<P>
Vem, da je Parlament izrazil zanimanje za dokaj težko vprašanje sojenja osumljenim piratom, ki so jih aretirale enote Atalante. V zaporih v Keniji je trenutno priprtih 75 osumljencev. Sodni postopek obsega devet različnih sojenj in s tem predstavlja veliko dodatno breme za kenijski pravosodni sistem. Ustrezno izvajanje teh sojenj je seveda temeljnega pomena, če želimo ohraniti odvračajoč učinek, ki ga zagotavlja Atalanta, in splošno verodostojnost naših prizadevanj za zatiranje piratstva. V tem smislu predstavlja nedavni sporazum s Sejšeli, s katerim ste gotovo seznanjeni, o premestitvi osumljenih piratov, pomemben dodaten prispevek. Piratstvo je zelo donosen posel in pomembno je, da različne dejavnosti prav v vseh pogledih usmerimo v zmanjševanje vseh možnosti, da bi pirati s temi resnično nizkotnimi početji pridobili še več denarja.
<P>
To, kar počnemo v morskih vodah, na koncu seveda ne more nadomestiti vsega, kar je treba storiti v Somaliji ali v primeru same Somalije, vsekakor pa je to, kot sem že rekel, nekaj, pri čemer trenutnega uspeha ne moremo imeti za samoumevnega. S pomorsko operacijo bomo morali nadaljevati, za to pa bomo, prvič, morali biti pripravljeni podpreti dolgoročno razporeditev pomorskih sil, drugič, pri koordinaciji bomo morali povečati sodelovanje vseh sil in mednarodnih organov, ki so vključeni v to operacijo, in tretjič, pomagati bomo morali tudi pri razvoju regionalnih pomorskih zmogljivosti, saj tega bremena ne moremo nositi samo mi. Pomembno vlogo bodo pri tem igrale pomorske mednarodne organizacije, kot je kontaktna skupina za piratstvo.
<P>
Na koncu je to tudi eno izmed območij, kjer smo v zadnjih letih pokazali zmogljivosti EVOP. Komaj nekaj let nazaj bi le redki izmed najbolj ambicioznih ljudi tukaj napovedali, da bomo v Adenski zaliv ali Indijski ocean poslali pomorske sile Evropske unije. Nujni humanitarni in drugi razlogi so nas pripeljali do tega, kar se je v mejah možnega do zdaj izkazalo kot razmeroma uspešna operacija, vendar nikar si ne ustvarjamo iluzij. Storiti je treba še veliko. Operacijo moramo izvajati še naprej, v tem smislu pa je podpora Parlamenta zelo pomembna.
<SPEAKER ID="364" NAME="Benita Ferrero-Waldner">
članica Komisije. - Gospa predsednica, tokrat se natančneje osredotočamo na celotno vprašanje Somalije in s trajnostnimi metodami obravnavamo tudi temeljne vzroke za to nadlogo. Komisija je vedno trdila, da je piratstvo mogoče dokončno izkoreniniti samo, če se bodo reševali temeljni vzroki, vse od nestabilnosti v Somaliji, in tudi razvojne potrebe države, ki se kažejo v najbolj skrajni obliki revščine, ki vključuje masovno nepismenost in ranljivost.
<P>
Zato je celovit pristop k reševanju izzivov, ki jih predstavljata varnost in razvoj v Somaliji, kot je bilo že omenjeno, temeljnega pomena. Za ta namen bo treba vzpostaviti delujočo državo, ki bo zmožna izvrševati zakone in ki bo lahko zagotovila vsaj temeljne storitve. Srednjeročno in dolgoročno so upravljanje, vključno z gradnjo institucij in varnostjo, izobraževanje in gospodarski razvoj nujni predpogoji za izkoreninjenje obstoječih spodbud, ki Somalce potiskajo v piratstvo.
<P>
Kar zadeva varnost, je hiter pristop temeljnega pomena. Afriška unija, kot veste, ima pri tem ključno vlogo, nenazadnje prek misije AMISOM, ki predstavlja silo Afriške unije, ki zagotavlja varnost prehodni zvezni vladi v Mogadišuju. Evropska unija z Mirovno pomočjo za Afriko največ prispeva k misiji AMISOM, saj zagotavlja sredstva za podporo silam Afriške unije. Pravkar je bil sklenjen nov sporazum o prispevku v višini 60 milijonov EUR. To je del zaveze, ki jo je Komisija dala letos aprila na konferenci v Bruslju. Pomoč Komisije Somaliji je opredeljena v skupnem strateškem dokumentu 2008-2013, natančno pa proračun programa ES za podporo Somaliji iz Evropskega razvojnega sklada (ERS) za obdobje 2008-2013 znaša skupaj 215,4 milijona EUR.
<P>
Operacija ATALANTA, prva pomorska operacija EU, bo kmalu praznovala obletnico. Ta operacija je uspeh, saj omejuje piratstvo, obenem pa pomorsko skupnost ozavešča najboljših ukrepih za samozaščito. Vendar pa vsi vemo, da je veliko tega treba še storiti. Komisija vzporedno ob operaciji ATALANTA uporablja instrument stabilnosti, finančni instrument, da bi podprla kenijski pravosodni sistem - kot je pravkar omenil predsedujoči Svetu -, saj se je Kenija zavezala, da bo sodno preganjala premeščene osumljene pirate, ki so bili aretirani v okviru operacije, zato je pomembno, da tu ne pride do nekaznovanosti. Podpora kenijskemu pravosodnemu sistemu vključuje nekakšno mešanico ukrepov za gradnjo zmogljivosti organov pregona, policije, pravosodnih organov in zaporov. Program se izvaja prek UNODC in znaša 1,75 milijona EUR.
<P>
V širšem smislu je razvoj regionalne pomorske zmogljivosti tudi pomemben vidik pri zagotavljanju varnosti na tem območju. Komisija, spet z uporabo našega instrumenta za stabilnost, podpira izvajanje tako imenovanega kodeksa ravnanja iz Džibutija, ki ga je razvila Mednarodna pomorska organizacija. Program, ki se ukvarja z nekaterimi ključnimi pomorskimi potmi, kot sta Afriški rog in Adenski zaliv, bo pomagal pri oblikovanju regionalnega centra za usposabljanje za pomorske zadeve v Džibutiju. Ta center bo osredotočen na gradnjo zmogljivosti in usposabljanje pomorskega upravnega osebja in obalne straže v regiji, vključno iz Somalije, Puntlanda in Somalilanda, kakor bo izvedljivo. Finančna sredstva v letu 2009 bodo namenjena tudi regionalnemu informacijskemu centru v Sanai v Jemnu. Prva stopnja tega programa se je že začela in izvajajo se tudi študije tehnične izvedljivosti.
<P>
Dovolite mi, da pred koncem spregovorim še o enem pomembnem vprašanju. Komisija razvija celovito pomorsko politiko - ki vključuje tudi zunanjo razsežnost - in obenem celovit pomorski nadzor nad sektorji in mejami, da bi ustvarila pomorsko situacijsko zavedanje aktivnosti na morju, ki med drugim vplivajo na pomorsko zaščito in varnost, vendar tudi na splošno izvrševanje zakonov.
<P>
Švedsko predsedstvo je sprožilo velika prizadevanja za zagotovitev povezanosti pomorske politike EU med stebri, s čimer zagotavlja povezavo med ukrepi Skupnosti in delom, ki ga v okviru drugega stebra izvaja predvsem Evropska agencija za obrambo. Prepričani smo, da lahko vključevanje pomorskega nadzora ponudi veliko pomoč operacijam EU v boju proti piratstvu, saj zbiranje podatkov iz različnih virov v okviru pomorskega nadzora, omogoča organom, ki so dejavni na morju, da sprejemajo odločitve in se odzivajo na podlagi več informacij.
<P>
Vse te različne dejavnosti, ki so opisane tudi v resoluciji EP iz oktobra, tvorijo pomemben prispevek Komisije k boju proti piratstvu.
<SPEAKER ID="365" NAME="Cristiana Muscardini">
v imenu skupine PPE. - (IT) Gospa predsednica, gospod minister, gospa komisarka, gospe in gospodje, z velikim zadovoljstvom pozdravljamo podaljšanje misije Atalanta.
<P>
Problemu Somalije sem posvetila približno 10 let in ne morem zanikati, da Evropa prepogosto ni ukrepala dovolj hitro.
<P>
Razmere v Somaliji so vsak dan vedno bolj dramatične zaradi posledic mednarodnega terorizma in problema piratstva ter človeške tragedije milijonov ljudi, predvsem žensk in otrok, ki so žrtve nasilja, ki se vsak dan spopadajo z lakoto in ki so prepogosto prisiljeni v beg prek puščave, da bi poiskali zavetje na evropskih obalah.
<P>
V povezavi z bojem proti terorizmu moramo uvesti tudi ukrepe, ki prinašajo novo upanje za gospodarstvi v regiji, ki pa obenem uvajajo tudi evropski nadzor nad razmerami v begunskih taboriščih v Libiji. Poročila, ki smo jih prejeli, govorijo o zelo resnih razmerah v teh taboriščih, tako o nasilju kot kršenju človekovih pravic, katerih žrtve so pogosto prav somalijske ženske.
<P>
V svojem nastopu, ki ga je organizirala Skupina Evropske ljudske stranke (krščanskih demokratov), je stalni predstavnik somalijske prehodne vlade v Združenih narodih, dr. Jusuf Mohamed Ismail Bari-Bari, poudaril, da še večjo revščino v Somaliji povzroča nelegalen ribolov v njenih vodah in da so številni pirati nekdanji ribiči, ki niso bili deležni pravice ali pozornosti.
<P>
Zato se moramo odločno boriti proti terorizmu in si hkrati prizadevati za pravico, upanje in gospodarstvo v tej državi, ki je postala mučenka v teh letih vojne.
<SPEAKER ID="366" NAME="Roberto Gualtieri">
v imenu skupine S&D. - (IT) Gospa predsednica, gospe in gospodje, s to razpravo in resolucijo, ki jo bo naša Skupina naprednega zavezništva socialistov in demokratov v Evropskem parlamentu jutri potrdila, želimo izraziti močno podporo zavezi Evropske unije boju proti piratstvu. Obenem želimo izraziti zaskrbljenost v zvezi z dramatično naravo razmer znotraj Somalije, zaradi česar je še bolj potrebno in nujno ukrepati pri spodbujanju stabilnosti v državi, da bi se odpravili temeljni vzroki piratstva.
<P>
Misija Atalanta je zgodba o uspehu: omogočila je prevoz 300 000 ton pomoči in povečala varnost v Adenskem zalivu za ves pomorski promet, pri tem pa pokazala zmogljivost in dodatno operativno in politično vrednost EVOP.
<P>
Hkrati potrebujemo poleg zaveze Afriške unije še večjo evropsko zavezo, da bi podprli proces iz Džibutija; zaradi tega, čeprav se zavedamo težav in tveganj, izražamo podporo morebitni misiji EVOP v Somaliji, ki jo je Svet začel preučevati.
<P>
Zato upamo, da bodo v okviru predlogov sprememb in razprave, vse skupine pomagale pri oblikovanju močnejšega sporočila in da se ne bodo ujele v past oziroma dramatičnih razmer, kakršne so v Somaliji, uporabile kot izgovor za politične razprtije znotraj nekaterih držav, ki s to razpravo in z delom Parlamenta nimajo nobene zveze.
<SPEAKER ID="367" NAME="Izaskun Bilbao Barandica">
v imenu skupine ALDE. - (ES) Gospa predsednica, družbeni in demokratični razvoj Somalije moramo podpreti, če želimo zaustaviti piratstvo. Poleg tega zahtevamo, naj operacija Atalanta evropskim ribiškim ladjam, ki lovijo v južnem Indijskem oceanu, nudi enako zaščito pred napadi piratov, kot jo nudi trgovskim ladjam. Zahtevamo zagotavljanje vojaških spremstev, saj je to najučinkovitejša in najcenejša rešitev, ki jo priporoča tudi Mednarodna pomorska organizacija. Poleg tega si želimo, da bi se osebam, ki so aretirane in obtožene piratstva, sodilo v državah v tem območju, kot določa pogodba iz marca 2008 s Kenijo in Sejšeli.
<P>
Razlog za vse to je, da ribiškim plovilom v tem območju resno in čedalje pogosteje grozijo napadi in ugrabitev. Spomniti se moramo, da je Parlament pred enim letom v zvezi s temi razmerami izrazil svoje neodobravanje in da je celo Komisija priznala, da se na tem vprašanju ni storilo nič. Medtem pa pirati še naprej napadajo.
<P>
Zadnjo žrtev, Alakrano, so zadrževali skoraj 50 dni. Prav tako ne smemo pozabiti, da ta plovila lovijo v skladu z evropskim sporazumom o ribištvu. Njihovo delovanje je zakonito, poteka v mednarodnih vodah in pod nadzorom pristojnih organov.
<P>
Zato moramo povečati zaščito, ki jo nudimo tovrstnim plovilom.
<SPEAKER ID="368" NAME="Reinhard Bütikofer">
v imenu skupine Verts/ALE. - (DE) Gospa predsednica, gospod predsedujoči Svetu, gospa komisarka, operacija Atalanta je uspešen prispevek EU k varnosti v Afriškem rogu in zato se mora nadaljevati. Vendar pa ima EU širšo skupno odgovornost. To pomeni, da si ne sme zatiskati oči, kadar nezakonit izvoz strupenih odpadkov ali nezakonit ribolov škodita interesom Somalije. Zato moramo sprejeti dosleden pristop k spremljanju teh zadev.
<P>
Resolucija, o kateri bomo glasovali jutri, je v dveh primerih napačno zastavljena in teh pristopov ne podpiramo. Ni prav, da želimo spremeniti nalogo Atalante, ne v smislu širjenja območja operacij ne v smislu poskusov poslancev tega Parlamenta, ki želijo nalogo razširiti tako, da bo vključevala tudi ribolov. Hočemo, da se naloga nadaljuje brez sprememb.
<P>
Drugič, skrajno sporen je tudi začetek izvajanja misije za usposabljanje v okviru Evropske varnostne in obrambne politike (EVOP), ki ni bila ustrezno upravičena in ki ne bo dala bistvenega prispevka k izgradnji države v Somaliji. Izhajati bi morali iz načela previdnosti, ne naglice.
<SPEAKER ID="369" NAME="Willy Meyer">
v imenu skupine GUE/NGL. - (ES) Gospa predsednica, v celoti podpiramo prvi del izjave gospe Ferrero-Waldner. To je dejansko narava problema in njen temelj. Dokler ne rešimo temelja problema, ne more biti nobene možnosti ne za vojaško rešitev iz zraka ne s kopnega. Kar zadeva pomorsko rešitev, je častnik, odgovoren za operacijo Atalanta, včeraj jasno povedal, da takšna rešitev za piratstvo ni mogoča. Želel bi spomniti Parlament, da so Združene države to dejansko poskusile rešiti z vojaškim posegom s kopnega, vendar so bile pri tem neuspešne.
<P>
Zato bi bila napaka, če bi onemogočili razvojno pomoč in rešitve za upravljanje države. Vojaška rešitev ni mogoča, vendar tudi ni mogoče privatizirati funkcij oboroženih sil, kar se je zdelo primerno španski vladi. Tu ne gre za nadomestitev vojsk z zasebnimi varnostnimi podjetji, opremljenimi z bojnim orožjem. Ne, to zagotovo ni rešitev. Rešitev je dejansko samo ta, da se zaustavijo vse oblike piratstva. S tem mislim na piratstvo, ki izvira iz Somalije, a tudi piratstvo tujcev, ki povzročajo razdejanje v somalijskih teritorialnih vodah.
<SPEAKER ID="370" NAME="Niki Tzavela" LANGUAGE="EL">
Gospa predsednica, mednarodni opazovalci so pripomnili, da rešitev problema piratstva leži v ustvarjanju politične stabilnosti v tem območju. To je nekaj, kar si želimo vsi, predvsem mi, Grki, kajti piratstvo v tem območju je močno prizadelo grški pomorski promet.
<P>
Gospa komisarka, kar ste povedali, je zame prijetno presenečenje. Do zdaj so edine informacije, ki so prihajale od mednarodnih medijev in z vseh strani, govorile samo o napredovanju vojaških operacij. Razorožili ste me, kajti hotela sem vam postaviti naslednje vprašanje: kakšen napredek so do zdaj dosegle politične sile v državi, kajti zdaj smo usmerjeni v dejstvo, da v Somaliji potrebujemo politično stabilnost, da bi lahko rešili problem. Hvala za informacije, ki ste nam jih dali; reči moram, da bi bilo dobro, če bi lahko podrobnejše informacije dobili tako Evropski parlament kot mediji, ki obravnavajo vprašanje političnega posredovanja.
<SPEAKER ID="371" NAME="Luis de Grandes Pascual" AFFILIATION="PPE">
. - (ES) Gospa predsednica, gospa komisarka gospod predsedujoči Svetu, Španija je pravkar preživela boleče okoliščine, v katerih je bilo plovilo Alakrana in celotna njegova posadka podvržena izsiljevanju, ponižanju in neštetim nevarnostim.
<P>
Španska vlada je v Španiji poklicana na odgovornost, kot je primerno v takšnih primerih. Temi v tem Parlamentu bosta Evropa in več Evrope. Zato je treba reči, da je po enem letu, v katerem smo zahtevali diplomacijo in odločnost, rezultat pozitiven.
<P>
Vendar pa je operacija Atalanta neustrezna. Treba jo je razširiti in postati mora prožnejša. Ustvariti je treba možnost, da se ne bodo zaščitile samo poti, po katerih potuje človekoljubna pomoč, temveč tudi poti ribiških in trgovskih plovil Skupnosti. Slednje je treba zaščititi in prav zato bomo v resoluciji, ki naj bi bila sprejeta jutri, pozvali Evropski parlament in njegove institucije, da dajo nekatere zaveze.
<P>
Kar želimo storiti, je reči "da" odločnemu stališču, ki so ga pokazale države, ki ščitijo svoja plovila s svojimi oboroženimi silami, da bi ustavile in po potrebi zakonito odbile napade piratov. Reči moramo "ne" zatekanju k zasebnim varnostnim podjetjem, saj takšna poteza po ugotovitvah IMO s seboj nosi nevarnost nepotrebnega nasilja. Reči moramo "ne" pasivnemu in diletantskemu odnosu vlad, ki lajšajo življenje piratom. Vendar pa moramo reči "da" diplomaciji, "da" pomoči za Somalijo in "ne" neutemeljenim obtožbam domnevno nezakonitega ribolova.
<P>
Plovila Skupnosti lovijo v skladu z našimi mednarodnimi sporazumi. To delajo zakonito in zato morajo biti zaščitena. Institucije Skupnosti so jim zaščito dolžne zagotoviti.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Zaradi zapletene in nevarne razmere v Somaliji in njihovega vpliva na stabilnost smo vsi skupaj zelo zaskrbljeni. Obenem je cel svet priča problemom, ki jih tej državi povzroča piratstvo na morju in njegov vpliv na pomorski promet v širših vodah okrog Somalije. Očitno je, da za rešitev tega problema potrebujemo celovit pristop, kot je prej dejala komisarka Ferrero-Waldner.
<P>
Želel bi izkoristiti to priložnost, da izrečem našo zahvalo misiji Atalanta za odlično delo, ki ga je opravila do danes. Njena prizadevanja so zelo pomembna, saj je dostopnost te cone ključnega pomena za mednarodno trgovino in tovorni promet. Mornarjem na krovu trgovskih ladij in ribičem, ki lovijo v regiji, želimo, da bi lahko svoje delo varno opravljali. Mislimo, da je to bistvenega pomena. Zato še naprej podpirajmo delo te misije. Premislimo seveda tudi o tem, kaj bi še lahko storili, in kot je pravilno rekla gospa komisarka, rešujmo ta problem obenem tudi pri viru, učinkovito in na različnih področjih.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Gospa predsednica, Somalija je država, v kateri vladajo stalne izredne razmere in ki že skoraj 20 let nima nobene vlade. V EU moramo pomagati, da bi se te razmere spremenile. Zato podpiramo delo Komisije. Vendar pa precej dvomimo v novo misijo Evropske varnostne in obrambne politike (EVOP) ter načrt o usposabljanju 2 000 vojakov za prehodno vlado v Somaliji.
<P>
Kaj je pravi cilj te misije? Kakšen je splošen političen okvir za Somalijo? Kakšno vrednost lahko pripišemo trenutnim ameriškim in francoskim projektom usposabljanja? Ne razumemo, kako bo ta misija prispevala k izgradnji države. Kakšna je legitimnost prehodne vlade? Zakaj jo podpiramo? Zakaj verjamemo, da ji bo vojska pomagala? Kako lahko vojakom preprečimo, da bi se pridružili gospodarjem vojne, ko opravijo usposabljanje? Prepričani smo, da je s to misijo še vedno povezanih preveč vprašanj, da bi jo sploh lahko začeli načrtovati. Predvsem pa ne razumem, kakšno vrednost lahko doda EU, in prepričana sem, da bi bil denar bolj porabljen za druge projekte, ki jih Komisija že izvaja.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Gospa predsednica, če želimo poskusiti razumeti, kaj se dogaja v vodah Indijskega oceana, se moramo vprašanja piratstva lotiti na odgovoren način in se vzdržati demagoških izjav ter strankarskih političnih stališč. To pravim navkljub izjavam, ki sem jih na žalost slišala v tem Parlamentu. Nekateri člani so v svojih nastopih izkoristili priložnost za napad španske vlade. Želela bi poudariti, da je omenjena vlada igrala ključno vlogo pri spodbujanju in vodenju operacije Atalanta, ki jo danes hvalimo. Vendar pa je očitno, da je ta operacija neprimerna in da jo je treba okrepiti.
<P>
Zato želim prositi Svet, naj okrepi to operacijo, razširi zaščitena območja, za katera je odgovorna, poveča razporeditev svojega osebja in ji podeli dodatne pristojnosti. S tem mislim na primer na nadzor pristanišč, iz katerih plujejo matične ladje piratov. Kljub temu je jasno, da Atalanta ne more biti edini mehanizem za reševanje somalijskega problema. Zato želim izkoristiti to priložnost in pozvati vse vpletene, da poiščejo skupno strategijo za Somalijo. Takšna strategija bi morala vključevati razvojno pomoč in politični dialog s prehodno zvezno vlado.
<P>
Pozivam tudi Svet, naj organizira novo operacijo, ki bi potekala vzporedno z Atalanto. Takšna operacija bi pomagala pri usposabljanju in opremljanju varnostnih sil somalijske zvezne vlade in obenem okrepila zavezo spoštovanju človekovih pravic in načela pravne države.
<P>
(Govornica se je strinjala, da sprejme vprašanje na podlagi modrega kartončka v skladu s členom 149(8))
<SPEAKER ID="375" NAME="Luis de Grandes Pascual" AFFILIATION="PPE">
. - (ES) Ali poslanka meni, da je neodgovorno, če rečemo, da bi morala biti španska vlada v Španiji biti pozvana na odgovornost, in da bi se v tem Parlamentu morali osredotočiti na razpravo o Evropi in evropskih ukrepih podpore operaciji Atalanta?
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Gospod de Grandes Pascual, prosim, nikar ne polemizirajte. Po mojem mnenju je neodgovorno to, da izkoriščate čas za besedo, da bi se spravljali na vlado Španije.
<SPEAKER ID="377" NAME="Georgios Papanikolaou" AFFILIATION="PPE">
(EL) Gospa predsednica, dejstvo je, da somalijski pirati predstavljajo grožnjo mednarodnemu pomorskemu prometu. Piratstvo ne vpliva samo na stroške in zanesljivost pomorskega prevoza, temveč tudi - kar je najpomembneje - onemogoča zagotavljanje mednarodne človekoljubne pomoči v Somalijo, s čimer povečuje resno pomanjkanje hrane v državi. Kljub temu moram poudariti, da posebne posledice čutijo države z dolgo tradicijo trgovskega pomorskega prometa, kot so Grčija in druge sredozemske države. Razumem, da je protipiratska misija EU za zaščito morskega prehoda v Afriškem rogu pomemben korak. Vendar pa moramo razumeti, da stvari, za katere smo včasih mislili, da spadajo v fantazijski in filmski svet - o njih sem kot otrok slišal iz pravljic - zdaj dejansko trkajo na naša vrata, predstavljajo očitno nevarnost in so resnične. Zato moramo Svet in Komisijo uskladiti in prepričati, da sprejmeta več političnih pobud.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Gospa predsednica, piratstvo je zelo pomembna zadeva za Španijo, saj je prizadelo ribiška plovila, zato pozdravljam izpustitev ladje Alakrana in izrekam pohvalo ribičem, lastniku ladje in španski vladi za njihov trud.
<P>
Ribiške ladje so tarča piratov in očitno tudi priložnost za jemanje talcev, ki se ji ni mogoče upreti. Kot je dejal Svet, so pirati posodobili svojo taktiko tako na morju kot na kopnem. Ustvarjajo dobiček in države članice se morajo na te razmere odzvati.
<P>
Operacija EUNAVFOR Somalia (operacija Atalanta) je bila uspešna in komisarja je omenila, da so se začele izvajati številne dejavnosti, vendar mora biti takšnih operacij več in biti morajo boljše. Ribiške ladje ne smejo več biti ranljive; ribiške ladje je treba zaščititi, območje, v katerih bodo imele zaščito, pa je treba razširiti.
<P>
Predvsem potrebujemo rešitev na kopnem, kajti prav na kopnem je izvor problema: kot je poudarila Komisija, potrebujemo demokratično stabilnost. Komisijo sprašujemo, ali bi bila pripravljena organizirati vrh o piratstvu v tem območju, da bi se na kopnem našle rešitve za to, kar se dogaja na morju.
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Tudi jaz sem seveda vesel zaradi srečnega konca v primeru Alakrane, a bojim se, da to na žalost ni zadnji takšen primer. Kot je bilo povedano, pomembno je, da ne pozabimo, da pirati ne izkoriščajo samo revščine, temveč tudi napake in luknje v sistemu, ki ne deluje.
<P>
Medtem ko je zagotovo žalostno in obžalovanja vredno, da so mornarji žrtve ugrabitev, ko navsezadnje opravljajo samo svoje delo, je prav tako nedopustno, da obstajajo ljudje, ki brezvladje, ne samo v Somaliji, temveč v celotni regiji, izkoriščajo za nezakonit ribolov ali odlaganje onesnažujočih odpadkov. Žal, gospod de Grandes Pascual, se dogaja prav to.
<P>
Brez dvoma obsojamo vsako dejanje piratstva. Vendar pa za boj proti temu pojavu potrebujemo več kot zgolj vojake in plačance. Če bi mislili tako, bi s tem dejansko ustvarili nasproten učinek, kar bi pripeljalo do zaskrbljujočega stopnjevanja sporov, sploh če vemo, da nekateri ladjarji, ki želijo povečati svojo prisotnost v območju, tvegajo več, kot bi smeli, in se odmikajo od zaščitenih območij bolj, kot bi smeli, s tem pa ustvarjajo nevarne razmere, ki jih je vedno zelo težko reševati.
<SPEAKER ID="380" NAME="Carmen Fraga Estévez" AFFILIATION="PPE">
(ES) Gospa predsednica, medtem ko se v Indijskem oceanu dejansko dogaja nezakonit ribolov, se flote Skupnosti gotovo ne more opisovati kot nezakonite, na kar so nekateri tukaj namigovali. Flota Skupnosti lovi znotraj najstrožjih meja zakonitosti, z dovoljenji, ki so bila izdana na podlagi Sporazuma o partnerstvu na področju ribolova med Evropsko skupnostjo in Sejšeli in s strani Komisije za tune v Indijskem oceanu (IOTC), ki ureja in upravlja ribolov tuna v območju.
<P>
Drugič, vsa plovila Skupnosti so opremljena s satelitskimi sistemi za spremljanje, prek katerih jih lahko ribolovni in vojaški organi izsledijo v realnem času in kadar koli.
<P>
Tretjič, flota Skupnosti ima na krovu opazovalce in upošteva strog režim zagotavljanja informacij o ribolovni dejavnosti, med drugim tudi z ladijskimi dnevniki o ribolovu, vzorci ulova in prepovedjo tovornega prometa na odprtem morju.
<P>
In zadnjič, celotna flota Skupnosti je bila pravočasno vpisana v regionalni register flot Komisije za tune v Indijskem oceanu. Osebno si želim, da bi Komisija in Svet priznala, da evropska flota, ki lovi v tem območju, to počne znotraj najstrožjih meja zakonitosti.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Gospa predsednica, zelo rad bi izrekel svojo zahvalo in takoj na začetku povedal, da sta nam po mojem mnenju tako gospod Bildt kot gospa komisarka dala zelo dobre in zanesljive informacije. Te informacije govorijo o dejstvu, da so prizadevanja Evropske unije usmerjena na dve področji. Prvo je človekoljubna pomoč. Drugo je vojaška akcija, obe področji dejavnosti pa sta na srečo čedalje uspešnejši. Vendar pa bi rad postavil naslednje vprašanje: mar ne bi morali enakega pomena pripisati tudi izgradnji države v Somaliji, kajti slednja dejansko nima ustrezne vlade? Mar ne bi morali tudi oblikovati lokalne policije, kakor tudi osrednje vojaške sile? Menim, da bo težko doseči dolgoročen uspeh, če tega tretjega področja ne bomo obravnavali enako kot prvih dveh.
<SPEAKER ID="382" NAME="Carl Bildt">
predsedujoči Svetu. - Gospa predsednica, zelo kratek bom. Somalija je velik problem. Somalija je velik problem že 20 let. Govorili smo o piratstvu. Vendar ne pozabimo na humanitarne razmere, ki so katastrofalne. Ne pozabimo na problem teroristov. Ne pozabimo na nestabilnost regije.
<P>
Sčasoma bomo morali poskušati vse to rešiti. Vendar bodimo tudi realni. Mednarodna skupnost, Združeni narodi in drugi se že zelo dolgo časa spopadajo s problemom Somalije. Rezultatov ni veliko. Ko gre za reševanje problemov Somalije, smo na tem področju precejšnji novinci. Poskušamo storiti nekaj stvari.
<P>
Za Atalanto smo vsi trdili, da je uspešna, vendar nikar ne mislimo, da lahko reši vse probleme. Ko govorimo o njeni razširitvi v Indijski ocean, govorimo o zares ogromnih območjih. In tudi če bi razporedili vse pomorske sile vseh držav Evropske unije, ne bi bil prepričan v popoln uspeh.
<P>
Nekaterim izmed teh piratov pa se seveda daje tudi denar, kar jim omogoča, da vlagajo v nadaljnja sredstva. Zato je ta problem precej zapleten.
<P>
To ni razlog, da ne bi naredili, kar lahko naredimo. Ne glede na vse težave, bi se morali poskusiti vključiti v podporo prehodni zvezni vladi.
<P>
To poskušamo narediti z različnimi programi usposabljanja. Ali imamo zagotovilo, da bo to uspešno? Ne, nimamo. A edina stvar, v katero smo lahko zagotovo prepričani, je, da nam zagotovo ne bo uspelo, če ne bomo niti poskusili. Če poskusimo, potem obstaja vsaj možnost, da pozitivno vplivamo. In če ne dobimo nič drugega, bomo vsaj uspeli zagotoviti programe dostave pomoči stradajočim in trpečim prebivalcem Somalije v okviru Svetovnega programa za hrano. To je samo po sebi nekaj, na kar smo lahko ponosni.
<SPEAKER ID="383" NAME="Benita Ferrero-Waldner">
članica Komisije. - Gospa predsednica, zelo dobro vem, da je to vprašanje, ki je zelo pomembno v nekaterih državah članicah zaradi njihovih žrtev in zaradi tamkajšnjih težav. Naš grški kolega, ki mi je postavil vprašanje, na katerega želim odgovoriti, ni več tukaj, hotela pa sem povedati, kaj smo delali in zakaj sem rekla, da smo dosegli določen uspeh.
<P>
Kot je omenil naš predsedujoči, smo imeli tako imenovan proces iz Džibutija in mednarodno kontaktno skupino, v kateri je sodelovala Komisija, in vem, da si je v tej skupini naš nekdanji kolega Louis Michel, ki je zdaj evropski parlamentarec, zelo prizadeval za pomoč in podporo prehodni vladi. Ta vlada je namreč tista, ki ima še vedno največ možnosti, da prinese nekaj stabilnosti Somaliji. To je naša prva in najpomembnejša naloga in morali jo bomo opraviti s pomočjo diplomacije in politike.
<P>
Nato moramo pomagati ladjam in vsem tamkajšnjim ljudem in jih zaščititi. Potem pa moramo storiti tudi to, kar sem rekla prej - kolega, ki je govoril zadnji, me je mogoče slišal. Rekla sem, da so izgradnja institucij, izgradnja zmogljivosti, prizadevanje za pomoč sodnim postopkom, za pomoč prebivalcem, zares temeljnega pomena. Vse to se lahko stori samo, ko bomo zagotovili več stabilnosti v državi in ko bodo sprejeti ukrepi za izkoreninjenje revščine. Zato je to prav zares zelo zapleten proces.
<P>
Da bi lahko pomagali, zdaj med drugim nudimo konkretno podporo v višini več kot 50 milijonov EUR, kar je ogromen znesek denarja za te ljudi, in sicer 29 projektom, ki podpirajo upravljanje, varnost in civilno družbo, ki podpirajo proces sprave in izgradnjo institucij. Končni cilj je pomagati pri oblikovanju delujoče države, ki bo lahko služila somalijskim ljudem in v kateri moramo premagati še terorizem. Terorizem je tam, kjer imamo skorajda propadlo državo, močno prisoten, zato je pred nami dejansko ogromna naloga.
<P>
Nekdo je vprašal, ali bi lahko imeli v prihodnosti vrh o piratstvu. Komisija temu sigurno ne bo nasprotovala, vendar mislim, da se morajo o tem odločiti države članice in predvsem, mogoče, naslednje špansko predsedstvo. Če za to pokažejo interes, potem to lahko gotovo storijo.
<SPEAKER ID="384" NAME="Predsednica">
Prejela sem šest predlogov resolucij, predloženih v skladu s členom 110(2) Poslovnika.
<P>
Razprava je zaključena.
<P>
Glasovanje bo potekalo jutri (v četrtek, 26. novembra 2009).
<P>
Pisne izjave (člen 149)
<SPEAKER ID="385" NAME="Alain Cadec  " LANGUAGE="FR">
Gospa predsednica, gospe in gospodje, želel bi izraziti svojo trajno podporo tej resoluciji, saj poudarja pomen operacije Atalanta in njen uspeh. Glede na velikost ozemlja, ki ga je treba pokriti, razumem veliko obsežnost naloge, ki jo je treba opraviti. Vendar bi želel, da bi se evropske ribiške ladje, ki delujejo v tem območju, obravnavale kot zelo ranljiva plovila, zaradi česar morajo biti deležne posebne zaščite. Treba jih je torej razvrstiti v kategorijo 3.
<P>
Pravzaprav so najranljivejše tunolovke, saj imajo na eni strani zelo nizko nadvodje, na drugi pa jih ni mogoče premikati ali z njimi upravljati v času ribolova z zaporno plavarico: to pomeni štiri do pet ur. V tem času jim torej grozi nevarnost napada piratov. Prav to pa upravičuje to posebno zahtevo. Želel bi tudi pojasniti, da bi ta razvrstitev v operaciji Atalanta bila dopolnilo francoskim in španskim dejavnostim zaščite na krovu ladij.
<SPEAKER ID="386" NAME="Filip Kaczmarek  " LANGUAGE="PL">
Komisija in Svet imata prav. Edini možno odgovor na razmere v Somaliji je celovit pristop reševanju spora v tej državi z usklajenim ukrepanjem vseh strani, ki si prizadevajo za stabilnost v regiji in odpravo piratstva. Naš prvi cilj pri problemu odprave piratstva mora seveda biti nadaljevanje operacije Atalanta. To bi moralo celo vključevati razširitev njene pristojnosti, da bi bili zaščite deležni tudi ribiči. Ne morem razumeti, zakaj nekateri kolegi poslanci ne želijo zaščititi ribičev. Če nudimo zaščito trgovskemu in turističnemu pomorskemu prometu ter ladjam, ki prevažajo pomoč v hrani, bi morali tudi storiti vse, kar je v naši moči, da bi omogočili ribičem varno opravljanje njihovega dela.
<P>
Obenem moramo imeti pred očmi dolgoročni cilj, brez katerega ne bomo nikoli našli trajne rešitve problema piratstva. S tem mislim na mir, stabilnost, odpravo revščine in razvoj države. Zato se moramo pri ukrepanju na dolgoročni ravni osredotočiti na:
<P>
• krepitev misije AMISOM,
<P>
• odločno ohranjanje in izvrševanje embarga na orožje v Somaliji,
<P>
• stabilizacijo države z usklajeno in celovito strategijo za ukrepanje, ki vključuje Evropsko unijo, Afriško unijo in ZDA,
<P>
• prizadevanje za trajne mirovne sporazume med stranmi in
<P>
• podporo pri izgradnji državnih institucij, ki bodo dejavne po vsej državi.
