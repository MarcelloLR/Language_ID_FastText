<CHAPTER ID="005">
Izjave predsedstva
<SPEAKER ID="009" NAME="Predsednik">
Pred tednom dni, 26. novembra, je v Mumbaju v Indiji prišlo do vrste usklajenih terorističnih napadov. Po podatkih indijskega notranjega ministrstva je v strašnih napadih življenje izgubilo skoraj 190 ljudi, 22 od njih je bilo tujcev. V napadih je bilo ranjenih 200 ljudi, preživetje številnih pa je še vedno negotovo.
<P>
V imenu Evropskega parlamenta bi želel glede tega nesmiselnega napada na nedolžne ljudi izraziti ogorčenje, vsem družinam preminulih pa izreči globoko sožalje.
<P>
Vsem, ki so bili v napadih ranjeni, in njihovim družinam želim zagotoviti našo podporo in iskreno sožalje.
<P>
Evropski parlament močno obsoja te teroristične napade in želi v tem času žalovanja izkazati solidarnost z Indijo, njenimi ljudmi in organi. Danes smo v srcu vsi Indijci.
<P>
Terorizem je neposreden napad na svobodo, človekove pravice in demokracijo. Terorizem je poskus rušenja naših vrednot s samovoljnim nasiljem - vrednot, ki nas združujejo v Evropski uniji in državah članicah.
<P>
Gospe in gospodje, veste, da je bila delegacija Odbora za mednarodno trgovino Evropskega parlamenta v Mumbaju prav v času napadov.
<P>
Sredi žalovanja zaradi tragičnih napadov pa hkrati čutimo tudi veselje in olajšanje, da so vsi člani
<P>
parlamentarne delegacije, ki je bila tam na poti, spet z nami, živi in zdravi, saj so bili nekateri člani delegacije Evropskega parlamenta v hotelih, ki so bili v času napadov prizadeti in so bili v neposredni smrtni nevarnosti.
<P>
Vsem izražam ponovno dobrodošlico v Bruslju.
<P>
Gospe in gospodje, v naši sredini še zlasti pozdravljam: Ignasija Guardansa, ki je vodil delegacijo, Daniela Casparyja, Bélo Glattfelderja, Syeda Kamalla, Sajjada Karima, Eriko Mann, Jana Tadeusza Masiela in Mio De Vits. Čudovito je, da ste spet z nami.
<P>
(Aplavz)
<P>
Prav tako sem vesel, da so spet z nami naslednji člani Evropskega parlamenta, zato prav tako toplo pozdravljam: Alberta Rodasa, Christopherja Forda, Levento Csaszi in Vladymyrja Dedobbeleerja ter člane političnih skupin Ariello Rouby in Barbaro Melis kot tudi tolmača Vincenta Capeta iz Evropskega parlamenta in samostojna tolmača Karen Twidle in Michaela Hilla.
<P>
(Aplavz)
<P>
Vsem nam je odleglo, da ste vsi v redu, in upam, da si boste kmalu tudi duševno opomogli od te strašne izkušnje.
<P>
Posebno zahvalo in priznanje namenjam ljudem v Indiji, tistim, ki so vam kljub negotovim lokalnim razmeram nudili zaščito in pomoč.
<P>
Prav tako se zahvaljujem konzulatom držav članic Evropske unije, ki so v skladu s črko in duhom evropske pogodbe pokazali solidarnost in vam v takšnih razmerah nudili pomoč.
<P>
Naj vas pri tem vse spomnim, da se vsi državljani Evropske unije, katerih matična država nima predstavništva v danem okolju - kot velja tudi za Mumbaj - lahko obrnejo na konzulat katerekoli države članice EU. Takšne situacije predstavljajo pristen izraz močne solidarnosti med narodi Evropske unije.
<P>
(Aplavz)
<P>
Kolegi poslanci, danes so naše misli namenjene zlasti vsem žrtvam napadov v Indiji in njihovim družinam. Njihova smrt in okoliščine, ki so do nje pripeljale, so zločin, ki je povsem nesprejemljiv.
<P>
Na terorizem - ne glede na to, kje in kdo ga izvaja - se je treba odzvati z odločnimi ukrepi ter solidarnostjo. Evropska unija se z mednarodno skupnostjo bori proti vsem oblikam terorizma.
<P>
Pri tem nas vodijo naša načela pravne države. Boj proti terorizmu je mogoče voditi le v skladu z načeli, ki jih zagovarjamo.
<P>

<P>
Pravkar so mi sporočili strašno novico, da je bil pred manj kot uro umorjen sedemdesetletni poslovnež, gospod Ignacio Uría Mendizabal - pravijo, da ga je ETA, vendar še ni potrjeno - v španskem mestu Azpeitia v pokrajini Baskija.
<P>
Obsojam ta teroristični napad in želim izraziti globoko žalost in sočutje družini in prijateljem gospoda Uria. Prav tako izražam solidarnost s španskim ljudstvom, njihovimi oblastmi in demokratičnimi institucijami.
<P>
Prosim vas, da v spomin na žrtve v Mumbaju in umorjene državljane Evropske unije v Španiji vstanete in se poklonite spominu na mrtve.
<P>
(Parlament je vstal in se poklonil z minuto molka)
<P>

<P>
Gospe in gospodje, veliko vas je, ki v tem času nosite majhno rdečo pentljo. Prejšnji ponedeljek, 1. decembra 2008, je zaznamovala 20. svetovni dan aidsa.
<P>
Aids-HIV je strašna bolezen, s katero se po svetu vsakih 24 ur okuži približno 7 000 - ne da bi se tega zavedali. Afrika je s 33 milijoni okuženih z virusom HIV najbolj prizadeta.
<P>
Vendar se tudi v Evropi ljudje vsak dan okužijo z virusom. Po uradnih podatkih Svetovne zdravstvene organizacije WHO je bilo v letih med 1999 in 2006 v Evropi potrjenih 800 000 novih okužb - le nekaj manj kot 270 000 jih je bilo v državah članicah Evropske unije.
<P>
Najmanj vsaki deseti novo okuženi je star manj kot 25 let. S tem se poudarja potreba po zagotavljanju še več informacij in preventivnih akcijah ter zagotavljanju prostovoljnih - in hkrati anonimnih - testov.
<P>
Politično se moramo zavezati, da se bodo sredstva, namenjena boju proti tej bolezni, povečala, in sprejeti ukrepe za zgodnje odkrivanje in tako tudi najzgodnejšo možno oskrbo ter zdravljenje.
<P>
V imenu Evropskega parlamenta bi rad države članice izrecno prosil, da sprejmejo ukrepe, s katerimi se bo preprečila kakršnakoli diskriminacija ali stigmatizacija okuženih.
<P>
(Aplavz)
