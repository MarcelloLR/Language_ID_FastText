<CHAPTER ID="026">
Kmetijstvo in mednarodna trgovina (kratka predstavitev) 
<SPEAKER ID="231" NAME="Predsednik">
Naslednja točka je poročilo o kmetijstvu EU in mednarodni trgovini, ki ga je v imenu Odbora za kmetijstvo in razvoj podeželja vložil gospod Papastamkos.
<SPEAKER ID="232" NAME="Georgios Papastamkos" LANGUAGE="EL">
Gospod predsednik, v času, ko Unija razmišlja o prihodnosti SKP, je zagotavljanje skladnosti med kmetijsko politiko in zunanjetrgovinsko politiko postalo še pomembnejše. Evropski kmetijski sektor želi vse več prispevati k proizvodnji javnih dobrin s strogimi standardi varnosti in kakovosti, okoljevarstvenimi standardi in standardi o dobrem počutju živali. Zato je logično, da morajo imeti uvoženi kmetijski proizvodi enaka jamstva. Med pogajanji s STO je bila EU glede kmetijstva dolgo časa - in je do določene mere še vedno - v obrambni drži. Vseeno je potrebnih nekaj opomb glede nekaterih napačnih predstav, ki ne upoštevajo dejstva, kako zelo je bila SKP spremenjena. EU je v nasprotju s ključnimi trgovinskimi partnericami že drastično zmanjšala svojo podporo, ki izkrivlja trgovino. Poleg tega je enostransko močno znižala svoja izvozna nadomestila, medtem ko nekatere ključne trgovinske partnerice še naprej izdatno uporabljajo druge oblike izvoznih spodbud. EU je največja svetovna uvoznica kmetijskih proizvodov iz držav v razvoju. EU je že predložila izjemno velikodušno ponudbo za kmetijstvo, vendar druge razvite države in napredne države v razvoju niso do danes pokazale enake prizadevnosti. Istočasno Komisija vodi dvostranska in medregionalna pogajanja s številnimi trgovinskimi partnericami. Vpliv vseh posameznih koncesij na evropsko kmetijstvo nas skupaj z odprtimi pogajanji o kmetijstvu še posebno skrbi. V tem okviru, komisar, pozivamo Komisijo, da se zavzame za multifunkcionalno vlogo kmetijstva EU in za evropski agroživilski model, ki je strateški sestavni del evropskega gospodarstva. Pripominjamo, da koncesije na račun kmetijstva ne smejo nikakor postati valuta (monnaie d'échange) za boljši tržni dostop do industrijskega blaga in storitev. V vsakem primeru poudarjamo, da je treba pred začetkom pogajanj in izmenjavo ponudb izvesti oceno učinka.
<P>
Komisijo tudi pozivamo, naj spodbuja ofenzivne kmetijske interese EU in konkurenčno prednost visokokakovostnih agroživilskih proizvodov EU ter, kar je pomembneje, naj zagotovi, da bodo naše partnerice poskrbele za večjo zaščito geografskih označb, tako v okviru dvostranskih trgovinskih sporazumov kot v okviru trgovinskega sporazuma za boj proti ponarejanju (ACTA) in STO.
<P>
Za konec naj povem, da kmetijstvo ni zgolj gospodarska dejavnost. Družbi kot celoti zagotavlja zelo pomembne javne dobrine - preskrbe z njimi ni mogoče zagotoviti prek trgov. Zato je glavni izziv učinkovito usklajevanje trgovinskih in netrgovinskih zadev. Tako je gospodarska geografija SKP takšna, da je nujno potrebna usklajenost kmetijske politike in zunanjetrgovinske politike EU, notranjih vidikov skupne kmetijske politike in zunanjih vidikov ali, če povem drugače, usklajenost tistega, kar imenujemo in foro interno ter in foro externo, s čimer mislim prisotnost EU v svetovni trgovini v njenih dveh oblikah, dvostranski in večstranski.
<SPEAKER ID="233" NAME="Mairead McGuinness" AFFILIATION="PPE">
Gospod predsednik, dovolite, da povem, da je razmeroma primerno, ker danes razpravljamo o tem zelo pomembnem poročilu, za katerega se zahvaljujem poročevalcu, da 30 irskih kmetov v znak protesta sedi v prostorih Evropske komisije v Dublinu, kjer nameravajo ostati preko noči.
<P>
To je zelo resna zadeva. To poročilo odraža nezadovoljstvo članov Odbora za kmetijstvo ter naših kmetov in potrošnikov zaradi neusklajenosti evropske kmetijske in prehranske politike ter trgovinske politike. Zato so besede v tem poročilu krepke. Nekaterim se zdijo prekrepke, vendar mislim, da odražajo ta občutek nezadovoljstva.
<P>
Gledano s stališča irske govedoreje pa boste zdesetkali naš živinorejski sektor, sektor z nizkimi dohodki. Uničili boste naše okolje.
<P>
Naj dodam še nekaj besed o doslednosti glede podnebnih sprememb. Ogljični odtis brazilske govedine je štirikrat večji od ogljičnega odtisa irske govedine, zato prosim preberite to poročilo. Nujno pozivam, da se ga podpre.
<P>
(Predsednik je prekinil govornico)
<SPEAKER ID="234" NAME="Mario Pirillo" AFFILIATION="S&amp;D">
(IT) Gospod predsednik, gospe in gospodje, za Evropo je ključno, da zagotovi pošteno ravnovesje med potrebo po podpori ključnega sektorja, z drugimi besedami, kmetijstva držav članic, in potrebo po okrepitvi mednarodne trgovinske politike Evrope.
<P>
S poslovno strategijo, ki bi bila znatno osredotočena na spremljanje dinamike svetovnih trgov, bi na koncu žrtvovali konkurenčno sposobnost evropskega kmetijskega sektorja. To ne škodi le gospodarstvu sektorja z resnimi posledicami za zaposlovanje, temveč tudi spodkopava možnost razvoja naših podeželskih območij. Treba je zaščititi kakovost kmetijske proizvodnje in odrediti, da se pri sestavljanju trgovinskih sporazumov s tretjimi državami ohranijo enakovredni standardi kakovosti, kar zadeva varnost hrane, zdravje ljudi in živali ter blaginjo in socialne pravice.
<SPEAKER ID="235" NAME="João Ferreira" AFFILIATION="GUE/NGL">
(PT) Gospod predsednik, poročilo, o katerem razpravljamo, navaja mnoge primere katastrofalnih posledic liberalizacije svetovne trgovine za kmetijski sektor. Kaže, da se je kmetijstvo uporabljalo kot pogajalsko sredstvo za druge interese v pogajanjih, ki so potekala v Svetovni trgovinski organizaciji, nenazadnje za interese velikih industrijskih in storitvenih skupin Evropske unije. Toda poročevalec ne potegne potrebnega nauka glede nujnih posledic: med drugim, da bi moralo biti vodilno načelo mednarodne trgovine načelo dopolnjevanja in ne konkurence med državami proizvajalkami in proizvajalci ter da je potrebno načrtovanje kmetijstva v smeri prehranske neodvisnosti in varnosti vsake države. Kmetijstvo in načrtovanje bi morala preprečiti nevarno anarhijo proizvodnje za liberalizirani trg. To je bilo potrebno, ne vrle in nepomembne izjave, in tega poročevalec ni mogel ali želel dati ...
<P>
(Predsednik je prekinil govornika)
<SPEAKER ID="236" NAME="Diane Dodds" AFFILIATION="NI">
Gospod predsednik, kot mnogo kolegov tu - in zahvaljujem se poročevalcu za njegovo poročilo - bi se rada osredotočila na pogovore o trgovini z državami Mercosur, ker za nas na Severnem Irskem predstavljajo možnost uničenja, in to zlasti živinoreje.
<P>
V petek sem se sestala s predstavniki kmetijsko-živilske predelovalne industrije na Severnem Irskem. Kmetijsko-živilska industrija predstavlja 16 % BDP; predstavlja več deset tisoč delovnih mest; odporna je bila proti recesiji, rasla je tudi v najtežjih gospodarskih razmerah in za prihodnost je lahko temeljni kamen dinamičnega gospodarstva in širjenja zasebnega sektorja. Liberalizacija trgovine in zlasti pogovori z državami Mercosur to ogrožajo ter s tem več deset tisoč delovnih mest in preživetje mnogih mojih volivcev.
<SPEAKER ID="237" NAME="Seán Kelly" AFFILIATION="PPE">
Gospod predsednik, tako kot moji irski kolegi sem zelo zaskrbljen, da se kmetijsko-živilski sektor žrtvuje na glavnem oltarju velike industrije. To se mora končati.
<P>
Vsekakor predlogi glede držav Mercosur niso sprejemljivi. Izvedeni so bili mnogo prehitro brez ustreznega posvetovanja s Parlamentom in lahko bi zdesetkali kmetijstvo. Lahko govorimo o nadomestilih, a družbi ni mogoče nadomestiti njenih članov, in zlasti ne njenega kmetijstva, ker to vpliva na vse v tej družbi, zlasti v podeželskih skupnostih.
<P>
To nas zelo skrbi. Vidik standardov in proizvodnje v tujini nasproti Evropi je treba upoštevati, a na koncu je glavna dolžnost Evropske unije zaščititi svoje, torej kmetijski sektor tu v Evropi.
<SPEAKER ID="238" NAME="Marc Tarabella" AFFILIATION="S&amp;D">
(FR) Gospod predsednik, najprej bi rad čestital gospodu Papastamkosu za kakovost njegovega poročila, v katerem pozornost usmerja v temeljna merila, po katerih morajo delati pogajalci EU, in izpostavlja dejstvo, da je treba v pogajanjih dati več prostora nekomercialnim vidikom.
<P>
Podobno ne smemo več dovoliti, da se naše kmete, ki jih, kot smo ravno slišali, zavezujejo zelo strogi okoljski in zdravstveni predpisi, zlasti na področjih higiene proizvodnje, trajnostne proizvodnje in dobrega počutja živali, žrtvuje na oltarju mednarodne trgovine kot žrtve nepoštene tekmovalnosti in izkrivljanja konkurence, ko se srečujejo s prodiranjem tretjih držav na evropski trg s proizvodi, ki ne izpolnjujejo vedno notranjih proizvodnih standardov EU.
<P>
Komisijo in Parlament pozivam tudi, naj bosta izredno pazljiva, zlasti glede sporazumov z državami Mercosur, ki očitno ogrožajo evropsko živinorejo, pa tudi vse kmetijstvo in vso proizvodnjo javnih dobrin, kakor je omenil poročevalec, za kar trg seveda ne zagotavlja nadomestila.
<SPEAKER ID="239" NAME="Czesław Adam Siekierski" AFFILIATION="PPE">
(PL) Gospod predsednik, konkurenčna trgovina na globalni ravni prinaša koristi za vse, ki sodelujejo a v različnih obsegih. Kmetijski sektor je še zlasti ranljiv, saj se stroški proizvodnje izredno razlikujejo odvisno od kraja proizvodnje in zlasti zaradi ravnanja v skladu s standardi o kakovosti in proizvodnji.
<P>
V Evropski uniji smo glede tega določili zelo visok prag, zaradi česar so naši proizvodi manj konkurenčni. To je naša zavestna izbira, da bi zaščitili naše potrošnike. Posledično ne bi smelo biti za nikogar presenečenje, da želimo postaviti enake zahteve za dobrine, ki so na naš trg uvožene iz drugih držav. Do zdaj je Evropska unija pristala na preveč koncesij, zlasti na trgu kmetijskih dobrin, na račun naših kmetov, a to ne bi smelo...
<P>
(Predsednik je prekinil govornika)
<SPEAKER ID="240" NAME="Csaba Sándor Tabajdi" AFFILIATION="S&amp;D">
(HU) Gospod predsednik, gospe in gospodje, nekoliko smo razočarani, ker Evropska unija ni le največja uvoznica hrane na svetu, ampak je tudi največja izvoznica hrane, kar pomeni, da smo tudi največji uporabniki te liberalizirane mednarodne trgovine, te globalne konkurence. Popolnoma se strinjam s kolegi poslanci: Evropska komisija je naredila napako, ko je sestavljala ta mandat. Celo predsednik Komisije mi je to priznal, ko je dejal, da med pogajanji STO ni zahteval enakih okoljskih in fitosanitarnih meril ter meril za zdravje in dobro počutje živali od naših trgovinskih partnerjev, kar pomeni, da je bil ta mandat slabo sestavljen. Vendar, če naredimo napako, jo moramo odpraviti. Mandat je treba spremeniti in v prihodnosti moramo od naših partnerjev zahtevati enako.
<SPEAKER ID="241" NAME="Åsa Westlund" AFFILIATION="S&amp;D">
(SV) Gospod predsednik, mednarodna trgovina igra zelo pomembno vlogo glede razvoja dogodkov po vsem svetu in ima zelo velik vpliv tudi na naše kmetijstvo. Morda je ena najpomembnejših stvari pred nami to, kaj se bo zgodilo v Egiptu, Tuniziji in Libiji. Eden najpomembnejših prispevkov EU v zvezi s tem je lahko, da EU, na primer, odpre svoje trge za nafto, da bi resnično pomagala ljudem v teh državah, da bodo svojo prihodnost videli v svojih državah. Tisti ljudje, ki jih skrbijo tokovi migrantov, ki prihajajo v EU, bi morali prav tako poskrbeti, da se trgovinska politika EU v zvezi s temi državami prilagodi tako, da bodo lahko ljudje dejansko videli prihodnost v teh državah in se jim ne bo treba preseljevati.
<P>
Dodati moram tudi, da se mi glede na to, da prihajam iz države, ki ima mnogo višje predpise glede dobrega počutja kot EU, pravzaprav zdi tragikomično, ko poslušam ljudi, ki govorijo o visokih evropskih standardih za dobro počutje živali. S stališča moje države ima EU zelo nizke standarde za dobro počutje živali, zlasti ko gre za perutnino in prašiče, in na tem področju je treba storiti še ogromno.
<SPEAKER ID="242" NAME="Maria Damanaki">
članica Komisije. - Gospod predsednik, Komisija pozdravlja to poročilo in se zahvaljuje poročevalcu, gospodu Papastamkosu, in članom obeh odborov - Odbora za kmetijstvo in razvoj podeželja in Odbora za mednarodno trgovino -za njihova prizadevanja pri poglobljenem obravnavanju zapletene teme. V številnih priporočilih v tem poročilu je mogoče zaznati politično vizijo in prednostne naloge, za katere si prizadeva Komisija, kakor je obsežno predstavljeno v številnih sporočilih.
<P>
Priznati moram, da liberalizacija trgovine sproža pomembne izzive za kmetijstvo EU in tudi za Evropsko komisijo. Vendar pa, kot je priznal tudi Parlament, obstajajo številna pogajanja o mednarodni trgovini, ki predstavljajo priložnosti za naše kmetijstvo. Ogledati si moramo tudi širše koristi za evropsko gospodarstvo kot celoto, ki so morebiti izvedljive z odprtjem trgovine.
<P>
Na splošno je treba ohraniti jasno sporočilo. To sporočilo potrebujemo za vrsto pogovorov, ki potekajo in ki smo jim zavezani, pa naj bo to glede Dohe, s številnimi partnerji združenja ASEAN in afriškimi partnerji ali z državami Mercosur.
<P>
Zato bi bilo narobe, če bi preprosto prikazovali povečano odprtost na področju trgovine kot zgolj scenarij, kjer je kmetijstvo EU v vsakem primeru prikrajšano. Glede na to, da imamo pomembne ofenzivne interese na področju kmetijstva, sporazumi o trgovini zagotavljajo nove priložnosti, ki izhajajo iz koncesij naših partnerjev. To podpirajo gola dejstva. Začetni podatki za leto 2010 kažejo, da je EU neto izvoznica kmetijsko-živilskih proizvodov, pri čemer je kmetijsko-živilski izvoz vreden več kot 90 milijard EUR, trgovinski presežek pa znaša več kot 6 milijard EUR. To gibanje je mogoče pojasniti s strateškim osredotočanjem kmetijsko-živilskega sektorja EU na dobavo visokokakovostnih proizvodov - kot je bilo omenjeno - in proizvodov z visoko vrednostjo, za kar se svetovno povpraševanje očitno povečuje.
<P>
Zaradi edinstvenega in pestrega znanja ima kmetijsko-živilski sektor močno karto za udeležbo na globalnem trgu. Strinjam se, da moramo vlagati v to karto. V tem smislu je dosledna tržna usmerjenost reform SKP v zadnjih dveh desetletjih pomagala okrepiti konkurenčnost kmetijskega trga s spodbujanjem kmetov k prilagajanju na tržne rešitve. Vendar pa je treba obenem raznolikost kmetijstva 27 držav članic EU spoštovati v celoti. Če želi EU dolgoročno prihodnost svojih kmetijskih področij ozemeljsko in okoljsko uravnoteženo zavarovati, moramo to spoštovati.
<P>
Razumeti moramo tudi, da od zlasti občutljivih sektorjev ne moremo pričakovati, da bodo ohranjali pretirano raven dodatnega uvoza, ki bi še dodatno pritiskal na povprečne domače cene in proizvodnjo. Ravno ta izziv mora zato pri pogajanjih o večstranskih ali dvostranskih trgovinskih sporazumih, ki vplivajo na kmetijstvo EU, doseči pravo ravnotežje med našimi ofenzivnimi in defenzivnimi interesi v kmetijstvu, pa tudi med kmetijstvom in drugimi področji naših trgovinskih pogajanj.
<P>
Komisija se tega zelo dobro zaveda in si bo še naprej v tesnem sodelovanju s Parlamentom prizadevala za ta cilj. Zato bi rada, da nam Parlament pomaga doseči pravo ravnotežje in poslati pravi signal preostalemu svetu.
<SPEAKER ID="243" NAME="Predsednik">
Razprava je zaključena.
<P>
Glasovanje bo potekalo v torek, 8. marca, opoldne.
<P>
Pisne izjave (člen 149)
<SPEAKER ID="243" NAME="Liam Aylward" LANGUAGE="GA">
Več kot 30 kmetov sede protestira v uradu Evropske komisije v Dublinu, da bi ponazorili svoje prepričanje, da se interesi kmetijskega sektorja EU žrtvujejo zaradi trgovine. Zagotoviti je treba, da se kmetom ne bo delala krivica zaradi trgovine ali da se jih ne bo zlorabljalo kot pogajalsko orodje v trgovinskih pogajanjih.
<P>
Za ta namen pozdravljam to ostro in pravočasno poročilo ter kritiko, ki jo vsebuje glede predaje Komisije v zvezi s kmetijskimi zadevami, da bi dobila boljši dostop do novih trgov. Nujno je, da konkurenčnost in trajnost kmetijskega sektorja EU najdeta nove trge za visokokakovostno blago EU. Vendar pa morajo ti sporazumi prinašati koristi kmetijskemu sektorju EU in mu ne smejo biti v škodo, kot bi se lahko zgodilo s trgovinskim sporazumom z državami Mercosur.
<P>
Irski kmetijski proizvodi so visokokakovostni in posledično tudi zelo priljubljeni, a irski kmetje ne bodo mogli nadaljevati kot zdaj, če bo v EU dovoljena prodaja cenejših proizvodov nižje kakovosti.
<SPEAKER ID="244" NAME="Spyros Danellis" AFFILIATION="S&amp;D">
v pisni obliki. - (EL) Danes se srečujemo še z enim poskusom kršitve usklajenega (ki temelji na oceni tveganja) in znanstveno utemeljenega pristopa k občutljivemu in pomembnemu vprašanju javnega zdravja v zvezi z uredbo tobačnih proizvodov. Brazilska vlada želi po hitrem postopku sprejeti zakonodajo, ki določa popolno prepoved proizvodnje in prodaje cigaret, ki vsebujejo drugačne sestavine in so znane kot mešane cigarete. Ta zakonodaja se po hitrem postopku sprejema brez zagotavljanja kakršnih koli dokazov, da so te cigarete bolj privlačne za mlade kot virginijske cigarete. Takšna poteza bi škodila proizvajalcem in izvoznikom orientalskih in burley vrst tobaka, pridelanih v EU, hkrati pa bi odpravila konkurenco za virginijske cigarete in tobak, katerih najpomembnejša proizvajalka in izvoznica na svetu je Brazilija. Evropsko komisijo se zato poziva, naj na naslednjem zasedanju Odbora za tehnične ovire v trgovini, ki bo 24.-25. marca 2011, izpostavi to vprašanje v zvezi z nameni Brazilije.
<SPEAKER ID="245" NAME="Alajos Mészáros" AFFILIATION="PPE">
v pisni obliki. - (HU) Glede kmetijstva EU in mednarodne trgovine: ker kmetijstvo ni preprosto gospodarska dejavnost in ker si mora kmetijska in živilska politika prizadevati za temeljne cilje, kot sta zanesljiva preskrba s hrano in zagotavljanje hrane, je najpomembnejši izziv učinkovito usklajevanje trgovinskih in netrgovinskih vidikov. EU je največja uvoznica kmetijskih dobrin, proizvedenih v državah v razvoju, in uvaža več kot ZDA, Japonska, Kanada, Avstralija in Nova Zelandija skupaj. Zagotavljanje povečanega tržnega dostopa do teh držav bi lahko imelo neugoden učinek, ne le za evropske kmetijske proizvajalce, ampak tudi za države v razvoju, ki najbolj potrebujejo pomoč. Ravno zaradi tega mora EU uporabljati bolj uravnotežen pristop med različnimi sektorji med trgovinskimi pogajanji in spodbujati svoje defenzivne in tudi ofenzivne interese. Kmetijski sektor Evropske unije igra izredno pomembno vlogo v strategiji Evropa 2020 v smislu različnih socialnih in gospodarskih izzivov. Trgovinska politika EU igra pomembno in odločilno vlogo pri omogočanju kmetijstvu, da še naprej zagotavlja pozitivni prispevek pri doseganju ciljev. Strinjam se, da trgovinska politika ne sme ovirati dinamike kmetijskega sektorja EU; nasprotno, trgovinska politika in kmetijska politika morata medsebojno podpirati druga drugo.
