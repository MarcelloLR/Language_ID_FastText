<CHAPTER ID="003">
Izjava predsedujočega
<SPEAKER ID="007" NAME="Predsednik">
Na začetku želim povedati nekaj stvari. Gre za pet kratkih točk.
<P>
V četrtek, 27. januarja, bomo obeležili 66. obletnico osvoboditve nemškega nacističnega koncentracijskega in uničevalnega taborišča Auschwitz-Birkenau. Vsako leto na ta dan počastimo spomin na več kot milijon ljudi, ki so bili tam pobiti. To nam vliva moč, da sodelujemo pri izgradnji mirne prihodnosti za enotno Evropo, za Evropo, v kateri se takšne nočne more več ne bodo zgodile.
<P>
Drugič, 13. januarja so prebivalci Litve proslavili 20. obletnico "krvave nedelje", ko je sovjetska vojska hotela zrušiti demokratično izvoljeno vlado neodvisne Litve. Litovci so branili svojo svobodo in danes uživajo enake pravice kot člani evroatlantske skupnosti. V spominu na ta dogodek, tj. ob obletnici, ki je pomembna za Evropo, danes izražamo solidarnost s prebivalci Belorusije, ki so tudi naši sosedi in ki še vedno čakajo, da v njihovo državo prideta svoboda in demokracija.
<P>
Tretjič, 23. decembra 2010 je Evropska unija ratificirala Konvencijo Združenih narodov o pravicah invalidov. Konvencija bo skupaj s strategijo Evropske komisije o invalidnosti omogočila, da se do leta 2020 skoraj 80 milijonom državljanom Unije z neko obliko invalidnosti zagotovijo enake državljanske, politične in gospodarske pravice.
<P>
Četrtič, rad bi še enkrat povedal, da smo resno zaskrbljeni zaradi izginotja kitajskega odvetnika Gaa Džišenga. Zadnja poročila navajajo, da se z njim grobo ravna in da ga mučijo. Evropski parlament je že večkrat spregovoril o primeru gospoda Džišenga. Danes želim kitajske oblasti pozvati, da razkrijejo kraj, na katerem ga zadržujejo, in naj sporočijo podrobnosti o njegovem zdravstvenem stanju.
<P>
Po našem zadnjem srečanju pred Božičem se je zaključilo tudi belgijsko predsedovanje, vodstvo Sveta Evropske unije pa je prevzela Madžarska. Na tem delnem zasedanju Parlamenta bomo spregovorili o obeh predsedovanjih. Po našem zadnjem srečanju so se zgodili pomembni politični dogodki. Mislim na volitve v Belorusiji in nedavne spopade v Tuniziji. Oba dogodka sta uvrščena v razpored dela našega delnega plenarnega zasedanja. Vse skupaj vas želim tudi spomniti, da je bilo v zadnjih tednih okrog Božiča več hudih naravnih nesreč. Sočustvujemo z družinami žrtev in želimo izraziti svoje sožalje tako njim kot vladam prizadetih držav.
