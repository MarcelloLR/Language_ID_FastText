<CHAPTER ID="018">
Izvorne celice, pridobljene iz krvi popkovine (razprava) 
<SPEAKER ID="188" NAME="Predsednik">
Naslednja točka je izjava Komisije o izvornih celicah, pridobljenih iz krvi popkovine.
<SPEAKER ID="189" NAME="John Dalli">
član Komisije. - Gospod predsednik, spoštovani poslanci, zaradi napredka znanosti v zadnjih desetletjih se je povečala uporabnost izvornih celic, pridobljenih iz krvi popkovine, v medicini. Uporaba teh celic je dala pozitivne rezultate pri zdravljenju bolnikov z boleznimi krvi, kot je levkemija.
<P>
V prihodnosti bi se lahko izvorne celice, pridobljene iz krvi popkovine, uporabljale za zdravljenje drugih bolezni, predvsem genskih bolezni. Veliko obetajo tudi izvorne celice odraslih. Vendar je z raziskavami še treba dokazati morebitne prednosti uporabe obeh vrst izvornih celic. Presajanje človeške krvi ali plazme, vključno s celicami, prinaša tveganje za prenos bolezni in ravno zaradi tega je vzpostavljen evropski pravni okvir, ki zagotavlja kakovost in varnost človeških tkiv in celic v Uniji.
<P>
Dovolite mi, da to jasno povem: države članice se same odločajo, kako bodo uporabljale izvorne celice, pridobljene iz krvi popkovine. EU ni pristojna za usklajevanje uporabe celic. Direktiva o tkivih in celicah izrecno navaja, da EU ne sme posegati v nacionalne odločitve glede uporabe ali neuporabe katere koli posebne vrste človeških celic. Če se država članica odloči, da bo uporabljala izvorne celice, pridobljene iz krvi popkovine, mora izpolniti zahteve direktive glede kakovosti in varnosti, varovati javno zdravje in zagotavljati spoštovanje temeljih pravic.
<P>
Strinjam se z vami, da je zagotavljanje točnih in objektivnih informacij državljanom o prednostih in omejitvah glede uporabe izvornih celic, pridobljenih iz krvi popkovine, pomembno. Tudi za zagotavljanje takšnih informacij so odgovorne države članice. Komisija spodbuja države članice, da to naredijo, kar so nekatere že storile.
<P>
Zagotavljam vam, da Komisija redno spremlja prenos in izvajanje direktive o tkivih in celicah. Komisija je pripravila sporočilo o izvajanju direktive in ga predložila Parlamentu januarja 2010.
<SPEAKER ID="190" NAME="Peter Liese" LANGUAGE="DE">
Gospod predsednik, komisar, dobro je videti, da ob tej pozni uri sodelujete v razpravi o tem pomembnem vprašanju v Parlamentu. Gospe in gospodje, raziskave izvornih celic dajejo odlične priložnosti za bolnike, ki jim zdaj ne moremo zagotoviti ustrezne pomoči. Na tem področju je večino stvari še vedno le v fazi temeljnih raziskav in so še vedno negotove, a kljub temu je več kot 70 bolezni, pri katerih lahko bolnikom na takšen ali drugačen način pomagamo z izvornimi celicami odraslih in izvornimi celicami, pridobljenimi iz krvi popkovine.
<P>
Izvorne celice, pridobljene iz krvi popkovine, se zdaj uporabljajo predvsem za alogenske transplantacije, povedano drugače, izvorne celice, pridobljene iz krvi popkovine, lahko pomagajo otrokom - pri čemer kri ni njihova - pri boleznih, kot je levkemija. Na voljo so tudi avtologne tehnike zdravljenja, pri katerih lahko otroku, od katerega je pridobljena kri popkovine, že danes pomagamo na nekaterih omejenih področjih. Zato menim, da mora biti politika naravnana tako, da v sklopu naših pristojnosti zagotavlja predvsem podporo javnim bankam krvi popkovine. Lahko jo spodbujamo; ne moremo pa je narekovati. Prav tako ne bi smeli prepovedovati avtolognega zdravljenja in povezanih ukrepov. O tem se morajo odločiti bolniki sami, vendar pa jih mora državna politika seznaniti s možnostmi in tveganji.
<P>
Za kakovost in varnost potrebujemo jasne standarde. V zvezi s tem moramo nenehno skrbno nadzirati, da ne bodo na voljo celice, ki jih ni mogoče več uporabiti zaradi neupoštevanja standardov kakovosti in varnosti. Raziskavam na tem področju moramo nameniti prednost, saj je jasno, da so takšne raziskave zelo pomembne za bolnike. Poleg tega moramo bolnikom zagotoviti, da sami odločajo o tem, ali bo kri popkovine zavržena ali ne, saj je lahko v prihodnje zelo dragocena za druge otroke ali celo za njihove otroke. Pri organizaciji bi morali to upoštevati v sklopu naših pristojnosti, vendar lahko na tem področju že zdaj naredimo veliko.
<SPEAKER ID="191" NAME="Frédérique Ries" LANGUAGE="FR">
Gospod predsednik, komisar, gospe in gospodje, tudi jaz se želim zahvaliti soavtorjem, predvsem gospodu Liesu, ki je pravkar govoril in gospodu Peterletu za to zelo dobro pobudo o darovanju krvi popkovine - darovanju življenja -, ki je omogočila izjemen in pomemben medicinski zdravstveni napredek v zadnjih 20 letih zaradi presajanja zadostne oskrbe izvornih celic. Danes se uporabljajo pri zdravljenju več kot 80 bolezni, predvsem rakavih obolenj - možganskega tumorja, krvnega raka, levkemije, limfoma -, anemije, avtoimunskih bolezni, nekaterih redkih bolezni, seznam pa je vsak dan daljši.
<P>
Kljub temu se v Evropi ohrani le 1 odstotek te krvi popkovine, ki toliko obeta in ponuja toliko možnosti, 1 odstotek od več kot 15 milijonov rojstev letno. Poleg tega so med državami ogromne razlike: 7000 registriranih darovanj v Belgiji in 7000 v Franciji, čeprav ima šestkrat več prebivalcev kot njena severna soseda.
<P>
Zato pozivamo Komisijo, da ob sodelovanju 27 držav članic sproži - kot je omenil komisar - kampanjo za obveščanje bodočih staršev, da bi to darovanje postalo resničnost, če že ne nujnost. Dobro obveščene matere v Evropi bodo vsekakor vesele, da bodo lahko dvakrat podarile življenje.
<P>
Zato menim, zato mi menimo, da je ključnega pomena, poleg enotnega prenosa te direktive o kakovosti in varnosti tkiv in celic iz leta 2004, ki je že bila omenjena, in s katero je povezano naše drugo vprašanje, da Evropa močno spodbuja države članice k poenostavitvi akreditacijskih postopkov in sistemov v porodnišnicah. Še vedno je premalo porodnišnic, ki so pooblaščene za ohranjanje in shranjevanje krvi popkovine in številke to tudi potrjujejo. Ne smemo več dopuščati, da bi nam strastna razprava - tu nismo zaradi tega, da bi jo razrešili - in spori glede namena in uporabe te krvi - ne glede na to, ali konča v javnih ali zasebnih bankah krvi - onemogočala razpravo o tej tehniki, in k temu poziva profesorica Eliane Gluckman, ki je celo svojo kariero namenila prizadevanjem, da bi darovanje krvi popkovine postalo darovanje za življenja.
<SPEAKER ID="192" NAME="Margrete Auken">
v imenu skupine Verts/ALE. - (DA) Gospod predsednik, seveda se tudi jaz strinjam s povedanim glede pomena izgradnje teh bank izvornih celic, pridobljenih iz krvi popkovine za raziskave in zdravljenje. Teh izvornih celic ni težko dobiti, če je nekdo to pripravljen storiti, in osebno menim, da na to ne bi smeli gledati kot na presaditev. Te celice bi morali enostavno odvzeti, staršem pa bi morali omogočiti, da temu nasprotujejo, vsekakor pa jim ne bi bilo treba dajati soglasja. Menim, da je ta vidik manj pomemben.
<P>
Pri tem pa ne smemo pozabiti - poleg varnostnih ukrepov, na katere so opozorili gospod Liese in drugi -, da še vedno ne vemo veliko o možnostih za razvoj na tem področju. Pomembno je, da imamo te banke. Menim, da bi te banke morale biti javne, saj bi moralo biti zagotovljeno, da jih lahko vsi uporabljamo. Najširše področje uporabe bo seveda zdravljenje drugih ljudi. Hkrati pa je pomembno, da opozorimo tudi na pasti, ki obstajajo pri tem. Videli smo primere poskusov, ko so morali starši plačati neke vrste varščino za svojega otroka, da bi v banki imel "trgovino za rezervne dele". To plačevanje je nepotrebno.
<P>
Svojega otroka moramo temu izpostaviti le v redkih primerih in trdno sem prepričana, da bi te banke morale biti ustanovljene izključno za namene splošnih raziskav in zdravljenja. Za to bi si morali prizadevati. Zdi se mi, da zavajamo starše, če so prepričani, da bodo lahko veliko vložili v varovanje svojih otrok. Kri popkovine morajo nameniti varovanju splošne javnosti in močno upam, da nam bo uspelo zagotoviti večjo razširjenost tega. Sramotno je, da tako pomembno snov, ki nam je vedno na voljo, zapravljamo, ker ji namenjamo premalo pozornosti.
<SPEAKER ID="193" NAME="Marisa Matias">
v imenu skupine GUE/NGL. - (PT) Gospod predsednik, komisar, menim, da je to vprašanje preveč pomembno, da bi v Evropi še naprej živeli s to zmoto. Gre za laž ali lažno obljubo, kar vam je ljubše, saj na tem področju pridobivanja izvornih celic iz popkovine izhajamo iz zavajajočih informacijah.
<P>
Kot dobro vemo in kot je že bilo omenjeno, v Evropi zbrane izvorne celice iz popkovine dosegajo komaj 1 odstotek. Prav tako pa vemo, da je lahko njihov potencial za zdravljenje bolezni neomejen - nekatere izmed teh bolezni so že bile omenjene: rak, Alzheimerjeva bolezen in druge redke bolezni. Možnosti so ogromne.
<P>
Vendar smo dopustili vzpostavitev vrste zasebnih bank celic, starši pa so dobili informacije, da lahko shranijo celice svojega otroka ob njegovem rojstvu, ki jih lahko potem po potrebi v prihodnje uporabijo za njihovo zdravljenje.
<P>
Menim, da moramo biti odgovornejši, saj kot vemo, je verjetnost, da se bo to zgodilo, zelo majhna. Ta lažna obljuba, ki se prodaja staršem, ni brezplačna. Na Portugalskem na primer stane tri in pol minimalne mesečne plače.
<P>
Rešitev je v vzpostavitvi javnih bank s celicami, saj bomo le tako lahko zagotovili enakost pri uporabi, enakost pri dostopu, učinkovito zdravljenje in več raziskav, ki so enake za vse, ne pa da na izvorne celice gledamo kot na neko vrsto blaga ali dobrega posla, ki je na voljo le peščici privilegiranih.
<P>
Solidarnosti, zdravega razuma in nepristranskih informacij ne moremo označiti za dodatne zahteve. Nimamo pristojnosti, da bi narekovali stvari, vendar jih lahko spodbujamo. To lahko storimo in menim, da bi to morali storiti v imenu enakosti.
<SPEAKER ID="194" NAME="Alojz Peterle." AFFILIATION="PPE">
(SL) Gospod komisar, jaz sem zelo vesel vaše pozornosti ob našem vprašanju. In to, kar skupaj delamo, je po mojem mnenju bližina oziroma večja bližina do državljanov.
<P>
Jaz sem bil nekoč poročevalec za homologacijo motorjev na vodik in jaz mislim, da smo vsaj tolikšne pozornosti potrebni v zvezi z izvornimi celicami iz popkovnične krvi. Vi ste sami omenili pozitiven vtis ob tem dejstvu, ki ne vznemirja samo tistih, ki so bolni, oziroma staršev, ampak tudi raziskovalce, ki ugotavljajo čedalje več aplikacij.
<P>
Mislim, da je zelo pomembno to, kar ste povedali, da Evropska komisija vzpodbuja države članice, da v zvezi s tem sprejmejo ukrepe. In dejansko izgleda tako, da to, kar danes večinoma še vidimo kot odpadek, lahko postane kasneje vir našega ali nekoga drugega zdravja.
<P>
V tem smislu mislim, da potrebujemo strategijo, vedeti moramo, kaj vzpodbujamo, o čem informiramo starše in druge in seveda tudi kaj raziskujemo. Jaz sem prepričan, da imamo tukaj veliko možnost, da dokažemo ljudem, da smo na njihovi strani in da podpiramo pravo stvar.
<SPEAKER ID="195" NAME="Antonio Cancian" AFFILIATION="PPE">
(IT) Gospod predsednik, komisar, gospe in gospodje, čeprav razprava poteka ob tej pozni uri, menim, da je zelo pomembna, česar bi se morali dobro zavedati, saj moramo podpreti terapevtsko uporabo izvornih celic iz popkovine, prav tako pa tudi pobude in informativne kampanje, namenjene podpori in spodbujanju večje razširjenosti darovanj izvornih celic na vseh ravneh, tudi na evropski.
<P>
Pravkar ste omenili, da vse to ne spada v pristojnost Evrope. Ali ta prenos Direktive 2004/23/ES ne more opredeliti standardov varnosti in kakovosti darovanja, preskušanja, hranjenja in distribucije teh celic?
<P>
Vsekakor moramo zagotoviti, da se bo raznolika nacionalna zakonodaja izvajala dosledno v različnih evropskih državah in bo s tem mogoče vsem evropskim bolnikom in staršem zagotoviti enake pravice in pravila.
<P>
Še posebej pomembno je, da se kri popkovine hrani v javnih bankah na nacionalni in evropski ravni, da jo je mogoče učinkovito zagotavljati vsem bolnikom, ki jo resnično potrebujejo, s tem pa preprečiti smrt in zagotoviti enake pravice za vse.
<SPEAKER ID="196" NAME="Seán Kelly" AFFILIATION="PPE">
Gospod predsednik, na prejšnjih volitvah na Irskem so bile raziskave embrionalnih izvornih celic zelo sporna tema. Na tokratnih volitvah se medicina komajda omenja. Očitno je gospodarstvo v središču pozornosti, čeprav je znaten napredek dosegla tudi medicina. Veliko srečo imamo glede kakovosti medicinskih raziskav, ki potekajo v različnih institucijah Evropske unije, pa tudi glede kakovosti zdravnikov.
<P>
Izvorne celice, pridobljene iz krvi popkovine, so en primer, kjer je prišlo do napredka. Omenjeno je bilo, da naj bi bilo te raziskave mogoče uporabiti pri 70 do 80 boleznih. To moramo spodbujati in zato je pomembno, da zagotovimo dostop do takšnih raziskav in objektov - seveda ob etičnih omejitvah. Komisar, kot ste izpostavili, bo veliko odvisno od držav članic samih, predvsem z vidika uporabe, pa tudi ustreznega naknadnega spremljanja.
<SPEAKER ID="197" NAME="Nicole Sinclaire" AFFILIATION="NI">
Gospod predsednik, kot so povedali že številni moji kolegi, je to izjemno pomembna razprava in vprašanje, o katerem moramo razpravljati v Parlamentu Evropske unije, pa tudi čim širše. Gre za vprašanje, pri katerem se še nisem odločila za nobeno stran. Nagibam se zdaj na eno, zdaj na drugo stran: na eni strani je moja katoliška vzgoja, na drugi pa sodobna znanost in prednosti, ki jih lahko prinese.
<P>
Verjetno bom tokrat prvič čestitala komisarju. Kar je povedal, v celoti drži: o tem morajo odločati države članice. Kulturne in verske razlike v Evropski uniji moramo spoštovati in te zadeve nikakor ne smemo vzeti izpod nadzora držav članic.
<SPEAKER ID="198" NAME="Miroslav Mikolášik" AFFILIATION="PPE">
(SK) Gospod predsednik, spregovoril bi rad o vprašanju pridobivanja in shranjevanja krvi popkovine, ki je glavni vir izvornih celic. Z zbiranjem krvi popkovine ob rojstvu, ki je bila v preteklosti zavržena skupaj s posteljico, lahko pridobimo veliko količino nespremenjenih izvornih celic, ne da bi pri tem povzročali težave materi ali otroku, te pa lahko potem kadar koli prilagodimo in uspešno uporabimo za zdravljenje levkemije in vsaj 70 drugih bolezni. Sprašujem, zakaj v Evropi ob rojstvu zberemo manj kot 1 odstotek izvornih celic, prav tako pa se strinjam s komisarjem, ki pravi, da to urejajo predvsem države članice, čeprav lahko Komisija, skupaj z državami članicami, vsekakor prispeva k boljšemu zagotavljanju informacij bolnikom o prednostih izvornih celic glede na napredek pri zdravljenju z izvornimi celicami in regenerativno medicino. To govorim kot bivši poročevalec za direktivo o naprednem zdravljenju.
<SPEAKER ID="199" NAME="Brian Crowley" AFFILIATION="ALDE">
Gospod predsednik, tudi jaz se želim zahvaliti komisarju za prispevek k razpravi.
<P>
Zaradi izpostavljenih pomislekov bi mogoče v prihodnje lahko kot eno izmed rešitev uporabljali nacionalni register bank krvi kot register, vir za pridobivanje izvornih celic iz popkovine. S tem bi odpravili nekatere težave, povezane s stroški shranjevanja, ki so jih nekateri moji kolegi že omenili.
<P>
Poleg tega imamo znotraj sedanjih nacionalnih bank krvi že vzpostavljen sistem, s katerim lahko urejamo in nadziramo kakovost oskrbe. To je lahko dobra rešitev za odpravljanje nekaterih težav. Tako kot moji kolegi sem tudi sam prepričan, da ima uporaba izvornih celic velik potencial za zdravljenje bolezni v prihodnje.
<P>
Hkrati pa ne smemo vzbujati lažnega upanja, saj smo že prevečkrat slišali, da se je to dogajalo, ne samo pri izvornih celicah, ampak tudi pri biotehnologiji in drugih področjih. Potrebujemo temeljne znanstvene vrednote in temeljne znanstvene raziskave, s katerimi bo mogoče zagotoviti, da bodo navedeni rezultati doseženi.
<SPEAKER ID="200" NAME="John Dalli">
član Komisije. - Gospod predsednik, obstaja splošna ocena napredka, ki je bil dosežen pri uporabi izvornih celic v zdravstvene namene. Strinjamo se, da moramo to spodbujati.
<P>
Vprašanja, ki so jih izpostavili spoštovani poslanci, so predvsem povezana z informacijami in shranjevanjem.
<P>
V zvezi z informacijami je zelo pomembno - s tem se strinjamo vsi -, da staršem in splošni javnosti zagotavljamo točne in objektivne informacije o prednostih in omejitvah uporabe izvornih celic, vključno z izvornimi celicami, pridobljenimi iz krvi popkovine. Za zagotavljanje takšnih informacij so pristojne države članice, ki imajo včasih različna mnenja in politike o prednostih in omejitvah, kot tudi o uporabi izvornih celic. Mnoge države članice že izvajajo informativne kampanje in druge informativne dejavnosti. Komisija spodbuja države članice, da takšne ukrepe izvedejo.
<P>
V zvezi s hrambo vemo, da zasebna podjetja staršem že ponujajo storitve hrambe izvornih celic, pridobljenih iz krvi popkovine. Nekaj držav članic pa je vzpostavilo javne banke za kri popkovine, ki temeljijo na nesebični in prostovoljni donaciji krvi popkovine.
<P>
Zakonodaja EU o tkivih in celicah ureja vse banke tkiv, javne ali zasebne. Določa načela prostovoljnega in brezplačnega darovanja, anonimnosti darovalca in prejemnika, altruizma darovalca ter solidarnosti med darovalcem in prejemnikom. Leta 2004 je Evropska skupina za etiko priporočila javno hrambo krvi popkovine, da bi tako bilo mogoče zagotoviti solidarnostni dostop vsem bolnikov, ki jo potrebujejo.
<SPEAKER ID="201" NAME="Predsednik">
Razprava je zaključena.
<P>
Pisne izjave (člen 149)
<SPEAKER ID="202" NAME="Elena Oana Antonescu" LANGUAGE="RO">
Vrednost svetovnega trga izvornih celic, pridobljenih iz krvi popkovine, je bila v letu 2010 ocenjena na 3,34 milijarde EUR. Dodatne projekcije na podlagi letne stopnje rasti v višini približno 27 % v prihodnjih letih nakazujejo, da bo ta vrednost do leta 2015 dosegla 11 milijard EUR. V času, ko izvorne celice spominjajo na nov "Eldorado" v medicinskih raziskavah, želijo mnogi raziskovalci izrabiti to nišo, ne da bi jih pri tem skrbelo doseganje vseh standardov kakovosti in varnosti, ki jih ti postopki zahtevajo. Menim, da mora Komisija okrepiti prizadevanja pri obveščanju bolnikov in zdravstvenega osebja o prednostih pridobivanja izvornih celic, pridobljenih iz krvi popkovine. Hkrati pa se mora še posebej potruditi in zagotoviti, da vse države članice upoštevajo minimalne standarde kakovosti in varnosti za darovanje, pridobivanje, preskušanje, obdelavo, hrambo in distribucijo človeških celic in tkiv.
<SPEAKER ID="202" NAME="Anna Záborská" AFFILIATION="PPE">
v pisni obliki. - (SK) Komisar Dalli je spregovoril o zelo previdnem stališču Evropske komisije glede raziskav izvornih celic, pridobljenih iz krvi popkovine. To ni nobeno presenečenje. Komisija je v sedmem okvirnem programu predlagala in si zagotovila podporo za obsežen sveženj podpore raziskavam spornih izvornih celic in se boji priznati, da raziskave niso obrodile želenih rezultatov. Zdaj je jasno, da raziskave izvornih celic, pridobljenih iz teles nerojenih otrok, še zdaleč niso dale takšnih rezultatov kot raziskave o celicah, pridobljenih iz krvi popkovine. Ta kri je še do nedavnega veljala za biološki odpadek. Kako lahko Komisija zagovarja moralno nesprejemljivo pridelavo človeških zarodkov v raziskovalne namene, glede na zadnja poročila o uspešnih poskusih in celo zdravljenjih z uporabo izvornih celic, pridobljenih iz krvi popkovine. Zakaj nam komisar Dalli danes ni namesto nepomembnega mnenja predstavil konkretnega načrta, s katerim bo Komisija povečala odstotek zbrane krvi popkovine ob rojstvu? Upam, da zaradi tega, ker njegovo osebje še vedno trdo dela na pripravi takšnega načrta. Predvidevam, da bo Komisija v načrtu predlagala mehanizem, s katerim staršem ne bo treba plačevati za odvzemanje in naknadno hrambo krvi popkovine. Pričakujem tudi, da bo načrt vseboval ponovno oceno prednostnih nalog na področju raziskav izvornih celic.
