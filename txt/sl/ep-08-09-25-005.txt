<CHAPTER ID="005">
Dobrodošli
<SPEAKER ID="070" NAME="Predsednik">
Gospe in gospodje, dovolite mi, da v imenu vseh vas pozdravim delegacijo iz kneseta, ki jo vodi Amira Dotan.
<P>
V okviru rednih stikov med Evropskim parlamentom in Izraelom bo med tem delnim zasedanjem medparlamentarno srečanje. To bo 33. takšno srečanje med našima dvema zboroma.
<P>
Toplo pozdravljam Amiro Dotan in člane njene delegacije, s katero smo že imeli priložnost - v torek - imeti daljšo razpravo.
<P>
Želimo vam uspeh in upamo, da bo vaše delo zaznamovala želja po sodelovanju v dialogu in želja po medsebojnem razumevanju - vrednoti, ki sta pri odločnem prizadevanju za mir na Srednjem vzhodu nujno potrebni.
<P>
Evropski parlament zelo pozorno spremlja ta proces in je odločen, da bo objektivno in dejavno prispeval k iskanju mira na Srednjem vzhodu.
<P>
(Aplavz)
<P>

<SPEAKER ID="071" NAME="Sarah Ludford" AFFILIATION="ALDE">
Gospod predsednik, gre za zgradbo v Strasbourgu in za odločitev, da se vrnemo nazaj.
<P>
Generalni sekretar je v torek zjutraj poslal elektronsko pošto, kjer je pisalo, da bomo šli nazaj oktobra. Kot razumem, ni bilo glasovanja ali sklepa Urada, kar je čudno.
<P>
Gospod Rømer ni omenil, da bi bilo na voljo strokovno poročilo. Da bi izvedela, da je generalni sekretar Uradu povedal, da ga bo na zahtevo dal na razpolago poslancem v francoski in nemški različici, v katerih že obstaja, a ga ne bo prevedel, sem se morala zanesti na informacije podpredsednika za področje preglednosti.
<P>
Sedaj sem poslala skupaj tri e-pošte v zadnjih dveh dneh, kjer sem zaprosila za poročilo v francoskem jeziku, a nisem dobila odgovora. Menim, da je to nesprejemljivo in začenjam s to zadevo na osnovi člena 28 o odgovornosti in člena 96 o preglednosti iz Poslovnika.
<P>
Vedeti hočem, kakšna je podlaga za naš odhod nazaj v Strasbourg. Prebrala sem obvestilo, ki je šlo v ponedeljek v Urad, a se mi zdi, da so dela povezana le z visečimi stropi. Torej, najprej, kaj vemo o razlogih za zrušitev? Je kriva sestava, materiali, kakovost konstrukcije ali nadzor gradnje? Gotovo je eden od teh štirih.
<P>
Drugič, kaj nam pove o preostanku zgradbe? Ne vemo, ali je bila preverjena cela zgradba. So uporabljeni neustrezni materiali? Govori se, da je jeklo, uporabljeno za zgradbo, enako kot tisto na strehi letališča Charles de Gaulle, ki se je zrušila. Je to res ali ne?
<P>
(Protesti)
<P>
No, če nam ne boste povedali resnice, se bodo govorice širile.
<P>
To ne vpliva na skrb gospoda Matsakisa glede azbesta v zgradbi, ki se ji energično posveča, a mislim, da tudi brez odziva.
<P>
Vedeti hočem najprej, zakaj nisem dobila poročila, kakšna je podlaga za odločitev, da se vrnemo v Strasbourg, ali je zgradba resnično varna in kdo je odločil, da je.
<P>
(Aplavz)
<P>
Kar se mene tiče, to ni, ne bi smelo biti - in upam, da se to sedaj ne dogaja -, obravnavano kot sporno politično vprašanje. Če bi bili avgusta tam ljudje, bi lahko umrli, in če gre kaj narobe, se to lahko še zgodi. Lahko, prosim, dobim nekaj odgovorov?
<P>
(Predsednik je prekinil govornico.)
<SPEAKER ID="072" NAME="Predsednik">
Baronka Ludford, kolikor vem, ste državljanka Združenega kraljestva. Državljani Združenega kraljestva so znani po svojem pragmatizmu in hladnokrvnosti. Vam smem torej sedaj svetovati, da ostanete mirni? Ni bilo potrebe, da izkoristite pravico do zastavljanja vprašanj.
<P>
Za vse poslance pripravljamo e-pošto. Tehnične podrobnosti bodo v ustreznih jezikih navedene v tej e-pošti. Zaupajte parlamentarni upravi! Delamo, kar je potrebno. Ni nas bilo potrebno opomniti, da povemo resnico. Baronka, vedno in pri vsem, in tudi tu, nas zavezuje poštenost.
<P>
(Aplavz)
<SPEAKER ID="073" NAME="Alexander Alvaro" AFFILIATION="ALDE">
(DE) Gospod predsednik, v torek je pet poslancev iz štirih različnih političnih skupin obesilo velik plakat, da bi propagiralo pisno izjavo št. 75. Preden je bil plakat obešen, je bila pridobljena zahtevana odobritev s strani pristojnega kvestorja, gospoda Fazakasa. V torek popoldan je plakat nekdo odstranil in o tem ni obvestil nobenega od avtorjev pisne izjave. Včeraj ga sploh nismo našli. Danes pa smo ugotovili, da ga ima varnostna služba. Razlog, ki so nam ga navedli, je bil, da je bila sprejeta politična odločitev, da se te pisne izjave ne sme oglaševati.
<P>
Od kdaj uprava odloča o tem, kaj je politično pravilno in kaj napačno, še posebno potem, ko je pristojni kvestor zadevo odobril? Smo demokratični poslanci Parlamenta s pravico do izražanja svojega stališča. Ni se vam treba strinjati z vsebino izjave, a ni prav, da se plakat odstrani brez vedenja avtorjev; gre za nesmiselno prikrajšanje pravic poslancev. Prosim, če lahko to razložite.
<P>
(Aplavz)
<SPEAKER ID="074" NAME="Predsednik">
Gospod Alvaro, o tem dogodku prvič slišim iz vašega zaprosila za besedo, ki je popolnoma upravičeno. Zagotavljam vam, da bomo to zadevo preiskali.
