<CHAPTER ID="008">
Čas glasovanja
<SPEAKER ID="127" NAME="Predsednik">
Naslednja točka je glasovanje.
<P>
(Za izide in druge podrobnosti glasovanja: gl. zapisnik)
<SPEAKER ID="128" NAME="Robert Atkins" AFFILIATION="ECR">
Gospod predsednik, ponovno bi se pritožil glede upravljanja tega parlamenta. Tako včeraj kot danes nam je bil dodeljen čas za glasovanje in spet smo ga zlorabili. Dobro voden in učinkovit Parlament vsekakor odlikuje to, da lahko ustrezno in pravočasno uredi svoje zadeve. Ali lahko, prosim, pozovete organe, naj se lotijo tega? Sicer bomo deležni prezira, ki si ga zaslužimo.
<SPEAKER ID="129" NAME="Derek Roland Clark" AFFILIATION="EFD">
Gospod predsednik, moje vprašanje pravilnosti postopka je povezano s prvima dvema glasovanjema, ki ju imamo danes o koledarju za naslednje leto in leto za tem. Imam dve vprašanji, če dovolite. Prvič, ti glasovanji zgolj ponazarjata, kako nemočen je v resnici ta parlament. Tukaj vsi mislijo, da imajo čedalje več pristojnosti in čedalje več vpliva. Vendar so te spremembe dejansko namenjene le temu, da se zaobide dejstvo, da moramo imeti 12 delnih zasedanj ...
<P>
(Predsednik je prekinil govornika)
<SPEAKER ID="130" NAME="Predsednik">
Gospod Clark, imate vprašanje pravilnosti postopka, ne govor. Žal mi je, vendar vas moram prekiniti. Zdaj bomo nadaljevali z glasovanjem.
<SPEAKER ID="131" NAME="Edward McMillan-Scott" AFFILIATION="ALDE">
Gospod predsednik, običajno se pri takšnem vprašanju ne bi oglasil. Kot podpredsednik spoštujem predsedstvo.
<P>
Vendar je bilo vsem skupinam rečeno, da bosta glasovanji o koledarju, ki sta zelo omejeni - mislim, da gre za dve spremembi -, potekali na začetku glasovanja in ne po govoru gospoda Schmitta pred Parlamentom. Menim, da ni spoštljivo do gospoda Schmitta, da se ljudem dovoli oditi in da se jih potem pozove, naj se po njegovem govoru spet vrnejo na dve glasovanji.
<P>
Zato vas pozivam, da Parlamentu predlagate spremembo dnevnega reda, tako da bodo danes vsa glasovanja pred govorom gospoda Schmitta in bomo začeli na podlagi glasovanj o koledarju.
<P>
(Aplavz)
<SPEAKER ID="132" NAME="Predsednik">
Gospod McMillan-Scott, imam odgovor na to, kar ste pravkar povedali, in sicer, da je v ponedeljek ta parlament izglasoval dnevni red. V dnevnem redu boste videli, da je Parlament izglasoval, da bosta glasovanji o koledarju potekali od 12.30 do 13.30. To je odločitev, ki jo je v ponedeljek sprejel Parlament.
<SPEAKER ID="133" NAME="Edward McMillan-Scott" AFFILIATION="ALDE">
Gospod predsednik, žal mi je, ker podaljšujem to, vendar so bili seznami glasovanja po naključju poslani vsem skupinam. Če je bila to napaka, jo je treba popraviti. Nesmiselno je in nespoštljivo do predsednika ene od naših držav članic, ki zdaj predseduje, da se poslanci po njegovem govoru pozovejo nazaj v Parlament, nazaj v dvorano. Glasujmo zdaj v vrstnem redu, ki je naveden na seznamu glasovanja. Nobene utemeljitve ni za ponovno spremembo tega.
<P>
(Aplavz)
<SPEAKER ID="134" NAME="Predsednik">
To gre takole. Vsak ponedeljek glasujemo o dnevnem redu. Poslušajte me. Ne pritožujte se. Če želite spremeniti pravila, jih lahko, vendar v skladu s pravili, ki jih imamo, o dnevnem redu glasujemo vsak ponedeljek. Tokrat smo glasovali s poslanci, ki so bili v dvorani. Vendar ima predsednik pravico dati dnevni red ponovno na glasovanje, če to želi večina poslancev, zato bom uveljavil svojo pravico in vas vprašal: ali bi radi glasovali za spremembo današnjega dnevnega reda? Kdo podpira glasovanje za spremembo dnevnega reda? Kdo je proti? Vzdržani glasovi?
<P>
(Aplavz)
<P>
Drugače pa vas, dragi kolegi, opominjam, da bodite tukaj ob ponedeljkih, če želite odločati o dnevnem redu.
<P>
Predlog gospoda McMillan-Scotta je bil, da se glasuje o koledarju pred nagovorom predsednika Madžarske, če bo seveda čas to dopuščal - ker, kot vidite, dejansko izgubljamo čas. Glede na to, koliko je zdaj ura, pričakujem, da bomo po govoru predsednika morali nadaljevati z veliko glasovanji. Torej, kdo podpira glasovanje o koledarju pred govorom predsednika Madžarske, če bomo dejansko imeli čas za to? Kdo je proti? Vzdržani glasovi?
<P>
Torej bomo naredili tako: o koledarju bomo glasovali pred govorom predsednika Madžarske, če bomo imeli čas.
<P>
(Ugovori)
<P>
Kolegi, čisto vseeno je; po govoru predsednika bomo tako ali tako nadaljevali z glasovanji.
<P>
(Nejevoljno mrmranje)
<P>
Uveljavil bom svojo pravico. Da prekinem to neumnost, bom glasovanje o koledarju postavil na prvo mesto. Ste zdaj vsi zadovoljni?
<P>
(Aplavz)
<P>
V redu, še vedno boste tukaj glasovali po govoru predsednika, vendar nadaljujmo zdaj z glasovanjem o koledarju za leto 2012.
