<CHAPTER ID="019">
Sodelovanje med Agencijo Evropske unije za temeljne pravice in Svetom Evrope (razprava)
<SPEAKER ID="379" NAME="Predsednik">
Naslednja točka je poročilo Adamosa Adamouja v imenu odbora za državljanske svoboščine, pravosodje in notranje zadeve o predlogu Sklepa Sveta v zvezi s sklenitvijo sporazuma med Evropsko skupnostjo in Svetom Evrope o sodelovanju med Agencijo Evropske unije za temeljne pravice in Svetom Evrope C6-0311/2007.
<SPEAKER ID="380" NAME="Franco Frattini">
komisar. - Gospa predsednica, zahvaljujem se Parlamentu in zlasti poročevalcu, gospodu Adamouju, za stalno konstruktivno sodelovanje ter podporo pri doseganju tega zelo pomembnega sporazuma o sodelovanju.
<P>
Ustanovitev Agencije za temeljne pravice je bil za promocijo in spoštovanje temeljnih pravic v Evropski uniji velik uspeh. Poleg tega je velik uspeh s stališča medinstitucionalnega sodelovanja. Vedno sem bil zavezan k zagotavljanju, da to pomembno pobudo v celoti podpirajo tri institucije. Dobro sodelovanje med Evropsko unijo in Svetom Evrope je za zagotovitev uspešnosti agencije ključno.
<P>
Ta cilj je razviden iz osnutka sklepa Sveta. Predstavlja pristno voljo obeh organizacij za skupno delo in veseli me, da so bila pogajanja o sporazumu kratka ter da sta jih obe strani opravili na konstruktiven način.
<P>
Ta pomembni sporazum bo omogočil, da bo lahko agencija čim bolje delovala. Da bi bili dobro pripravljeni, smo seveda že sprejeli številne ukrepe, medtem ko se nekateri še pripravljajo. S tem sporazumom bomo pospešili vsestransko sodelovanje. Prispeval bo k oblikovanju strukturnega foruma za obe telesi ter k mogočnejšemu in učinkovitejšemu vzajemnemu dialogu in skupnemu delovanju.
<P>
Prav tako se bomo s tem sporazumom izognili podvajanju dela v teh dveh telesih. S sporazumom so omogočeni redni stiki in sestanki uradnih oseb agencije in Sveta Evrope ter redno izmenjevanje informacij. Imenovanje posameznika v upravni in izvršilni odbor agencije spodbuja izmenjevanje mnenj in sodelovanje.
<P>
Ne nazadnje ta sporazum krepi naš skupni cilj, da podpiramo in ščitimo temeljne pravice v Evropski uniji.
<SPEAKER ID="381" NAME="Adamos Adamou">
poročevalec. - (EL) Gospa predsednica, gospod komisar, spoštovani poslanci, najprej bi rad izrazil svoje zadovoljstvo glede odličnega dosedanjega sodelovanja med Agencijo Evropske unije za temeljne pravice in Svetom Evrope, zlasti zato, ker sta dosegla sporazum, s katerim sta zadovoljni obe strani. Upam, da bo tako tudi njuno sodelovanje v prihodnosti.
<P>
Kljub podaljšanim razpravam in posvetovanjem o znatni vsebini poročila s poročevalci v senci, so nas iz vložišča obvestili, da zaradi členov 83(7) in 51(2) iz poslovnika ni bilo mogoče spremeniti besedila sporazuma in da so zaradi spoštovanja samega poročila sprejemljivi le postopkovni predlogi sprememb, tj. okoliščine, ki so privedle do tega, da so številni poslanci iz odbora LIBE protestno glasovali za poročilo. Moje poročilo tako le odobrava sklep sporazuma med Svetom Evrope in Agencijo za temeljne pravice.
<P>
Sistem načel varovanja temeljnih pravic se je v EU razvil večinoma s sodno prakso Sodišča Evropskih skupnosti, potrjen pa je bil z izrecnim priznanjem v pogodbah o EU. Vendar je še zlasti pomembna zagotovitev, da se sistem varovanja človekovih pravic še naprej krepi in se hkrati zavarujejo temeljna načela, kot so nediskriminacija, neizključevanje, spoštovanje svobode izražanja in veroizpovedi, svobode ugovora vesti ter socialnih in ekonomskih pravic.
<P>
Agencija Evropske unije za temeljne pravice bi lahko institucijam, organom, uradom in agencijam Skupnosti in državam članicam ta varovala ponudila pri izvajanju zakonodaje Skupnosti. Pomembno je priznati, da je Svet Evrope s pomočjo naprednega dela na tem področju razvil izčrpen sistem predpisov, pravnih in sodnih instrumentov za zaščito in spodbujanje človekovih pravic in pravne države ter tako pridobil obsežne izkušnje. Zato je treba cilj zaščite temeljnih pravic, ki je skupen tako Agenciji za temeljne pravice kot Svetu Evrope, doseči na pozitiven način in z dopolnjevanjem, treba se je izogniti podvajanju in vsaki možni slabitvi že utrjenega sodnega in izvensodnega sistema zaščite človekovih pravic in pravic posameznika, ki ga je vzpostavil Svet Evrope. Zagotoviti moramo, da pravni precedens in znatna vsebina varovanja človekovih pravic, kot jo je določil Svet Evrope, tj. organizacija s 47 državami članicami, nista ogrožena.
<P>
Prav tako želim poudariti, da se je treba zoperstaviti kakršni koli nevarnosti podvajanja moči in postopkov, da se tako izognemo zmešnjavi v zvezi s cilji in odgovornostmi dveh organov ter med njima dosežemo usklajeno sodelovanje. To se mora odražati predvsem v letnem delovnem programu agencije ter pri krepitvi kohezije in dopolnjevanju teh dveh institucij.
<P>
Zelo je pomembno, da Svet Evrope in Agencija za temeljne pravice izmenjujeta informacije pod pogoji popolne zaupnosti, ki jo upoštevata obe strani. Agencija za temeljne pravice in Svet Evrope bi se morala dogovoriti o natančnejših pravilih v zvezi z izvajanjem člena 15 sporazuma, ki ureja dodelitev sredstev Svetu Evrope s strani Agencije, da se doseže popolna preglednost in se prepreči namigovanje o preveliki vzajemni odvisnosti med obema institucijama.
<P>
Bistvenega pomena je, da se člen 7 sporazuma izvrši na način, ki bi institucijama dopuščal, da ob vzajemnem soglasju in ob upoštevanju svojih poslovnikov izmenjujeta največjo količino podatkov, ki je možna v okviru določb o zaupnosti. Izmenjanih podatkov ne bi smele uporabljati druge institucije, poleg tistih, ki so neposredno vključene v preučevanje obravnavanih vprašanj, prav tako pa ne bi smeli biti na razpolago institucijam ali agencijam tretjih držav, če ni jamstev in nadzorstva v zvezi z njihovo uporabo.
<P>
Kot sem že povedal, je sodelovanje med Komisijo in Svetom Evrope med pogajanji o sklenitvi sporazuma bilo koristno in pričakuje se, da bosta instituciji v prihodnje učinkovito sodelovali v enakem duhu sodelovanja, preglednosti in medsebojnega dopolnjevanja. Zelo je pomembno, da je Evropski parlament vključen v ta postopek z rednimi poročili in da se Svet Evrope vpraša za mnenje pri vsakem pregledu ali oceni, ki se pripravi v zvezi z dopolnjevanjem, preprečevanjem podvajanja in preglednostjo dela obeh institucij.
<SPEAKER ID="382" NAME="Kinga Gál">
v imenu skupine PPE-DE. Gospa predsednica, vesela sem, da lahko danes govorim kot poročevalka v senci za skupino PPE-DE glede tega poročila o sklenitvi sporazuma med Evropsko skupnostjo in Svetom Evrope glede sodelovanja med Agencijo Evropske unije za temeljne pravice in Svetom Evrope.
<P>
Veliko smo razpravljali in se spraševali, ali je agencija potrebna, ali lahko Svet Evrope to sprejme, ali bo to sodelovanje resnično in uporabno.
<P>
Vseskozi so v Parlamentu in Komisiji jasno govorili: da, agencijo potrebujemo, vidimo smisel te institucije in napovedujemo dobro sodelovanje med Svetom Evrope in agencijo.
<P>
Zato pozdravljam dejstvo, da lahko sedaj, ko imamo nov sporazum, govorimo o institucionaliziranem sodelovanju. Po drugi strani mi je žal, da tega besedila nismo mogli resnično izboljšati s spremembo nekaterih vidikov, ker bi sama poudarila potrebo po upoštevanju vseh izkušenj pri obravnavi konkretnih vprašanj agencije, ki bi jih zbrala Parlamentarna skupščina Sveta Evrope s svojim sistemom poročanja v številnih odborih, na primer v odboru za pravne zadeve in človekove pravice, v katerem so prisotni odlično strokovno znanje in izkušnje pri obravnavi teh vprašanj.
<P>
Vseeno sem zadovoljna, da sklenitev tega sporazuma izraža potrebo, da to telo, tj. agencija, čim prej začne delati. Agencija je bila uradno ustanovljena 1. marca, vendar njena struktura delovanja in vodenja še vedno ni urejena. Položaj je nujno treba spremeniti in izboljševati.
<P>
Ta primer sem spremljala od samega začetka svojega mandata in pri tem opazila velike težave pri določanju njegovega področja delovanja, področja pristojnosti ter struktur za sprejemanje odločitev za zadovoljitev vseh vključenih akterjev.
<P>
Vsi smo zaskrbljeni, ker bo agencija zbrala podatke in pripravila priporočila institucijam s tega področja, saj je ob upoštevanju njenih omejitev težko določiti, katera je horizontalna in katera zadeva vse ukrepe Skupnosti.
<P>
Zadovoljni smo lahko le, če bomo oblikovali verodostojno in odgovorno agencijo, ki ima dovolj pooblastil in zadosten proračun za opravljanje svojega dela. K temu lahko prispeva ta sporazum.
<P>
Zagotovili bomo, da prekrivanja teh nalog in podvajanja dela ne bo. Upamo, da bo današnja slovesna objava Listine o temeljnih pravicah predstavljala eno stran, agencija pa drugo stran istega kovanca - prvi resničen korak proti prihodnji politiki Unije o človekovih pravicah in temeljnih svoboščinah.
<SPEAKER ID="383" NAME="Genowefa Grabowska">
v imenu skupine PSE. - (PL) Gospa predsednica, danes razpravljamo o neobičajnem postopku, saj se Evropski parlament opredeljuje do koristnosti sporazuma o sodelovanju med Evropsko unijo in Svetom Evrope. V ta sporazum ne moremo poseči: lahko ga le ocenimo in podamo svoje mnenje.
<P>
Svet Evrope je najstarejša evropska organizacija, ki obravnava človekove pravice in spodbuja demokracijo. Nikogar tukaj ni potrebno opominjati, da sodelovanje med Svetom Evrope in Evropsko unijo, oziroma pred tem Evropskimi skupnostmi, obstaja že od začetka. Pristop države, ki se želi priključiti Evropski uniji, je odvisen od spoštovanja vrednot, ki so zapisane v Statutu Sveta Evrope: pravne države, demokracije in zlasti spoštovanja človekovih pravic.
<P>
Zato je dobro, da ti dve instituciji, tj. Evropska unija (nekdanje Evropske skupnosti) in Svet Evrope, sodelujeta na skupnem področju delovanja. Sporazum, o katerem danes razpravljamo, ni niti zelo izviren niti nov, prav tako kot ni popolnoma nova niti Agencija za temeljne pravice.
<P>
Kot vemo, je Agencija za temeljne pravice nadomestila Evropski center za spremljanje rasizma in ksenofobije, ki je bil ustanovljen na Dunaju in je s Svetom Evrope imel sklenjen sporazum o sodelovanju. Ta sporazum, sklenjen leta 1999, je upošteval obe strani in je bil veljaven do takrat, ko je Agencija za temeljne pravice zamenjala center.
<P>
Ker je vključen nov organ EU, moramo s Svetom Evrope ta novi sporazum preučiti in tako zagotoviti, da ti dve instituciji, ki sta si na videz podobni, ne bosta tekmovali, temveč sodelovali.
<P>
Povedati moram, da so se pogajanja v zvezi s sporazumom končala hitro, vendar dobro. Glede vsebine nimamo večjih pripomb, niti jih ne moremo imeti. Sporazum določa okvir za sodelovanje, zagotavlja redne stike in zlasti ustvarja osebne odnose, saj Svetu Evrope zagotavlja, da se lahko obrne na tretje osebe ali njihove namestnike v upravnem in izvršilnem odboru agencije. Strinjam se s popolno podporo predloga in sprejetjem sporazuma, ki bo v korist obema institucijama.
<SPEAKER ID="384" NAME="Irena Belohorská" AFFILIATION="NI">
(SK) Gospe in gospodje, hvala za besedo. Poročilo obravnava možna navzkrižja interesov Agencije Evropske unije za temeljne pravice in Sveta Evrope. Menim, da je to vprašanje drugotnega pomena. Prava težava nastane med Evropskim sodiščem za človekove pravice v Strasbourgu in Sodiščem Evropske skupnosti v Luxembourgu.
<P>
Obe sodišči sta pristojni na področju človekovih pravic in obstaja nekaj sklepov sodišč, ki so si nasprotujoči. Večina teh primerov se nanaša na člena 6 in 8 Evropske konvencije o varstvu človekovih pravic in temeljnih svoboščin ter zadeva postopke za ugotavljanje kršitev pravil o konkurenci, kot v primerih zadev National Panasonic, Hoechst AG, Niemetz itd.
<P>
Končno, Listina o temeljnih pravicah Evropske unije in Evropska konvencija o varstvu človekovih pravic in temeljnih svoboščin, ki ju je podprla Evropska unija, sta dva podobna, vendar različna dokumenta. Pristojnosti Agencije Evropske unije za temeljne pravice se osredotočajo na nadzor in podporo. Pozdravljamo sporazum, sklenjen v skladu s členom 300 Pogodbe o ustanovitvi Evropske skupnosti, ki bo pojasnil posamezne pristojnosti. Prav tako je treba pozdraviti dejstvo, da bo Svet Evrope imel predstavnika v upravi.
<P>
Ker so pristojnosti agencije omejene, menim, da bodo njena dejanja dopolnjevala dejanja Sveta Evrope in ne z njimi tekmovala. V vsakem primeru bomo morali nadaljevati z razpravami glede sprememb pravnega statusa listine o temeljnih pravicah.
<SPEAKER ID="385" NAME="Panayiotis Demetriou" AFFILIATION="PPE-DE">
(EL) Gospa predsednica, gospod komisar, v zadnjih nekaj mesecih je Evropska unija sprejela štiri odločilne ukrepe za spodbujanje in varovanje človekovih pravic. Prvič, ustanovljena je bila posebna Agencija Evropske unije za temeljne pravice. Drugič, klavzula o pravno zavezujoči moči listine temeljnih človekovih pravic in klavzula o pristopu Evropske unije k Evropski konvenciji o človekovih pravicah iz leta 1950 sta bili vključeni v reformno pogodbo. Tretjič, listina temeljnih pravic je bila danes slovesno podpisana v Parlamentu in z uradno razglasitvijo postala del evropskega pravnega reda. Moderni kodeks človekovih pravic. Četrtič, zaključek sporazuma med Agencijo EU za temeljne pravice in Svetom Evrope, o katerem smo danes razpravljali, označuje natanko to, kar Evropska unija podpira, tj. spodbujanje človekovih pravic, in kaže, da je ta element ključnega pomena za vsako moderno družbo, tj. vsako moderno državo.
<P>
Ni nobenega podrejanja, podvajanja in nadomestitve vloge Sveta Evrope, ki mu je zagotovljeno mesto mednarodnega varuha človekovih pravic. Uvedeno je bilo novo obdobje sodelovanja in ne nasprotovanja. Zato se s poročevalcem strinjam v vsem, kar je povedal glede tega vprašanja, in to poročilo podpiram v celoti ter mu za to tudi čestitam.
<P>
Sem častni poslanec Parlamentarne skupščine Sveta Evrope, kar je po mojem mnenju čast; vendar sem danes tudi zelo ponosen in vesel, saj dve instituciji, tj. Evropska unija in Svet Evrope, na tem področju slovesno potrjujeta svoje sodelovanje ter upam, da bo ta dogodek dobil svoje mesto v zgodovini človekovih pravic.
<SPEAKER ID="386" NAME="Sylwester Chruszcz" AFFILIATION="NI">
. - (PL) Gospa predsednica, Agencija Evropske unije za temeljne pravice na Dunaju je še ena draga institucija, ki si prisvaja pravico do nadzorovanja in pridiganja državam članicam o izpolnjevanju listine temeljnih pravic ter drugih zadev.
<P>
Težko se je znebiti občutka, da se denar evropskih davkoplačevalcev porablja za še en program za krepitev moči Bruslja in nastajajoče evrodržave. Svet Evrope in OVSE sta že obstoječi instituciji, ki obravnavata enake zadeve na mednarodni ravni in ne nadnacionalni. To, kar vidimo, je podvojitev že obstoječih institucij, ki povečuje moč Evropske unije in birokracije EU.
<P>
Evropske države, vključno z mojo državo, tj. Poljsko, so zavezane k varovanju in spodbujanju človekovih pravic, med drugim tudi z izpolnjevanjem Evropske konvencije o človekovih pravicah. Vendar Agencija za temeljne pravice poleg drugih agencij, ki se ustanavljajo z neverjetno hitrostjo, ni le zapravljanje denarja, ampak tudi nadaljnja dvomljiva, morda celo škodljiva pobuda Bruslja.
<SPEAKER ID="387" NAME="Roberta Alma Anastase" AFFILIATION="PPE-DE">
. - (RO) Gospe in gospodje, to plenarno zasedanje je zaznamovano z različnimi evropskimi dejanji na področju človekovih pravic in z možnostjo, da se poda ocena za leto 2007.
<P>
Ustanovitev Agencije za temeljne pravice in razglasitev listine temeljnih pravic ter odločitev za sklenitev sporazuma o sodelovanju med omenjeno agencijo in Svetom Evrope so del prizadevanj Evropske unije za konsolidacijo njenega delovanja in vloge spodbujevalca človekovih pravic na notranji in zunanji ravni. Rada bi izpostavila dva vidika, ki sta po mojem mnenju na tem področju pomembna.
<P>
Prvič, pozdravljam namero, da se s tem sporazumom dosežeta dva cilja, in sicer učinkovitost in konsolidacija evropske politike na področju človekovih pravic na eni strani ter skladnost in izogibanje podvajanju na drugi strani. To je edini način, na katerega bomo lahko še naprej spodbujali spoštovanje temeljnih načel, ki so zajeta v Evropski konvenciji o varstvu človekovih pravic in jih dopolnjuje listina o temeljnih pravicah, ter hkrati v ta namen konsolidirali naše lastne mehanizme.
<P>
Drugič, pozdravljam namen konsolidacije sodelovanja s posebnimi projekti varovanja človekovih pravic, ki jih je uvedel Svet Evrope. Taka oblika sodelovanja nam bo omogočila, da še bolj prispevamo k izboljševanju razmer glede človekovih pravic in posredujemo v posameznih primerih tako na notranji kot zunanji ravni. Rada bi opozorila na dejstvo, da je tako sodelovanje potrebno zlasti v državah, ki mejijo na Evropsko unijo, in tako na zunanjih mejah Unije ustvarimo pravo območje demokracije.
<P>
Kot poročevalka o regionalnem sodelovanju na območju Črnega morja evropske institucije pozivam, naj take projekte podprejo. Pobuda za vzpostavitev črnomorske evroregije za spodbujanje demokracije na regionalni ravni, ki jo je uvedel Svet Evrope, je dober začetek v tej smeri in komisarja pozivam, naj izrazi popolno podporo, da bodo ti projekti tako uspešni.
<SPEAKER ID="388" NAME="Predsednik">
Ta razprava je končana.
<P>
Glasovanje bo potekalo v četrtek, 13. decembra 2007.
