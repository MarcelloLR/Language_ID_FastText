<CHAPTER ID="025">
Večjezičnost: prednost Evrope in skupna zaveza (kratka predstavitev) 
<SPEAKER ID="203" NAME="Predsednik">
Naslednja točka je poročilo gospoda Graçe Moure v imenu Odbora za kulturo in izobraževanje o večjezičnosti: prednosti Evrope in skupni zavezi.
<SPEAKER ID="204" NAME="Vasco Graça Moura" LANGUAGE="PT">
Sporočilo Komisije z naslovom "Večjezičnost: prednost Evrope in skupna zaveza" je nadaljevanje že dolge vrste dokumentov, ki so jih pripravili Parlament, Komisija, Svet, Odbor regij in Evropski ekonomsko-socialni odbor, v katerem se k vprašanju večjezičnosti pristopa z različnih zornih kotov.
<P>
V mojem poročilu ponavljam stališča, ki jih je že prej sprejel Evropski parlament in na splošno potrjujem stališče Komisije, da tvori jezikovna in kulturna raznolikost EU ogromno konkurenčno prednost in da je potrebno popolnoma podpirati poučevanje jezikov in programe izmenjave na izobraževalnih in kulturnih področjih, tako znotraj kot tudi zunaj Unije.
<P>
Prav tako izpostavljam pomembnost jezika kot dejavnika socialne vključenosti. Podpiram pomembnost dialoga z drugimi območji sveta, pri čemer se pozornost posveča posebnim povezavam, ki obstajajo v smislu jezika, zgodovine in kulture med državami EU in tretjimi državami. Navajam potrebo po politikah, ki podpirajo prevajanje, tako literarno kot tudi tehnično. Obravnavam vprašanje večjezičnosti avdiovizualnega sektorja, potrebo po podpori jezikovnih učiteljev in razširitev kazalnikov jezikovne sposobnosti na vse uradne jezike EU, brez vpliva na njihovo razširitev tudi na druge jezike, ki se govorijo in študirajo v Evropi, vključno s klasično grščino in latinščino.
<P>
Glede poučevanja jezikov tako v šoli kot tudi pozneje v odrasli dobi, med mnogimi drugimi vidiki trdim tudi, da je izobraževanje v maternem jeziku temeljno za vse drugo poučevanje. Starši in skrbniki morajo biti sposobni izbirati uradni jezik, v katerem bodo izobraževani njihovi otroci v državah z več kot enim uradnim jezikom ali kjer skupaj obstajajo uradni jezik in regionalni jeziki. Prav tako trdim, da ne bi smel biti noben šolar prikrajšan za izobrazbo v uradnem jeziku države.
<P>
Izpostavil bi, da nikjer v mojem poročilu pomembnost regionalnih ali manjšinskih jezikov ni izpodbijana. Jasno priznavam in spoštujem te jezike in jih nikjer ne poskušam preprečevati. V mojem poročilu niti en vidik ni nezdružljiv s temi jeziki. Vendar pa so poslanci iz socialdemokratskih, liberalnih in zelenih vrst predložili dodatni predlog, kjer so preprosto izpuščene tri točke, ki sem jih ravno omenil.
<P>
Posledično bodo načela, ki so povezana s temeljnimi pravicami in svoboščinami ljudi in so bila dolgo varno spravljena, sprejeta in izvajana v Evropski uniji, izločena zaradi pritiska galicijskih, katalonskih in baskovskih nacionalistov. Če bo sprejet ta alternativni predlog, se je Evropski parlament vdal.
<P>
Ti nameni so popolnoma jasni. V današnji izdaji španskega časopisa El Pais lahko na 37. strani preberete, da je pred le tremi meseci Vrhovno sodišče odločilo, da bi moralo biti na vpisnem obrazcu vključeno okence, ki starše sprašuje, v katerem jeziku želijo, da se njihove otroke poučuje v osnovni šoli, česar pa katalonska vlada ni storila.
<P>
Mislim, da takšne dodatne možnosti ne bi smeli sprejeti. V nasprotju s točkami iz mojega poročila, je posledica tega nesprejemljiva zaščita ekstremnih nacionalističnih teženj, prav tako pa tudi nesprejemljivo nasprotuje našim temeljnim pravicam in svoboščinam in tudi načelu subsidiarnosti, da ne omenim, da je ta alternativa tudi v nasprotju z načeli, ki so že vključena v prejšnjih besedilih Evropskega parlamenta in Sveta in niso bila nikoli postavljena pod vprašaj.
<P>
Zato ta Parlament rotim, naj bo zelo pazljiv. To dodatno možnost, ki je bila predložena, je treba zavrniti in sprejeti moje poročilo, kot se je 17. februarja zgodilo v Odboru za kulturo in izobraževanje, 20 glasov je bilo za, 3 proti, 8 pa se jih je vzdržalo glasovanja.
<P>
Gospod predsednik, Evropska unija mora biti kraj spoštovanja demokracije in pluralizma, ne kraj izključevanja ali nerazumne krnitve temeljnih pravic in svoboščin.
<SPEAKER ID="205" NAME="Louis Michel" LANGUAGE="FR">
Gospod predsednik, gospe in gospodje, gospodu Graçi Mouri bi se rad zahvalil za njegovo poročilo na lastno pobudo o večjezičnosti.
<P>
To poročilo podpira pristop Komisije in poudarja kakovost jezikovnega poučevanja in učiteljev na enotnem pristopu za dosego vseh slojev naše družbe, na jezikovni raznolikosti, hkrati pa olajšuje naše razumevanje vloge medijev in literarnega prevajanja pa tudi jezikovnih in kulturnih povezav s tretjimi državami.
<P>
Sem enakega mnenja kot poročevalec, in sicer, da ima večjezičnost velik vpliv na vsakodnevna življenja evropskih državljanov glede na obilje komunikacij, rastoče mobilnosti in migracij ter povečane globalizacije.
<P>
Načelo maternega jezika plus dva in učenje tujega jezika v zgodnji starosti sta referenčni točki naše politike o večjezičnosti. Naš pristop temelji na tej ugotovljeni pravici. Poudarja pomembnost vseživljenjskega učenja in njegov cilj je v našo družbo vključiti najbolj ranljive skupine. Predvsem se sklicujem na tiste ljudi, ki so opustili svoj študij, priseljence in tiste, ki govorijo le en jezik ali so jezikovno manj sposobni.
<P>
Poleg tega bi radi povečali svoja prizadevanja v zvezi z vajenci, odraslimi in starejšimi, ki se ne izobražujejo več in lahko izostanejo v razvoju.
<P>
Pozdravljam vašo podporo za naš pristop. Da bi dosegli te skupine, so bistvenega pomena motivacija posameznika in izvajanje ustreznih učnih metod. Nove tehnologije, kot so internet in interaktivni avdiovizualni mediji, nudijo mnoge možnosti za dosego teh skupin in za razvoj in prilagoditev učnih metod na njihove posebne potrebe in sposobnosti. Na evropski ravni naš program vseživljenjskega učenja spodbuja vse jezike: uradne jezike Evropske unije, regionalne jezike in jezike manjšin, pa tudi druge jezike, ki se govorijo po svetu. To je odsev nove resničnosti v Uniji in prav tako jezikovnih potreb naših državljanov.
<P>
V okviru vse večje mobilnosti in migracij je bistvenega pomena, da ljudje obvladajo nacionalni jezik ali jezike, če želijo postati v celoti vključeni v družbo. Vendar pa bi rad v tem okviru poudaril, da so države članice glavne nosilke odločanja glede jezikovne politike, vključno z regionalnimi jeziki in jeziki manjšin, za katere se okvir določi v evropski listini o regionalnih in manjšinskih jezikih Sveta Evrope.
<P>
Pozdravljam splošno podporo, ki jo je Parlament dal našemu pristopu k večjezičnosti.
<SPEAKER ID="206" NAME="Predsednik">
Predstavitev je končana.
<P>
Glasovanje bo potekalo v četrtek, 24. marca 2009.
<P>
Pisne izjave (člen 142)
<SPEAKER ID="992" NAME="Corina Creţu  " AFFILIATION="PSE">
v pisni obliki. - (RO) Jezikovna in kulturna raznolikost 27 držav članic EU je koristna za razumevanje in sodelovanje, pa tudi za čezmejno mobilnost delovne sile ter za asimilacijo evropskih vrednot. Pomembno je, da neprestano izboljšujemo politike EU, usmerjene v spodbujanje izobraževanja v maternem jeziku in zagotavljanje polne vzajemne razumljivosti med jeziki. Potrebujemo sodelovanje med nacionalnimi oblastmi in Evropsko komisijo za čim boljše izvajanje praks, da bi dosegli integracijo preko sprejetja jezikovnih razlik.
<P>
Romunija je ena od držav članic EU, ki zagotavlja raven zaščite in podpore nad evropskim povprečjem za manjšine in spodbuja izobraževanje v njihovih lastnih jezikih. Univerza Babeş-Bolyai v mestu Cluj-Napoca je izjemen primer spodbujanja večjezičnosti.
<P>
Žal so bile organizirane demonstracije, celo pred Evropskim parlamentom, prav tako pa so bile sprožene pobude, ki so pozivale k podrtju universe Babeş-Bolyai na podlagi krivične diskriminacije, ki temelji na etničnem ločevanju. Zato želim vašo pozornost pritegniti k nevarnosti, ki jo predstavlja poslabšanje tona razprave o etničnih zadevah. Spoštovanja pravic manjšin in spodbujanja večjezičnosti se ne sme preprečevati tako, da se jih spremeni v dimne zavese, za katerimi se izvajajo dejanja, ki so proti evropskemu duhu in medetnični skladnosti. Večjezičnost mora biti skupni imenovalec, ne pa dejavnik ločevanja Evropske unije.
<SPEAKER ID="207" NAME="Gabriela Creţu  " AFFILIATION="PSE">
v pisni obliki. - (RO) Večjezičnost podpirajo praktični argumenti: zmanjšuje tveganje nezaposlenosti, povečuje možnosti za zaposlovanje, pomaga povečevati kakovost zagotovljenih storitev in delovno produktivnost ter poenostavlja mobilnost. Vemo, kaj so, in iz tega vidika se navadno mnenja ujemajo.
<P>
Sedaj bi rada poudarila pomembnost drugega razloga za ohranjanje večjezičnosti in povezanih ukrepov.
<P>
Prispevki večjezičnosti k potrditvi vrednot in drž, ki so temeljnega pomena za evropski socialni model: medsebojno razumevanje, zaupanje in solidarnost. Lahko pomaga učinkovito doseči enotnost v svetu raznolikosti.
<P>
V tem pogledu prav tako vztrajamo na potrebi ohranjanja jezikovne raznolikosti v Evropi. Eden od načinov za dosego tega cilja bi bilo učenje drugega tujega jezika, ki ni mednarodni jezik. Jezikov sosednjih držav se je mogoče naučiti, ali jezikov etničnih manjšin v lastni državi, pa tudi jezikov, ki se govorijo v gospodarstvih v vzponu, s katerimi cvetijo naši odnosi.
<P>
Rada bi izrazila vero, da je mogoče pozitivne učinke takšne politike prikazati kasneje v vsakodnevnem življenju.
<SPEAKER ID="991" NAME="Silvana Koch-Mehrin  " AFFILIATION="ALDE">
v pisni obliki. - (DE) Jezikovna raznolikost je pomembna. Je del vsakodnevne resničnosti v Evropski uniji in pridobiva vse večjo pomembnost v odnosih med državami članicami, in sicer v načinu, kako naše večkulturne družbe sobivajo, in v skupnih političnih ukrepih, ki jih sprejema Evropska unija. Vendar pa moč odločanja glede jezikovne politike nosijo predvsem države članice. Evropski parlament ni odgovoren za določanje zahtev in priporočil za jezikovno politiko. Zaradi dejstva, da ima EU komisarja za večjezičnost, je jasno, da je nujno potrebna reforma Komisije in da mora biti manj komisarjev kot je držav članic.
<SPEAKER ID="208" NAME="Iosif Matula  " AFFILIATION="PPE-DE">
v pisni obliki. - (RO) Rad bi čestital kolegu, gospodu Graçi Mouri, za način, kako je v svojem osnutku poročila uspešno združil splošne, regionalne in celo lokalne interese.
<P>
Osebno sem predlagal, da bi se morali državljani, ki pripadajo etnični skupini in govorijo manjšinski jezik, ustrezno naučiti govoriti uradni jezik države, kjer živijo. To bi zagotovo pomenilo prednost pri iskanju službe in v smislu dobrega socialnega vključevanja. Žal pa te koristne spremembe ni odobril pristojni odbor, a še vedno močno verjamem, da bi bila zelo koristna.
<P>
Na drugi strani pa sem predlagal, da bi bilo treba uradnike, ki so kot del svojega dela pogosto v stiku z državljani iz drugih držav članic, spodbujati k temu, da se naučijo drugega evropskega jezika. Mislim, da bi bilo to koristno, pri čemer upoštevam preseljevanje delovne sile po vsej Evropi, pa tudi mobilnost za namene turizma.
<P>
To je edini način, kako lahko spodbujamo komunikacijo in medkulturno razumevanje, ki sta temeljni vrednoti Evropske unije.
