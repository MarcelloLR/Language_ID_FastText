<CHAPTER ID="013">
Čas glasovanja
<SPEAKER ID="019" NAME="Predsednik">
Naslednja točka je glasovanje.
<P>
(Za izide in druge podrobnosti glasovanja: glej zapisnik)
<P>
Prejel sem predlog za spremembo današnjega glasovanja: po včerajšnjem srečanju med predsednikom Buzekom in predsednikom vlade Zapaterom je bilo dogovorjeno, da bi se moral dialog o določenih postopkovnih vidikih glede razrešnice Svetu začeti takoj na najvišji nacionalni ravni. Predsedstvo tako predlaga, da se glasovanje o tem vprašanju odloži do naslednjega delnega zasedanja.
<SPEAKER ID="020" NAME="Martin Schulz">
v imenu skupine S&D. - (DE) Gospod predsednik, tudi sam sem slišal o srečanju med predsednikom Buzekon in gospodom Zapaterom. Menim, da so sporne točke glede vprašanja razrešnice Svetu med nami in Svetom tako občutljive, da je smiselno nadaljevati pogovore. To, o čemer bi danes odločali, in sicer o odlogu podelitve razrešnice Svetu, ima resne posledice. Danes zjutraj smo zato o tem še enkrat razpravljali v naši skupini in rečeno je bilo, da če se ponudi priložnost in Parlament pridobi zadovoljive odgovore na odprta vprašanja, je to priložnost treba izkoristiti. To bi morda bil tudi korak Svetu naproti za vzpostavitev zaupanja: zaupanje ne le glede razrešnice, ampak tudi na drugih področjih, zato se s tem predlogom lahko strinjamo.
<SPEAKER ID="021" NAME="Bart Staes">
v imenu skupine Verts/ALE. - (NL) Gospod predsednik, gospe in gospodje, gospoda Schulza sem skrbno poslušal. Sem podpredsednik Odbora za proračunski nadzor in bil sem med tistimi poslanci, ki so se udeležili neformalnih pogajanj s Svetom. Poročilo, na katerega se nanaša preložitev, je v Odboru za proračun dobilo večino 27 glasov, z 0 glasovi proti in 0 vzdržanih, kar pomeni, da je bilo sprejeto soglasno. Da bi se dogovorili, smo se dvakrat neformalno pogajali s Svetom. Svet je dosledno zavračal sklenitev takšnega dogovora. Edini razlog za morebitni odlog glasovanja bi bil, če bi Svet takoj zdaj izrazil pripravljenost, da zagotovi vse dokumente, ki smo jih od njega zahtevali.
<P>
Drugi problem je zakonodajne narave. V skladu z našim poslovnikom in finančno uredbo je treba razrešnico podeliti pred 15. majem leta n + 2. Govorimo o proračunu za leto 2008, zato znaša n + 2 = 15. maj 2010. Naslednje plenarno zasedanje je razen jutrišnjega šele 17. maja in če ne glasujemo zdaj, bomo v nasprotju z lastno finančno uredbo, kar bi bil po mojem mnenju znak izredno slabega upravljanja.
<SPEAKER ID="022" NAME="Ryszard Czarnecki" LANGUAGE="PL">
Gospod predsednik, zdaj poteka že moje šesto leto v Evropskem parlamentu in čeprav ne želim nikomur pridigati, nam olika narekuje, da je o tej ključni zadevi potrebno pridobiti mnenje poročevalca. Vse bi rad spomnil, da je naš parlament v tem parlamentarnem mandatu Svetu enkrat že podelil razrešnico, lani novembra - za leto 2007. Zato lahko rečemo, da Svet ponovno ni predložil pravih dokumentov.
<P>
Osebno sem osupel, da smo ob preučevanju izvajanja proračuna za leto 2008 prejeli dokumente za leto 2007, kar vsekakor ni v skladu z našimi pričakovanji in zahtevami. Vendar sem znan kot mož kompromisov in bi Svetu želel dati določeno priložnost, ki bi morda res bila zadnja priložnost zanj, da pripravi vse prave dokumente in opusti nesrečni prijateljski dogovor iz leta 1970, ki nam de facto, kot trdi Svet, ne omogoča nadzirati te ustanove.
<P>
Zato sem za to, da se naredi izjema in preloži glasovanje, s čimer damo Svetu še nekaj tednov- dva ali šest -, potem pa bom v skladu s tem, kar je dejal gospod Staes, za takojšnje glasovanje, najpozneje junija.
<SPEAKER ID="023" NAME="Predsednik">
Naslednja točka je glasovanje.
<P>
(Za izide in druge podrobnosti glasovanja: glej zapisnik)
