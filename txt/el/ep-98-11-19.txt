<CHAPTER ID=0>

<SPEAKER ID=1 NAME="Donnelly, Alan">
Κύριε Πρόεδρε, είμαι σίγουρος ότι το Σώμα θα συμφωνήσει μαζί μου ότι είναι καταδικαστέα η χθεσινοβραδινή πράξη της βρετανικής Βουλής των Λόρδων να απορρίψει την προσπάθεια της βρετανικής κυβέρνησης να ευθυγραμμίσει τη χώρα με την υπόλοιπη ΕΕ, θεσπίζοντας αναλογικό εκλογικό σύστημα στο Ηνωμένο Βασίλειο.
<P>
(Διαμαρτυρίες)

<SPEAKER ID=2 NAME="Πρόεδρος">
Κύριε Donnelly, εκφράζετε άποψη για την απόφαση ενός άλλου κοινοβουλίου. Το Ευρωπαϊκό Κοινοβούλιο δεν είναι χώρος για να καταδικάζουμε ή να επιδοκιμάζουμε τις ενέργειες άλλων κοινοβουλίων.
<P>
Oφείλουμε να σεβόμαστε τα άλλα κοινοβούλια.

<SPEAKER ID=3 NAME="Green">
Kύριε Πρόεδρε, θα ήθελα να επιστήσω την προσοχή του Σώματος στην εντελώς απαράδεκτη και επαίσχυντη επίθεση την οποία εξαπέλυσε εναντίον της ιταλικής κυβέρνησης ο Πρωθυπουργός της Τουρκίας κατά τη χθεσινή ομιλία του στη Μεγάλη Τουρκική Εθνοσυνέλευση.
<P>
Κύριε Πρόεδρε, θα ήθελα να σας ζητήσω να καταστήσετε σαφές στον Τούρκο Πρωθυπουργό ότι το Κοινοβούλιο απορρίπτει και καταδικάζει κατηγορηματικά τη μομφή του ότι, σε περίπτωση που ο κ. Abdullah Ocalan δεν εκδοθεί στην Τουρκία για να δικαστεί, αυτό ισοδυναμεί με συνενοχή σε φόνο. Η Ιταλία έχει τη σαφή νομική, και δη συνταγματική, υποχρέωση να μην επιτρέπει την έκδοση ατόμων σε χώρες όπου ισχύει ακόμη η θανατική ποινή. Στο πλαίσιο αυτό θα πρέπει να λεχθεί ότι η Ιταλία εκφράζει τις αξίες του Κοινοβουλίου και γενικά της Ευρωπαϊκής Ένωσης. Η Ιταλία ακολουθεί αυτή τη στιγμή τις αρμόζουσες δημοκρατικές και συνταγματικές διαδικασίες που υπαγορεύει το σύνταγμά της. Η ενθάρρυνση των διαδηλώσεων και του εμπορικού εμπάργκο εις βάρος ενός από τα κράτη μέλη μας είναι, ειλικρινά, απαράδεκτη πράξη, όταν προέρχεται από μία χώρα που επιθυμεί και επιδιώκει να ενταχθεί στην Ευρωπαϊκή Ένωση.
<P>
Τέτοιου είδους επίθεση στην ιταλική κυβέρνηση συνιστά επίθεση εναντίον του συνόλου της Ευρωπαϊκής Ένωσης: εναντίον των αξιών στις οποίες βασίζεται αυτή η Ένωση και εναντίον της αλληλεγγύης και της εταιρικής σχέσης, στοιχεία θεμελιώδη για την ευρωπαϊκή ολοκλήρωση.
<P>
Κύριε Πρόεδρε, σας ζητώ να καταστήσετε σαφείς τις απόψεις του Κοινοβουλίου στην κυβέρνηση και τον Πρωθυπουργό της Τουρκίας, και μάλιστα να εκφράσετε την αμέριστη υποστήριξή μας προς την κυβέρνηση και τον Πρωθυπουργό της Ιταλίας, να συνεχίσουν τις δέουσες δημοκρατικές και συνταγματικές διαδικασίες, παρά τις παρενοχλήσεις, για την αντιμετώπιση του συγκεκριμένου θέματος. Ίσως θα μπορούσαμε να ζητήσουμε από τη Μεγάλη Τουρκική Εθνοσυνέλευση να συμμερισθεί την άποψή μας και να αντιμετωπίσει αυτή τη στιγμή όχι ως απειλή, αλλά ως ευκαιρία για την έναρξη πολιτικού διαλόγου, τον μόνο τρόπο με τον οποίο μπορεί να επιλυθεί το κουρδικό πρόβλημα.
<P>
(Χειροκροτήματα)

<SPEAKER ID=4 NAME="Martens">
Κύριε Πρόεδρε, αξιότιμοι συνάδελφοι, εξ ονόματος της πολιτικής μου ομάδας θα ήθελα να συμφωνήσω με τα όσα αναφέρονται στην πρόταση της κ. Green. Πιστεύουμε όντως ότι οι τουρκικές αρχές, και ιδιαιτέρως ο Τούρκος Πρωθυπουργός, προέβησαν σε απαράδεκτες δηλώσεις για την Ιταλία, την οποία κατηγορούν για συνενοχή σε τρομοκρατία, σε περίπτωση που δεν εκδώσει τον ηγέτη των Κούρδων Ocalan. Πιστεύουμε ότι η Ιταλία φέρθηκε με τον τρόπο που έπρεπε και ότι οι αρχές της χώρας σέβονται στην προκειμένη περίπτωση τους βασικούς κανόνες ενός κράτους δικαίου και εφαρμόζουν το σύνταγμα, το οποίο απαγορεύει την έκδοση ενός ατόμου σε μία χώρα όπου εξακολουθεί να ισχύει η θανατική ποινή. Πιστεύω ότι η συντριπτική πλειοψηφία των μελών του Ευρωπαϊκού Κοινοβουλίου ήταν ανέκαθεν αντίθετη προς την τρομοκρατία, σε οποιαδήποτε μορφή, καθώς και ότι μπορούμε να έχουμε εμπιστοσύνη στην Ιταλία, ένα κράτος μέλος της Ευρωπαϊκής Ένωσης, η οποία σέβεται το κράτος δικαίου και τους βασικούς του κανόνες. Είμαστε βέβαιοι ότι οι αρχές της χώρας θα επιλύσουν το συγκεκριμένο πρόβλημα που αντιμετωπίζουν εφαρμόζοντας αυτούς τους κανόνες. Υποστηρίζω το αίτημα της διαμαρτυρίας προς τις τουρκικές αρχές και της υποστήριξης προς την ιταλική κυβέρνηση.
<P>
(Χειροκροτήματα)

<SPEAKER ID=5 NAME="Cox">
Κύριε Πρόεδρε, εκ μέρους της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών υποστηρίζω την πρωτοβουλία της κυρίας Green. Θεωρούμε ότι η ιταλική κυβέρνηση σέβεται το κράτος δικαίου, ότι θα πρέπει να δείξουμε την αλληλεγγύη μας προς αυτή τη διαδικασία και ότι θα πρέπει να οικτίρουμε την παράλογη πολιτική επίθεση του Τούρκου Πρωθυπουργού εναντίον της Ιταλίας. Απορρίπτουμε την άποψη ότι, ανάλογα με το άτομο του οποίου ζητείται η έκδοση, τα νομικά δικαιώματά του θεωρούνται ισοδύναμα με σιωπηρή ή ρητή υποστήριξη της τρομοκρατίας, καθώς και ότι προδικάζεται με οποιονδήποτε τρόπο η ενοχή ή η αθωότητά του. Επιθυμούμε να εκφράσουμε την αλληλεγγύη μας προς τη διαδικασία που ακολουθεί η Ιταλία.
<P>
(Χειροκροτήματα)

<SPEAKER ID=6 NAME="Puerta">
Κύριε Πρόεδρε, στην αρχή της εβδομάδας είχα εκφράσει εξ ονόματος της Ομάδας μου την ανησυχία μας σχετικά με το αίτημα έκδοσης εκ μέρους της τουρκικής κυβέρνησης, και είχα καταστήσει σαφές, όπως και άλλοι πρόεδροι, πως ζητούσαμε πολιτικό άσυλο για τον Ocalan.
<P>
Υφίσταται μια νέα κατάσταση που αφορά το Κοινοβούλιο. Ο συμπρόεδρος της μικτής επιτροπής Ευρωπαϊκής Ένωσης-Τουρκίας, κύριος Bόlent Akarcali, απηύθυνε στους Ιταλούς βουλευτές εξ ονόματος της Τουρκίας επιστολή με απειλητικό περιεχόμενο. Στο τέλος αυτής της επιστολής αναφέρεται ότι «η παραχώρηση πολιτικού ασύλου στον Ocalan όχι μόνο θα έχει αρνητικές επιπτώσεις στις φιλικές σχέσεις μεταξύ Τουρκίας και Ιταλίας, αλλά θα δημιουργήσει επίσης πρόβλημα τρομοκρατίας στην Ιταλία, την Ευρώπη και σε ολόκληρο τον κόσμο».
<P>
Κατά τη γνώμη μας, είναι απαράδεκτο να επιτρέπεται στον συμπρόεδρο της μικτής αντιπροσωπίας Ευρωπαϊκής Ένωσης-Τουρκίας, με την οποία υπάρχει τελωνειακή ένωση, να απειλεί, μέσω θεσμοθετημένου οργάνου και επίσημα, με τρομοκρατία τους βουλευτές και τα θεσμικά όργανα της Ιταλίας και της Ευρώπης.
<P>
Κύριε Πρόεδρε, σας ζητώ να επιδείξετε αποφασιστικότητα και να απευθύνετε επιστολή προς αυτόν τον κύριο, υπερασπίζοντας την αξιοπρέπεια αυτού του Ευρωπαϊκού Κοινοβουλίου, την ειρήνη και τη δημοκρατία.
<P>
(Χειροκροτήματα)

<SPEAKER ID=7 NAME="Aelvoet">
Κύριε Πρόεδρε, αγαπητοί συνάδελφοι, η Ομάδα των Πρασίνων στο Ευρωπαϊκό Κοινοβούλιο συμμερίζονται τα όσα ελέχθησαν στο Σώμα. Θέλουμε κυρίως να τονίσουμε δύο πράγματα. Κατ' αρχάς ότι ο τρόπος με τον οποίο οι τουρκικές αρχές αντιμετωπίζουν την Ιταλία και την ιταλική κυβέρνηση είναι απαράδεκτος. Δεν πρόκειται για διένεξη μεταξύ Ιταλίας και Τουρκίας, αλλά για διένεξη μεταξύ Ευρώπης και Τουρκίας, και, για τον λόγο αυτό, πιστεύω ότι είναι πάρα πολύ καλό που το Ευρωπαϊκό Κοινοβούλιο ασχολείται με το θέμα, αν και κάπως αργά, και το λέω αυτό επειδή γνωρίζαμε από τη Δευτέρα ότι θα προέκυπταν σοβαρά προβλήματα.
<P>
Δεύτερον, καθ' όλη τη διάρκεια της συζήτησης η μεγάλη πλειοψηφία του μελών του Κοινοβουλίου τάχθηκε υπέρ της άποψης ότι είναι αναγκαίο να αναζητηθεί μια πολιτική λύση για το κουρδικό πρόβλημα. Συνεπώς, από την άποψη αυτή είναι προφανές ότι, τη στιγμή ακριβώς που το ΡΚΚ, από το οποίο έχουν αποστασιοποιηθεί τόσο η πολιτική μου ομάδα, όσο και όλες οι υπόλοιπες πολιτικές ομάδες, δηλώνει μονομερώς τη βούληση για κατάπαυση των εχθροπραξιών προκειμένου να βρεθεί μια λύση με άλλο τρόπο, τη στιγμή ακριβώς αυτή η Τουρκία προβαίνει σε τέτοιου είδους ενέργειες. Είμαστε, συνεπώς, της γνώμης ότι δεν πρέπει να ασκηθεί καμία πίεση στην Ιταλία, ότι ολόκληρη η Ευρώπη πρέπει να εκδηλώσει σύσσωμη την αλληλεγγύη της προς την Ιταλία και ότι πρέπει να καταβληθούν περαιτέρω προσπάθειες κυρίως για την εύρεση μιας πολιτικής λύσης. Είναι σαφές ότι δεν επιτρέπεται να ασκείται πίεση για την έκδοση ενός προσώπου στους εχθρούς του, οι οποίοι έχουν αποδείξει στο παρελθόν ότι χρησιμοποιούν συχνά μεθόδους που δεν είναι καλύτερες.
<P>
(Χειροκροτήματα)

<SPEAKER ID=8 NAME="Lalumiθre">
Κύριε Πρόεδρε, το ερώτημα που τίθεται σήμερα δεν είναι να κρίνουμε τον ηγέτη του PKK. Το Κοινοβούλιό μας έχει εξάλλου εκφράσει επανειλημμένως τη γνώμη του, κυρίως στην έκθεση McMillanScott, γι' αυτό το κίνημα που επιδίδεται σε τρομοκρατικές ενέργειες. Όχι, το ερώτημα που τίθεται σήμερα είναι αν πρέπει ή όχι η Ιταλία να εκδώσει τον κ. Ocalan. Η Ιταλία είναι κράτος δικαίου και έχει ένα σύνταγμα και μια νομολογία που της απαγορεύουν να εκδώσει οποιονδήποτε σε χώρες όπου εξακολουθεί να εφαρμόζεται η ποινή του θανάτου. Πρέπει να έχουμε εμπιστοσύνη στην Ιταλία ως κράτος δικαίου, η οποία θα εφαρμόσει, ευτυχώς, το σύνταγμα και τη νομολογία της. Εμείς θα υποστηρίξουμε τις ιταλικές αρχές.
<P>
(Χειροκροτήματα)

<SPEAKER ID=9 NAME="Amadeo">
Κύριε Πρόεδρε, ως Ιταλός θέλω να ευχαριστήσω για την αλληλεγγύη που εκφράστηκε από όλες τις πολιτικές ομάδες. Θα ήθελα να προσθέσω ότι είναι εξαιρετικά σημαντικό σε αυτές τις περιπτώσεις όπου ένα κράτος μέλος δέχεται επίθεση από την τουρκική κυβέρνηση να υπάρχει αλληλεγγύη, γιατί με αυτόν και μόνο τον τρόπο μπορεί να οικοδομηθεί αυτό που ονομάζουμε «κοινός ευρωπαϊκός οίκος» και η κοινή εξωτερική πολιτική και πολιτική ασφάλειας.
<P>
(Χειροκροτήματα)

<CHAPTER ID=1>
Ανακοίνωση του Προέδρου
<SPEAKER ID=10 NAME="Πρόεδρος">
Κυρίες και κύριοι, πιστεύω πως το Ευρωπαϊκό Κοινοβούλιο έχει πολύ μεγάλη ηθική υποχρέωση, ως ακούραστος υπερασπιστής του κράτους δικαίου και ως Σώμα που ανέκαθεν καταδίκαζε την τρομοκρατία, να υποστηρίξει και να εκφράσει την αλληλεγγύη του προς ένα κράτος μέλος το οποίο τηρεί με σθένος αυτούς τους κανόνες, σέβεται την ανεξαρτησία της δικαστικής εξουσίας και την εφαρμογή των ίδιων του των νόμων.
<P>
Πιστεύω επομένως πως ανταποκρίνομαι στα αιτήματα που μου έχουν υποβληθεί από τη μεγάλη πλειοψηφία των εκπροσώπων των πολιτικών ομάδων, εκφράζοντας, εξ ονόματος του Ευρωπαϊκού Κοινοβουλίου, έντονη διαμαρτυρία ενάντια στις επιθέσεις που δέχθηκαν οι αρχές αυτού του κράτους μέλους από, ούτε λίγο ούτε πολύ, τον πρωθυπουργό μιας τρίτης χώρας. Ταυτόχρονα απορρίπτω μετά βδελυγμίας τη συμπεριφορά ενός συμπροέδρου μιας επιτροπής προς τους βουλευτές αυτού του Σώματος, στους οποίους απηύθυνε λόγια τα οποία μπορούν να εκληφθούν ως απειλή της ανεξαρτησίας τους και της ελευθερίας άσκησης της αποστολής τους.
<P>
Θα προβούμε άμεσα και στις δύο αυτές ενέργειες.
<P>
Χειροκροτήματα

<SPEAKER ID=11 NAME="Corbett">
Kύριε Πρόεδρε, το Αρθρο ΣΤ της Συνθήκης της Ευρωπαϊκής Ένωσης απαιτεί από τα κράτη μέλη να έχουν δημοκρατικό πολίτευμα, διάταξη την οποία, αν μη τι άλλο, ενίσχυσε η Συνθήκη του Αμστερνταμ.
<P>
Υπό αυτές τις συνθήκες, είμαι σίγουρος ότι η πλειοψηφία του Κοινοβουλίου θα συμφωνήσει ότι η χθεσινοβραδινή ψηφοφορία σε ένα κοινοβουλευτικό σώμα που δεν έχει εκλεγεί...

<SPEAKER ID=12 NAME="Πρόεδρος">
Κύριε Corbett, διευκρινίζω ότι το Σώμα δεν είναι αρμόδιο να κρίνει τι πράττουν τα κοινοβούλια των κρατών μελών. Αυτά διαθέτουν τις θεσμοθετημένες εξουσίες τους και δεν εναπόκειται σε εμάς να κρίνουμε τον τρόπο χρήσης τους. Δεν θα επιτρέψω καμία περαιτέρω συζήτηση για το θέμα .

<CHAPTER ID=2>
Ψηφοφορίες
<SPEAKER ID=13 NAME="Πρόεδρος">
Αγαπητοί συνάδελφοι, ελπίζω να είστε σε φόρμα, γιατί υπάρχουν 760 τροπολογίες. Ο Jean-Pierre Cot κι εγώ προσωπικά θα κάνουμε ό, τι μπορούμε για να περάσετε ένα όσο το δυνατόν πιο ευχάριστο πρωινό.
<P>
Έκθεση (Α4-0397/98) του κ. Barσn Crespo, εξ ονόματος της Επιτροπής Εξωτερικών Υποθέσεων, Ασφάλειας και Αμυντικής Πολιτικής, σχετικά με την πρόταση κανονισμού του Συμβουλίου για τον συντονισμό της βοήθειας που παρέχεται στις υποψήφιες χώρες στο πλαίσιο της προενταξιακής στρατηγικής (COM(98)0551 - C4-0606/98-98/0094(CNS))
<P>
Πριν από την ψηφοφορία επί της τροπολογίας αριθ. 9:

<SPEAKER ID=14 NAME="Walter">
εισηγητής. (DE) Κυρία Πρόεδρε, λυπάμαι που πρέπει να παρέμβω τώρα αμέσως, αλλά διάβασα στον κατάλογο για την ψηφοφορία ότι, εάν δεχθούμε την τροπολογία 9, καταπίπτει η τροπολογία 21. Στην τροπολογία 21 τίθεται ένα θέμα το οποίο αφορά τόσο την έκθεση του κυρίου Barσn Crespo, όσο και αυτή του κυρίου Sonneveld, καθώς και τη δική μου. Πρόκειται για το κατά πόσον οι υποψήφιες για ένταξη χώρες εκπροσωπούνται ή όχι στην Επιτροπή Παρακολούθησης. Η Επιτροπή Περιφερειακής Πολιτικής έχει εκφράσει την υποστήριξή της προς αυτή την κατεύθυνση. Θεωρούμε ότι, έστω συμβουλευτικά, τα κράτη αυτά θα πρέπει να συμμετέχουν στην εν λόγω επιτροπή.
<P>
Πιστεύω ότι και τις τρείς εκθέσεις θα πρέπει να τις αντιμετωπίσουμε με ενιαίο τρόπο. Εάν απορρίψουμε την τροπολογία 21, τότε πρέπει να πούμε συνολικά ότι δεν θέλουμε αυτές οι χώρες να εκπροσωπούνται στις επιτροπές. Εάν όμως τη δεχθούμε, αυτό θα αντιπροσωπεύει και την ψήφο της Επιτροπής Περιφερειακής Πολιτικής, και θα πρέπει να πούμε ότι και στις τρεις περιπτώσεις, όσον αφορά και τις τρείς εκθέσεις, οι χώρες αυτές είναι μέσα. Με την ψήφο μου θα ήθελα να τους δώσω την ευκαιρία να συμμετέχουν. Αυτό, όμως, πρέπει να ξεκαθαριστεί εδώ, ως πρώτο θέμα στην ημερήσια διάταξη.

<SPEAKER ID=15 NAME="Πρόεδρος">
Κύριε Walter, θα δώσω τον λόγο στον κ. Barσn Crespo. Το αίτημα της Ομάδας των Πρασίνων προκάλεσε ίσως μια κάποια σύγχυση. Γι' αυτόν το λόγο θα ήθελα να είμαστε απολύτως σαφείς. Ήθελα να θέσω πρώτα σε ψηφοφορία την τροπολογία αριθ. 9 της Επιτροπής Εξωτερικών Υποθέσεων. Μάλλον έχει απορριφθεί, αλλά θα το επιβεβαιώσουμε. Αν είχε γίνει δεκτή, θα ψηφίζαμε επιπλέον σχετικά με την τροπολογία αριθ. 19 της Ομάδας των Πρασίνων. Στη συνέχεια, εννοείται, θα θέσω σε ψηφοφορία την τροπολογία αριθ. 21 της Επιτροπής Εξωτερικών Υποθέσεων.
<P>
Κύριε Barσn Crespo, θεωρείτε ότι τα πράγματα έχουν κατ' αυτόν τον τρόπο;

<SPEAKER ID=16 NAME="Barσn Crespo">
εισηγητής. (ES) Όχι, κυρία Πρόεδρε, γιατί εγώ είχα απευθύνει γραπτώς αυτό το ζήτημα στη λεγόμενη «συντονιστική επιτροπή», η οποία δεν μου έχει απαντήσει και περίμενα κάποια σχετική απόφαση της Προεδρίας.
<P>
Εξετάζουμε στο Κοινοβούλιο όλους αυτούς τους κανονισμούς σύμφωνα με τη λεγόμενη διαδικασία Hughes, λαμβάνοντας υπόψη πως η Επιτροπή Εξωτερικών Υποθέσεων, Ασφάλειας και Αμυντικής Πολιτικής είναι αυτή που πρέπει να ηγηθεί αυτού του ζητήματος. Αυτό που μόλις έκανε ο συνάδελφός μου κ. Walter ήταν μια έκκληση για ψήφο, λαμβάνοντας υπόψη ότι το κριτήριο και των δύο επιτροπών διαφέρει από το δικό μας. Στην Επιτροπή Εξωτερικών Υποθέσεων θεωρούμε ότι υπερισχύει το κριτήριό μας, γιατί πρόκειται για ένα θέμα που αφορά τις εξωτερικές σχέσεις της Κοινότητας. Επομένως, ενόσω δεν υπάρχει απάντηση εκ μέρους της Προεδρίας, συμπεραίνουμε πως το κριτήριό μας πρέπει να υπερισχύσει.
<P>
Μετά από την ψηφοφορία επί της τροπολογίας αριθ. 9
<SPEAKER ID=17 NAME="Walter">
Κυρία Πρόεδρε, πριν από τις ψηφοφορίες είπατε ότι θα θέτατε και την τροπολογία 21 σε ψηφοφορία. Η πρώτη παράγραφος αυτής της τροπολογίας...

<SPEAKER ID=18 NAME="Πρόεδρος">
Αν η τροπολογία αριθ. 9 είχε απορριφθεί, κύριε Walter, αυτό είχα πει. Όμως ενεκρίθη, το αποτέλεσμα είναι σαφέστατο.

<SPEAKER ID=19 NAME="Schroedter">
Κυρία Πρόεδρε, τυπικά το συμπέρασμά σας θα μπορούσε να είναι σωστό, πρακτικά όμως η τροπολογία 21 αποτελεί προσθήκη, και προσωπικά είμαι επίσης της άποψης ότι πρέπει να ψηφίσουμε τώρα σχετικά με αυτό, προ πάντων αφού κι εσείς το έχετε προτείνει. Είναι πολλοί εκείνοι που θέλουν μια διαφορετική μορφή συμμετοχής από αυτή που προτείνει η τροπολογία μας και νομίζω ότι τώρα είναι έτοιμοι να προχωρήσουν σε κάτι τέτοιο. Γι' αυτόν τον λόγο πρέπει τώρα να διεξαχθεί ψηφοφορία για την τροπολογία όπως έχει.

<SPEAKER ID=20 NAME="Πρόεδρος">
Κυρία Schroedter, δεν είπα ότι θα έθετα σε ψηφοφορία την τροπολογία αριθ. 21 ούτως ή άλλως. Είπα ότι θα έθετα σε ψηφοφορία την τροπολογία αριθ. 21 αν απορρίπταμε την τροπολογία αριθ. 9. Την εγκρίναμε. Αυτή είναι η βούληση του Σώματος. Προσωπικά έχω τη γνώμη ότι η τροπολογία αριθ. 21 είναι άκυρη. Θα απευθυνθώ στον εισηγητή, κι αν έχει κι αυτός την ίδια γνώμη, θα περάσουμε στην ψηφοφορία επί των επόμενων τροπολογιών.

<SPEAKER ID=21 NAME="Barσn Crespo">
εισηγητής. (ES) Κυρία Πρόεδρε, είναι εμφανές πως η εν λόγω τροπολογία καταπίπτει, γιατί αφορά το ίδιο ζήτημα σχετικά με το οποίο το Κοινοβούλιο απεφάνθη, και, σχετικά με το ζήτημα που έθεσε ο συνάδελφός μου κ. Walter, θέλω να επισημάνω πως, κατά την άποψή μου, αυτή η ψηφοφορία εντός της διαδικασίας Hughes, εκτός αν η Προεδρία έχει κάποια καλύτερη άποψη, εκφράζει επίσης τη γνώμη σχετικά με το κείμενο των δύο άλλων εκθέσεων, της Επιτροπής Γεωργίας και Ανάπτυξης της Υπαίθρου και της Επιτροπής Περιφερειακής Πολιτικής.
<P>
Μετά από την ψηφοφορία για την πρόταση της Επιτροπής όπως τροποποιήθηκε
<SPEAKER ID=22 NAME="Barσn Crespo">
εισηγητής. (ES) Κυρία Πρόεδρε, θα ήθελα να ρωτήσω τον Επίτροπο κ. van den Broek αν συνεχίζει να είναι αντίθετος προς τις τροπολογίες του Κοινοβουλίου που ανακοινώθηκαν χθες ενώπιον της ολομέλειας.

<SPEAKER ID=23 NAME="Van den Broek">
μέλος της Επιτροπής. (NL) Κυρία Πρόεδρε, μετά τη χθεσινή μου παρέμβαση στο Κοινοβούλιο, είχα την εντύπωση ότι ήταν σαφές ότι υπάρχει μία κατηγορία με την οποία είπαμε ότι συμφωνούμε, και μια άλλη κατηγορία την οποία σεβόμαστε ως προς τις αιτιολογικές σκέψεις. Παρ' όλα αυτά, δεν επιθυμούμε να υποστηρίξουμε ακόμη επισήμως τις τροπολογίες αυτές, επειδή έχουμε την εντύπωση ότι το Συμβούλιο ενδέχεται να επιφέρει τροποποιήσεις σε ορισμένα σημεία με τις οποίες θα συμφωνήσουμε κατά πάσα πιθανότητα. Συνεπώς, πιστεύω ότι θα πρέπει να επιμείνω σε αυτό που δήλωσα χθες.

<SPEAKER ID=24 NAME="Barσn Crespo">
εισηγητής. (ES) Κυρία Πρόεδρε, δεδομένων των δηλώσεων του Επιτρόπου, ζητώ, σύμφωνα με το άρθρο 60.2 του Κανονισμού, να προχωρήσουμε στην αναπομπή της εν λόγω έκθεσης σε επιτροπή.
<P>
Το Σώμα αποφασίζει την αναπομπή σε επιτροπή

<SPEAKER ID=25 NAME="Πρόεδρος">
Αγαπητοί συνάδελφοι, αν το επιθυμείτε, θα σας ξαναδιαβάσω την προφορική τροπολογία του κ. Barσn Crespo, για να είναι απολύτως σαφής για όλους. θα ψηφίσουμε επί της τροπολογίας αυτής αμέσως ως πρώτη αιτιολογική σκέψη: «εκτιμώντας ότι όλες οι άλλες χώρες που περιλαμβάνονται στη διαδικασία προσχώρησης θα έπρεπε επίσης να τύχουν αναλόγων προγραμμάτων στο νομικό και συμβατικό πλαίσιο των σχέσεών τους με την Ευρωπαϊκή Ένωση».
<P>
Δεν υπάρχουν αντιρρήσεις να ληφθεί υπόψη αυτή η προφορική τροπολογία, την οποία θέτω, επομένως, σε ψηφοφορία.
<P>
Το Σώμα εγκρίνει την προφορική τροπολογία
<P>
Αναφορικά με την τροπολογία αριθ. 21
<SPEAKER ID=26 NAME="Walter">
εισηγητής. (DE) Κυρία Πρόεδρε, ο σκοπός της προφορικής τροπολογίας την οποία εισήγαγε στην αρχή ο συναδελφός μου κύριος Barσn Crespo, και σχετικά με την οποία είχαμε συμφωνήσει, συνιστά το αποτέλεσμα της διαδικασίας Hughes μεταξύ των τριών εμπλεκομένων επιτροπών. Το θέμα είναι κατά πόσον η Κύπρος πρέπει να συμπεριληφθεί στον κατάλογο των δικαιούχων χωρών. Για την Κύπρο ισχύει μια ιδιαίτερη προενταξιακή στρατηγική. Θέλαμε με αυτή την προφορική τροπολογία να καταστήσουμε σαφές ότι λαμβάνονται υπόψη όλες οι υποψήφιες χώρες στο πλαίσιο της προενταξιακής πολιτικής, έτσι ώστε να μη χρειάζεται να αναφερόμαστε πλέον στην Κύπρο στο πλαίσιο αυτό. Για τον λόγο αυτό θα πρέπει να υπάρξει μια ξεχωριστή ψηφοφορία για την προσθήκη σχετικά με την Κύπρο στο εν λόγω πλαίσιο.
<P>
Μετά από την ψηφοφορία επί της τροπολογίας αριθ. 21
<SPEAKER ID=27 NAME="Barσn Crespo">
Κυρία Πρόεδρε, σας εφιστώ την προσοχή στο γεγονός ότι η Προεδρία ήταν κάπως ασυνεπής, γιατί, ψηφίζοντας την τροπολογία αριθ. 16, το Κοινοβούλιο μόλις αναίρεσε τα όσα λέγονται στην έκθεσή μου, παρότι σας είχα προειδοποιήσει σχετικά. Το Κοινοβούλιο απεφάνθη στην έκθεσή μου σχετικά με τη σύνθεση της επιτροπής και τώρα μόλις έλαβε την αντίθετη απόφαση. Κατ' εμέ ισχύει η πρώτη ψηφοφορία.

<SPEAKER ID=28 NAME="Πρόεδρος">
Ναι, κύριε Barσn Crespo, αυτό έπρεπε να το σκεφτεί το Σώμα. Δεν εμπίπτει στις αρμοδιότητες της Προεδρίας να διαγράψει με δική της πρωτοβουλία μια τροπολογία που ήταν στην έκθεση του κ. Walter και την οποία ο ίδιος ο κ. Walter δεν θεώρησε ότι έπρεπε να αποσύρει.
<P>
Πριν από την ψηφοφορία για το σχέδιο ψηφίσματος νομοθετικού περιεχομένου:

<SPEAKER ID=29 NAME="Walter">
εισηγητής. (DE) Κυρία Πρόεδρε, επειδή ο κύριος van den Broek είπε μόλις χθες ότι πολλά αριθμητικά στοιχεία συμπεριελήφθησαν και υπεβλήθησαν σε επεξεργασία, αλλά ορισμένα σημαντικά στοιχεία δεν μπόρεσαν να συμπεριληφθούν, θα ήθελα να ζητήσω την αναπομπή της πρότασης στην επιτροπή, σύμφωνα με το άρθρο 60, παρ. 2.
<P>
Το Σώμα αποφασίζει την αναπομπή σε επιτροπή

<SPEAKER ID=30 NAME="Samland">
Κυρία Πρόεδρε, μετά τη μη ικανοποιητική απάντηση της Επιτροπής, που δηλώνει ότι δεν είναι διατεθειμένη να αποδεχθεί την τροπολογία 1 που μόλις ψηφίσαμε, θα ήθελα να ανακοινώσω ότι, κατά τη διάρκεια της τακτικής ανάγνωσης αυτού του εγγράφου τον Ιανουάριο, σε περίπτωση που η Επιτροπή δεν έχει αλλάξει μέχρι τότε στάση ως προς την τροπολογία 1, εμείς θα προτείνουμε αναπομπή της έκθεσης στην αρμόδια επιτροπή. Θα ήθελα να το καταστήσω εδώ σαφές. Κατ' αυτόν τον τρόπο δίνουμε τον χρόνο στην Επιτροπή να το ξανασκεφτεί και μέχρι τον Ιανουάριο να αλλάξει τη στάση της ως προς την τροπολογία 1.
<P>
Πριν από την τελική ψηφοφορία
<P>
(Το Σώμα εγκρίνει αίτημα του εισηγητή για αναπομπή σε επιτροπή)

<SPEAKER ID=31 NAME="Barσn Crespo">
Κυρία Πρόεδρε, παρεμβαίνω για να σας ανακοινώσω εκ νέου πως θα ανακύψει ένα πρόβλημα το οποίο εγώ έθεσα γραπτώς στην οργανωτική ή συντονιστική επιτροπή και την Προεδρία και το οποίο επανέλαβα σήμερα. Κυρία Πρόεδρε, σας παρακαλώ να μην επιρρίψετε την ευθύνη σε εμένα. Αντιλαμβάνομαι πως η τροπολογία αριθ. 30 της Επιτροπής Γεωργίας, το περιεχόμενο της οποίας είναι ίδιο με αυτής που επεσήμανα, της αριθ. 16 της Επιτροπής Περιφερειακής Πολιτικής, έχει καταστεί άκυρη, γιατί, σε αντίθετη περίπτωση, η διαδικασία Hughes και ο συντονισμός μας δεν προσφέρουν τίποτα. Όπως προείπα, ζητώ από την Προεδρία και τις υπηρεσίες του Κοινοβουλίου να λάβουν σοβαρά υπόψη το θέμα και να μην επιρρίψουν την ευθύνη στον βουλευτή. Πρέπει κατά τη γνώμη μου να ενεργούμε σύμφωνα με τους κανόνες μας.

<SPEAKER ID=32 NAME="Πρόεδρος">
Κύριε Barσn Crespo, το θέμα δεν είναι να επιρρίψουμε την ευθύνη σε οποιονδήποτε. Γνωρίζετε πολύ καλά ότι το Σώμα είναι κυρίαρχο, πρόκειται για δημοκρατική αρχή.

<SPEAKER ID=33 NAME="Sonneveld">
εισηγητής. (NL) Κυρία Πρόεδρε, πιστεύω ότι η τροπολογία 30 αναφέρεται σε θέμα εντελώς διαφορετικό από αυτό στο οποίο αναφέρθηκε πριν από λίγο ο κ. Barσn Crespo. Στην περίπτωση αυτή πρόκειται για μία συμβουλευτική επιτροπή στην οποία συμμετέχει ένας εκπρόσωπος των κρατών μελών της Ευρωπαϊκής Ένωσης και των υποψηφίων κρατών. Πρόκειται, όμως, για μια συμβουλευτική επιτροπή που αφορά την προετοιμασία προγραμμάτων, και αυτό είναι το σημαντικότερο σημείο της έκθεσής μου, που διαφέρει βέβαια πολύ από αυτό στο οποίο αναφέρθηκε πριν από λίγο ο συνάδελφος Walter. Συνεπώς, δεν θα ήθελα να εμπέσει στον ίδιο κανόνα τον οποίο πρόβαλε πριν από λίγο ο κ. Barσn Crespo.

<SPEAKER ID=34 NAME="Πρόεδρος">
Μάλιστα, κύριε Sonneveld, κι εγώ έχω την ίδια ακριβώς γνώμη. Ωστόσο, είναι θετικό το γεγονός ότι το Σώμα άκουσε τις παρατηρήσεις του κ. Barσn Crespo, και το Σώμα θα λάβει την τελεσίδικη απόφαση.
<P>
Μετά από την ψηφοφορία για την πρόταση της Επιτροπής όπως τροποποιήθηκε.

<SPEAKER ID=35 NAME="Sonneveld">
εισηγητής. (NL) Κυρία Πρόεδρε, υποθέτω ότι ούτε ο Επίτροπος έχει καλά νέα να μας πει, ότι τροποποίησε τη θέση την οποία ανακοίνωσε χθες. Εν τοιαύτη περιπτώσει, θα ήθελα να ζητήσω την αναπομπή της έκθεσης σε επιτροπή.

<SPEAKER ID=36 NAME="Πρόεδρος">
Βλέπω ότι ο Επίτροπος Van de Broek συμφωνεί.
<P>
Το Σώμα αποφασίζει την αναπομπή σε επιτροπή

<SPEAKER ID=37 NAME="Teverson">
Κύριε Πρόεδρε, εάν πρόκειται να προσπαθήσουμε να ολοκληρώσουμε σύντομα αυτή την ψηφοφορία, προτείνω στην Ομάδα του Ευρωπαϊκού Λαϊκού Κόμματος, εάν προτίθεται να συνεχίσει να καταψηφίζει τις δικές της τροπολογίες, να βρει το θάρρος να τις αποσύρει, πριν αναλώσουμε όλη τη σύνοδο σε αυτές. Είναι γελοίο.
<P>
Το Σώμα εγκρίνει το ψήφισμα

<SPEAKER ID=38 NAME="Fraga Estιvez">
Πρόεδρος της Επιτροπής Αλιείας. (ES) Κύριε Πρόεδρε, θα ζητήσω και γι' αυτή την έκθεση την εφαρμογή της παραγράφου 2 του άρθρου 60 του Κανονισμού, βάσει του οποίου ζητούμε την αναπομπή της έκθεσης σε επιτροπή για δύο λόγους. Πρώτον, για να μπορέσουμε να προχωρήσουμε σε μια δεύτερη ανάγνωση, και δεύτερον, για να μπορέσουμε να αρχίσουμε τις συζητήσεις με το Συμβούλιο. Ελπίζω το αίτημα αυτό να υποστηριχθεί από ολόκληρο το Σώμα.
<P>
Το Σώμα αποφασίζει την αναπομπή σε επιτροπή

<SPEAKER ID=39 NAME="Gφrlach">
εισηγητής. (DE) Κύριε Πρόεδρε, επειδή ο Επίτροπος Fischler μας ανακοίνωσε χθες το βράδυ, ή μάλλον σήμερα το βράδυ, μετά από το πέρας της συζήτησης, ποιες είναι οι αιτήσεις που η Επιτροπή δεν μπορεί επουδενί να δεχθεί και λαμβάνοντας ως δεδομένο ότι δεν έχει αλλάξει τίποτε από τότε έως τώρα, ζητώ την αναπομπή της έκθεση στην επιτροπή, σύμφωνα με το άρθρο 60, παρ. 2.
<P>
Το Σώμα αποφασίζει την αναπομπή σε επιτροπή

<SPEAKER ID=40 NAME="Oomen-Ruijten">
Κύριε Πρόεδρε, προκειμένου να διευκολυνθεί ακόμη περισσότερο το έργο των συναδέλφων μας, η πολιτική μας ομάδα πρότεινε να διεξαχθεί η ψηφοφορία επί της έκθεσης του κ. Ferri στην προσεχή σύνοδο, οπότε η εν λόγω έκθεση θα έχει ολοκληρωθεί, και επομένως όχι πλέον αυτή την εβδομάδα. Απ' όσο αντιλαμβάνομαι, την πρόταση αποδέχονται οι περισσότεροι συνάδελφοι. Πρόκειται για μία περίπλοκη έκθεση.
<P>
Το Σώμα εγκρίνει την πρόταση

<SPEAKER ID=41 NAME="Πρόεδρος">
Προτείνω να ψηφίσουμε επί των υπολοίπων εκθέσεων απόψε το βράδυ, μια και εργαστήκαμε ήδη αρκετά.

<SPEAKER ID=42 NAME="Malone">
Kύριε Πρόεδρε, σχετικά με την ψηφοφορία για την έκθεση McCarthy, επιθυμώ να δηλώσω ότι η αιτιολόγησή μου αφορά την κατάσταση στην Ιρλανδία. Υπήρξαμε βασικοί δικαιούχοι πόρων των διαρθρωτικών ταμείων και του Ταμείου Συνοχής της ΕΕ, τους οποίους διαχειριστήκαμε χρηστά καθ' όλη αυτή την περίοδο, με αποτέλεσμα η οικονομία μας να είναι πλέον πολύ εύρωστη. Ωστόσο, υστερούμε ακόμη αρκετά σε σχέση με τους Ευρωπαίους εταίρους μας όσον αφορά τα έργα υποδομής, και ιδιαίτερα τις μεταφορές, τις τηλεπικοινωνίες και τα μέσα περιβαλλοντικής προστασίας. Αντιμετωπίζουμε ακόμη τεράστια προβλήματα κοινωνικού αποκλεισμού, ιδίως στις αστικές και αγροτικές κοινότητες που υστερούν, καθώς και το πρόβλημα της υποανάπτυξης. Όλα αυτά τα προβλήματα θα πρέπει να αντιμετωπισθούν και, για τον λόγο αυτό, καλωσορίζω την πρόταση της Επιτροπής να μη διακοπεί απότομα η χρηματοδότηση από τις Βρυξέλλες, αλλά να μειωθεί σταδιακά. Εντούτοις, οικτίρω τον κυνικό τρόπο με τον οποίο η ιρλανδική κυβέρνηση επέλεξε να διαιρέσει τη χώρα σε περιφέρειες για κομματικούς και πολιτικούς λόγους, δείχνοντας ελάχιστο ενδιαφέρον για τον στόχο των διαρθρωτικών πόρων, την ενίσχυση της οικονομικής και κοινωνικής συνοχής. Κατ' αυτόν τον τρόπο στερεί από τους φτωχούς, τόσο των αστικών όσο και των αγροτικών περιοχών, τη δυνατότητα να επωφεληθούν πλήρως από τα κονδύλια, καθώς και από την κρατική ενίσχυση.

<SPEAKER ID=43 NAME="Raschhofer">
Κύριε Πρόεδρε, δύο λόγια ως προς την έκθεση McCarthy. Εμείς καταψηφίσαμε την έκθεση αυτή για τους λόγους που θα εκθέσω στη συνέχεια. Κατ' αρχάς, σχετικά με τον Στόχο 2, θεωρούμε ότι το κριτηρίο της ανεργίας δεν θα πρέπει να είναι κυρίαρχο. Χρειάζεται επειγόντως διεύρυνση των κριτηρίων, κυρίως για τη διασφάλιση του γεωργικού χώρου. Δεύτερον, σχετικά με τον Στόχο 1, το κριτήριο που έχει καθοριστεί από την Επιτροπή δεν πρέπει να αποδυναμωθεί, ούτε να διευρυνθεί, μέσω κάποιων διατάξεων που επιτρέπουν εξαιρέσεις. Τρίτον, θέλουμε να τονίσουμε κατηγορηματικά ότι θα υποστηρίξουμε όλα τα μέτρα που θα βοηθήσουν να μειωθεί η πίεση που ασκείται, λόγω προσαρμογής, στις περιφέρειες που γειτνιάζουν με τις χώρες της Ανατολικής και Κεντρικής Ευρώπης. Γι' αυτόν τον λόγο υποστηρίζουμε τις διατάξεις που προβλέπεται να υιοθετηθούν στην κοινοτική πρωτοβουλία INTERREG, ταυτόχρονα όμως επισημαίνουμε ότι αυτές δεν μπορούν να προσφέρουν βοήθεια στο μέτρο που επιζητείται.

<SPEAKER ID=44 NAME="Barros Moura">
γραπτώς. (PT) Ψήφισα υπέρ της έκθεσης κατά την τελική συνολική ψηφοφορία, επειδή, σταθμίζοντας τα συν και τα πλην, κρίνω ότι δεν θίγονται τα ιδιαίτερα συμφέροντα της Πορτογαλίας στο πλαίσιο των διαπραγματεύσεων για την Ατζέντα 2000, πέραν του γεγονότος ότι η έκθεση εμπεριέχει ουσιαστικά στοιχεία αναφορικά με την οικονομική και κοινωνική συνοχή. Ωστόσο, ψήφισα κατά του σημείου αριθ. 2 (όπου υπονομεύεται η ικανότητα λήψεως αποφάσεων στο μέλλον σχετικά με τις δημοσιονομικές προοπτικές), όπως επίσης ψήφισα κατά του σημείου 5, το οποίο, μετά από την ενσωμάτωση της τροπολογίας αριθ. 7 (την οποία επίσης καταψήφισα), ενδέχεται να αποδέχεται περιοριστική ερμηνεία όσον αφορά την ικανότητα λήψης αποφάσεων του Συμβουλίου για τις περιφέρειες του Στόχου 1.

<SPEAKER ID=45 NAME="Gallagher">
γραπτώς. (ΕΝ) Θα ήθελα να ξεκινήσω τον σχολιασμό μου δηλώνοντας ότι καλωσορίζω την απόφαση που έλαβε αυτή την εβδομάδα η ιρλανδική κυβέρνηση να διαιρέσει τη χώρα σε περιφέρειες για να αποσπάσει κονδύλια από τα διαρθρωτικά ταμεία της ΕΕ κατά την περίοδο 2000-2006.
<P>
Είναι απολύτως σωστό και λογικό οι φτωχότερες περιφέρειες της Ιρλανδίας να λαμβάνουν μεγαλύτερο μερίδιο από τα ευρωπαϊκά περιφερειακά και κοινωνικά ταμεία, προκειμένου να αποκατασταθεί η οικονομική απόδοση σε όλες αυτές τις περιοχές.
<P>
Τα οφέλη από τον Στόχο 1 είναι σαφέστατα:
<P>
Μεγαλύτερο μερίδιο από τα Ευρωπαϊκά Ταμεία Περιφερειακής Ανάπτυξης ώστε να αποκατασταθεί το διαρθρωτικό έλλειμμα των λιγότερο εύπορων περιοχών της Ιρλανδίας.-Μεγαλύτερη κρατική ενίσχυση για τη βιομηχανική ανάπτυξη των ιρλανδικών περιοχών του Στόχου 1.-Το γεγονός ότι το μεταβατικό καθεστώς του Στόχου 1 μπορεί να εφαρμοσθεί στις φτωχότερες περιοχές της Ιρλανδίας μετά το 2006.Δεδομένου ότι η συγκεκριμένη απόφαση είναι ήδη ειλημμένη, αυτό σημαίνει ότι θα δημιουργηθούν τα σωστά έργα υποδομής ώστε να κερδίσουμε μεγαλύτερο μερίδιο για τη βιομηχανική ανάπτυξη των ιρλανδικών περιοχών που εμπίπτουν στον Στόχο 1.
<P>
Από την έναρξη ισχύος της Ενιαίας Ευρωπαϊκής Πράξης, το 1987, έχει καταστεί σαφές ότι μία εκ των βασικών πολιτικών της Ευρωπαϊκής Ένωσης συνίσταται στο να διασφαλισθεί ότι όλες οι περιφέρειες της Ευρώπης θα μπορούν να συμμετέχουν αποτελεσματικά στο ενιαίο ευρωπαϊκό νόμισμα και την εσωτερική αγορά.
<P>
Θα ήθελα να σχολιάσω τις προσπάθειες όλων όσων εμπλέκονται στη διαδικασία άσκησης πιέσεων στους βουλευτές για την υπαγωγή των φτωχότερων περιοχών της Ιρλανδίας στο καθεστώς του Στόχου 1 κατά την επόμενη περίοδο χρηματοδότησης των διαρθρωτικών ταμείων της ΕΕ, που καλύπτει τα έτη 2000-2006.
<P>
Ο δρόμος είναι μακρύς για να αντιμετωπιστούν τα προβλήματα της ερήμωσης των αγροτικών περιοχών της Ιρλανδίας, η οποία έχει λάβει πολύ μεγάλες διαστάσεις τα τελευταία χρόνια.

<SPEAKER ID=46 NAME="McCarthy">
γραπτώς. (ΕΝ) Θα ήθελα να ευχαριστήσω τους βουλευτές για τη σημερινή υποστήριξή τους προς την έκθεσή μου. Γνωρίζω ότι οι ψηφοφόροι στην εκλογική μου περιφέρεια, στα Εast Midlands, θα ικανοποιηθούν μαθαίνοντας ότι το Κοινοβούλιο υποστηρίζει τη συνέχιση της χορήγησης ευρωπαϊκών κονδυλίων προς τα αγροτικά, αστικά και βιομηχανικά κέντρα της περιφέρειάς μας, στα οποία, πίσω από τα χαμηλά επίπεδα ανεργίας κρύβονται υποβόσκουσες διαρθρωτικές και κοινωνικές αδυναμίες. Πράγματι, η έγκριση της χρηματοδότησης για δύο επιπλέον χρόνια πέραν της πρότασης της Επιτροπής στις υπό αναδιάρθρωση περιοχές θα ενισχύσει την εν λόγω διαδικασία, ιδίως στις ανθρακοφόρες και αγροτικές περιοχές.
<P>
Είμαι ιδιαίτερα ικανοποιημένη επειδή η δημοσίευση των πλέον πρόσφατων στοιχείων της Εurostat δείχνει ότι τέσσερεις περιφέρειες του Ηνωμένου Βασιλείου οδεύουν προς την υπαγωγή τους στο καθεστώς του Στόχου 1. Μολονότι θα πρέπει να διεξαχθούν διαπραγματεύσεις και να ληφθούν αποφάσεις κατά το επόμενο έτος, τα εν λόγω στοιχεία θα αποτελέσουν τη βάση αυτών των διαπραγματεύσεων. Το Merseyside, στη βορειοδυτική περιφέρεια, με ΑΕγχΠ της τάξεως του 72, 54 %, το οποίο εμπίπτει στο όριο του 75 %, αντιμετωπίζει συνεχιζόμενα διαρθρωτικά προβλήματα, γεγονός που συνεπάγεται ότι η περιοχή θα συνεχίσει να χρειάζεται να αποτελεί στόχο κοινοτικής προτεραιότητας.
<P>
Ως προς το καθεστώς του Στόχου 1, το Κοινοβούλιο κατέστησε σαφές ότι οποιαδήποτε εξαίρεση από την εφαρμογή της ρύθμισης του 75 % του ΑεγχΠ θα πρέπει να προσαρτηθεί στον κανονισμό πριν δώσουμε την τελική μας συγκατάθεση στην πρόταση της Επιτροπής.
<P>
Το Κοινοβούλιο ψήφισε επίσης υπέρ μιας νέας κοινοτικής πρωτοβουλίας URBAN, καθώς και υπέρ μίας ξεχωριστής πρωτοβουλίας για τομείς ή περιφέρειες που θα αντιμετωπίσουν κρίση στο μέλλον, ένα είδος δηλ. πρωτοβουλίας RESTRUCT. Οι πόλεις Μanchester, Liverpool και Nottingham, οι οποίες επωφελήθηκαν από τα κονδύλια στο πλαίσιο της πρωτοβουλίας URBAN, θα χαρούν να μάθουν ότι το Κοινοβούλιο υποστήριξε τη συνέχισή τους.
<P>
Ως εισηγήτρια, θα προωθήσω στις συζητήσεις μας με το Συμβούλιο και την Επιτροπή τη θέση την οποία λάβαμε κατά την πρώτη ανάγνωση, κι ελπίζω να επιτευχθούν οι προτεραιότητες του Κοινοβουλίου όπως περιγράφονται σε αυτή την έκθεση.

<SPEAKER ID=47 NAME="Collins, Gerard">
γραπτώς. (ΕΝ) Μολονότι οφείλουμε να αναγνωρίσουμε ότι το βιοτικό επίπεδο της Ιρλανδίας σημείωσε άνοδο, εν μέρει λόγω της συνεισφοράς των περιφερειακών, κοινωνικών ταμείων και του Ταμείου Συνοχής της ΕΕ, θεωρώ ωστόσο ότι απομένουν ακόμη πολλά να γίνουν έως ότου οι ιρλανδικές επιχειρήσεις, εξαγωγείς και κατασκευαστές αποκτήσουν πρόσβαση και ευκαιρίες για ισότιμο ανταγωνισμό στη χωρίς σύνορα εμπορική ζώνη της Ευρωπαϊκής Ένωσης.
<P>
Καλωσορίζω την αποδοχή εκ μέρους της Ευρωπαϊκής Επιτροπής της ανάγκης για αλλαγές στην ευρωπαϊκή χρηματοδότηση προς την Ιρλανδία με τρόπο σταδιακό, γνωστό και ως προσέγγιση «ομαλής προσγείωσης». Η συνέχιση της ευρωπαϊκής χρηματοδότησης και μετά το πέρας του τρέχοντος προγράμματος, τον επόμενο χρόνο, είναι ζωτικής σημασίας για την εδραίωση του ισχυρού οικονομικού ρυθμού ανάπτυξης των τελευταίων ετών. Η απότομη διακοπή της ευρωπαϊκής χρηματοδότησης θα μπορούσε να επιφέρει μεγάλο πλήγμα στην οικονομία μας και να υπονομεύσει τα πρόσφατα οφέλη στο πλαίσιο της διαδικασίας.
<P>
Αποτελεί προτεραιότητα για την κυβέρνηση και το κόμμα Fianna Fail του Ευρωπαϊκού Κοινοβουλίου να συνεχισθεί η χρηματοδότηση προς την Ιρλανδία από το Ευρωπαϊκό Ταμείο Περιφερειακής Ανάπτυξης και το Ευρωπαϊκό Ταμείο Συνοχής στα ανώτατα δυνατά επίπεδα κατά τον επόμενο γύρο χρηματοδότησης, για την περίοδο 2000-2006. Οι λόγοι γι' αυτό είναι οι εξής: η οδική μας υποδομή υστερεί κατά πολύ των προτύπων των περισσοτέρων περιφερειών της Κοινότητας, η περιφερειακή θέση μας δημιουργεί μεγαλύτερη ανάγκη για σχετικά υψηλές επενδύσεις σε λιμάνια και σε έργα υποδομής περιφερειακού αεροδρομίου, απαιτούνται επενδύσεις για τη συμμόρφωσή μας προς την Οδηγία της ΕΕ για τη Διαχείριση των Αστικών Λυμάτων, το κόστος για την πλήρη εφαρμογή της οποίας μεταξύ 1994-2005 θα ανέλθει σε 1, 6 δις δολάρια.
<P>
Το 35 % όλων των προγραμμάτων των διαρθρωτικών ταμείων στην Ιρλανδία δαπανάται στους τομείς της εκπαίδευσης και της κατάρτισης, στο πλαίσιο του Ευρωπαϊκού Κοινωνικού Ταμείου. Μολονότι, το ύψος της χρηματοδότησης είναι πιθανόν να μειωθεί εν μέρει μετά το 1999, το καθεστώς προτεραιότητας θα πρέπει να παραμείνει με σκοπό την παροχή καλύτερων μέσων εκπαίδευσης και κατάρτισης σε όσους στερούνται των απαραίτητων δεξιοτήτων ή δυσκολεύονται να εξασφαλίσουν απασχόληση.
<P>
Η μεταβατική περίοδος την οποία πρότεινε η Ευρωπαϊκή Επιτροπή μετά τα έτη 2000-2006 θα διασφαλίσει ότι πολλές οδικές αρτηρίες, προγράμματα περιβαλλοντικής προστασίας, έργα βιομηχανικής, τουριστικής και αγροτικής ανάπτυξης θα έχουν πλέον τη δυνατότητα να προχωρήσουν σύμφωνα με τον προγραμματισμό. Η συγκεκριμένη απόφαση σημαίνει ότι περισσότερες κοινότητες, τόσο αστικές όσο και αγροτικές, θα έχουν τη δυνατότητα να επωφεληθούν από την ευρωπαϊκή χρηματοδότηση προγραμμάτων για τη δημιουργία θέσεων εργασίας, τη βελτίωση του περιβάλλοντος και τη διασφάλιση της συνέχισης της οικονομικής ανάπτυξης.

<SPEAKER ID=48 NAME="Darras">
γραπτώς. (FR) Εν όψει της διαδικασίας διεύρυνσης της Ευρωπαϊκής Ένωσης, η πρόταση της Επιτροπής για τη μεταρρύθμιση των Διαρθρωτικών Ταμείων αποκτά ιδιαίτερες διαστάσεις για το μέλλον των Ευρωπαίων πολιτών. Το θέμα είναι να επιβεβαιώσουμε ότι η Ένωση δεν μπορεί να είναι μόνο μια μεγάλη αγορά έρμαιο του υπερβολικού φιλελευθερισμού, αλλά ότι οφείλει να θέσει σε εφαρμογή μηχανισμούς αναπλήρωσης της καθυστέρησης, συνοδευτικούς μηχανισμούς, με μία λέξη μηχανισμούς αλληλεγγύης. Ας μην ξεχνάμε ότι η περιφερειακή πολιτική παραμένει ένα ουσιαστικό συστατικό στην προσέγγιση της Ευρώπης των πολιτών. Πρέπει, επομένως, να συνεχίσουμε να εργαζόμαστε σε αυτή την κατεύθυνση για να συλλάβουμε καλύτερα την πρόκληση της διεύρυνσης.
<P>
Η εργασία που μας παρουσιάζουν σήμερα είναι αποτέλεσμα πολύωρων συζητήσεων και συμβιβασμών που πραγματοποίησαν οι δύο συνεισηγητές μας, τους οποίους και ευχαριστώ για τις προσπάθειές τους. Αν και μπορούμε να εγκρίνουμε το γενικό περιεχόμενο της έκθεσης, που οικειοποιείται τις αρχές της συγκέντρωσης, της απλούστευσης και της αποκέντρωσης που προτείνει η Ευρωπαϊκή Επιτροπή, ενώ ταυτόχρονα προσδιορίζει ορισμένα κριτήρια επιλεξιμότητας (ποσοστό ανεργίας των νέων, ποσοστό μακροχρόνιας ανεργίας, ύψος του ΑεγχΠ...), κυρίως για τον Στόχο 2, και επιμένει στην ανάγκη να υπάρχει διαφάνεια, δεν μπορούμε παρ' όλα αυτά να υπερψηφίσουμε την τελική πρόταση ψηφίσματος.
<P>
Πράγματι, παρά τα θετικά σημεία της έκθεσης - την οριζόντια εφαρμογή του Στόχου 3, στοιχείο ουσιαστικό για την κοινωνική συνοχή, την κατάρτιση και την καταπολέμηση του αποκλεισμού, τη διατήρηση της πρωτοβουλίας URBAN, στην οποία για πρώτη φορά λαμβάνονται υπόψη οι μικρές και μεσαίες πόλεις, την ανάγκη να προβλέψουμε μια νέα πρωτοβουλία για να αντιμετωπίσουμε τις οικονομικές και κοινωνικές κρίσεις που προκαλούν απώλεια θέσεων εργασίας, την αναθεώρηση αυτού του αποθεματικού επίδοσης που προέβλεπε η Επιτροπή και που ήταν άτοπο και ασαφές - η γνώμη μας παραμένει αρνητική.
<P>
Αρνητική, διότι, όσον αφορά τον Στόχο 1, δεν θέλαμε να ξανανοίξουμε το κουτί της Πανδώρας. Έχοντας συναίσθηση των δημοσιονομικών περιορισμών που επιβάλλονται σε όλους, επιβεβαιώνουμε ότι από την βοήθεια πρέπει να επωφελούνται πρώτα απ' όλα οι πιο αδύνατοι. Γι' αυτό δεν θα γνωρίζουμε πλέον στη μητροπολιτική μας επικράτεια περιφέρειες με αναπτυξιακή καθυστερημένη, όπως λέγονται, οι οποίες λαμβάνουν γι' αυτόν τον λόγο ενίσχυση από τις ευρωπαϊκές πιστώσεις. Επιθυμούμε την αυστηρή τήρηση του κριτηρίου του 75 % και σε αυτή την αρχή δεν πρέπει να υπάρχουν εξαιρέσεις.
<P>
Αρνητική, διότι δεν μπορούμε σε καμία περίπτωση να δεχτούμε να θεωρούνται ως μη υποχρεωτικές δαπάνες οι πιστώσεις του τμήματος Εγγυήσεων του ΕΓΤΠΕ που χρησιμοποιούνται στα πλαίσια του Στόχου 2. Κάτι τέτοιο είναι αντίθετο προς τη Συνθήκη.
<P>
Αρνητική, τέλος, διότι, αν δεν πρόκειται να ψηφισθεί στην ολομέλεια η τροπολογία μας αριθ. 46, στην παράγραφο 53 της πρότασης ψηφίσματος, με την οποία ζητούμε, φροντίζοντας για τη διαφάνεια, να εξασφαλισθεί μια χωρίς διακρίσεις χρήση των πιστώσεων των διαρθρωτικών ταμείων στις διάφορες ενεχόμενες περιφέρειες, θα θεωρήσουμε το γεγονός αυτό ως επιζήμιο για τη δημοκρατία μας.
<P>
Να γιατί, κύριε Πρόεδρε, αγαπητοί συνάδελφοι, η αντιπροσωπία των Γάλλων σοσιαλιστών στο Ευρωπαϊκό Κοινοβούλιο δεν θα ψηφίσει υπέρ αυτής της πρώτης ανάγνωσης.

<SPEAKER ID=49 NAME="Delcroix">
γραπτώς. (FR) Το πρόγραμμα δράσης της Ατζέντας 2000 δεν μπορεί να διαχωριστεί από την έκθεση της Επιτροπής σχετικά με το σύστημα των ιδίων πόρων. Μάλιστα, μου φαίνεται πιο λογικό να αναλογιστούμε κατά προτεραιότητα τη μεταρρύθμιση των ιδίων πόρων, εφόσον η τελευταία θα αποτελέσει προϋπόθεση για τους τρεις τομείς του προγράμματος, τον προϋπολογισμό, τη γεωργική πολιτική και τα διαρθρωτικά ταμεία.
<P>
Μακροπρόθεσμα, το σύστημα των ιδίων πόρων θα πρέπει να προσανατολίζεται προς τη μεγαλύτερη αποτελεσματικότητα και δικαιοσύνη. Αυτό σημαίνει να εγκαταλείψουμε τον πόρο του ΦΠΑ που νοθεύει τη δίκαιη κατανομή των συνεισφορών ανάμεσα στα κράτη μέλη και να υιοθετήσουμε ένα από τα μέτρα που εκθειάζει η Επιτροπή: την ενσωμάτωση του φόρου εισοδημάτων από την κινητή περιουσία στους ίδιους πόρους. Οι άλλες προτάσεις της Επιτροπής δεν φαίνεται να επαρκούν για την αύξηση των ιδίων πόρων· ο φόρος επί του CO2 δεν θα αποφέρει και πολλά, η εναρμόνιση της φορολόγησης των εταιρειών θα προκαλέσει δυσβάσταχτα τεχνικά προβλήματα. Αργότερα μπορεί να προστεθούν τα κοινοτικά μέτρα επί των κινήσεων των κερδοσκοπικών κεφαλαίων, για τα οποία πρέπει όντως κάποτε να θεσπιστεί νομοθεσία. Αυτό στο οποίο πρέπει να αποβλέπουμε είναι μια δίκαιη συμμετοχή κάθε κράτους μέλους, χρησιμοποιώντας ένα κριτήριο συνεισφοράς που θα συνδέεται με το κατά κεφαλήν ΑΕΠ.
<P>
Βραχυπρόθεσμα, είναι καιρός να σταματήσουν ορισμένες ευρωπαϊκές χώρες να εκθειάζουν τη θεωρία της δίκαιης ανταπόδοσης. Η τελευταία αντιστοιχεί σε μία εμπορική θεώρηση της ευρωπαϊκής οικοδόμησης, που θα καθιστούσε καθαρά πιο περίπλοκες τις διαπραγματεύσεις για τη διεύρυνση. Η δίκαιη ανταπόδοση είναι στην πραγματικότητα το αντίθετο της διεύρυνσης. Δεν μπορούμε να υπερασπιζόμαστε την προσχώρηση χωρών που είναι πολύ λιγότερο ανεπτυγμένες οικονομικά απ' ότι οι Δεκαπέντε και, συγχρόνως, να μειώνουμε τις καθαρές μεταφορές στο εσωτερικό της Ένωσης, κάτι τέτοιο δεν έχει νόημα.
<P>
Τι γίνεται με τους τομείς της Ατζέντας 2000;
<P>
Όσον αφορά τον προϋπολογισμό, το ανώτατο όριο του 1, 27 % του ΑΕΠ της Ένωσης είναι, με τη σημερινή κατάσταση, ένα ρεαλιστικό ποσοστό, διότι δεν θα επιτευχθεί συμφωνία για αύξηση, και αυτό το ποσοστό παρουσιάζει το πλεονέκτημα ότι υποχρεώνει την Ένωση να προβεί σε μια αποτελεσματικότερη μεταρρύθμιση των σημερινών δαπανών. Αυτό δεν μας εμποδίζει να αναρωτιόμαστε πόσο ρεαλιστική θα είναι αυτή η θέση μεσοπρόθεσμα, όταν θα έρθει η στιγμή, σε μερικά χρόνια, για την ένταξη των χωρών της Βαλτικής και της Πολωνίας. Το ποσοστό του 1, 27 % δεν μπορεί να αποτελέσει κανόνα ο οποίος καθορίζεται μια για πάντα. Εν τω μεταξύ, αυτή η λύση επιβάλλει τον καθορισμό ανωτάτων ορίων για τις γεωργικές και τις διαρθρωτικές πολιτικές. Χωρίς αυτά τα ανώτατα όρια, υπάρχει ο κίνδυνος να μην έχουμε πλέον πιστώσεις για τις πολιτικές οι οποίες θεωρούμε ότι πρέπει να έχουν προτεραιότητα: την έρευνα, την απασχόληση, τα δίκτυα και τις εξωτερικές σχέσεις.
<P>
Όσον αφορά τη γεωργική πολιτική, πρέπει να αποφύγουμε τη μεγάλη παγίδα που θα οδηγούσε την Ευρωπαϊκή Ένωση, μέσω της αναθεώρησης της ΚΑΠ, σε μία ουσιαστική επανεθνικοποίηση. Για τον λόγο αυτό πρέπει να αποφεύγουμε να αφήνουμε πολύ μεγάλο περιθώριο ελιγμού στα κράτη μέλη ως προς τη χρήση των κεφαλαίων. Η επιτυχία της αναθεώρησης της ΚΑΠ θα εκτιμηθεί με βάση την ικανότητά της να διασφαλίσει μια ανάκαμψη της ανταγωνιστικότητας της ευρωπαϊκής γεωργίας, χωρίς να θυσιάσει τις προοπτικές ανάπτυξης του αγροτικού κόσμου. Με άλλα λόγια, το θέμα θα είναι η αξιοποίηση της οικονομικής διάστασης της αγροτικής δραστηριότητας με την παράλληλη συμφιλίωση της γεωργίας με την κοινωνία μέσω ενός προτύπου ανάπτυξης που θα είναι βιώσιμο, θα σέβεται το περιβάλλον, θα έχει ως άξονα κυρίως την αξιοποίηση της υπαίθρου, την ποιότητα των προϊόντων, την ασφάλεια του καταναλωτή, τον σεβασμό της βιοποικιλίας και την ευημερία των ζώων.
<P>
Με την προοπτική της διεύρυνσης προς τις χώρες της Κεντρικής και Ανατολικής Ευρώπης, το νέο ευρωπαϊκό πρότυπο θα πρέπει να χαρακτηρίζεται από αύξηση αποκέντρωσης σε επίπεδο καθημερινής διαχείρισης και το νομικό του πλαίσιο θα πρέπει να απλουστευθεί σημαντικά. Η απλούστευση και η επικουρικότητα θα είναι οι κύριες λέξεις για την επιτυχημένη ανάπτυξη μιας νέας δυναμικής ενοποίησης.
<P>
Όσον αφορά τα διαρθρωτικά ταμεία, οι δύο πρώτοι στόχοι είναι πολύ διαφορετικής φύσεως από τον τρίτο. Συγκεντρώνουν τις δράσεις τους σε περιορισμένες γεωγραφικές ζώνες η οικονομική και κοινωνική ανάπτυξη των οποίων είναι σαφώς κάτω από τον μέσο όρο των άλλων ζωνών της Ευρώπης, είτε διότι είναι μειονεκτικές, είτε διότι χρειάζονται αναπροσαρμογή. Οι περιφέρειες αυτές είτε παρουσιάζουν αναπτυξιακή καθυστέρηση, είτε ύφεση της βιομηχανικής δραστηριότητας, ή ακόμη αποτελούνται από αγροτικές ή αστικές ζώνες που αντιμετωπίζουν σοβαρά προβλήματα. Μία μαζική και μεγάλης ακριβείας δημοσιονομική παρέμβαση θα επιχειρήσει να επιτρέψει στις περιφέρεις αυτές να αντισταθμίσουν τις παρενέργειες μιας ανοιχτής αγοράς όπου αίρονται όλο και περισσότερο οι ρυθμίσεις. Το μέγεθος των περιοχών αυτών πρέπει να είναι αρκετά περιορισμένο, έτσι ώστε να είναι ορατό το αποτέλεσμα.
<P>
Ο Στόχος 3, τώρα, είναι πολύ διαφορετικής φύσεως. Εδώ το θέμα δεν είναι να αναζητήσουμε ένα μεμονωμένο σποτέλεσμα επούλωσης, αλλά να υποκινήσουμε μια συνολική κίνηση στην κοινωνία μέσω της ανάπτυξης του ανθρώπινου δυναμικού, το θέμα είναι να επενδύουμε στον άνθρωπο πιο πολύ παρά στις υποδομές. Η ανάπτυξη του ανθρώπινου δυναμικού θα πρέπει να κατέχει κεντρικό ρόλο στις ευρωπαϊκές και τις εθνικές στρατηγικές υπέρ της απασχόλησης, και μπορούμε να χαιρόμαστε για την παράθεση ενός γενικού εγκάρσιου στόχου δίπλα σε κάθετους στόχους που επικεντρώνονται σε μεμονωμένες ζώνες. Θα πρέπει να αναρωτηθούμε ποια μέσα έχουμε στη διάθεσή μας για έναν τόσο φιλόδοξο στόχο.
<P>
Αν και η πρόταση ψηφίσματος της κ. McCarthy και του κ. Χατζηδάκη για τα διαρθρωτικά ταμεία κάνει λόγο για τον «οριζόντιο χαρακτήρα» αυτού του Στόχου 3 και εκτιμά ότι πρέπει να καλύπτει το σύνολο των εδαφών των κρατών μελών, υπάρχει ο φόβος ότι, ελλείψει αρκετών κεφαλαίων, μπορεί να περιοριστεί, όπως προτείνει η Επιτροπή, μόνο στα εδάφη που δεν αποτελούν αντικείμενο των Στόχων 1 και 2. Νομίζω ότι έτσι θα έχανε την πιο καινοτόμο πλευρά του.
<P>
Γνωρίζουμε ότι οι αποκλίσεις γίνονται όλο και πιο έντονες ανάμεσα στα κράτη μέλη, τόσο στο επίπεδο της ανεργίας - ένας νέος Ευρωπαίος στους πέντε είναι άνεργος και οι οικογένειες που ζουν κάτω από το όριο της φτώχειας αυξάνονται όλο και περισσότερο - όσο και στο επίπεδο της κατάρτισης. Η τελευταία, όμως, αποτελεί καθοριστικό στοιχείο για την ανταγωνιστικότητα των περιφερειακών οικονομιών. Αυτές οι αντιθέσεις, που μπορεί κανείς να τις παρατηρήσει και στο πεδίο της επιστημονικής έρευνας και της τεχνολογικής ανάπτυξης, είναι απαράδεκτες στο πολιτικό και κοινωνικό επίπεδο, και θέτουν σε κίνδυνο τις ευκαιρίες της Ευρωπαϊκής Ένωσης απέναντι στον διεθνή ανταγωνισμό. Επομένως, ζητώ από την Ευρώπη να εξοπλιστεί για την πλήρη πραγματοποίηση του Στόχου 3, που πρέπει να καλύπτει το σύνολο της επικράτειας της Ένωσης.
<P>
Μόνον όταν η Ευρώπη θα έχει αποδείξει την ικανότητά της να επιλύει τα μεγάλα προβλήματα της κοινωνίας μας - την ανεργία, τη φτώχεια και τον αποκλεισμό - η κοινή γνώμη θα στηρίξει, έχοντας πλήρη εμπιστοσύνη, την ενίσχυση και τη διεύρυνση της Ένωσης.

<SPEAKER ID=50 NAME="Εφραιμίδης">
γραπτώς. Με ιδιαίτερη ανησυχία αντιμετωπίζουν την αναθεώρηση των κανονισμών των Διαρθρωτικών Ταμείων και κυρίως τη χρηματοδότησή τους από τον κοινοτικό προϋπολογισμό οι λαοί των λιγότερο ανεπτυγμένων περιοχών της Ε.Ε.
<P>
Αν και η έκθεση της Επιτροπής Περιφερειακής Πολιτικής επιβεβαιώνει το προτεινόμενο 0, 46 % του κοινοτικού ΑΕΠ για διαρθρωτικές ενέργειες κατά την περίοδο 2000-2006, κανείς ακόμα δεν γνωρίζει, αφού το θέμα παραμένει εκκρεμές, ποιά θα είναι η συνολική χρηματοδότηση του κοινοτικού προϋπολογισμού κατά τα έτη αυτά και ποιά η συνεισφορά των κρατών μελών.
<P>
Η ανεπάρκεια των μέχρι σήμερα διατιθέμενων κονδυλίων για το « κλείσιμο της ψαλίδας» που χωρίζει τις λιγότερο από τις περισσότερο ανεπτυγμένες περιοχές είναι εμφανής, μιας και το ποθητό αποτέλεσμα της πραγματικής σύγκλισης όχι μόνο δεν επιτυγχάνεται, αλλά παρουσιάζονται ακόμα μεγαλύτερες αποκλίσεις, όπως επιβεβαιώνουν για παράδειγμα τα στοιχεία που αφορούν τη χώρα μου, την Ελλάδα.
<P>
Ενώ λοιπόν τα διατιθέμενα κονδύλια είναι ανεπαρκή και ενώ παραμένει σε εκκρεμότητα η χρηματοδότηση του κοινοτικού προϋπολογισμού, προστίθενται στις χώρες του στόχου 1 οι πλέον απομακρυσμένες περιοχές της Κοινότητας (από τις οποίες τελείως παράλογα εξαιρούνται τα νησιά του Αιγαίου) και οι περιοχές του παλαιού στόχου 6. Ταυτόχρονα, είναι άμεσος ο κίνδυνος ορισμένες περιοχές χωρών που ανήκουν στο Ταμείο Συνοχής στις οποίες το κατά κεφαλήν εισόδημα είναι χαμηλότερο του 75 % του κοινοτικού μέσου όρου να εξαιρεθούν από τον στόχο 1. Δηλαδή, όπως λέει και ο λαός μας, «ο ποντικός δεν χώραγε στην τρύπα του και κουβαλούσε κολοκύθες».
<P>
Είναι γνωστό ότι η απαραίτητη συγχρηματοδότηση των ενταγμένων στα κοινοτικά προγράμματα έργων απορροφά το σύνολο σχεδόν των εθνικών πόρων που διατίθενται για την ανάπτυξη. Σ΄αυτή την κατεύθυνση λοιπόν είναι σωστή η πρόταση της αύξησης της κοινοτικής συμμετοχής από το 75 % στο 85 %. Παραμένει όμως το γεγονός ότι λόγω της πλήρους απορρόφησης των εθνικών πόρων περιορίζονται αποφασιστικά οι δυνατότητες άσκησης εθνικής αναπτυξιακής πολιτικής, η οποία υποχρεωτικά κινείται στα πλαίσια των κοινοτικών επιλογών.
<P>
Η Ευρωπαϊκή Επιτροπή, για να επιβάλει ακόμα μεγαλύτερο έλεγχο υπακοής στις κοινοτικές επιλογές, προτείνει τη δημιουργία ενός αποθεματικού ύψους 10 % των πιστώσεων, καθώς επίσης και την αυτόματη ακύρωση των πιστώσεων που δεν έχουν χρησιμοποιηθεί μετά από 2 χρόνια. Πολύ σωστά η Επιτροπή Περιφερειακής Πολιτικής απορρίπτει την πρόταση δημιουργίας αποθεματικού και επίσης επιμένει στη διάθεση των πιστώσεων που δεν έχουν χρησιμοποιηθεί μετά από 2 χρόνια στην ίδια χώρα για την οποία είχαν προβλεφθεί.
<P>
Ενώ οι κοινοτικές χρηματοδοτήσεις θα μπορούσαν να παίξουν ένα βοηθητικό ρόλο στην κάλυψη της απόστασης που χωρίζει τις λιγότερο από τις περισσότερο ανεπτυγμένες περιοχές της Κοινότητας, ουσιαστικά αποτελούν ψίχουλα, για να «ρίξουν στάχτη στα μάτια» των λαών της Ευρώπης, να εξαγοράσουν συνειδήσεις και να δημιουργήσουν μηχανισμούς προώθησης των μεγάλων μονοπωλιακών συμφερόντων που ουσιαστικά είναι οι κύριοι επωφελούμενοι από τα κοινοτικά προγράμματα, μιας και αυτά διαθέτουν τον απαραίτητο εξοπλισμό και την τεχνογνωσία που απαιτείται. Είναι γνωστό ότι μεγάλο μέρος, αν όχι το μεγαλύτερο, των κονδυλίων που διατίθεται για διαρθωτική βοήθεια επιστρέφουν στα άλλα, δηλ. τα περισσότερο ανεπτυγμένα κράτη μέλη.

<SPEAKER ID=51 NAME="Eriksson, Seppδnen, Sjφstedt και Svensson">
γραπτώς. (SV) Επιλέξαμε να απέχουμε από την τελική ψηφοφορία. Ανήκουμε στους επικριτές της ενίσχυσης των διαρθρωτικών ταμείων της ΕΕ και θεωρούμε ότι δεν επετεύχθη ο στόχος αυτών των ταμείων, που ήταν η εξίσωση των περιφερειών. Αντ' αυτού, τα διαρθρωτικά ταμεία πρέπει να μπορούν κατά βάση να μεταφερθούν σε εθνικό επίπεδο, όπου ο έλεγχος και η τήρηση των κανονισμών είναι πολύ περισσότερο διασφαλισμένα από ό, τι σε κοινοτικό επίπεδο, όπως απεδείχθη. Ωστόσο, υπάρχει από πλευράς Επιτροπής η βούληση να απλοποιήσει και να ξεκαθαρίσει την ενίσχυση, που αποτελεί, κατά τη γνώμη μας, βήμα προς τη σωστή κατεύθυνση. Αυτό ισχύει ιδιαίτερα για τον περιορισμό του αριθμού των στόχων και των κοινοτικών πρωτοβουλιών.

<SPEAKER ID=52 NAME="Klaί">
γραπτώς. (DE) Η ευρωπαϊκή διαρθρωτική πολιτική μπορεί μεν να έχει δοκιμασθεί, χρειάζεται, όμως, να μεταρρυθμιστεί. Στα επόμενα επτά έτη πρέπει να διαμορφωθεί μια εύλογη διαρθρωτική πολιτική που να προωθεί την οικονομική και κοινωνική συνοχή και να ανταποκρίνεται στη γενική απαίτηση για μεγαλύτερη αποτελεσματικότητα και διαφάνεια.
<P>
Το σκεπτικό που αναφέρεται στο κοινοτικό κεκτημένο είναι λανθασμένο στο σημείο αυτό. Η ευρωπαϊκή διαρθρωτική πολιτική έχει ως στόχο να προσφέρει τη δυνατότητα στις φτωχότερες περιοχές της Ένωσης να προσαρμοσθούν στις πιο πλούσιες περιοχές. Ως παράδειγμα αναφέρω εδώ το Ταμείο Συνοχής, το οποίο δημιουργήθηκε για να βοηθήσει τα ιδιαιτέρως αδύναμα από διαρθρωτικής πλευράς κράτη μέλη να προχωρήσουν προς την κατεύθυνση της συμμετοχής στην Οικονομική και Νομισματική Ένωση. Όταν θα επιτευχθεί αυτός ο στόχος, τότε το Ταμείο Συνοχής θα έχει επιτελέσει το έργο του. Έτσι, μια πρόσθετη χρηματοδότηση των κρατών μελών της Ισπανίας, της Πορτογαλίας, και της Ιρλανδίας από το Ταμείο Συνοχής δεν είναι δικαιολογημένη και, επιπλέον, δεν μπορούμε να την επωμισθούμε, εν όψει της διεύρυνσης της Ένωσης.
<P>
Στο πλαίσιο της στήριξης των διαρθρωτικών ταμείων θα προωθηθούν επίσης «καινοτόμα μέτρα». Ωστόσο, ο αριθμός των προγραμμάτων που υποβάλλονται στην Επιτροπή, δεν επιδέχεται αναλογικά καμία σύγκριση με εκείνα που κρίνονται εν τέλει ως επιλέξιμα Αυτό κατ' αρχήν εξαρτάται από τους πενιχρούς διατιθέμενους πόρους. 1 % των διαρθρωτικών πόρων διατίθεται κατά το διάστημα 1994-1999 για καινοτόμα μέτρα. Θα ήθελα πολύ να ελπίζω ότι το Ευρωπαϊκό Κοινοβούλιο θα υποστηρίξει την αύξηση αυτών των πόρων. Τα προγράμματα αυτά έχουν ιδιαίτερη σημασία για τους ανθρώπους, τα σωματεία, τις ενώσεις και τους οργανισμούς όλων των περιοχών της Ευρωπαϊκής Ένωσης, αφού μπορεί έτσι να αποφευχθεί η συχνά πολύπλοκη και μακροχρόνια οδός διαμέσου των τοπικών αρχών.
<P>
Εξάλλου, η συγκέντρωση των πόρων των ταμείων στις περιοχές της Κοινότητας που πλήττονται ως επί το πλείστον δεν θα πρέπει να σημαίνει και ότι επιτρέπεται η λήψη μέτρων ενίσχυσης σε εθνικό επίπεδο μόνο γι' αυτές τις περιοχές.
<P>
Η ευρωπαϊκή διαρθρωτική πολιτική έχει πραγματοποιήσει μεγάλα βήματα, φέρνοντάς μας πλησιέστερα στον στόχο ως προς τη μείωση των διαφορών του επιπέδου ανάπτυξης και του κατά κεφαλή εισοδήματος μεταξύ των διαφόρων κρατών μελών και των περιφερειών. Έχω την πεποίθηση ότι η μεταρρύθμιση των διαρθρωτικών ταμείων θα ενδυναμώσει ακόμη περισσότερο την οικονομική και κοινωνική συνοχή μεταξύ των διαφόρων περιοχών της Ευρώπης. Θεωρώ ότι τα ευρωπαϊκά κράτη μπορούν να προχωρήσουν μακροπρόθεσμα σε μια κοινή ανάπτυξη, μόνο εάν οι υπάρχουσες οικονομικές και κοινωνικές διαφορές ξεπερασθούν μόνιμα.

<SPEAKER ID=53 NAME="Lindqvist">
γραπτώς. (SV) Μία απόλυτη προϋπόθεση για τη μείωση του αριθμού των στόχων και των υπόλοιπων τροποποιήσεων αναφορικά με τα διαρθρωτικά ταμεία είναι η μεταφορά των κριτηρίων για τις αραιοκατοικημένες περιοχές του Στόχου 6 στον Στόχο 1 χωρίς αλλαγές. Τα κριτήρια του Στόχου 5Β θα πρέπει επίσης να παραμείνουν αμετάβλητα εντός του πλαισίου του Στόχου 2. Συνεπώς, δεν πρέπει να υπάρξει επιδείνωση των προϋποθέσεων για τις αραιοκατοικημένες περιοχές και την ύπαιθρο, που προέκυψαν από τις διαπραγματεύσεις της Σουηδίας σε συνάρτηση με τις ενταξιακές διαπραγματεύσεις.

<SPEAKER ID=54 NAME="Lφφw και Sandberg - Fries">
γραπτώς. (SV) Η ανάπτυξη των διαρθρωτικών ταμείων είναι ύψιστης σημασίας προκειμένου να καταστεί δυνατή η διεύρυνση και εμβάθυνση της Ευρωπαϊκής Ένωσης. Η ανάπτυξη των διαρθρωτικών ταμείων θα μπορέσει, κατά την άποψή μας, να συμβάλει στην ενίσχυση της κοινωνικής και οικονομικής συνοχής της Ευρώπης, ενώ ταυτόχρονα έχουν μεγάλη σημασία για την κάλυψη των αναγκών της Ευρώπης για μεγαλύτερη απασχόληση, ενίσχυση της σημασίας της αειφόρου ανάπτυξης, σθεναρότερη περιβαλλοντική πολιτική και για να μπορέσουμε να ανταποκριθούμε στην ανάγκη εκδήλωσης ευρωπαϊκής αλληλεγγύης μεταξύ των φτωχότερων και των πλουσιότερων περιφερειών της Ευρώπης. Τα διαρθρωτικά ταμεία είναι ένα δημοσιονομικό μέσο για να υπογραμμιστεί η δύναμη της Ευρωπαϊκής Ένωσης ως παράγοντα συντονισμού σε τομείς όπου η λαϊκή βούληση μπορεί να ικανοποιηθεί μόνο με αύξηση του διασυνοριακού συντονισμού.
<P>
Κατά τη γνώμη μας, είναι απαραίτητη η μεταρρύθμιση των διαρθρωτικών ταμείων προς αυτή την κατεύθυνση. Θεωρούμε ότι η συγκέντρωση των διαρθρωτικών ταμείων στις περιοχές που πραγματικά χρήζουν βοήθειας, η συγκέντρωση των στόχων σε τρεις, καθώς και η απλοποίηση της δομής των διαρθρωτικών ταμείων είναι καλή σε επίπεδο αρχών. Περαιτέρω, θεωρούμε ότι είναι σημαντικό να προσαρμοστεί το εύρος των διαρθρωτικών ταμείων - και το ίδιο ισχύει για την Κοινή Αγροτική Πολιτική - στη δυνατότητα αντιμετώπισης των προκλήσεων που συνεπάγεται η διεύρυνση. Η μεταρρύθμιση των διαρθρωτικών ταμείων πρέπει να θεωρηθεί ένα μέσο για τη διευκόλυνση της διεύρυνσης. Σε επίπεδο αρχών, θέλουμε να τονίσουμε επίσης την ανάγκη να καθορισθεί το δημοσιονομικό πλαίσιο του 0, 46 % του ετήσιου ΑΕγχΠ ως ανώτατο όριο. Θεωρούμε επιπλέον ότι οι διαρθρωτικές ενισχύσεις πρέπει να αφήνουν περιθώρια, μέσω μίας ευέλικτης, οριζόντιας και αποκεντρωμένης στάσης, για εταιρικές σχέσεις και μεγάλα περιθώρια για εθνικές, περιφερειακές και τοπικές πρωτοβουλίες.
<P>
Πρέπει να εφαρμοστεί με αυστηρότητα το κριτήριο του 75 % για τον Στόχο 1, ενώ ταυτόχρονα για τον πρώην Στόχο 6 πρέπει να καθοριστούν κριτήρια εντός του νέου Στόχου 1. Όσον αφορά τον Στόχο 2, πρέπει να επιτραπεί να περιλαμβάνει τις αστικές περιοχές και η διαχείρισή του να βασίζεται στην αρχή της ενίσχυσης της ελευθερίας των κρατών μελών ώστε να καθορίζουν τα ίδια την κατανομή των επιλέξιμων για ενίσχυση περιφερειών. Οι περιοχές που εντάσσονται στο Στόχο 3 πρέπει, κατά την άποψή μας, να καλύπτουν μεγάλο εύρος, όπου, μεταξύ άλλων, πρέπει να δοθούν περιθώρια για ενίσχυση της κανονικής εκπαίδευσης. Τα διαρθρωτικά ταμεία πρέπει να υπόκεινται σε ισχυρούς δημοσιονομικούς κανονισμούς.
<P>
Οι αρχές που καθορίζουν τη στάση μας μάς καθοδήγησαν όσον αφορά τη θέση μας για τις διάφορες προτάσεις στην ψηφοφορία, ενώ ταυτόχρονα σεβόμαστε πολύ τις θέσεις της Ομάδας του Ευρωπαϊκού Σοσιαλιστικού Κόμματος. Επιλέξαμε να ευθυγραμμιστούμε με τα αυστηρώς εθνικά συμφέροντά μας στον μικρότερο δυνατό βαθμό, καθώς η εντολή μας ως βουλευτών του Ευρωπαϊκού Κοινοβουλίου εκτείνεται πέραν των προς στιγμή σουηδικών μόνο συμφερόντων.
<P>
Κάποια σχόλια για τις θέσεις μας: αναφορικά με το θέμα της σύστασης του αποτελεσματικού ταμείου, του εύρους του και του σχεδιασμού της νέας κατανομής, θεωρούμε ότι αυτές οι τρεις πτυχές πρέπει να συντονιστούν έτσι ώστε να συμπίπτουν με τους σκοπούς των διαφόρων στόχων του διαρθρωτικού ταμείου. Θεωρούμε ότι οι προτάσεις της έκθεσης και οι προτάσεις τροπολογίας δεν ανταποκρίνονται από κάθε άποψη σε αυτή την προϋπόθεση. Διατυπώσαμε νωρίτερα την παρατήρηση ότι το δημοσιονομικό πλαίσιο του 0, 46 % πρέπει να θεωρηθεί ως ανώτατο όριο και, συνεπώς, επιλέξαμε να στηρίξουμε προτάσεις τροπολογίας που βρίσκονται σε συμφωνία με αυτή τη θέση. Όσον αφορά το κείμενο που κατά τα άλλα έπεται της παραγράφου αριθ. 2 για τους δημοσιονομικούς υπολογισμούς, η ερμηνεία μας είναι ότι αυτό το κείμενο δεν πρέπει να θεωρηθεί ως πρόθεση αύξησης του δημοσιονομικού πλαισίου.
<P>
Όσον αφορά τον Στόχο 6 και την ενσωμάτωσή του στον Στόχο 1, επιλέξαμε να στηρίξουμε προτάσεις τροπολογίας που ανταποκρίνονται καλύτερα στη θέση μας για το θέμα της ενσωμάτωσης ενός κριτηρίου για τις αραιοκατοικημένες περιοχές. Η παράγραφος 6 της έκθεσης, καθώς κι ένας αριθμός προτάσεων τροπολογίας προβάλλουν το θέμα της κατανομής σε σχέση με τον πληθυσμό. Θεωρούμε ότι μία τέτοιου είδους κατανομή μπορεί να είναι ενδιαφέρουσα, αλλά, ταυτόχρονα, αντιλαμβανόμαστε ότι οι ακριβείς ποσοστιαίες κατανομές βάσει του προτεινόμενου τρόπου δεν είναι μία απολύτως ορθή πορεία που πρέπει να ακολουθήσουμε στην παρούσα φάση.
<P>
Όσον αφορά την παράγραφο αριθ. 31 και την επαλήθευση της προσθετικότητας, θεωρούμε ότι οι προτάσεις να ληφθούν υπόψη, μεταξύ άλλων, και οι μακροοικονομικές συνθήκες είναι διατυπωμένες με τρόπο που καθιστά δύσκολη την εκτίμηση υπό την καθοδήγηση της πρότασης των αποτελεσμάτων της υλοποίσης μιας τέτοιας πρότασης. Όσον αφορά το να εξακολουθήσουμε να θεωρούμε τα διαρθρωτικά μέτρα της κατηγορίας 2 στόχο δαπάνης, θεωρούμε ότι αυτό το θέμα πρέπει να συζητηθεί, αλλά, εν τοιαύτη περιπτώσει, με μεγαλύτερη ακρίβεια απ' ό, τι στην παράγραφο αριθ. 46 και τις συναφείς προτάσεις τροπολογίας.
<P>
Αναφορικά με την πρόταση τροπολογίας αριθ. 94 για την αξιολόγηση, θεωρούμε ότι αυτή η πρόταση έχει καλές προθέσεις, αλλά ταυτόχρονα πρέπει να επισημανθεί ότι ο τρόπος διαμόρφωσης, σύμφωνα με την πρόταση, της αξιολόγησης ενέχει στην πραγματικότητα τον κίνδυνο να αυξήσει τη γραφειοκρατία. Θέλουμε επίσης να τονίσουμε ιδιαιτέρως ότι δεν στηρίζουμε την πρόταση για την τοποθέτηση πινακίδων, σύμφωνα με την παράγραφο αριθ. 55. Πρέπει να υπάρχουν πινακίδες, αλλά όχι τόσο λεπτομερώς προσδιορισμένες όπως προτείνεται στην έκθεση. Συμφωνούμε με τις προτάσεις για ισότιμη συμμετοχή των δύο φύλων στις επιτροπές παρακολούθησης και στις συμβουλευτικές επιτροπές.
<P>
Τέλος, θέλουμε να υπογραμμίσουμε ότι συμφωνούμε με τις προτάσεις που υποβάλλονται στην έκθεση για την ενίσχυση του ρόλου του Ευρωπαϊκού Κοινοβουλίου.

<SPEAKER ID=55 NAME="Malone">
γραπτώς. (EN) Η Ιρλανδία υπήρξε εκ των βασικών δικαιούχων των πόρων των διαρθρωτικών ταμείων και του Ταμείου Συνοχής της ΕΕ κατά την τελευταία δεκαετία. Η ενίσχυση της ΕΕ συνέβαλε στην ανασυγκρότηση της ιρλανδικής οικονομίας και τη δημιουργία χιλιάδων νέων θέσεων εργασίας. Ως αποτέλεσμα της οικονομικής μας προόδου, η Ιρλανδία αγγίζει πλέον το μέσο επίπεδο ευημερίας της ΕΕ.
<P>
Ωστόσο, υστερούμε ακόμη αρκετά σε σχέση με τους Ευρωπαίους εταίρους μας όσον αφορά την υποδομή, και ιδιαίτερα τις μεταφορές, τις τηλεπικοινωνίες και τα μέσα περιβαλλοντικής προστασίας. Αντιμετωπίζουμε ακόμη τεράστια προβλήματα κοινωνικού αποκλεισμού, ιδίως στις αστικές και αγροτικές κοινότητες που υστερούν, καθώς και το πρόβλημα της υποανάπτυξης. Όλα αυτά τα προβλήματα θα πρέπει να αντιμετωπισθούν.
<P>
Ως εκ τούτου, καλωσορίζω την πρόταση της Επιτροπής ότι δεν μπορεί να διακοπεί απότομα η χρηματοδότηση από τις Βρυξέλλες, αλλά ότι θα πρέπει να υπάρξει σταδιακή μείωσή της.
<P>
Η Ιρλανδία λαμβάνει ουσιαστική οικονομική ενίσχυση από την ΕΕ πιθανότατα για τελευταία φορά, γεγονός που δεν αποτελεί ένδειξη αποτυχίας, αλλά επιτυχίας εκ μέρους της Ιρλανδίας, αποδεικνύοντας ότι χρησιμοποιήσαμε σωστά τη βοήθεια που λάβαμε.
<P>
Ωστόσο, έχουν γίνει και λάθη. Υπερβολικά ποσά δαπανήθηκαν σε γήπεδα γκολφ και μαρίνες, λάθος το οποίο δεν θα πρέπει να επαναλάβουμε. Θα πρέπει να εξασφαλίσουμε ότι κατά τον επόμενο γύρο χρηματοδότησης τα κονδύλια θα διατεθούν σε όσους τα έχουν μεγαλύτερη ανάγκη, στις αστικές και αγροτικές κοινότητες της χώρας που χρήζουν βοήθειας. Αυτές θα πρέπει να είναι η απόλυτη προτεραιότητα κατά τον επόμενο γύρο χρηματοδότησης.

<SPEAKER ID=56 NAME="Palm">
γραπτώς. (SV) Η έκθεση αποτελεί ένα μέρος της συνολικής στρατηγικής για τη μεταρρύθμιση των διαρθρωτικών ενισχύσεων στην Ένωση. Επέλεξα να στηρίξω βασικά την Ομάδα του Ευρωπαϊκού Σοσιαλιστικού Κόμματος.
<P>
Με χαρά βλέπω πως τα διαρθρωτικά ταμεία εστιάζονται περισσότερο και προσανατολίζονται προς εκείνες τις περιοχές που χρήζουν βοήθειας, αντί να «απλώνονται» και να προσλαμβάνουν μορφή επιστροφής κεφαλαίων από την Ένωση προς τα κράτη μέλη. Βλέπω, επίσης, με χαρά ότι γίνεται η αρχή για την αντιμετώπιση των πιθανών προβλημάτων ενώπιον των οποίων μπορεί να βρεθεί η διαρθρωτική και αγροτική πολιτική κατά τη διαδικασία της διεύρυνσης, κι αυτό είναι κάτι που καλωσορίζω.

<SPEAKER ID=57 NAME="des Places">
γραπτώς. (FR) Η Ομάδα των Ανεξαρτήτων για την Ευρώπη των Εθνών θέλησε να εκφράσει τη δυσπιστία της κατά την ψηφοφορία επί των διαφόρων εκθέσεων σχετικά με τη μεταρρύθμιση των διαρθρωτικών ταμείων. Η δυσπιστία αυτή δεν αφορά τόσο τις ίδιες τις εκθέσεις και τους συντάκτες τους, τους οποίους συγχαίρουμε για την εργασία που επιτέλεσαν, όσο τις προτάσεις της Ατζέντας 2000 αυτές καθαυτές. Οι τελευταίες είναι συχνά ασυνεπείς, ενίοτε επικίνδυνες για την ισορροπία των κρατών μελών, περιφρονούν τις δυσκολίες πολλών Ευρωπαίων εργαζομένων, με πρώτους τους αλιείς.
<P>
Κατά τη διάρκεια των συζητήσεων ο καθένας βάλθηκε στην πραγματικότητα να υπερασπιστεί τα συμφέροντα της περιφέρειάς του ή της χώρας του, πράγμα που είναι, άλλωστε, απολύτως θεμιτό. Οι πιο ικανοί σε αυτό το παιχνίδι φαίνεται ότι είναι αδιαμφισβήτητα οι φίλοι μας οι Γερμανοί, οι οποίοι ουσιαστικά διατείνονται, για όποιον θέλει όντως να το ακούσει, ότι είναι καθαροί συνεισφέροντες στον προϋπολογισμό της Ευρωπαϊκής Κοινότητας. Πριν ζητήσουν τη μείωση της δημοσιονομικής τους συμμετοχής, οι φίλοι μας από την άλλη όχθη του Ρήνου καλά θα έκαναν να σκεφτούν ότι, χάρη στο κοινοτικό μάννα που δίδεται στην πρώην Ανατολική Γερμανία, εκείνοι είναι οι κυριότεροι δικαιούχοι της περιφερειακής πολιτικής.
<P>
Εξάλλου, η μεταρρύθμιση των διαρθρωτικών ταμείων φαίνεται, δυστυχώς, ότι παραμελεί αρκετά ζητήματα. Παραδείγματος χάρη, λησμονήθηκαν οι περιφέρειες που εξαρτώνται από την αλιεία. Ομοίως, έχουμε κάθε δικαίωμα να αναρρωτιόμαστε ως προς τις συνέπειες της Ατζέντας 2000 για τις αγροτικές περιφέρειες, που ανήκουν στις πλέον ευαίσθητες της Ευρωπαϊκής Ένωσης. Έτσι, το 9 % του πληθυσμού των κρατών μελών της Ένωσης επωφελείτο από τους Στόχους 5Α και 5Β, ενώ αύριο ο επιλέξιμος πληθυσμός δεν θα είναι πάνω από περίπου 5 %. Πολλές αγροτικές περιφέρειες θα χάσουν την επιλεξιμότητά τους, τη στιγμή ακριβώς που η αναθεώρηση της ΚΑΠ και η πτώση των τιμών των αγροτικών προϊόντων καθιστούν την κατάσταση για τους αγρότες μας πιο επισφαλή. Στη Γαλλία 9, 7 εκατομμύρια άνθρωποι ζούσαν σε περιοχές που καλύπτοντο από τη διαρθρωτική δράση, αριθμός που θα μειωθεί αύριο σε 7, 1 εκατομμύρια μόνο. Περίπου 3 εκατομμύρια Γάλλοι, η μεγάλη πλειοψηφία των οποίων κατοικούν και εργάζονται σε αγροτικές περιοχές, θα υποφέρουν από τη νέα μεταρρύθμιση: 20 % της γαλλικής επικράτειας θα πάψει να είναι επιλέξιμο για τις παρεμβάσεις των διαρθρωτικών ταμείων.
<P>
Ας υπενθυμίσουμε σχετικά ότι οι αγροτικές περιφέρειες είχαν επιτύχει, εν είδει αποζημίωσης, πιο φιλόδοξα μέτρα διαρθρωτικής ενίσχυσης την επόμενη μέρα των διαπραγματεύσεων της ΓΣΔΕ και της αναθεώρησης της ΚΑΠ, από τις οποίες είχαν πληγεί πολύ. Σήμερα η μεταρρύθμιση των διαρθρωτικών ταμείων θέτει υπό αμφισβήτηση τη γεωγραφική έκταση αυτών των μέτρων, την ίδια στιγμή που οι συνέπειες από τον Γύρο της Ουρουγουάης και από τη μείωση των τιμών των αγροτικών προϊόντων, η οποία επιδεινώνεται ακόμα περισσότερο με τη νέα αναθεώρηση της ΚΑΠ, εξακολουθούν να επιφέρουν δεινά, και μάλιστα όλο και σοβαρότερα. Εδώ η έλλειψη συνέπειας είναι οφθαλμοφανής.
<P>
Επιπλέον, τα διαρθρωτικά ταμεία εμφανίζονται ουσιαστικά σαν μέσο ανακατανομής ομοσπονδιακού τύπου, που έχει ως αντικείμενο περισσότερο να υποτάξει στην Επιτροπή τις δικαιούχους περιφέρειες παρά να τους επιτρέψει να ξεπεράσουν τις δυσκολίες τους.
<P>
Θέλουμε να επωφεληθούμε από τις συζητήσεις για να υπενθυμίσουμε, για μια ακόμη φορά, ότι θα ήταν ευχής έργο εάν η Ένωση, αντί να σκορπά ανώφελα το δημόσιο χρήμα, συγκεντρώσει τις προσπάθειές της στις ήδη υπάρχουσες κοινές πολιτικές, την Κοινή Γεωργική Πολιτική και την Κοινή Αλιευτική Πολιτική. Δυστυχώς, δεν είναι αυτός ο δρόμος που έχουμε επιλέξει, μια και κάποιοι εκμεταλλεύονται αυτή την ευκαιρία, σε μία προσπάθεια να τσιμπολογήσουν λίγη ακόμα εξουσία, εις βάρος των κρατών και των τοπικών κοινοτήτων τους, περιφρονώντας την αρχή της επικουρικότητας, προς όφελος μόνον των Βρυξελλών. Έτσι, κάποιοι ζητούν την « εγκαθίδρυση μιας ευρωπαϊκής χωροταξιακής στρατηγικής» ή ακόμη τη δημιουργία μιας «ολοκληρωμένης αστικής πολιτικής».
<P>
Από αυτή την άποψη, θα ήταν γενικά προτιμότερο η Ευρωπαϊκή Ένωση, αντί να προσπαθεί αδιάκοπα να αποκτήσει νέες αρμοδιότητες, να ασχοληθεί με την εξέταση των επιπτώσεων που έχουν οι υπάρχουσες κοινοτικές πολιτικές, οι αποφάσεις που λαμβάνει ή οι διαπραγματεύσεις στις οποίες συμμετέχει, τόσο σε επίπεδο ΠΟΕ, όσο και στο πλαίσιο διεθνών συμφωνιών, για την ισορροπία της ευρωπαϊκής επικράτειας, προκειμένου να απομακρύνει τις αρνητικές πλευρές. Πράγματι, οφείλουμε να παρατηρήσουμε ότι ενίοτε η κοινοτική δράση έχει επιπτώσεις πολύ επιζήμιες για μία οικονομική και κοινωνική συνοχή που απολαμβάνουμε ευχαρίστως, αλλά που θα πρέπει να αποκαταστήσουμε.

<SPEAKER ID=58 NAME="Schiedermeier">
γραπτώς. (DE) Δυστυχώς, ήμουν υποχρεωμένος να ψηφίσω κατά στην τελική ψηφοφορία, διότι:
<P>
1.απερρίφθη η αίτησή μου αριθ. 47, σχετικά με τη βελτίωση της εθνικής ενίσχυσης και2.προτάθηκαν πολλές διευρύνσεις των παροχών οι οποίες ξεπερνούν σε μόνιμη βάση τα πλαίσια της χρηματοδότησης.
<SPEAKER ID=59 NAME="Theorin και Wibe">
γραπτώς. (SV) Μένοντας πιστοί στην Ομάδα μας, επιλέξαμε να τηρήσουμε βασικά τον κατάλογο ψηφοφορίας της Ομάδας του Ευρωπαϊκού Σοσιαλιστικού Κόμματος.
<P>
Είμαστε, όμως, κατηγορηματικοί στην άποψή μας ότι τα διαρθρωτικά ταμεία είναι ελάχιστα αποτελεσματικά και ότι το μεγαλύτερο μέρος των πόρων τους θα πρέπει να επιστραφεί στα κράτη μέλη υπό μορφή χαμηλότερων εισφορών προς την Ένωση. Ένα μεγάλο μέρος, ας πούμε 20 % - 30 %, θα μπορούσε να διατηρηθεί και να χρησιμοποιηθεί στο σύνολό του ως ενίσχυση προς τις χώρες της Ανατολικής Ευρώπης. Η ενίσχυση είναι περισσότερο αναγκαία εκεί από ό, τι στην Ελλάδα, την Ιταλία, την Πορτογαλία και την Ισπανία.

<SPEAKER ID=60 NAME="Titley">
γραπτώς. (ΕΝ) Υπερψηφίζω αυτή την προσωρινή έκθεση καθώς, κατά την άποψή μου, αντιπροσωπεύει μία ορθή απάντηση του Ευρωπαϊκού Κοινοβουλίου στις πάρα πολύ περίπλοκες και δυνητικά αμφισβητούμενες αλλαγές που απαιτούνται στα περιφερειακά και διαρθρωτικά ταμεία, όπως υποδεικνύουν τα σχέδια της Επιτροπής για την Ατζέντα 2000.
<P>
Δεδομένης της ανησυχίας που αισθάνεται για το μέλλον του ο πληθυσμός των περιοχών οι οποίες επί του παρόντος χρηματοδοτούνται από την ΕΕ, καθώς θα χρειασθεί να χρηματοδοτήσουμε και τις δαπάνες της διεύρυνσης προς την Ανατολική και Νότια Ευρώπη, οι εισηγητές πολύ σωστά ζητούν από την Επιτροπή Περιφερειακής Πολιτικής να διερευνήσει εξονυχιστικά τον πιθανό κατάλογο των επιλέξιμων περιοχών και πιθανές εξαιρέσεις. Εξίσου σημαντικό είναι το επιχείρημα της έκθεσης να δοθεί στις περιοχές που θα χάσουν πράγματι τη χρηματοδότηση μία μεταβατική περίοδος προσαρμογής.
<P>
Επιδοκιμάζω ιδιαίτερα το αίτημα των εισηγητών να ληφθούν υπόψη ως κριτήρια κατά την επιλογή των περιοχών που θα χρηματοδοτηθούν μελλοντικά στο πλαίσιο του νέου Στόχου 2, μαζί με την ανεργία, το χαμηλό ΑΕγχΠ, η ανισοκατανομή του πλούτου μεταξύ των περιφερειών και οποιαδήποτε φθίνουσα πορεία του πληθυσμού εργάσιμης ηλικίας σε κάποια περιφέρεια.
<P>
Εάν η Επιτροπή και τα κράτη μέλη ακολουθήσουν τη δίκαιη και λογική προσέγγιση την οποία υποστηρίζει η εν λόγω έκθεση, με μεταβατικές μάλλον, παρά απότομες μειώσεις της χρηματοδότησης, συνυπολογίζοντας μια ισορροπημένη δέσμη κριτηρίων κατά τη λήψη αποφάσεων για το ποιοι πόροι της ΕΕ θα διατεθούν σε ποιες περιφέρειες, πιστεύω ότι το κοινό θα κατανοήσει περισσότερο τις αλλαγές που απαιτούνται για να διασφαλισθεί η διευρυμένη και πιο ευημερούσα ΕΕ του αύριο.

<SPEAKER ID=61 NAME="Trizza">
γραπτώς. (IT) Η μεταρρύθμιση των διαρθρωτικών ταμείων, υλοποιώντας την οικονομική και κοινωνική συνοχή, πρέπει να λαμβάνει υπόψη της την πραγματική οικονομική κατάσταση των περιοχών για τις οποίες προορίζεται η παρέμβαση. Στην Ιταλία, και ιδιαίτερα στον Νότο, η συνύπαρξη διαφορετικών καταστάσεων επιβάλλει την αυστηρότητα στην επιλογή των επιλέξιμων ζωνών για την αποφυγή παρεμβάσεων που θα έχουν καθαρά επικουρικό χαρακτήρα.
<P>
Η Εθνική Συμμαχία - κι εγώ προσωπικά - πιστεύουμε, κατά συνέπεια, ότι πρέπει να ακολουθηθούν οι παρακάτω προσανατολισμοί:
<P>
γεωγραφική συγκέντρωση των παρεμβάσεων που να αποσκοπεί στην απλοποίηση των διαδικασιών πρόσβασης και διαχείρισης των διαρθρωτικών ταμείων, -προγραμματισμός των παρεμβάσεων διευρυμένης συνεργασίας συμπεριλαμβάνοντας, πέραν των κρατών μελών, τις περιφερειακές και τοπικές αρχές, τους κοινωνικούς και οικονομικούς εταίρους και τους υπόλοιπους αρμόδιους οργανισμούς, ιδιαίτερα δε σε θέματα περιβάλλοντος και προώθησης των ίσων ευκαιριών, -ευέλικτη εφαρμογή του κριτηρίου του 75 τοις εκατό κατά κεφαλή κατά τον προσδιορισμό των ζωνών του Στόχου 1, μέσω της εισαγωγής της αρχής του νησιωτικού χαρακτήρα ως εγγύηση για παρεμβάσεις στα νησιά που μειονεκτούν από πλευράς υποδομών λόγω της γεωγραφικής τους θέσης, -ευέλικτη εφαρμογή του μέγιστου ορίου πληθυσμού που εντάσσεται στον Στόχο 2, με την εισαγωγή συμπληρωματικών δεικτών, όπως τα γωγραφικά μειονεκτήματα ή/και οι περιβαλλοντικές καταστάσεις που μπορούν να προστατεύουν κράτη - όπως την Ιταλία - που πλήττονται ιδιαίτερα από μια αυστηρή εφαρμογή του «διχτυού ασφαλείας», -γενική συμφωνία σχετικά με τη μείωση του αριθμού των κοινοτικών πρωτοβουλιών σε τρεις, διατηρώντας την πρωτοβουλία URBAN, μοναδικό μέσο ικανό να εξασφαλίσει την ενιαία αστική πολιτική σε όλες τις ευρωπαϊκές περιοχές από κοινού με τις ενδιαφερόμενες τοπικές αρχές, -αντίθεση στη δημιουργία ενός αποθεματικού επίδοσης, τόσο σύμφωνα με το πρότυπο που προτείνει η Επιτροπή, όσο και υπό τη μορφή επανατοποθέτησης στο ΕΤΠΑ ή σε άλλα διαρθρωτικά ταμεία στο εσωτερικό του ίδιου του κράτους μέλους, -εφαρμογή της σταδιακής κατάργησης της επταετούς περιόδου προγραμματισμού για τις περιοχές που βγαίνουν από τους Στόχους 2 και 5Β, εξασφαλίζοντας την σταδιακή κατάργηση των προσωρινών ενισχύσεων ακόμη και στο πρωτοεμφανιζόμενο Abruzzo.- Έκθεση G. Collins (A4-0395/98)
<SPEAKER ID=62 NAME="Eriksson και Seppδnen">
γραπτώς. (SV) Καταψηφίσαμε την έκθεση για το Ταμείο Συνοχής. Αυτό το ταμείο δημιουργήθηκε για να ανταποκριθούν η Ιρλανδία, η Ισπανία, η Πορτογαλία και η Ελλάδα στα κριτήρια σύγκλισης για την ένταξη στην ΟΝΕ. Δεν πρέπει να συγκαταλέγεται στην περιφερειακή και διαρθρωτική πολιτική της ΕΕ, αλλά ως άμεση ενίσχυση αυτών των χωρών. Όταν οι χώρες ικανοποιήσουν τα κριτήρια της ΟΝΕ, τότε η ενίσχυση πρέπει να καταργηθεί σταδιακά με ταχύ ρυθμό. Κατόπιν οι χώρες που δικαιούνται επιδότηση πρέπει να μπορούν να ζητήσουν ενίσχυση μέσω των διαρθρωτικών ταμείων της ΕΕ. Πρέπει να λάβει τέλος η επ' άπειρον παράταση της ενίσχυσης η οποία ήδη εκπλήρωσε τους στόχους για τους οποίους δημιουργήθηκε κάποτε.
<P>
Δυστυχώς, η ιστορική εξέλιξη της περιφερειακής πολιτικής της ΕΕ είναι γεμάτη από διαπραγματευτικούς διακανονισμούς όπου οι λεγόμενοι παράλληλοι διακανονισμοί προέκυψαν για να δημιουργηθούν άλλου είδους αντισταθμίσεις, παρά για να εξισωθούν οι περιφερειακές ανισορροπίες. Ένα παράδειγμα είναι η δημιουργία, το 1975, του ΕΤΠΑ (Ευρωπαϊκό Ταμείο Περιφερειακής Ανάπτυξης), το οποίο δημιουργήθηκε για να επιλυθεί το δημοσιονομικό πρόβλημα της Μ. Βρετανίας και όχι για να εξισωθούν οι περιφερειακές διαφορές.

<SPEAKER ID=63 NAME="Lindqvist">
γραπτώς. (SV) Μία διεύρυνση που θα συμπεριλαμβάνει νέα κράτη μέλη από την Κεντρική και Ανατολική Ευρώπη, συντελούμενη υπό το καθεστώς των σημερινών κανονισμών που αφορούν την ενίσχυση της γεωργικής και περιφερειακής πολιτικής, θα απαιτούσε είτε υπέρογκη αύξηση των εισφορών για χώρες όπως η Σουηδία, η Γερμανία και άλλες, είτε λιγότερους, συνολικά, πόρους για την ενίσχυση της γεωργικής και περιφερειακής πολιτικής.
<P>
Συνεπώς, είναι απαραίτητη η πλήρης μεταρρύθμιση της γεωργικής πολιτικής προς την κατεύθυνση της μεγαλύτερης αμοιβής για εργασία και προϊόντα και μικρότερης ενίσχυσης. Είναι απαράδεκτο και αντίθετο με την αλληλεγγύη να λαμβάνουν οι χώρες της Κεντρικής και Ανατολικής Ευρώπης μικρότερη ενίσχυση από την υπόλοιπη ΕΕ. Στο μέλλον απαιτείται μικρότερη κοινοτική ενίσχυση και αύξηση των δυνατοτήτων εθνικής ενίσχυσης. Η γεωργική ενίσχυση στη Σουηδία πρέπει να κατανεμηθεί δικαιότερα μεταξύ Βορρά και Νότου.

<SPEAKER ID=64 NAME="Lφφw και Sandberg - Fries">
γραπτώς. (SV) Το θέμα του Ταμείου Συνοχής είναι σημαντικό για την οικονομική και κοινωνική συνοχή της Ευρώπης. Πρέπει οπωσδήποτε να συζητηθεί το θέμα του τρόπου ανάπτυξης του Ταμείου Συνοχής σε σχέση με τις χώρες που πληρούν τα κριτήρια της ΟΝΕ. Το μέλλον του Ταμείου Συνοχής και των συνολικών πόρων του αξίζει να επανεκτιμηθεί σε συνάρτηση με το γεγονός ότι το κοινό νόμισμα συμβάλλει στην ενίσχυση της κοινωνικής και οικονομικής συνοχής της Ευρώπης.
<P>
Θεωρούμε, όμως, ότι δεν μπορεί να συνδέεται άμεσα η ικανοποίηση των κριτηρίων σύγκλισης και η δυνατότητα εκταμίευσης ενίσχυσης από το Ταμείο Συνοχής. Οι χώρες που ανταποκρίθηκαν στα κριτήρια σύγκλισης σίγουρα έχουν κατακτήσει ένα υψηλό επίπεδο όσον αφορά τους μακροοικονομικούς δείκτες, ταυτόχρονα, όμως, αυτό δεν συνεπάγεται αυτομάτως ότι έχει επιτευχθεί η συνολική κοινωνική και οικονομική συνοχή με αυτές τις χώρες και εντός αυτών των χωρών. Θέλουμε κι εμείς να τονίσουμε την ανάγκη για μία αποτελεσματική δημοσιονομική διαχείριση και έλεγχο.

<SPEAKER ID=65 NAME="Marinho">
γραπτώς. (PT) Υπερψήφισα την παρούσα έκθεση με την πεποίθηση ότι η ειδική ψηφοφορία που αφορούσε την απόρριψη του περιορισμού των ευεργετημάτων του Ταμείου Συνοχής αποκλειστικά σε χώρες που δεν συμμετέχουν στην ΟΝΕ, μια θέση που εισάγει αρνητικές διακρίσεις κατά της Πορτογαλίας, ανέδειξε ένα τόσο ξεκάθαρο αποτέλεσμα - άνω των 300 βουλευτών τάχθηκαν απερίφραστα κατά της συγκεκριμένης διάκρισης - που με κάνει να πιστεύω ότι διαμορφώνονται οι ελάχιστες προϋποθέσεις ώστε να εκλείψει πλέον το ενδεχόμενο αποκλεισμού της Πορτογαλίας από τα ευεργετήματα του Ταμείου Συνοχής.
<P>
Πράγματι, το Κοινοβούλιο έδειξε ότι συμμερίζεται σαφώς τη θέση της Επιτροπής, κάτι που εγγυάται ήδη εξαρχής μια ευνοϊκότερη στάση όσον αφορά τα συμφέροντα της Πορτογαλίας.

<SPEAKER ID=66 NAME="Novo">
γραπτώς. (PT) Η πρόταση για το Ταμείο Συνοχής που περιλαμβάνεται στην Ατζέντα 2000, το έγγραφο που υπέβαλε η Επιτροπή περί τα μέσα του 1997, προβλέπει ότι οι δικαιούχοι των πόρων του εν λόγω Ταμείου θα είναι οι χώρες των οποίων το ΑΕΠ θα παραμένει κατώτερο του 90 % του κοινοτικού μέσου όρου, ανεξαρτήτως από το εάν οι χώρες αυτές συμμετέχουν ή όχι στην Οικονομική και Νομισματική Ένωση.
<P>
Στη συνέχεια, οι νομικές υπηρεσίες του Συμβουλίου διατύπωσαν γνώμη η οποία, δυνάμει της Συνθήκης για την Ευρωπαϊκή Ένωση, επιβεβαίωσε την επιλεξιμότητα για ενίσχυση από το Ταμείο Συνοχής όχι μόνο της Ελλάδας - η οποία δεν προσχώρησε στο ενιαίο νόμισμα - αλλά και της Ισπανίας, της Ιρλανδίας και της Πορτογαλίας, των οποίων οι κυβερνήσεις αποφάσισαν να συμμετάσχουν στο ευρώ.
<P>
Κατ' εμάς ο χειρισμός αυτής της υπόθεσης γινόταν ανέκαθεν σε κλίμα ηρεμίας, και, υπό αυτή την έννοια, φρονούμε ότι κανένα κοινοτικό θεσμικό όργανο δεν νομιμοποιείται να ανατρέψει τη Συνθήκη, ούτε την αρχή της οικονομικής και κοινωνικής συνοχής, στην οποία θεμελιώθηκε η σύσταση του Ταμείου, εμποδίζοντας την πρόσβαση της Πορτογαλίας στους πόρους του Ταμείου Συνοχής.
<P>
Η έκθεση Collins επιβεβαιώνει και συμμερίζεται αυτή την άποψη. Είναι, επομένως, φυσιολογικό να την υπερψηφίσουμε. Εκτός αυτού, και στο ίδιο πλαίσιο με όσα ανέκαθεν υποστηρίζαμε, είναι γεγονός ότι η έκθεση αμφισβητεί επίσης την υπό όρους χρηματοδότηση με πόρους του Ταμείου, ανάλογα με την τήρηση ή μη των κριτηρίων σύγκλισης, και ότι αντιτίθεται στην προτεινόμενη από την Επιτροπή εξάρτηση του Ταμείου Συνοχής από το Σύμφωνο Σταθερότητας.
<P>
Σε αυτό το πλαίσιο οφείλουμε να υπογραμμίσουμε ότι η διατήρηση των ευεργετημάτων του Ταμείου Συνοχής για την Πορτογαλία δεν θα πρέπει να θεωρηθεί ιδιαίτερα σπουδαίο γεγονός: μάλλον πρόκειται για επιβεβαίωση μιας κατάκτησης που από καιρό είχε κατοχυρωθεί κατά τη διαδικασία των διαπραγματεύσεων για το επόμενο Κοινοτικό Πλαίσιο Στήριξης. Για τον λόγο αυτό αρνούμαστε την τακτική να χρησιμοποιείται η διατήρηση του Ταμείου ως προπέτασμα καπνού για την απόκρυψη των πραγματικών απωλειών που η Πορτογαλία ενδέχεται να υποστεί όσον αφορά τους πόρους των διαρθρωτικών ταμείων. Αυτό που αποκτά ουσιαστική σημασία είναι η αλλαγή της διαπραγματευτικής μεθόδου που ακολουθεί η κυβέρνηση, με την επίλυση του βασικού ζητήματος που συνίσταται στην ενίσχυση των συνολικών χρηματοδοτικών μέσων ώστε να μπορέσουν να αντιμετωπιστούν τα νέα προβλήματα και οι πρόσθετες επιβαρύνσεις που προκύπτουν από τη διεύρυνση, αποτρέποντας συγχρόνως το ενδεχόμενο να πραγματοποιηθεί η χρηματοδότηση της διεύρυνσης αποκλειστικά σε βάρος των σημερινών χωρών της συνοχής με την άντληση πόρων μόνο από τις πιστώσεις των διαρθρωτικών ταμείων.

<SPEAKER ID=67 NAME="Theorin και Wibe">
γραπτώς. (SV) Η έκθεση εντάσσεται στη συνολική στρατηγική για τη μεταρρύθμιση των διαρθρωτικών ενισχύσεων στην Ένωση. Μένοντας πιστοί στην Ομάδα μας, επιλέξαμε να στηρίξουμε βασικά την πρόταση της Ομάδας του Ευρωπαϊκού Σοσιαλιστικού Κόμματος. Υποστηρίζουμε, ωστόσο, κατηγορηματικά ότι το Ταμείο Συνοχής πρέπει να καταργηθεί και οι πόροι να επιστραφούν στα κράτη. Ωστόσο, ένα μη ευκαταφρόνητο ποσοστό (20 % - 30 %) θα μπορούσε να διατηρηθεί στην Ένωση και να χρησιμοποιηθεί στο σύνολό του ως ενίσχυση προς τις χώρες της Κεντρικής και Ανατολικής Ευρώπης. Η ενίσχυση είναι περισσότερο αναγκαία εκεί από ό, τι στις χώρες της Μεσογείου όπου έχει ήδη επιτευχθεί ένα απολύτως αποδεκτό βιοτικό επίπεδο.
<P>
Έκθεση Varela Suanzes-Carpegna (A4-0393/98)
<SPEAKER ID=68 NAME="Darras">
γραπτώς. (FR) Η Ευρωπαϊκή Επιτροπή δεν είχε την πρόθεση να επιφέρει με την πρότασή της μεγάλες αλλαγές όσον αφορά τη λειτουργία του ΕΤΠΑ. Ο στόχος ήταν να διευκρινιστεί και να διευρυνθεί το πεδίο εφαρμογής του Ταμείου.
<P>
Από αυτή την άποψη δεν μπορώ παρά να υποστηρίξω την έκθεση, όπως μας παρουσιάζεται σήμερα. Πράγματι, οι συμπληρώσεις που επιφέρει το Ευρωπαϊκό Κοινοβούλιο λαμβάνουν υπόψη την εξέλιξη της κοινωνικοοικονομικής ανάπτυξης της Ευρωπαϊκής Ένωσης, τις νέες τεχνολογίες και τις υπηρεσίες γειτνίασης: . πρόκειται ακριβώς για τα νέα πεδία εφαρμογής που πρέπει, κατά την γνώμη μας, να λαμβάνει υπόψη το ΕΤΠΑ.
<P>
Ομοίως, ο εισηγητής θεωρεί ότι οι τομείς του τουρισμού και του πολιτισμού πρέπει να περιληφθούν στο πεδίο παρέμβασης του ΕΤΠΑ. Πράγματι, αυτοί οι δύο τομείς έχουν κεφαλαιώδη σημασία για τη δημιουργία θέσεων εργασίας (για τον πολιτισμό: 3, 1 εκατομμύρια θέσεις απασχόλησης στην Ευρωπαϊκή Ένωση, που ισοδυναμούν με το 1, 8 % του ενεργού πληθυσμού). Όσο για τον τουρισμό, συχνά αντιπροσωπεύει μια εναλλακτική λύση για τις περιφέρειες που υστερούν στον διαρθρωτικό τομέα ή εξαρτώνται σε μεγάλο βαθμό από άλλους τομείς που βρίσκονται σε ύφεση.
<P>
Ομοίως, και σε σχέση με την έκθεση της κ. McCarthy και του κ. Χατζηδάκη, υποστηρίζω αποφασιστικά τη διατήρηση της πρωτοβουλίας URBAN για την ανάπτυξη μιας ευρωπαϊκής αστικής πολιτικής.
<P>
Τέλος, είναι βασικό να διαδραματίζει το Ευρωπαϊκό Κοινοβούλιο ενεργό ρόλο στην παρακολούθηση και τον έλεγχο της εφαρμογής των διαρθρωτικών πολιτικών.
<P>
Όλοι αυτοί οι λόγοι με οδηγούν να υπερψηφίσω την έκθεση αυτή όπως τροποποιήθηκε.

<SPEAKER ID=69 NAME="Eriksson, Seppδnen, Sjφstedt και Svensson">
γραπτώς. (SV) Επιλέξαμε να απέχουμε από την τελική ψηφοφορία. Ανήκουμε στους επικριτές του Ευρωπαϊκού Ταμείου Περιφερειακής Ανάπτυξης και θεωρούμε ότι το ταμείο δεν οδήγησε στην εξίσωση των περιφερειακών ανισορροπιών, που ήταν ο στόχος του. Αυτό το είδος των διαρθρωτικών ταμείων πρέπει, αντιθέτως, να μπορούν κατά βάση να μεταφερθούν εν καιρώ σε εθνικό επίπεδο, όπου ο έλεγχος και η τήρηση των κανονισμών είναι περισσότερο διασφαλισμένοι από ό, τι σε κοινοτικό επίπεδο, όπως απεδείχθη. Ωστόσο, υπάρχει από πλευράς Επιτροπής η βούληση να απλοποιήσει και να ξεκαθαρίσει την ενίσχυση, που αποτελεί, κατά τη γνώμη μας, βήμα προς τη σωστή κατεύθυνση. Θεωρούμε, επίσης, θετικές τις προτάσεις για την προβολή των περιβαλλοντικών θεμάτων και του έργου για την ισότητα μεταξύ ανδρών και γυναικών.

<SPEAKER ID=70 NAME="Theorin και Wibe">
γραπτώς. (SV) Η έκθεση εντάσσεται στη συνολική στρατηγική για τη μεταρρύθμιση των διαρθρωτικών ενισχύσεων στην Ένωση. Μένοντας πιστοί στην Ομάδα μας, επιλέξαμε να στηρίξουμε βασικά την πρόταση της Ομάδας του Ευρωπαϊκού Σοσιαλιστικού Κόμματος. Υποστηρίζουμε, ωστόσο, κατηγορηματικά ότι το Ευρωπαϊκό Ταμείο Περιφερειακής Ανάπτυξης πρέπει να καταργηθεί και οι πόροι να επιστραφούν στα κράτη μέλη. Ωστόσο, ένα μη ευκαταφρόνητο ποσοστό (20 % - 30 %) θα μπορούσε να διατηρηθεί στην Ένωση και να χρησιμοποιηθεί στο σύνολό του ως ενίσχυση προς τις χώρες της Κεντρικής και Ανατολικής Ευρώπης. Η ενίσχυση είναι περισσότερο αναγκαία εκεί από ό, τι στις χώρες της Μεσογείου όπου έχει ήδη επιτευχθεί ένα απολύτως αποδεκτό βιοτικό επίπεδο.
<P>
Πέραν αυτού, είμαστε κατηγορηματικοί στην άποψή μας ότι οι πόροι των διαρθρωτικών ταμείων συνεπάγονται μία πολύ αναποτελεσματική χρήση της συνεισφοράς των πολιτών στην Ένωση. Πιστεύουμε ότι μία περιφερειακή πολιτική σε εθνική βάση είναι και αποτελεσματικότερη και φθηνότερη.
<P>
Έκθεση Kellett-Bowman (A4-0380/98)
<SPEAKER ID=71 NAME="Bonde, Krarup και Sandbζk">
γραπτώς. (DA) Δεν μπορούμε να στηρίξουμε την πρόταση κανονισμού του Συμβουλίου που αφορά τον καθορισμό των γενικών κανόνων για τη χορήγηση κοινοτικής ενίσχυσης στον τομέα των διευρωπαϊκών δικτύων. Το πρόγραμμα ΔΕΔ παρουσιάζεται συχνά ως πρόγραμμα που τέθηκε σε ισχύ για να προωθήσει φιλικές προς το περιβάλλον μορφές μεταφορών. Έχοντας κατά νου αυτόν τον στόχο, οδηγούμαι αναγκαστικά στη διαπίστωση ότι το πρόγραμμα είναι σκέτο φιάσκο. Τα αριθμητικά στοιχεία της ΕUROSTAT δείχνουν ότι ο τομέας μεταφορών έχει πλέον ξεπεράσει τη βιομηχανία ως η μεγαλύτερη μεμονωμένη πηγή ρύπανσης στην ΕΕ. Ένα άλλο σημαντικό επιχείρημα υπέρ του προγράμματος ΔΕΔ ήταν ότι η δημιουργία της υποδομής στις υπο ανάπτυξη ακριτικές περιφέρειες - ειδικά μέσω της σύνδεσής τους με πιο αναπτυγμένες περιφέρειες-κλειδιά - θα βοηθούσε τις εν λόγω υπό ανάπτυξη περιφέρειες να ανέλθουν στο οικονομικό επίπεδο των εύπορων κεντρικών περιφερειών. Κι εδώ τα αριθμητικά στοιχεία της EUROSTAT δείχνουν ότι η διαφορά ανάμεσα στις πλουσιότερες και τις φτωχότερες περιφέρειες της ΕΕ συνεχίζει να είναι εξίσου μεγάλη - όταν μιλάμε για ευμάρεια, ανεργία κ.ο.κ. παρά το γεγονός ότι το πρόγραμμα ΔΕΔ λειτουργεί εδώ και πολλά χρόνια. Τώρα το πρόγραμμα ΔΕΔ διευρύνεται ώστε να ισχύει και για τις χώρες της Κεντρικής και Ανατολικής Ευρώπης, και το επιχείρημα που χρησιμοποιείται για να νομιμοποιηθεί το ΔΕΔ είναι το ίδιο ακριβώς με αυτό που χρησιμοποιείται και εντός των συνόρων της ΕΕ. Στην πραγματικότητα το πρόγραμμα ΔΕΔ στοχεύει κατά κύριο και σπουδαιότερο λόγο στο να εξασφαλίσει στη βιομηχανία της ΕΕ την καλύτερη δυνατή πρόσβαση στις αγορές της, συμπεριλαμβανομένων των αγορών των νέων ανατολικοευρωπαϊκών χωρών.

<SPEAKER ID=72 NAME="Eriksson, Seppδnen, Sjφstedt και Svensson">
γραπτώς. (SV) Καταψηφίζουμε την πρόταση της Επιτροπής και του εισηγητή για την τροποποίηση των σημερινών κανονισμών για τη χορήγηση κοινοτικής οικονομικής ενίσχυσης προς τα διευρωπαϊκά δίκτυα. Η Επιτροπή θέλει να διαθέσει 5, 5 δισεκατομμύρια Εcu ως ενίσχυση των διευρωπαϊκών δικτύων για την περίοδο 2000-2006, ποσό υπερδιπλάσιο από το αντίστοιχο της περιόδου 1993-1999.
<P>
Ταυτόχρονα, οι εθνικές επενδύσεις στην Ένωση μειώθηκαν από 1, 5 % του ΑΕΠ, κατά τη δεκαετία του '70 σε 0, 9 %, κατά τη δεκαετία του '90. Οι αυστηροί προϋπολογισμοί των τελευταίων ετών στα κράτη μέλη έχουν στις περισσότερες περιπτώσεις σχέση με τις επιδιώξεις των κρατών μελών να ανταποκριθούν στα οικονομικά και νομισματικά πρότυπα που απαιτούνται ώστε να κριθούν ικανά για ένταξη στην ΟΝΕ. Συνεπώς, εξ αιτίας αυτού τα μεμονωμένα κράτη μέλη δεν είχαν την οικονομική δυνατότητα να φροντίσουν να υπάρχουν καλές δυνατότητες μεταφορών στο εσωτερικό και μεταξύ των χωρών.
<P>
Έκθεση Jφns (A4-0398/98)
<SPEAKER ID=73 NAME="Blak, Iversen και Sindal">
γραπτώς. (DA) Οι Δανοί σοσιαλδημοκράτες ψήφισαν υπέρ της μεταρρύθμισης του Κοινωνικού Ταμείου. Με το νέο κεφάλαιο της Συνθήκης για την απασχόληση δημιουργείται ανάγκη για σύνδεση των μέτρων που υπάγονται στο Κοινωνικό Ταμείο με τις ετήσιες κατευθυντήριες γραμμές για την απασχόληση. Υπερψηφίσαμε μια σειρά τροπολογιών επί της πρότασης της Επιτροπής: προστίθεται ότι πρέπει να ληφθεί υπόψη η αειφόρος ανάπτυξη, υπογραμμίζεται η σημασία των ίσων ευκαιριών για άντρες και γυναίκες, καθώς και οι παρεμβάσεις υπέρ πληθυσμιακών ομάδων που βρίσκονται σε μειονεκτική θέση, όπως οι μακροχρόνια άνεργοι και τα άτομα με ειδικές ανάγκες. Τουλάχιστον το 15 % των πόρων θα διατεθούν, λόγου χάριν, στις γυναίκες. Είμαστε της άποψης ότι όλα τα κράτη μέλη πρέπει να υποχρεώνονται να λαμβάνουν πρωτοβουλίες στον τομέα της ισότητας. Ακόμη και μια χώρα όπως η Δανία, η οποία έχει σημειώσει τεράστια πρόοδο στην ενσωμάτωση των γυναικών στην αγορά εργασίας, πρέπει να συνεχίσει να υποχρεώνεται να λαμβάνει ειδικές πρωτοβουλίες για την ενίσχυση της ισότητας, σύμφωνα με τις διατάξεις του Κοινωνικού Ταμείου.

<SPEAKER ID=74 NAME="Krarup">
γραπτώς. (DA) Απείχα από την ψηφοφορία επί της έκθεσης σχετικά με το Ευρωπαϊκό Κοινωνικό Ταμείο, διότι ο συνολικός στόχος του ταμείου είναι να συμβάλει στην κοινωνική σύγκλιση εντός της Ένωσης. Το Ευρωπαϊκό Κοινωνικό Ταμείο αποτελεί, ως εκ τούτου, εργαλείο για τη δημιουργία πραγματικής ευρωπαϊκής κοινωνικής πολιτικής και για την προώθηση της οικονομικής και κοινωνικής συνοχής. Η ΕΕ δεν πρέπει να επιχειρήσει να ρυθμίσει τα εθνικά συστήματα κοινωνικής πολιτικής και αγοράς εργασίας με στόχο την εξομοίωση των συστημάτων κοινωνικής ασφάλισης στα κράτη μέλη. Η κοινωνική πολιτική και η πολιτική για την αγορά εργασίας πρέπει να παραμείνουν εθνική υπόθεση.
<P>
Στην έκθεση παρατίθεται μια σειρά εκτιμήσεων και αξιολογήσεων των διαρθρωτικών μέτρων που αφορούν την προώθηση των ίσων ευκαιριών για την ενσωμάτωση στην αγορά εργασίας, την ενίσχυση των εκπαιδευτικών συστημάτων και την αύξηση της συμμετοχής των γυναικών στην αγορά εργασίας. Το Ταμείο πρέπει, συνεπώς, να συμβάλει στην προώθηση τοπικών και περιφερειακών πρωτοβουλιών υπέρ της απασχόλησης. Πιο μακροπρόθεσμα τα εν λόγω μέτρα θα συντελέσουν στη μείωση των διαφορών μεταξύ των επιπέδων ανάπτυξης των διάφορων περιφερειών της ΕΕ. Όλες αυτές οι πρωτοβουλίες περιέχουν θετικές πτυχές, αλλά το πρόβλημα είναι ότι οι συγκεκριμένες προσπάθειες συνδέονται με τη δρομολόγηση μιας ευρωπαϊκής κοινωνικής πολιτικής και την προώθηση του κοινωνικού διαλόγου, ο οποίος μακροπρόθεσμα θα συμβάλει στην καθιέρωση μιας κοινής ευρωπαϊκής πολιτικής για την αγορά εργασίας. Παράλληλα, η έκθεση περιέχει και προσπάθειες προς την κατεύθυνση ενός συντονισμού των κοινοτικών οργάνων στον τομέα της εκπαιδευτικής πολιτικής.
<P>
Συμφωνώ ότι οι υπό ανάπτυξη περιφέρειες σε όλη την Ευρώπη πρέπει να τύχουν ενίσχυσης. Είναι επίσης σημαντικό να προωθηθούν οι ίσες ευκαιρίες, ώστε να μπορέσουν τα άτομα να ενσωματωθούν στην αγορά εργασίας. Ωστόσο, αυτά πρέπει να συμβούν χωρίς πολιτικές υπόνοιες και όχι στο πλαίσιο μιας στρατηγικής που αποβλέπει στη δημιουργία της κοινωνικής σύγκλισης στην ΕΕ.

<SPEAKER ID=75 NAME="Lφφw και Sandberg - Fries">
γραπτώς. (SV) Καλωσορίζουμε τη συνεχιζόμενη αναθεώρηση του Ευρωπαϊκού Κοινωνικού Ταμείου, αν, πέραν των άλλων, ληφθεί υπόψη το νέο κεφάλαιο της Συνθήκης του Αμστερνταμ για την απασχόληση. Το Ευρωπαϊκό Κοινωνικό Ταμείο διαδραματίζει έναν πολύ σημαντικό ρόλο στη στρατηγική της απασχόλησης, διότι στηρίζει και συμπληρώνει τις προσπάθειες που καταβάλλονται σε εθνικό επίπεδο.
<P>
Προηγούμενες εμπειρίες με μικρότερες επιδοτήσεις σε μη κυβερνητικές οργανώσεις, όπως αυτές εντός της πρωτοβουλίας Peace, υπήρξαν θετικές. Συνεπώς, στηρίζουμε την πρόταση η οποία αποσκοπεί στην πριματοδότηση των τοπικών προγραμμάτων στον σχεδιασμό του προγράμματος της δραστηριότητας του Κοινωνικού Ταμείου.

<SPEAKER ID=76 NAME="Theorin και Wibe">
γραπτώς. (SV) Η έκθεση εντάσσεται στη συνολική στρατηγική για τη μεταρρύθμιση των διαρθρωτικών ενισχύσεων στην Ένωση. Μένοντας πιστοί στην Ομάδα μας, επιλέξαμε να στηρίξουμε βασικά την πρόταση της Ομάδας του Ευρωπαϊκού Σοσιαλιστικού Κόμματος. Υποστηρίζουμε, ωστόσο, κατηγορηματικά ότι το Ευρωπαϊκό Kοινωνικό Ταμείο πρέπει να καταργηθεί και οι πόροι να επιστραφούν στα κράτη μέλη. Ωστόσο, ένα μη ευκαταφρόνητο ποσοστό (20 % - 30 %) θα μπορούσε να διατηρηθεί στην Ένωση και να χρησιμοποιηθεί στο σύνολό του ως ενίσχυση προς τις χώρες της Κεντρικής και Ανατολικής Ευρώπης. Η ενίσχυση είναι περισσότερο αναγκαία εκεί από ό, τι στις χώρες της Μεσογείου όπου έχει ήδη επιτευχθεί ένα απολύτως αποδεκτό βιοτικό επίπεδο.
<P>
Στην έκθεση τονίζεται ιδιαιτέρως ότι χρειαζόμαστε το Ευρωπαϊκό Κοινωνικό Ταμείο για να καταπολεμηθεί η ανεργία. Όμως, δεν δημιουργούνται θέσεις εργασίας παίρνοντας χρήματα από τους προϋπολογισμούς των κρατών μελών και ανακατανέμοντάς τα μέσω του διαρθρωτικού ταμείου της ΕΕ, παρά, πιθανώς, μόνο γι' αυτούς που εργάζονται για την ίδια αυτή ανακατανομή. Αυτοί που χάνουν είναι οι εργαζόμενοι στους δημόσιους τομείς των αντίστοιχων χωρών.
<P>
Ψήφισμα για την ΚΑΠ
<SPEAKER ID=77 NAME="Barros Moura">
γραπτώς. (PT) Η ψήφος μου επί του συγκεκριμένου θέματος καθορίστηκε από τη θέση που ελήφθη έναντι της πρότασης για συγχρηματοδότηση των ενισχύσεων του εισοδήματος με πόρους των εθνικών προϋπολογισμών (που εμφανίζεται συγκεκριμένα στο σημείο 8 της κοινής πρότασης ψηφίσματος που κατατίθεται από την Ομάδα του Ευρωπαϊκού Σοσιαλιστικού Κόμματος (ΕΣΚ) και την Ομάδα των Πρασίνων). Καταψήφισα αυτή την πρόταση - της οποίας ο αντίκτυπος επί της ΚΑΠ μέλλει να καθορισθεί - επειδή θεωρώ ότι, κατ' ουσίαν, είναι σαν να προκαταβάλλουμε μια απόφαση σχετικά με τις δημοσιονομικές προοπτικές προς την κατεύθυνση μίας εκ των διεξόδων που προκρίνει η Επιτροπή για να διευθετήσει το πρόβλημα της υποτιθέμενης «πλεονάζουσας συνεισφοράς σε ρευστό εκ μέρους ορισμένων κρατών μελών». Στην προκειμένη περίπτωση στόχος της πρότασης είναι να διορθώσει την κατάσταση προς όφελος της Γερμανίας, κυρίως σε βάρος της σημερινής χρηματοπιστωτικής θέσης της Γαλλίας στο πλαίσιο του κοινοτικού προϋπολογισμού, δίχως όμως να λαμβάνει υπόψη την αντίστοιχη θέση άλλων κρατών μελών, όπως η Πορτογαλία, που θα μπορούσαν να υποστούν ζημίες τόσο στο θέμα της χρηματοδότησης της γεωργίας, όσο και αναφορικά με τη συνολική τους θέση ως συνεισφέροντες ρευστό στον κοινοτικό προϋπολογισμό.
<P>
Κατ' ουσία μια τέτοιου είδους επιλογή θα έθετε απαράδεκτους όρους στις διαπραγματεύσεις για τους ίδιους πόρους και θα περιόριζε ήδη εξ αρχής τη διαπραγματευτική ικανότητα της Πορτογαλίας, τόσο σχετικά με την Ατζέντα 2000, όσο και σχετικά με τις δημοσιονομικές προοπτικές.
<P>
Κατά τα άλλα υποστήριξα τις εξαιρετικές προτάσεις για μεταρρύθμιση της ΚΑΠ που εμπεριέχονται στο ψήφισμα του ΕΣΚ και των Πρασίνων, με την ελπίδα ότι αυτές τελικώς θα υιοθετηθούν.

<SPEAKER ID=78 NAME="Collins, Gerard">
γραπτώς. (ΕΝ) Οποιαδήποτε νέα αναθεώρηση της Κοινής Γεωργικής Πολιτικής για την περίοδο μετά το 1999 θα πρέπει να περιλαμβάνει μεγαλύτερη ενσωμάτωση πρωτοβουλιών για το περιβάλλον. Θεωρώ ότι οι στόχοι της ΕΕ για αειφόρο ανάπτυξη, ενσωμάτωση της προστασίας του περιβάλλοντος με γεωργικές πρωτοβουλίες και η αναγνώριση των γεωργών ως φυλάκων της υπαίθρου θα πρέπει να αποτελούν κεντρικό μέλημα της Κοινής Γεωργικής Πολιτικής. Τα περισσότερα κόμματα τάσσονται υπέρ της μεγαλύτερης ενσωμάτωσης στόχων της περιβαλλοντικής πολιτικής στην ΚΓΠ.
<P>
Ωστόσο, τα θετικά αποτελέσματα στον τομέα του περιβάλλοντος θα πρέπει να υπολογίζονται και να επιβραβεύονται. Εάν θέλουμε να είμαστε δίκαιοι απέναντι στον ρόλο του γεωργού ο οποίος φροντίζει την ύπαιθρο, θα πρέπει να προσθέσουμε μία περαιτέρω αρχή, και συγκεκριμένα την αρχή βάσει της οποίας ο διαχειριστής αμοίβεται. Οι γεωργοί πρέπει να υποστηρίζονται από την Ευρωπαϊκή Ένωση υπό μορφή άμεσων ενισχύσεων για να ακολουθούν γεωργικές πρακτικές περισσότερο φιλικές προς το περιβάλλον.
<P>
Γνωρίζουμε ήδη τη μέχρι τώρα επιτυχία του προγράμματος για την προστασία του περιβάλλοντος της υπαίθρου, το οποίο ξεκίνησε το 1994 και οι στόχοι του οποίου περιλαμβάνουν τη θέσπιση γεωργικών πρακτικών και μεθόδων ελεγχόμενης παραγωγής, που αντανακλούν το συνεχώς αυξανόμενο ενδιαφέρον του κοινού για τη διατήρηση των φυσικών πόρων, την προστασία του φυσικού περιβάλλοντος, καθώς και για τα ευρύτερα περιβαλλοντικά προβλήματα. Το πρόγραμμα για την προστασία του περιβάλλοντος της υπαίθρου καταρτίστηκε επίσης για να συμβάλει στην παραγωγή ποιοτικών ειδών διατροφής με εκτατικές και φιλικές προς το περιβάλλον μεθόδους. Αυτό το πρόγραμμα πρέπει να έχει όλο και μεγαλύτερη επιτυχία, ενώ το κόστος του ανήλθε, μόνο το 1997, σε περισσότερα από 101, 4 εκατ. δολάρια.
<P>
Το 1997 διατέθηκαν στο πλαίσιο του επιχειρησιακού προγράμματος για τη γεωργία, την ανάπτυξη της υπαίθρου και τα δάση 67, 176 εκατ. δολάρια για άμεσες επενδύσεις στις γεωργικές εκμεταλλεύσεις. Η ανάλυση αυτού του υποπρογράμματος είναι η εξής: 11, 252 εκατ. δολάρια για τη βελτίωση του επιπέδου υγιεινής κατά την παραγωγή γαλακτοκομικών προϊόντων, 149.000 δολάρια για τη βελτίωση του επιπέδου υγείας των ζώων, 8, 769 εκατ. δολάρια για πρόγραμμα βελτίωσης γεωργικών εκμεταλλεύσεων και 47, 006 εκατ. δολάρια για πρόγραμμα ελέγχου της ρύπανσης των εκμεταλλεύσεων.
<P>
Το πρόγραμμα αυτό έχει συμβάλει σημαντικά στη μείωση της ρύπανσης στις εκμεταλλεύσεις, καθώς και στην προώθηση της φιλικής προς το περιβάλλον γεωργίας.
<P>
Υποστηρίζω την επέκταση της κοινοτικής βοήθειας για επενδύσεις στις εκμεταλλεύσεις σε οποιονδήποτε νέο διακανονισμό στο πλαίσιο της Κοινής Γεωργικής Πολιτικής για την περίοδο μετά από το 1999. Η μέριμνα για το περιβάλλον αποκτά όλο και μεγαλύτερη σημασία για τις εν γένει πολιτικές της ΕΕ. Όμως, τα κίνητρα και οι διακανονισμοί στήριξης θα πρέπει να θεσπισθούν μέσω της Ευρωπαϊκής Ένωσης, ούτως ώστε τυχόν αλλαγές σε αυτό το πεδίο να συντελεσθούν με τρόπο αποτελεσματικό ως προς το κόστος. Όλο και περισσότεροι άνθρωποι καταφεύγουν στην ύπαιθρο για αναψυχή ή για ψυχαγωγικούς σκοπούς. Οι γεωργοί, όμως, δεν λαμβάνουν καμία οικονομική ανταμοιβή για τη διατήρηση και τη διαμόρφωση της υπαίθρου.
<P>
Όσον αφορά αυτά τα θέματα, θα πρέπει να διεξαχθούν συζητήσεις με τις γεωργικές οργανώσεις, την ιρλανδική κυβέρνηση και την Ευρωπαϊκή Επιτροπή, ώστε οποιεσδήποτε αλλαγές επέλθουν να εμπνέουν την καλή θέληση και την υποστήριξη των Ιρλανδών γεωργών, καθώς και των εθνικών και ευρωπαϊκών αρχών.

<SPEAKER ID=79 NAME="Damiγo">
γραπτώς. (PT) Δηλώνω ότι ψήφισα κατά της παραγράφου 8 της έκθεσης Fantuzzi σχετικά με την Ατζέντα 2000 και τη μεταρρύθμιση της ΚΓΠ, επειδή, όπως τονίζει ο εισηγητής, «η επιλογή της συγχρηματοδότησης δεν προσβλέπει στην επίλυση των προβλημάτων και των αναγκών της γεωργίας, αλλά αφορά τη συνεισφορά των χωρών στον προϋπολογισμό».
<P>
Εκφράζω συνεπώς τη λύπη μου διότι χρειάστηκε να καταψηφίσω ένα εξαιρετικό έγγραφο για τη γεωργική πολιτική, επειδή έχω την άποψη ότι το θέμα της χρηματοδότησης του κοινοτικού προϋπολογισμού πρέπει να συζητείται στον κατάλληλο τόπο, με ξεκάθαρο τρόπο και χωρίς υπευφυγές.

<SPEAKER ID=80 NAME="Εφραιμίδης">
γραπτώς. Η αναθεώρηση της ΚΑΠ, το 1992, οδήγησε σε σημαντική μειση των κονδυλίων του κοινοτικού προϋπολογισμού που διατίθενται για τη γεωργία, οδήγησε στην εξόντωση των μικρομεσαίων, οικογενειακών εκμεταλλεύσεων, κυρίως στις νότιες περιοχές της Κοινότητας, με συνέπεια τη δραστική μείωση του αριθμού των εκμεταλλεύσεων και του αριθμού των απασχολούμενων, εκτοξεύοντας στα ύψη τα ποσοστά ανεργίας στις αγροτικές περιοχές, αυξάνοντας επικίνδυνα τους ρυθμούς απερήμωσης της ύπαιθρου.
<P>
Οι νέες προτάσεις που προωθούνται από την Επιτροπή μέσω της Ατζέντα 2000 στην ευρωπαϊκή γεωργία είναι ίσως η αντιπροσωπευτικότερη ένδειξη των συνολικών προθέσεων της ΕΕ όσον αφορά το μοντέλο ανάπτυξής της. Ο γεωργικός τομέας υφίσταται πιο έντονα τις αλλαγές που υπαγορεύει το μεσοπρόθεσμο στρατηγικό σχέδιο του μονοπωλιακού κεφαλαίου, καθώς αποτελεί έναν από τους πιο κρίσιμους τομείς για τη διαμόρφωση του νέου οικονομικού τοπίου και το μοίρασμα των παγκόσμιων αγορών.
<P>
Η θέση υπό αμφισβήτηση και υπό συνεχή μείωση του τμήματος του κοινοτικού προϋπολογισμού για την γεωργία, στην οποία προβαίνουν οι προτάσεις της «Ατζέντα 2000» και οι προτάσεις για την αναθεώρηση της ΚΑΠ, στην πραγματικότητα - και χωρίς προσχήματα πλέον - αμφισβητεί και υπονομεύει τον αποφασιστικό αναπτυξιακό ρόλο που η γεωργία έπαιζε μέχρι σήμερα στον μεγαλύτερο αριθμό των περιφερειών της Ευρώπης. Η ΕΕ συρρικνώνει συνεχώς το υπάρχον γεωργικό δυναμικό της, καθώς δεδηλωμένος πλέον στόχος της, πλην της εξοικονόμησης πόρων, είναι και η προετοιμασία της ληστρικής επιχείρησης- διεύρυνσης προς τις χώρες της Κεντρικής και Ανατολικής Ευρώπης και η εξασφάλιση περισσότερων δυνατοτήτων για να μπορέσει να ανταποκριθεί -με τη γνωστή υποτακτικότητα στις απαιτήσεις των ΗΠΑ - στο νέο καθεστώς του Παγκόσμιου Οργανισμού Εμπορίου από το 2000 και μετά.
<P>
Έχουμε στα χέρια μας προτάσεις αντιφατικές, επικίνδυνες, χωρίς καμμία ισορροπία μεταξύ ανθρώπινου παράγοντα, παραγωγής και γης, που στοχεύουν στη περαιτέρω μείωση του αγροτικού πληθυσμού, την πτώση των τιμών και του κόστους παραγωγής προς χάρη του ανταγωνισμού, γενικευμένη αντικατάσταση των παρεμβάσεων μέσω ενισχύσεων για ιδιωτική αποθεματοποίηση. Οι προτάσεις αυτές όχι μόνο θα επιφέρουν ανισορροπίες στην παραγωγή αλλά θέτουν υπό άμεσο κίνδυνο την ποιότητα των προϊόντων, την περιβαλλοντική ισορροπία, την ίδια τη γεωργική απασχόληση, την κοινωνική ισορροπία και συνοχή.
<P>
Επιπλέον, η πρόταση αυτή γίνεται προπομπός μιας κατάφορης και ανεπίτρεπτης επέμβασης στους προϋπολογισμούς των κρατών μελών, παρεισάγοντας όρους υποτέλειας με την υποχρεωτική συγχρηματοδότηση των άμεσων ενισχύσεων από τα κράτη μέλη. Κάτι τέτοιο αντιβαίνει όχι μόνο στις διατάξεις της Συνθήκης αλλά προλειαίνει έμμεσα το έδαφος για ουσιαστική μεταφορά των υποχρεωτικών δαπανών προς τους προϋπολογισμούς των κρατών μελών -χωρίς γνώμη των εθνικών κοινοβουλίων- για πολιτικές και αποφάσεις που θα λαμβάνονται από το Διευθυντήριο της ΕΕ. Στο όνομα ενός παράλογου, αντίθετου με κάθε έννοια αλληλεγγύης, δήθεν ορθολογισμού διαφημίζεται με περισσή υποκρισία και δημαγωγία μια ψευδεπίγραφη επανεθνικοποίηση, η οποία όμως θα αφορά αποκλειστικά και μόνο τις δαπάνες, ενώ η Κοινότητα θα συνεχίζει να έχει την αποκλειστική αρμοδιότητα διαμόρφωσης κάθε λεπτομέρειας της ΚΑΠ - ποσοστώσεις, επιδοτήσεις τιμών και εξαγωγών, δασμών κ.ά., χωρίς να αφήνει κανένα περιθώριο ελιγμού ή χάραξης αγροτικής πολιτικής στο ίδιο το κράτος μέλος. Δηλαδή, «και γδαρμένος και δαρμένος «!
<P>
Αυτή η πρόταση της Επιτροπής μας βρίσκει κατηγορηματικά αντίθετους και δεν υπάρχουν καθόλου περιθώρια «καλύτερης διαχείρισής της», όπως λένε ορισμένοι για να την εξωραΐσουν και να την κάνουν πιο «εύπεπτη». Υποχρέωσή μας και προς τους αγρότες και χάρη της κοινωνικής ισορροπίας είναι να προλάβουμε τα δεινά που προδιαγράφει αυτή η πρόταση. Πρέπει να αντιταχθούμε και να αποτρέψουμε μια πολιτική που βρίσκει αντιμέτωπους όχι μόνο τους αγρότες της ΕΕ, αλλά και όλους τους εργαζόμενους που θα κληθούν να πληρώσουν τις συνέπειες της αντιαγροτικής αυτής πολιτικής της ΕΕ μέσω της χρησιμοποίησης κονδυλίων των προϋπολογισμών των κρατών μελών στα πλαίσια μάλιστα μιας πολιτικής δημοσιονομικής πειθαρχίας και έντονης λιτότητας.
<P>
Η άποψη του Κοινοβουλίου είναι ότι αποτελεί ύψιστη επιταγή το να εναρμονιστεί η μεταρρύθμιση της κοινής αγροτικής πολιτικής προς τα συμφέροντα και τη θέληση της μέγιστης πλειοψηφίας των λαϊκών στρωμάτων τα οποία είναι βέβαιο ότι θα δυναμώσουν τους αγώνες τους για τη ματαίωση, για την ανατροπή αυτής της πολιτικής.

<SPEAKER ID=81 NAME="Garot">
γραπτώς. (FR) Η αντιπροσωπία των Γάλλων σοσιαλιστών, αν και υποστηρίζει το μεγαλύτερο μέρος του κειμένου της κοινής πρότασης ψηφίσματος ΕΣΚ/Πρασίνων, θα ήθελε να υπογραμμίσει τη διαφωνία της με την παράγραφο 8, σχετικά με τη συγχρηματοδότηση των γεωργικών ενισχύσεων από τα κράτη μέλη.
<P>
Πρόκειται για μία σημαντική πλευρά της ΚΑΠ και η αντιπροσωπία των Γάλλων σοσιαλιστών αρνείται να δώσει εγγυήσεις για την εγκαθίδρυση ενός τέτοιου είδους μηχανισμού, ο οποίος θα μπορούσε να θέσει υπό αμφισβήτηση την αρχή της δημοσιονομικής αλληλεγγύης, που είναι μία από τις βάσεις της ΚΑΠ, και να ανοίξει τον δρόμο σε μία επανεθνικοποίηση της τελευταίας.
<P>
Η απόρριψη από το Ευρωπαϊκό Κοινοβούλιο της τροπολογίας μου σχετικά με αυτήν την αποφασιστικής σημασίας πλευρά οδηγεί την αντιπροσωπία των Γάλλων σοσιαλιστών στο να απέχει από την τελική ψηφοφορία επί του συνόλου της πρότασης.

<SPEAKER ID=82 NAME="Marinho">
γραπτώς. (PT) Η ψήφος μου επί του παρόντος ψηφίσματος καθορίστηκε συνολικά από την εισαγωγή της ιδέας περί συγχρηματοδότησης, που κατά τη γνώμη μου δεν είναι πρόβλημα που αφορά την ΚΓΠ: πρόκειται μάλλον για ένα πρόβλημα που προέκυψε από το θέμα της συνεισφοράς ορισμένων χωρών σε ρευστό.
<P>
Σε περίπτωση που αυτή η αρχή της συγχρηματοδότησης δεν απορριφθεί από το Ευρωπαϊκό Κοινοβούλιο, θα υπονομευθεί και θα περιοριστεί σε μεγάλο βαθμό η διαπραγματευτική ελευθερία της Πορτογαλίας στο πλαίσιο της Ατζέντας 2000 και, ως επακόλουθο, θα περιορισθεί ο στόχος της διατήρησης του σημερινού ύψους των κοινοτικών χρηματοδοτικών ενισχύσεων, δυνάμει της Ατζέντας 2000, ενόψει του επόμενου ΚΠΣ. Γι' αυτό θεωρώ ότι το συνολικό αποτέλεσμα των ψηφοφοριών είναι ιδιαίτερα ικανοποιητικό.

<SPEAKER ID=83 NAME="Mulder">
γραπτώς. (ΕΝ) H στάση της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών κατά τις ψηφοφορίες επηρεάστηκε σε μεγάλο βαθμό από την πεποίθηση ότι θα ήταν ευκταίο στο μέλλον τα κράτη μέλη να συγχρηματοδοτούν όσες από τις γεωργικές δαπάνες αφορούν την ενίσχυση του εισοδήματος. Οι λόγοι γι' αυτό επεξηγήθηκαν σε διάφορες αγορεύσεις των βουλευτών της Ομάδας μας κατά τη διάρκεια συζητήσεων για τη γεωργική πολιτική.
<P>
Συνεπώς, η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών καταψήφισε όλες τις τροπολογίες που αφορούν τη συγχρηματοδότηση των γεωργικών δαπανών.
<P>
Η Ομάδα μας υπερψήφισε τα ψηφίσματα της Ομάδας του Ευρωπαϊκού Σοσιαλιστικού Κόμματος- Ομάδας των Πρασίνων στο Ευρωπαϊκό Κοινοβούλιο λόγω της υπό προϋποθέσεις έγκρισης της ενίσχυσης του εισοδήματος, παρά το γεγονός ότι το ψήφισμα περιείχε διάφορες φράσεις (προϋποθέσεις εφαρμογής των διαφόρων μέτρων ενίσχυσης), που δεν εξέφραζαν όλες τη θέση της Ομάδας μας.
<P>
Για τον ίδιο λόγο η Ομάδα μας υπερψήφισε το ψήφισμα της Ομάδας του Ευρωπαϊκού Σοσιαλιστικού Κόμματος και, όταν και τα δύο παραπάνω ψηφίσματα απερρίφθησαν, καταψήφισε βεβαίως τα ψηφίσματα της Ομάδας Ένωση για την Ευρώπη και της Ομάδας των Ανεξαρτήτων για την Ευρώπη των Εθνών.
<P>
Όπως ήταν αναμενόμενο, η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών υπερψήφισε όλα τα άρθρα του κοινού ψηφίσματός της με την Ομάδα του Ευρωπαϊκού Λαϊκού Κόμματος. Κατά την τελική ψηφοφορία η Ομάδα μας έπρεπε να αποφασίσει εάν θα υπερψήφιζε το ψήφισμα, παρά την ακύρωση της παραγράφου 14, η οποία περιείχε την πρόταση για τη συγχρηματοδότηση.
<P>
Η πλειοψηφία της Ομάδας μας ήταν της άποψης ότι μπορούσαμε να υπερψηφίσουμε το ψήφισμα, καθώς η έγκριση της παραγράφου 13 επιτρέπει τη συνέχιση της συζήτησης για τη χρηματοδότηση της κοινής γεωργικής πολιτικής, ιδιαίτερα υπό το φως των διαφόρων ψηφοφοριών κατά τις προφορικές ερωτήσεις, οι οποίες έδειξαν ότι όλες οι τροπολογίες που απέρριπταν τη συγχρηματοδότηση ακυρώθηκαν με πολύ μεγάλη πλειοψηφία.

<SPEAKER ID=84 NAME="Querbes">
γραπτώς. (FR) Η ψήφος μου είναι ψήφος καταδίκης μιας κοινοτικής γεωργικής πολιτικής που εντάσσεται ουσιαστικά σε μία λογική μείωσης των τιμών και υποβάθμισης της εργασίας, μιας πολιτικής που είναι τόσο καταστροφική ώστε θέτει υπό αμφισβήτηση την ίδια την ΚΑΠ, προτείνοντας τη συγχρηματοδότηση των γεωργικών δαπανών.
<P>
Αν θέλουμε σήμερα να ανταποκριθούμε στις επιθυμίες των λαών που καταδίκασαν τις υπερφιλελεύθερες πολιτικές, δεν πρέπει να καταργήσουμε τις υπάρχουσες πολιτικές. Πρέπει όχι μόνον να διαφυλάξουμε και να μεταρρυθμίσουμε την ΚΑΠ, αλλά και να την επαναπροσανατολίσουμε.
<P>
Το πλαίσιο αυτού του επαναπροσανατολισμού έχει ήδη χαραχθεί από το Σώμα μας. Το Σώμα υποστηρίζει την ιδέα ενός «υψηλού επιπέδου απασχόλησης» και στη γεωργία. Προτείνει να τεθούν προστατευτικά κιγκλιδώματα στον μαραθώνιο της παραγωγικότητας. Θέλει να ανταποκριθεί στις νέες προκλήσεις που παρουσιάζονται για την ανθρωπότητα στον τομέα της διατροφής, της ενέργειας, του περιβάλλοντος, της εξασφάλισης νερού και μιας βιώσιμης ανάπτυξης.
<P>
Οι αρχές υπάρχουν με τον ενιαίο χαρακτήρα της αγοράς, τη δημοσιονομική αλληλεγγύη και την κοινοτική προτίμηση που μπορεί να ανανεωθεί.
<P>
Το πιο σημαντικό δημοσιονομικό μέσο που διαθέτουμε είναι ο προϋπολογισμός για την ΚΑΠ: σημαντικά δημόσια κεφάλαια που πρέπει να χρησιμοποιήσουμε κατά προτεραιότητα όχι για να παράγουμε πλεονάσματα τα οποία διατίθενται σε χαμηλές τιμές στη διεθνή αγορά, αλλά για να ικανοποιήσουμε τις ανάγκες στο εσωτερικό της Ένωσης, να δώσουμε σε κάθε παραγωγή τα μέσα διαχείρισης της αγοράς, να διορθώσουμε τις αδικίες μεταξύ γεωργών, παραγωγών, περιφερειών και χωρών, και να αναπτύξουμε αμοιβαία επωφελείς διεθνείς ανταλλαγές.
<P>
Αλλα δημοσιονομικά μέσα θα μπορούσαν να δημιουργηθούν με συμφέρουσες πιστώσεις που θα χορηγούνται επιλεκτικά για την απασχόληση, τις παραγωγικές επενδύσεις και τη βιώσιμη ανάπτυξη, με μία φορολόγηση των κινήσεων κεφαλαίων και με εργαλεία δίκαιης κατανομής, ανά κλάδο, του πλούτου που παράγεται ανάμεσα στη γεωργική παραγωγή και την κατανάλωση.
<P>
Αυτή θα μπορούσε να είναι μια εναλλακτική πολιτική.

<SPEAKER ID=85 NAME="Souchet">
γραπτώς. (FR) Η Ομάδα μας αντιτάχθηκε σε κάθε τρόπο συγχρηματοδότησης της ΚΑΠ από τα κράτη μέλη. Πράγματι, αυτό το ζήτημα εγείρει προβλήματα ουσίας.
<P>
Κατά πρώτο λόγο, αυτή η πρόταση της Επιτροπής αντιβαίνει στη θεμελιώδη αρχή της δημοσιονομικής αλληλεγγύης, που αναφέρεται στο άρθρο 2 της ιδρυτικής Συνθήκης της Ευρωπαϊκής Κοινότητας, η οποία εφαρμόζεται σε όλες τις κοινές πολιτικές.
<P>
Αυτή τη στιγμή υπάρχουν μόνο δύο κοινές πολιτικές: η κοινή γεωργική πολιτική και η κοινή αλιευτική πολιτική. Ωστόσο, σε σχέση με αυτές τις δύο πολιτικές παρατηρούμε μία παράδοξη συμπεριφορά της Επιτροπής, η οποία αμφισβητεί από μόνη της ορισμένα από τα συστατικά τους στοιχεία. Έτσι, η Επιτροπή προτείνει αφενός τη συγχρηματοδότηση της ΚΑΠ από τα κράτη μέλη και αφετέρου την κατάργηση των διαρθρωτικών ενισχύσεων στην κοινή αλιευτική πολιτική για τα τμήματα της επικράτειας των κρατών μελών που δεν είναι επιλέξιμα για τους νέους Στόχους 1 και 2, όπως ορίζονται στην Ατζέντα 2000, με κίνδυνο να προκαλέσει σοβαρές στρεβλώσεις του ανταγωνισμού μεταξύ των Ευρωπαίων επιχειρηματιών του κλάδου της αλιείας.
<P>
Μας ανησυχεί πάρα πολύ αυτή η παρέκκλιση της Επιτροπής, η οποία μοιάζει να μην θέλει πια να τηρήσει τη θεμελιώδη ιδρυτική Συνθήκη της Ευρωπαϊκής Κοινότητας, και κυρίως το άρθρο 2 της Συνθήκης αυτής. Εδώ και πάνω από έναν χρόνο, στις διάφορες γνωμοδοτήσεις που αναλάβαμε να εκπονήσουμε σχετικά με την ανακοίνωση για την Ατζέντα 2000, εξ ονόματος των Επιτροπών Γεωργίας και Αλιείας, ο Ιdouard des Places κι εγώ προσωπικά εφιστούμε συνεχώς την προσοχή στις σοβαρές δημοσιονομικές δυσκολίες που αναπόφευκτα θα καλείτο να αντιμετωπίσει η Ευρωπαϊκή Ένωση, αν το σύνολο των δημοσιονομικών μέσων της δεν είχε συγκεντρωθεί στις δύο μοναδικές κοινές πολιτικές που υπάρχουν, την ΚΑΠ και την Κοινή Αλιευτική Πολιτική.
<P>
Στη συζήτηση σχετικά με την πρόταση της Επιτροπής για την Ατζέντα 2000 είχαμε επισημάνει ότι, αν σκοπεύουμε να διατηρήσουμε, στα πλαίσια της μεταρρύθμισης της ΚΑΠ και των κυριότερων ΚΟΑ, τις θεμελιώδεις αρχές της κοινοτικής προτίμησης και της διατήρησης των εισοδημάτων των γεωργών, αποζημιώνοντας τη συνολική μείωση των τιμών, ο προϋπολογισμός, καθώς και το επίπεδο της κατευθυντήριας γραμμής για τη γεωργία, όπως είχαν προβλεφθεί, θα ήταν ανεπαρκή. Μετά από τις πρώτες αναλύσεις που πραγματοποιήθηκαν σε επίπεδο Συμβουλίου, όλοι οι υπουργοί δέχτηκαν τους στόχους της μεταρρύθμισης της ΚΑΠ, όπως τους παρουσίασε η Επιτροπή, αλλά όλοι εξέφρασαν πολύ έντονες επιφυλάξεις ως προς τα προτεινόμενα μέσα εφραμογής. Αυτό το δημοσιονομικό πρόβλημα θα μπορέσει να ρυθμιστεί μόνον αν υπάρξει μια αρκετά ισχυρή πολιτική βούληση για να αποφασίσει τη συγκέντρωση του συνόλου των μέσων μας στις κοινές πολιτικές της Ένωσης, αντί του κατακερματισμού τους σε εκατό διαφορετικά πεδία, με πελατειακούς σκοπούς.
<P>
Αντιτιθέμενη σε κάθε τρόπο συγχρηματοδότησης, η Ομάδα μας απορρίπτει ακόμη και την αρχή μιας τεχνητής αύξησης του προϋπολογισμού της Ευρωπαϊκής Ένωσης, που είναι αντίθετη με τις δεσμεύσεις του Εδιμβούργου, και την εμφάνιση ενός λειτουργικού και δημοσιονομικού διπλασιασμού που θα ήταν ιδιαίτερα καταστροφικός, διότι θα επέτρεπε στην Επιτροπή να αποφασίζει μόνη της για μία ευρωπαϊκή πολιτική και τα κράτη μέλη να είναι υποχρεωμένα να συγχρηματοδοτήσουν, ως κράτη μέλη, την πολιτική αυτή, τη στιγμή που χρηματοδοτούν ήδη το σύνολο του προϋπολογισμού της Ευρωπαϊκής Ένωσης. Κατ' αυτόν τον τρόπο οι αρμοδιότητες θα ήταν εντελώς συγκεχυμένες.
<P>
Επομένως, η Ομάδα μας θα προτιμούσε, αντί της θέσπισης αυτού του εξαιρετικά νοσηρού διαχωρισμού ανάμεσα σε όσους λαμβάνουν τις αποφάσεις και σε όσους πληρώνουν, να προσανατολιστούμε προς μία ολοκληρωτική επανεθνικοποίηση της ΚΑΠ, η οποία θα επέτρεπε στα κράτη μέλη να εκπονήσουν τη δική τους γεωργική πολιτική προς όφελος των γεωργών τους, της διευθέτησης του αγροτικού χώρου και της προστασίας των καταναλωτών.
<P>
Με χαρά παρατηρώ ότι, με την ψηφοφορία που διεξήχθη σήμερα το πρωί στην ολομέλεια, το Ευρωπαϊκό Κοινοβούλιο απέρριψε σαφώς τα στοιχεία της πρότασης ψηφίσματος που προέβλεπαν την καθιέρωση μιας συγχρηματοδότησης.
<P>
Έκθεση Gφrlach (A4-0405/98)
<SPEAKER ID=86 NAME="Εφραιμίδης">
γραπτώς. Πέντε εκατομμύρια γεωργικές θέσεις εργασίας χάθηκαν στην Ε.Ε από το 1980 μέχρι σήμερα. Τα ποσοστά ανεργίας στις αγροτικές περιοχές είναι υψηλότερα από ό, τι στις αστικές και η ύπαιθρος απερημώνεται με όλο και πιο έντονους ρυθμούς, ενώ οι πρώτοι που την εγκαταλείπουν είναι οι νέοι. Αυτή είναι η δραματική κατάσταση στην οποία οδήγησαν την ύπαιθρο και την αγροτική οικονομία των κρατών μελών της ΕΕ οι καταστροφικές πολιτικές που εφαρμόστηκαν.
<P>
Και τώρα μιλάμε για ακόμη δυσμενέστερα μέτρα που αποκλειστικό στόχο έχουν την εντατικοποίηση των ρυθμών εγκατάλειψης της γεωργικής δραστηριότητας από τους μικρούς και μεσαίους καλλιεργητές και τη συγκέντρωση στα χέρια όλο και λιγότερων της γης και της παραγωγής.
<P>
Νέα φέουδα προετοιμάζει αυτή η πολιτική και λυπούμαστε που ο εισηγητής, παρόλο που και ο ίδιος αναγνωρίζει την δραματική κατάσταση, με την έκθεση, με τις τροπολογίες του, μόνο συμπτωματολογικά στέκεται απέναντί της, προσπαθεί να διορθώσει το γράμμα αλλά δεν αγγίζει, δεν αντιτίθεται, δεν παρεμβαίνει στο πνεύμα του κανονισμού, ενώ από την άλλη «ανοίγει τους ασκούς του Αιόλου», δίνοντας τις ευλογίες του για το άνοιγμα της υπαίθρου σε άλλες εναλλακτικές δραστηριότητες, όχι μόνο από τους γεωργούς, αλλά και για όποιον άλλο ενδιαφέρεται να «αξιοποιήσει» την καμμένη γη που θα αφήσει πίσω της η καταστροφική, αντιαγροτική πολιτική.
<P>
Ξεχνάει ο εισηγητής, και προσπαθεί να πείσει και τους αγρότες να το ξεχάσουν, ότι η ύπαιθρος, οι αγροτικές περιοχές όπου ζει το 25 % του πληθυσμού της ΕΕ, είναι στενά συνυφασμένη με την γεωργία, την κτηνοτροφία και ότι οι αγρότες είναι άρρηκτα δεμένοι με τη γη και τις δραστηριότητες τους. Το ζήτημα δεν είναι να αναπροσανατολίσουμε, βλέπε αποπροσανατολίσουμε, τους αγρότες συγκαλύπτοντας και απαλύνοντας εχθρικές πολιτικές.
<P>
Στα πλαίσια μιας απροσχημάτιστα πλέον αντιαγροτικής πολιτικής, που κύριο στόχο της θέτει την ένταση του ρυθμού μείωσης του αγροτικού πληθυσμού, δεν είναι άραγε φαρισαϊσμός το ενδιαφέρον για την απασχόληση στην ύπαιθρο; Δεν βρίθουν υποκρισίας οι προτάσεις για την αντιμετώπιση των προβλημάτων των ζωνών φτώχειας, όταν όλοι συμφωνούν με τη συνολική πολιτική που δημιουργεί τις ζώνες φτώχειας; Δεν είναι αντιφατικές οι προτάσεις για κίνητρα ανανέωσης του αγροτικού πληθυσμού όταν με τις όλο και χαμηλότερες ποσοστώσεις απαγορεύουν σχεδόν στους νέους να ασχοληθούν με τη γεωργία; Δεν είναι υποκριτικό το περισσό ενδιαφέρον για την προστασία του περιβάλλοντος την στιγμή που ξεκληρίζονται παραδοσιακές καλλιέργειες και γίνονται αποδεκτά γενετικώς τροποποιημένα φυτά, χωρίς να έχει προηγηθεί και ολοκληρωθεί σοβαρή και εμπεριστατωμένη έρευνα για τις περιβαλλοντικές συνέπειες και τις συνέπειες στο καταναλωτικό κοινό, μόνο και μόνο επειδή αυτό υπαγορεύουν οι πολυεθνικές που παράγουν γενετικά τροποποιημένο πολλαπλασιαστικό υλικό; Πώς υλοποιούνται στην πράξη τα ευχολόγια για την ευημερία της υπαίθρου όταν οι διατιθέμενοι χρηματοδοτικοί πόροι συνεχώς συρρικνώνονται;
<P>
Αυτό που περιμένουν, που απαιτούν οι ευρωπαίοι αγρότες είναι να προασπίσουμε με κάθε τρόπο το δικαίωμά τους να συνεχίσουν απρόσκοπτα και κάτω από τις καλύτερες προϋποθέσεις τις δραστηριότητές τους και το δικαίωμά τους να ζουν αξιοπρεπώς από αυτές. Και αυτός ο στόχος δεν επιτυγχάνεται με υποκριτικά ημίμετρα και παυσίπονα. Επιτυγχάνεται με τον ίδιο τους τον αγώνα, αγώνα που αναπτύσσουν π.χ. στη χώρα μου και αυτήν ακριβώς την περιόδο που συζητάμε, και τον οποίο υποστηρίζουμε ανεπιφύλακτα. Γι΄αυτό, θα καταψηφίσουμε την πρόταση κανονισμού του Συμβουλίου, αλλά και την έκθεση που, παρά τα όποια θετικά σημεία της, δεν τολμά να αντιστρέψει, όπως θα όφειλε, το συνολικό αντιαγροτικό περιεχόμενο της πρότασης.

<SPEAKER ID=87 NAME="Eriksson, Seppδnen, Sjφstedt και Svenson">
γραπτώς. (SV) Καταψηφίζουμε την έκθεση για τη στήριξη της αγροτικής ανάπτυξης από το Ευρωπαϊκό Γεωργικό Ταμείο Προσανατολισμού και Εγγγυήσεων (ΕΓΤΠΕ). Στην πρόταση για μεταρρύθμιση της γεωργικής πολιτικής εντός του πλαισίου της Agenda 2000 η Επιτροπή δεν προχώρησε αρκετά. Επιλέξαμε, γενικά, να απέχουμε από την ψηφοφορία για το θέμα της πολιτικής για τα δάση, διότι θεωρούμε ότι η εν λόγω πολιτική δεν πρέπει να ασκείται σε κοινοτικό επίπεδο, καθώς οι συνθήκες διαφέρουν πάρα πολύ στις διάφορες χώρες.

<SPEAKER ID=88 NAME="Novo">
γραπτώς. (PT) Έχει νόημα η δημιουργία ενός μέσου παρέμβασης ανεξάρτητου από τους μηχανισμούς ενίσχυσης της παραγωγής και τους μηχανισμούς στήριξης της αναδιάρθρωσης των υποδομών που συνδέονται άμεσα με τη γεωργική δραστηριότητα, ενός μέσου παρέμβασης που θα μπορούσε να στηρίξει άλλες δραστηριότητες στενά συνδεδεμένες με τη γεωργία και που δρομολογούνται κατ' ουσίαν από γεωργούς. Μεταξύ άλλων, θα μπορούσαμε να αναφέρουμε τη δασοκομία, τις δράσεις καταπολέμησης των πυρκαγιών, την προστασία του περιβάλλοντος και του φυσικού τοπίου, δραστηριότητες που, εάν προωθηθούν με ολοκληρωμένο τρόπο, θα συμβάλουν στην καταπολέμηση της ερήμωσης της υπαίθρου και μπορούν να ανοίξουν τον δρόμο για την οικονομική διαφοροποίηση του αγροτικού χώρου. Επιπλέον, αυτό το μέσο παρέμβασης θα μπορούσε να βοηθήσει και στην εξισορρόπηση μιας σειράς σοβαρών και γνωστών ανισοτήτων. Όλα τα παραπάνω επιχειρήματα περιέχονται στην αιτιολόγηση της πρότασης της Επιτροπής. Στην πρόταση αυτή διαφαίνεται ακόμη η θεμιτή πρόθεση να ενοποιηθούν όλες οι διάσπαρτες και μεμονωμένες νομοθετικές διατάξεις που ήδη ισχύουν σε αυτόν τον τομέα. Μόνο που κατόπιν οι καλές προθέσεις διαψεύδονται από τις συγκεκριμένες προτάσεις.
<P>
Έτσι, παρατηρούμε ότι αυτό το μέσο παρέμβασης δεν διαθέτει τις δημοσιονομικές πιστώσεις που θα του προσέδιδαν τη δυνατότητα να ανταποκριθεί στα προβλήματα που υποτίθεται ότι θέλει να επιλύσει, πέραν του ότι διαπιστώνουμε πως κάποιες από τις πιστώσεις που θα έχει στη διάθεσή του πρόκειται να αφαιρεθούν από άλλους γεωργικούς τομείς που ήδη τώρα δεν διαθέτουν επαρκή προϋπολογισμό. Όσον αφορά τα γεωργοπεριβαλλοντικά μέτρα, θεσπίζεται μια σειρά διατάξεων που μάλλον φαίνεται να είναι περισσότερο στα μέτρα των γεωργικών διαρθρώσεων και της χρηματοδοτικής ικανότητας κάποιων ελάχιστων κρατών μελών του κεντρικού και του βόρειου τμήματος της ΕΕ.
<P>
Η έκθεση δεν αλλάζει σε τίποτα τους παραπάνω γεωργοπεριβαλλοντικούς προσανατολισμούς, ούτε αποκλείει την τάση να μπορούν ενδεχομένως να ωφεληθούν από το συγκεκριμένο μέσο παρέμβασης κάποιοι παράγοντες που έως τώρα δεν συνδέονταν άμεσα με γεωργικές δραστηριότητες. Οι εν λόγω παράγοντες θα πρέπει να στηριχθούν με άλλους τρόπους και με άλλα μέσα, ενώ το υπό εξέταση μέσο παρέμβασης θα πρέπει να εξυπηρετεί αποκλειστικά τους γεωργούς.
<P>
Υπάρχουν στην έκθεση και κάποιες θετικές πλευρές, που προκύπτουν από τις τροπολογίες που καταθέσαμε. Αυτές αφορούν, λόγου χάρη, τον διπλασιασμό του ύψους των εξισωτικών αποζημιώσεων ανά εκτάριο, τη δυνατότητα στήριξης επενδύσεων σε άγονες γαίες κοινοτικής ή συλλογικής ιδιοκτησίας, την αναγνώριση των περιφερειακών ιδιαιτεροτήτων, τη διεκδίκηση μιας μεγαλύτερης ισορροπίας μεταξύ μεσογειακών και ηπειρωτικών καλλιεργειών.
<P>
Το μόνο πρόβλημα είναι ότι τα συνολικά δημοσιονομικά μέσα παραμένουν ανεπαρκή και, για τον λόγο αυτό, οι κεντρικοί προσανατολισμοί δεν άλλαξαν. Εξ ου και η αποχή μας από την ψηφοφορία.

<SPEAKER ID=89 NAME="Theorin και Wibe">
γραπτώς. (SV) Η έκθεση εντάσσεται στη συνολική στρατηγική για τη μεταρρύθμιση των διαρθρωτικών ενισχύσεων στην Ένωση. Μένοντας πιστοί στην Ομάδα μας, επιλέξαμε να στηρίξουμε βασικά την πρόταση της Ομάδας του Ευρωπαϊκού Σοσιαλιστικού Κόμματος. Υποστηρίζουμε, ωστόσο, κατηγορηματικά ότι το Ευρωπαϊκό Γεωργικό Ταμείο πρέπει να καταργηθεί και οι πόροι του να επιστραφούν στα κράτη μέλη. Ωστόσο, ένα μη ευκαταφρόνητο ποσοστό (20 % - 30 %) θα μπορούσε να διατηρηθεί στην Ένωση και να χρησιμοποιηθεί στο σύνολό του ως ενίσχυση προς τις χώρες της Κεντρικής και Ανατολικής Ευρώπης. Η ενίσχυση είναι περισσότερο αναγκαία εκεί από ό, τι στις χώρες της Μεσογείου όπου έχει ήδη επιτευχθεί ένα απολύτως αποδεκτό βιοτικό επίπεδο.

<SPEAKER ID=90 NAME="Van Dam">
γραπτώς. (NL) Πιστεύω ότι είναι καλή η πρόταση της Επιτροπής να συμπεριληφθούν τα μέτρα που αφορούν τη διάρθρωση του γεωργικού τομέα σε έναν κανονισμό πλαίσιο. Έτσι δημιουργούνται δυνατότητες για την καλύτερη εναρμόνιση των διαφόρων μέσων. Οι προτάσεις της Επιτροπής αφορούν κατά ένα σημαντικό μέρος την εξακολούθηση και τη βελτίωση των υφιστάμενων μέτρων. Σε γενικές γραμμές συμφωνούμε. Ιδιαίτερη σημασία έχουν, κατά τη γνώμη μου, τα συνοδευτικά μέτρα με τα οποία προσφέρονται κίνητρα στους γεωργούς για την εφαρμογή μεθόδων παραγωγής που είναι περισσότερο φιλικές προς το περιβάλλον και τη φύση.
<P>
Στο σχέδιο έκθεσης που κατάρτισε, ο εισηγητής αποσκοπούσε στη διεύρυνση των σημερινών μέτρων, τα οποία είναι κυρίως προσανατολισμένα στην ανάπτυξη των γεωργικών διαρθρώσεων σε άλλες αγροτικές δραστηριότητες. Οι τροπολογίες αυτές απερρίφθησαν από την Επιτροπή Γεωργίας και Ανάπτυξης της Υπαίθρου. Κατ' αυτόν τον τρόπο απομακρύνθηκαν από την έκθεση τα σημεία που μας προξενούσαν επιφυλάξεις, με αποτέλεσμα να υπερψηφίσουμε την έκθεση στην τελική ψηφοφορία. Η πολιτική για την ύπαιθρο πρέπει κατά κύριο λόγο να παραμένει στα χέρια των εθνικών και των περιφερειακών αρχών, που διαθέτουν καλύτερα μέσα από την Ευρωπαϊκή Επιτροπή, η οποία έχει περιορισμένες εκτελεστικές αρμοδιότητες και στέκεται πολύ μακριά από τα προβλήματα που αντιμετωπίζουν οι διάφορες περιφέρειες.
<P>
Η συνεδρίαση διακοπείσα στις 13.05 συνεχίζεται στις 15.00

<CHAPTER ID=3>
Παρά την θέλησή τους μετακινούμενοι
<SPEAKER ID=91 NAME="Πρόεδρος">
Η ημερήσια διάταξη προβλέπει την συζήτηση επί της έκθεσης του κ. Wiebenga (A4-0399/98), εξ ονόματος της Επιτροπής Πολιτικών Ελευθεριών και Εσωτερικών Υποθέσεων,
<P>
Ι.σχετικά με την πρόταση της Επιτροπής για κοινή δράση σχετικά με την προστασία των παρά την θέλησή τους μετακινουμένων ατόμων (COM(98)0372 - C4-0505/98-97/0081(CNS)) (Νέα διαβούλευση)ΙΙ.σχετικά με την πρόταση της Επιτροπής για κοινή δράση όσον αφορά την αλληλεγγύη κατά την υποδοχή και την διαμονή των παρά την θέλησή τους μετακινουμένων ατόμων που δικαιούνται προσωρινής προστασίας (COM(98)0372 - C4-0506/98-98/0222(CNS)).
<SPEAKER ID=92 NAME="Wiebenga">
εισηγητής. (NL) Κύριε Πρόεδρε, η πρόταση για τη θέσπιση κανονισμού για την υποδοχή των παρά τη θέλησή τους μετακινουμένων ατόμων είναι μία καλή πρόταση. Πρόκειται για τις περιπτώσεις που πρέπει να υπάρξει ταυτόχρονη υποδοχή ενός μεγάλου αριθμού ατόμων, και θα μπορούσαμε να πούμε ότι σε παρόμοια περίπτωση έκτακτης ανάγκης δεν μπορούν να εφαρμοστούν οι κανονικές διαδικασίες για παροχή ασύλου. Με μία τροπολογία του Ευρωπαϊκού Κοινοβουλίου ορίζεται ότι η ρύθμιση αυτή δεν αντικαθιστά, αλλά απλώς συμπληρώνει τη Σύμβαση για τους πρόσφυγες.
<P>
Πρόκειται για μία ενδιαφέρουσα διαδικασία. Είναι η πρώτη φορά που η Ευρωπαϊκή Επιτροπή ασκεί το δικαίωμα πρωτοβουλίας που διαθέτει στα πλαίσια του τρίτου πυλώνα, και ιδιαιτέρως στον νομοθετικό τομέα. Κατά τη δεύτερη ανάγνωση που διεξάγεται τώρα, η Επιτροπή, και δη η Επίτροπος Gradin, που παρευρίσκεται στην αίθουσα, υιοθέτησε πολλές τροπολογίες του Ευρωπαϊκού Κοινοβουλίου. Θα αναφέρω τις σημαντικότερες από αυτές: μία τροπολογία σύμφωνα με την οποία η διάρκεια της ρύθμισης που αφορά την προσωρινή προστασία δεν μπορεί να υπερβαίνει τα πέντε έτη, και μία άλλη που αφορά τη θέσπιση ρύθμισης για την κατανομή των βαρών που συνεπάγεται η υποδοχή των παρά τη θέλησή τους μετακινουμένων ατόμων στα διάφορα κράτη μέλη. Οι προσαρμογές αυτές, κι αυτό το λέω στα πλαίσια του τρίτου πυλώνα, είναι μια επιτυχία του Κοινοβουλίου. Αυτά όσον αφορά τα θετικά σχόλια.
<P>
Έρχομαι τώρα στην καθημερινή πραγματικότητα. Είναι δείγμα ανευθυνότητας και ακατανόητο ότι η Ευρωπαϊκή Ένωση, κι εδώ θα ήθελα να πω ότι πρόκειται για το Συμβούλιο των Υπουργών στην περίπτωση του τρίτου πυλώνα, δεν έχει καθορίσει ακόμη ένα δίκαιο σύστημα κατανομής και υποδοχής των παρά τη θέλησή τους μετακινουμένων ατόμων. Γνωρίζουμε όλοι ότι για τους πρόσφυγες από τη Βοσνία ήταν πολύ αργά. Οι άνθρωποι αυτοί ήταν και εξακολουθούν να είναι εγκαταλελειμμένοι στην καλή θέληση ορισμένων κρατών μελών, και κυρίως της Γερμανίας, της Ολλανδίας και της Σουηδίας, ενώ τα άλλα κράτη μέλη έκαναν πολύ λιγότερα πράγματα.
<P>
Σήμερα επικρατεί ησυχία στο Κοσσυφοπέδιο. Ευτυχώς, αν και από ανθρωπιστική άποψη η κατάσταση που επικρατεί στην εν λόγω χώρα είναι πολύ τραγική. Αν όμως τα πράγματα ξεφύγουν για άλλη μία φορά από τον έλεγχο και, κάτι που δεν ελπίζω, πολλοί κάτοικοι του Κοσσυφοπεδίου καταφύγουν στην Ευρωπαϊκή Ένωση, θα εξακολουθεί να μην υπάρχει καμία ρύθμιση σε ευρωπαϊκή κλίμακα. Το ίδιο ισχύει και στην περίπτωση που θα δημιουργηθούν αλλού σοβαρά προβλήματα τα οποία θα μπορούσαν να οδηγήσουν σε μαζική εισροή προσφύγων, και αναφέρομαι, για παράδειγμα, στην Αλγερία.
<P>
Το ερώτημα στην περίπτωση αυτή είναι ποιά κράτη μέλη δεν θέλουν να συνεργαστούν για τη θέσπιση μιας παρόμοιας ρύθμισης από το Συμβούλιο των Υπουργών. Στους διαδρόμους ακούω ότι πρόκειται για την Ισπανία, τη Γαλλία και το Ηνωμένο Βασίλειο, αυτό όμως δεν το ξέρουμε με βεβαιότητα, δεδομένου ότι το Συμβούλιο συνεδριάζει κεκλεισμένων των θυρών. Θα ήθελα πάρα πολύ να διευκρινίσει η Επίτροπος το σημείο αυτό.
<P>
Όσον αφορά την πολιτική μετανάστευσης και ασύλου πρέπει να γίνουν ακόμα πολλά. Η ανταλλαγή δεδομένων της Eurodac είναι υπερβολικά χρονοβόρα. Συμφωνίες για τη φύλαξη των εξωτερικών συνόρων δεν έχουν συναφθεί. Δεν υπάρχει κοινή πολιτική επιστροφής. Τα τελευταία χρόνια, το Συμβούλιο των Υπουργών βρισκόταν σε αδιέξοδο. Γι'αυτό και η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών πιστεύει επίσης ότι είναι θετικό που η αυστριακή προεδρία ανέλαβε την πρωτοβουλία για τη συστηματική αντιμετώπιση της πολιτικής μετανάστευσης και ασύλου, κυρίως ενόψει της θέσης σε ισχύ της Συνθήκης του Αμστερνταμ. Ενόψει της συνθήκης αυτής θα πρέπει να ενταθούν και οι προσπάθειες της Επιτροπής, ενώ, κατά τη γνώμη μου, η σημερινή υπηρεσία, ο αριθμός των υπαλλήλων που έχει στη διάθεσή της η Επίτροπος Gradin για τον τομέα αυτό, είναι πολύ περιορισμένη, ιδιαιτέρως όσον αφορά τις δυνατότητες που θα αποκτήσει η Επιτροπή μετά από τη θέση σε ισχύ της Συνθήκης του Αμστερνταμ. Θα ήθελα πάρα πολύ να γνωρίζω εάν υπάρχουν σχέδια για να βελτιωθεί η κατάσταση.
<P>
Το σχέδιο κοινής δράσης για την υποδοχή των παρά τη θέλησή τους μετακινουμένων ατόμων φαίνεται αρκετά καλό, μετά από την έγκριση ορισμένων τροπολογιών του Κοινοβουλίου. Η δεύτερη κοινή δράση που προστέθηκε και που αφορά την κατανομή των βαρών αποτελεί ένα μεγάλο βήμα προς τα εμπρός, δεδομένου ότι πέρυσι μια παρόμοια ρύθμιση ούτε καν είχε προταθεί. Κι εμείς στην κοινοβουλευτική μας επιτροπή πιστεύουμε ότι η κατανομή των βαρών πρέπει να γίνει με τρόπο διαφορετικό από αυτόν που προτείνει η Επιτροπή. Πρέπει να δίδεται προτεραιότητα στην ισόρροπη κατανομή των παρά τη θέλησή τους μετακινουμένων ατόμων στα κράτη μέλη και στη συνέχεια στην οικονομική αποζημίωση.
<P>
Το Συμβούλιο των Υπουργών έχει καθυστερήσει υπερβολικά. Εάν δεν κατορθώσει για άλλη μία φορά να λάβει σύντομα αποφάσεις, επειδή ορισμένα κράτη μέλη δεν επιθυμούν να συνεργαστούν, πρέπει να αναζητηθεί μία άλλη λύση και τα κράτη μέλη τα οποία επιθυμούν να αναλάβουν τις ευθύνες τους πρέπει να συνεργαστούν δημιουργώντας έναν συνασπισμό των προθύμων.

<SPEAKER ID=93 NAME="Oostlander">
συντάκτης γνωμοδότησης της Επιτροπής Εξωτερικών Σχέσεων, Ασφάλειας και Αμυντικής Πολιτικής. (NL) Κύριε Πρόεδρε, σε ορισμένα εθνικά κοινοβούλια η συζήτηση που διεξάγεται για το άσυλο και τους πρόσφυγες υπονομεύεται από μία λαϊκίστικη εκμετάλλευση της ξενοφοβίας με μόνο στόχο την ψηφοθηρία. Η έκθεση του κ. Wiebenga είναι εντελώς απαλλαγμένη από τα στοιχεία αυτά. Ο εισηγητής ακολουθεί τις κλασικές φιλελεύθερες αρχές, χρησιμοποιεί καλό ύφος και δείχνει ενδιαφέρον για την τύχη των παρά τη θέλησή τους μετακινουμένων ατόμων. Οι βελτιώσεις που επιφέρει στις δύο προτάσεις της Επιτροπής τις καθιστούν ακόμη πιο σαφείς κι ανθρώπινες. Ορθώς προτείνει ο εισηγητής να ενισχυθεί ο ρόλος του Κοινοβουλίου. Επιπλέον, αναζητεί μια πιο σταθερή νομική βάση για την πολιτική όσον αφορά τους πρόσφυγες και, όπως οι περισσότεροι από εμάς, προσπαθεί να αποφύγει την εξάρτηση από τον κανόνα της ομοφωνίας στο Συμβούλιο. Από την άποψη της Επιτροπής Εξωτερικών Υποθέσεων, Ασφάλειας και Αμυντικής Πολιτικής, ενδιαφέρον στοιχείο της έκθεσής του είναι ότι αποδίδει εν μέρει το φαινόμενο της μαζικής εισροής των παρά τη θέλησή τους μετακινουμένων ατόμων στην απουσία εξωτερικής πολιτικής του Συμβουλίου. Αυτός είναι και λόγος για τον οποίο συμπληρώνει τους κανόνες για την κατανομή του βάρους των ευθυνών που θα ήθελε να εφαρμόσει η Επιτροπή με τις προσπάθειες που καταβάλλουν τα κράτη μέλη, που θα μπορούσαν να αποφύγουν τη μαζική εισροή των παρά τη θέλησή τους μετακινουμένων ατόμων, όπως είναι οι στρατιωτικές επεμβάσεις καθώς και άλλες δράσεις για την αποτροπή συγκρούσεων, τις οποίες θεωρεί ως μέρος της ευθύνης που πρέπει να αναληφθεί από κοινού. Πρόκειται για πάρα πολύ έξυπνες προσπάθειες υποστήριξης των δράσεων της Επιτροπής, οι οποίες είναι ήδη αξιόλογες αυτές καθεαυτές. Παρ' όλα αυτά, και ο ίδιος ο εισηγητής αντιμετωπίζει το δίλημμα της Επιτροπής. Τα τελευταία χρόνια, το Συμβούλιο μπορεί μεν να δημιούργησε επανειλημμένως την εντύπωση ότι έχει επίγνωση ότι είναι απαραίτητο να γίνει μία ορθή κατανομή των πραγματικών βαρών και ευθυνών που σχετίζονται με την υποδοχή των παρά τη θέλησή τους μετακινουμένων ατόμων, όταν όμως πρέπει να γίνει κάτι είναι ανίκανο να δράσει. Η Επιτροπή πιστεύει ότι βρήκε διέξοδο χωρίζοντας την πρότασή της σε ένα μέρος το οποίο μπορεί να διεκπεραιωθεί στο Συμβούλιο και σε ένα άλλο που δεν μπορεί. Σε όλες τις περιπτώσεις η ομοφωνία εμφανίζεται ως άλλοθι για τα κράτη μέλη, τα οποία δεν ενδιαφέρονται για την αρχή της ευρωπαϊκής αλληλεγγύης, μιας αρχής την οποία τα ίδια κράτη μέλη επικαλούνται προθύμως όταν πρόκειται για το συμφέρον τους. Διερωτάται κανείς αν η απόρριψη της συνυπευθυνότητας θα μπορούσε να αντισταθμιστεί με τη χρήση ενός ή περισσοτέρων ταμείων της Ευρωπαϊκής Ένωσης. Δεν μπορεί κανείς να δειπνήσει ΰ la carte από την ταΐστρα της ΕΕ.
<P>
Η έκκληση για την κατάργηση της αλληλεγγύης, την οποία απευθύνουν τα κράτη μέλη που δεν έχουν τη διάθεση να αναλάβουν ευθύνη γι' αυτό το ευρωπαϊκό θέμα, εισακούγεται στις χώρες που συνεισφέρουν πάρα πολλά στην Ευρωπαϊκή Ένωση. Λυπάμαι γι' αυτό. Τα απρόθυμα κράτη μέλη πριονίζουν το βάθρο στο οποίο στέκονται. Όπως προκύπτει από την αιτιολογική έκθεση, ο εισηγητής διακατέχεται από πάρα πολλές αμφιβολίες όσον αφορά τον τρόπο με τον οποίο προσπαθεί η Επιτροπή να λύσει το δίλημμά της. Είναι αμφίβολο ότι θα σημειωθεί σημαντική πρόοδος πριν τεθεί σε ισχύ η Συνθήκη του Αμστερνταμ. Μήπως η λύση που προτείνει η Επιτροπή αποτελεί μία αυταπάτη η οποία έχει ως αποτέλεσμα να προσφέρουμε ένα «φύλλο συκής» στο Συμβούλιο; Στο θέμα αυτό θα αναφερθεί ο κ. Nassauer εξ ονόματος της Ομάδας του Ευρωπαϊκού Λαϊκού Κόμματος. Ακριβώς επειδή στην περίπτωση κάθε δράσης πρέπει πρώτα να αποφευχθεί το εμπόδιο της ομοφωνίας, πιστεύω ότι αυτό που μας προσφέρει η Επιτροπή δεν είναι κάτι εντελώς άχρηστο, αλλά ούτε και πολύ ουσιώδες. Θα ήθελα να προειδοποιήσω τα μέλη για τον κίνδυνο που διατρέχουμε να καθηλωθούμε σε ένα παιχνίδι το οποίο στην ουσία απαλλάσσει το Συμβούλιο, που τείνει να μας δημιουργήσει δυσχέρειες, από τα προβλήματά του. Η ιδέα του κ. Wiebenga να καταβληθεί μία προσπάθεια για να γίνει ότι είναι δυνατόν είναι ιδιαίτερα αξιέπαινη. Εξίσου άριστος είναι και ο τρόπος με τον οποίο διατύπωσε την πρόταση αυτή στην έκθεσή του. Νομίζω όμως ότι τις αμφιβολίες που εκφράζει στην αιτιολογική έκθεση συμμερίζονται πολλοί. Με όλη την εκτίμηση που τρέφουμε για τον τρόπο με τον οποίο έχει εκπονήσει την έκθεσή του, δεν μπορούμε να απαλλαγούμε από τις αμφιβολίες, κι αυτό σημαίνει ότι θα πρέπει να αντλήσουμε τα κατάλληλα συμπεράσματα.

<SPEAKER ID=94 NAME="Zimmermann">
συντάκτρια γνωμοδότησης της Επιτροπής Νομικών Θεμάτων και Δικαιωμάτων των Πολιτών. (DE) Κύριε Πρόεδρε, ελπίζω να έχετε ενημερωθεί ότι έχω στη διάθεσή μου επιπλέον τα τέσσερα λεπτά του κυρίου Schulz. Χαίρομαι ιδιαιτέρως που σήμερα βρίσκεται ανάμεσά μας η κυρία Gradin, η Επίτροπος που άσχολείται με αυτό το θέμα. Βρίσκω πάντα πολύ σημαντική την παρουσία των Επιτρόπων κατά τη διάρκεια των συζητήσεων των διαφόρων θεμάτων. Ωστόσο, θα ήθελα να εκφράσω την αγανάκτησή μου, καθώς και την αγανάκτηση της Ομάδας μου, για τον τρόπο με τον οποίο η έκθεση μετακινήθηκε πέρα δώθε αυτή την εβδομάδα. Διαφωνούμε με την επιλογή της χρονικής στιγμής στην οποία συζητάμε αυτή την έκθεση, όπου, σύμφωνα με την άποψη όλων των συναδέλφων, θα έπρεπε βασικά να συζητάμε σχετικά με επίκαιρα, επείγοντα και σημαντικά θέματα κι όχι για ένα τόσο σημαντικό πολιτικό θέμα όπως αυτό. Το θέμα μας είναι οι παρά τη θέλησή τους μετακινούμενοι οι οποίοι εισρέουν στην Ένωση, αυτοί οι άνθρωποι τους οποίους μεταχειριζόμαστε κατά τρόπο επαίσχυντο και απρεπή, αισθανόμενοι συχνά ότι είναι πάρα πολλοί, ότι ανάμεσά μας δεν υπάρχει χώρος γι' αυτούς και ότι θα προτιμούσαμε μάλλον να φροντίσουμε να τους ξεφορτωθούμε πάλι το συντομότερο δυνατόν.
<P>
Αυτό αντικατοπτίζεται λίγο πολύ και στον τρόπο που χειριζόμαστε αυτή τη συζήτηση. Η συζήτηση αυτή πραγματοποιείται σε μια χρονική στιγμή κατά την οποία πολλοί συνάδελφοι κωλύονται να παρευρεθούν λόγω άλλων ανειλημμένων υποχρεώσεων. Τα επίκαιρα, επείγοντα και σημαντικά θέματα δεν αφορούν τον καθένα και, ως εκ τούτου, κανονίζονται άλλες υποχρεώσεις πολύ νωρίτερα από ό, τι κανονίζονται οι συζητήσεις μας. Το γεγονός αυτό εξηγεί τον πολύ μικρό αριθμό των παρευρισκομένων στη σημερινή συζήτηση.
<P>
Θα ήθελα επίσης στο σημείο αυτό να ζητήσω συγγνώμη για το γεγονός ότι και από τη δική μου Ομάδα ορισμένοι συνάδελφοι δεν μπόρεσαν σήμερα να παρευρεθούν, αν και θα ήθελαν να συμμετέχουν σε αυτή τη συζήτηση, λόγω άλλων ανειλημμένων υποχρεώσεων τις οποίες είχαν προγραμματίσει εδώ και πολύ καιρό. Το ίδιο ισχύει και για την πρόεδρο της επιτροπής μας, η οποία υπό κανονικές συνθήκες είναι πάντα παρούσα στην ολομέλεια καθ' όλη τη διάρκεια των συζητήσεων γύρω από τα θέματα που αφορούν την επιτροπή μας και συμμετέχει σε αυτές. Σήμερα δυστυχώς δεν μπορεί να συμμετέχει, διότι ακριβώς έχει προγραμματίσει εδώ και πολύ καιρό μια άλλη υποχρέωση, την οποία πλέον δεν μπορούσε να αναβάλει.
<P>
Θα ήθελα να ευχαριστήσω θερμά τον συνάδελφο κύριο Wiebenga για την εκπόνηση αυτής της έκθεσης. Υπάρχουν, ωστόσο, ορισμένα σημεία με τα οποία δεν συμφωνούμε οπωσδήποτε, όπως άλλωστε γνωρίζει. Προ πάντων, όμως, θεωρώ πολύ σημαντικό να είναι έτοιμη η έκθεση πριν από τη συνεδρίαση του Συμβουλίου τον Δεκέμβριο, ώστε μετά από την τροποποιημένη πρόταση της Επιτροπής να έχει το Κοινοβούλιο τη δυνατότητα να εκφράσει την άποψή του και να διεξαγάγει ψηφοφορία.
<P>
Μετά από τον πόλεμο στην πρώην Γιουγκοσλαβία η Ευρωπαϊκή Ένωση αντιμετώπισε πολλές φορές την εισροή αναρίθμητων παρά τη θέλησή τους μετακινουμένων ατόμων από διάφορες περιοχές, τελευταία δε, όπως ανέφερε και ο κύριος Wiebenga, κυρίως από το Ιράκ και την Αλγερία. Η Ευρωπαϊκή Ένωση δεν διέθετε σε καμία περίπτωση κάποιο μέσο το οποίο από τη μία πλευρά να διευκολύνει την υποδοχή των παρά τη θέλησή τους μετακινουμένων ατόμων από τα κράτη μέλη με μέτρα αλληλεγγύης και από την άλλη να προσφέρει μια γραφειοκρατική προστασία. Η τραγωδία των προσφύγων από το Κοσσυφοπέδιο κατέδειξε για άλλη μια φορά την ανικανότητα των κυβερνήσεών μας να αντιδράσουν σε τέτοια γεγονότα σύμφωνα με τις δικές τους απαιτήσεις ως προς την ηθική και τα ανθρώπινα δικαιώματα.
<P>
Έτσι, οι πρόσφυγες από το Κοσσυφοπέδιο συλλαμβάνονται στα εξωτερικά σύνορα της Ένωσης ως παράνομοι μετανάστες, ενώ συχνά, συν τοις άλλοις, καταγράφονται ως εγκληματίες. Αυτό δεν μπορεί και δεν πρέπει να συνεχιστεί. Εμείς θέλουμε να μπορούμε να προσφέρουμε εφεξής προστασία εντός της Ευρωπαϊκής Ένωσης στους ανθρώπους που εγκαταλείπουν την πατρίδα τους λόγω ενόπλων συγκρούσεων και της χρήσης διαρκούς βίας, καθώς και της συστηματικής και ευρέως διαδεδομένης παραβίασης των ανθρωπίνων δικαιωμάτων. Θεωρούμε σωστή τη δέσμευση όλων των σημερινών και μελλοντικών κρατών μελών σε αυτή την ανθρωπιστική υποχρέωση.
<P>
Στους λόγους φυγής μπορούμε να συμπεριλάβουμε επίσης και τις διώξεις για λόγους εθνοτικούς και θρησκευτικούς. Στην Ομάδα μου, εξάλλου, συμφωνούμε όλοι ότι αυτοί οι λόγοι πρέπει επίσης να συμπεριληφθούν. Αυτό φαίνεται κιόλας από το σχέδιο της έκθεσης πρωτοβουλίας του συναδέλφου μου κυρίου Michel Lindeperg, για την οποία πρόκειται στη συνέχεια να συζητήσουμε.
<P>
Δεν αμφισβητούμε ότι μέσα από μια περιοριστική ερμηνεία της Σύμβασης της Γενεύης σχετικά με τους πρόσφυγες των εμφυλίων πολέμων στην Ευρώπη έχει προκύψει ένα κενό προστασίας. Το κενό αυτό πρέπει να καλυφθεί, αλλά όχι μόνο από τα προτεινόμενα μέτρα. Γι'αυτόν τον λόγο τάσσομαι υπέρ της ψήφισης ορισμένων αντίστοιχων θέσεων από το κείμενο που αρχικά προτάθηκε από την Επιτροπή, διότι αυτό εμπεριέχει ορισμένα σημεία που είναι, κατά την άποψή μας, καλύτερα από μερικές τροπολογίες.
<P>
Σε περίπτωση μαζικής εισροής, τα κοινά μέτρα προστασίας των προσφύγων στην Ένωση δεν έχουν κανένα νόημα, αν δεν ρυθμίζουν ταυτόχρονα το θέμα πώς αυτοί οι άνθρωποι θα τα καταφέρουν όντως να φτάσουν στην Ένωση. Όταν τα κράτη μέλη φτάσουν κάποτε στο σημείο να αποφασίσουν να εφαρμόσουν τα κοινά μέτρα, τότε είναι επόμενο να παραιτηθούν από τους περιορισμούς που προκύπτουν από τις θεωρήσεις διαβατηρίων, καθώς και από τη χρήση της αρχής των ασφαλών τρίτων κρατών.
<P>
Όσον αφορά την κατανομή των βαρών, η Επιτροπή προτείνει να δοθεί προτεραιότητα στην κατανομή του οικονομικού βάρους, παρά στην κατανομή των ατόμων μεταξύ των διαφόρων κρατών μελών. Θα συμφωνήσω με αυτή την άποψη, δεδομένου ότι, όπως έχει διαπιστωθεί από το παράδειγμα των προσφύγων στην Γερμανία, είναι πολλοί εκείνοι που έχουν έρθει εδώ επειδή είχαν προσωπικές σχέσεις, γνώριζαν τη γλώσσα, είτε επίσης επειδή κάποτε είχαν εργαστεί εδώ και, ως εκ τούτου, είχαν βρει καταφύγιο σε οικογένειες. Εν μέρει λόγω γνώσης της γλώσσας είχαν ενσωματωθεί κοινωνικά και, συνεπώς, μπορούσαν να κερδίζουν τα προς το ζειν και να φροντίζουν μόνοι τους γι' αυτά τα θέματα. Αμφιβάλλω αν κάτι τέτοιο θα ήταν εξίσου εφικτό, εάν εμείς από την αρχή είχαμε εξαναγκάσει αυτούς τους ανθρώπους να μεταφερθούν σε μια περιοχή όπου δεν θα είχαν κανενός τέτοιου είδους διασυνδέσεις.
<P>
Μία ποσοστιαία κατανομή των προσφύγων μεταξύ των διαφόρων κρατών μελών αποδεικνύεται συνεπώς, λόγω της μέχρι σήμερα εμπειρίας, μάλλον αντιπαραγωγική, ενώ η κατανομή του οικονομικού βάρους συνιστά την ορθή λύση στο θέμα. Ωστόσο, συντάσσομαι με την άποψη της Ομάδας μου, που υποστηρίζει ότι μπορεί να επιχειρείται μια κατανομή των προσφύγων στα επιμέρους κράτη μέλη, πριν ή κατά τη στιγμή της άφιξής τους. Κάτι τέτοιο, όμως, απαιτεί έναν πολύ λεπτομερή σχεδιασμό ώστε να μην προκληθούν μεγαλύτερες προσωπικές και οικονομικές βλάβες αφενός μεν στους πρόσφυγες, αφετέρου δε στους πολίτες της Ευρωπαϊκής Ένωσης. Τελειώνοντας, θα ήθελα να προσθέσω ότι ελπίζω να υπάρξουν συγκεκριμένες προτάσεις, τις οποίες εν συνεχεία το Συμβούλιο θα ψηφίσει, όπως άλλωστε πρέπει να κάνει.

<SPEAKER ID=95 NAME="Nassauer">
Κύριε Πρόεδρε, μετά από την ομιλία της αξιότιμης συναδέλφου κυρίας Zimmermann, θα ήθελα να εκφράσω την έντονη απορία μου σχετικά με το κατά πόσον μας μετέφερε, όπως ανακοίνωσε, τη γνωμοδότηση της Επιτροπής Νομικών Θεμάτων και Δικαιωμάτων των Πολιτών, ή εάν μίλησε εκ μέρους της Ομάδας των σοσιαλδημοκρατών. Θα ήθελα να παρακαλέσω την κυρία Zimmermann να μας το διευκρινίσει.

<SPEAKER ID=96 NAME="Zimmermann">
Κύριε Πρόεδρε, είχα πεί από την αρχή ότι θα χρησιμοποιούσα τα τέσσερα λεπτά του κυρίου Schulz, κι έτσι μίλησα τόσο εκ μέρους της Επιτροπής Νομικών Θεμάτων και Δικαιωμάτων των Πολιτών, όσο και εκ μέρους της Ομάδας μου.

<SPEAKER ID=97 NAME="Πρόεδρος">
Κυρία Zimmermann, νομίζω ότι ο κ. Nassauer πρέπει να ικανοποιήθηκε από την απάντησή σας.

<SPEAKER ID=98 NAME="Van Lancker">
Κύριε Πρόεδρε, υποψιάζομαι ότι έχω τέσσερα λεπτά στη διάθεσή μου και θα ήθελα να διασαφηνίσω για τον συνάδελφο Nassauer ότι θα μιλήσω εξ ονόματος της Ομάδας του Ευρωπαϊκού Σοσιαλιστικού Κόμματος, και όχι εξ ονόματος οποιαδήποτε επιτροπής. Κύριε Πρόεδρε, αγαπητοί συνάδελφοι, κυρία Επίτροπε, αισθάνομαι ιδιαίτερη ανακούφιση για το γεγονός ότι το Ευρωπαϊκό Κοινοβούλιο κατόρθωσε να εξετάσει σε αυτή την περίοδο συνόδου την πρόταση της Επιτροπής για έναν προσωρινό κανονισμό. Το λέω αυτό επειδή πρέπει να γνωρίζουμε όλοι ότι το θέμα επείγει. Τη στιγμή που όλοι αναγνωρίζουν ότι οι Αλβανοί στο Κοσσυφοπέδιο εξακολουθούν να διώκονται, ότι υπάρχει ένα τεράστιο πολιτικό πρόβλημα εδώ και πολλά χρόνια και ότι μαίνεται ο πόλεμος στην περιοχή του Κουρδιστάν, δεν έχει συναφθεί ακόμη μια ευρωπαϊκή συμφωνία για την προστασία των προσφύγων από τις περιοχές αυτές. Σήμερα όλα τα κράτη μέλη της Ευρωπαϊκής Ένωσης έρχονται αντιμέτωπα με τη φρικτή κατάσταση των προσφύγων αυτών. Όσοι δραπετεύουν από το Κοσσυφοπέδιο συλλέγονται κατά ομάδες από φορτηγά και, σε ορισμένες περιπτώσεις, υπάρχουν κράτη μέλη που αναλαμβάνουν τις ευθύνες τους και κινούν διαδικασίες για τη χορήγηση ασύλου. Σε πολλές άλλες περιπτώσεις οι άνθρωποι αυτοί είτε απελαύνονται, είτε εγκαταλείπονται στην τύχη τους. Για παράδειγμα, η μοναδική αντίδραση που μπόρεσαν να σκεφθούν οι χώρες της Schengen, όταν έφθαναν στις ιταλικές ακτές σκάφη με Κούρδους πρόσφυγες, ήταν να ανακαλέσουν στην τάξη την Ιταλία και να κλείσουν αυτομάτως τα σύνορά τους. Πιστεύω, λοιπόν, ότι είναι καιρός τα κράτη μέλη της Ευρωπαϊκής Ένωσης να αναλάβουν από κοινού την ευθύνη τους και να εγκρίνουν από κοινού αυτό το προσωρινό καθεστώς των παρά τη θέλησή τους μετακινουμένων ατόμων.
<P>
Αγαπητοί συνάδελφοι, στα πλαίσια της συζήτησης αυτής πρέπει να γίνουν και ορισμένες προειδοποιήσεις. Κατά πρώτον, στόχος του προσωρινού καθεστώτος είναι να προστατευτούν οι πρόσφυγες και να αποκτήσουν κοινωνικά δικαιώματα μόνο στην περίπτωση που η αθρόα εισροή προσφύγων καθιστά αδύνατη την εξέταση μεμονωμένων αιτήσεων για τη χορήγηση ασύλου εντός εύλογου χρόνου. Δεν επιτρέπεται να χρησιμοποιηθεί αυτό το επονομαζόμενο καθεστώς Β, το οποίο δίνει λιγότερα δικαιώματα στους πρόσφυγες, για να υπονομευθεί το καθεστώς Α της Σύμβασης της Γενεύης. Για να είμαστε σαφείς, η Σύμβαση της Γενεύης που έχει ερμηνευθεί με την ευρεία ανθρωπιστική έννοια, δεν είναι παρωχημένη, όπως πίστεψε ότι μπορεί να πει η αυστριακή προεδρία εκ παραδρομής στο πρώτο της έγγραφο, αλλά καλύπτει αντιθέτως τις περισσότερες καταστάσεις που αφορούν παρά τη θέλησή τους μετακινούμενα άτομα, εθνοτικές συγκρούσεις και εμφυλίους πολέμους. Το πρόβλημα εντοπίζεται κυρίως στο Ευρωπαϊκό Συμβούλιο, το οποίο επέβαλε τον Μάρτιο του 1996 μία περιοριστική ερμηνεία. Αυτός ήταν και ο λόγος για τον οποίο το Ευρωπαϊκό Κοινοβούλιο επιμένει στο δικαίωμα των προσφύγων να μπορούν να υποβάλλουν μεμονωμένα αίτηση χορήγησης ασύλου, παρά την προσωρινή προστασία της οποίας τυγχάνουν.
<P>
Κατά δεύτερον, για μας το προσωρινό καθεστώς πρέπει οπωσδήποτε να συμβαδίζει με την αλληλεγγύη των κρατών μελών όσον αφορά την υποδοχή. Δεν πρόκειται μόνο για τη χρηματοδοτική αλληλεγγύη, αλλά και για την ουσιαστική αλληλεγγύη με τη συμμετοχή στην υποδοχή των προσφύγων. Στον τομέα αυτό, η έγκριση της πρότασης καθηλώνεται βεβαίως στο Συμβούλιο. Πολλά κράτη μέλη θα προτιμούσαν να εξαγοράσουν τον εφησυχασμό της συνείδησής τους, και μάλιστα κατά προτίμηση με χρήματα από το Ευρωπαϊκό Ταμείο για τους πρόσφυγες, παρά να φροντίσουν για την ουσιαστική τους υποδοχή.
<P>
Η Επιτροπή θεωρεί σήμερα ότι θα ήταν χρήσιμο να διαχωρίσει τις δύο προτάσεις για να υπάρξουν ελπίδες επιτυχίας. Αντιλαμβάνομαι ότι ο συνάδελφος Nassauer και η Ομάδα του Ευρωπαϊκού Λαϊκού Κόμματος θέλουν προφανώς να συμπεριλάβουν τα δύο στοιχεία σε ένα ενιαίο κείμενο. Αυτό βεβαίως μοιάζει να είναι λογικό. Όμως, αξιότιμε συνάδελφε Nassauer, γνωρίζουμε όλοι ότι, εάν το κάνουμε αυτό, το θέμα της προσωρινής προστασίας των παρά τη θέλησή τους μετακινουμένων ατόμων θα παραπεμφθεί στις καλένδες, δηλαδή θα δώσουμε στο Συμβούλιο ένα ακλόνητο επιχείρημα για να μην κάνει τίποτα πια.
<P>
Κατά τρίτον, η πρόταση προβλέπει ότι η προσωρινή προστασία μπορεί να τερματιστεί μόνο σε περίπτωση που η περιοχή από την οποία προέρχεται ένας πρόσφυγας είναι ασφαλής. Η πολιτική μου ομάδα θα ήθελε να συνδέσει με το σημείο αυτό δύο ακόμη όρους. Πρώτον, τα ανθρώπινα δικαιώματα των ενδιαφερομένων θα πρέπει να γίνονται σεβαστά και κανείς δεν πρέπει να υφίσταται διακρίσεις. Δεύτερον, οι πρόσφυγες θα πρέπει να μπορούν χωρίς πρόβλημα να επιστρέψουν στην περιοχή από την οποία προέρχονται και όχι να εγκαταλείπονται κάπου στην περιφέρεια. Υπάρχουν λόγοι που το λέμε αυτό. Εγώ η ίδια και πολλοί άλλοι συνάδελφοι συγκλονιστήκαμε από την πρόταση ορισμένων πολιτικών κομμάτων στις Κάτω Χώρες να σταλούν πίσω στη Βοσνία οι πρόσφυγες που προέρχονται από τη χώρα αυτή, τη στιγμή που όλες οι ανθρωπιστικές οργανώσεις δηλώνουν ότι η κατάσταση στη Βοσνία δεν είναι καθόλου ασφαλής. Αυτά είναι τα σημεία στην έκθεση Wiebenga που θα θέλαμε να θίξουμε. Ολοκληρώνοντας, κύριε Πρόεδρε, θα ήθελα να πω ότι ελπίζουμε ότι το Κοινοβούλιο δεν θα προσφέρει στο Συμβούλιο ένα άλλοθι για να απορρίψει αυτό το προσωρινό καθεστώς. Ελπίζω ότι το Σώμα θα λάβει την απόφαση που πρέπει.
<P>
Χειροκροτήματα

<SPEAKER ID=99 NAME="Πρόεδρος">
Κυρία Van Lancker, θα ήθελα να σας παρακαλέσω, όταν ρωτάτε εάν έχετε τέσσερα λεπτά, να τα τηρείτε αν τα έχετε και να μην τα επεκτείνετε κατά βούληση.

<SPEAKER ID=100 NAME="Nassauer">
Κύριε Πρόεδρε, αξιότιμοι κύριοι συνάδελφοι, θα ήθελα να ξεκινήσω εκφράζοντας τις ευχαριστίες μου στον συνάδελφο κύριο Wiebenga, τον εισηγητή της έκθεσης, ο οποίος, όπως ήταν άλλωστε αναμενόμενο, εκπόνησε εκ μέρους του Κοινοβουλίου μια εξαιρετική έκθεση, προσεκτική και πολύ σταθμισμένη. Θα ήθελα να επισημάνω ότι, σε αντίθεση με την εντύπωση που οι κυρίες συνάδελφοι Zimmermann και van Lancker θέλησαν να προκαλέσουν, το θέμα μας δεν είναι η υποδοχή των παρά τη θέλησή τους μετακινουμένων ατόμων. Είναι αυτονόητο ότι στην Ευρώπη δεχόμαστε πρόσφυγες από εμφύλιους πολέμους, και μάλιστα κατά εκατοντάδες χιλιάδες. Το πρόβλημα είναι η κατανομή των βαρών. Αυτό που κρύβεται πίσω από την επικεφαλίδα «προσωρινή προστασία των παρά τη θέλησή τους μετακινουμένων ατόμων» είναι το ερώτημα κατά πόσο δύο κράτη μόνο, στην ουσία, όπως συνέβη στην περίπτωση της πρώην Γιουγκοσλαβίας, δηλαδή η Αυστρία και η Γερμανία, μπορούν να δεχθούν τα διπλάσια παρά τη θέλησή τους μετακινούμενα άτομα από όσα έχουν δεχθεί όλα τα υπόλοιπα κράτη μαζί και, ως εκ τούτου, κατά πόσο μπορεί κανείς να φθάσει σε μια δίκαιη κατανομή των βαρών. Αυτό είναι το πολιτικό πρόβλημα. Το γεγονός ότι η υποδοχή των αθρώπων αυτών πρέπει να γίνεται κάτω από ανθρωπιστικές συνθήκες είναι απολύτως ξεκαθαρισμένο για όλους όσους αντιμετωπίζουν σε αυτό το Σώμα το θέμα με σοβαρότητα.
<P>
Το πρόβλημα έχει γίνει έντονο από την εποχή που ξέσπασε ο εμφύλιος πόλεμος στη Γιουγκοσλαβία και εκατοντάδες χιλιάδες εξαναγκάστηκαν σε φυγή. Από εκείνη τη στιγμή προέβαλε η απαίτηση για μια κατανομή των βαρών. Η Επιτροπή, για να μεταφέρω εν συντομία τη διαδικασία, πριν από λίγο καιρό και μετά από μεγάλο δισταγμό και έντονες πιέσεις εκ μέρους των πληγεισών χωρών, επεξεργάστηκε ένα πρώτο σχέδιο πάνω σε αυτό το θέμα. Δεν θα ήθελα να εξετάσω τώρα για ποιο λόγο το σχέδιο αυτό φάνηκε στα μάτια μας ανεπαρκές: ήταν επειδή η Επιτροπή δεν τόλμησε να κάνει περισσότερα, ή επειδή, πράγμα που πρέπει να λάβω υπόψη μου για εσάς κυρία Gradin, είχε δει ξεκάθαρα ότι δεν μπορούσαν να γίνουν περισσότερα πράγματα;
<P>
Βασικά, σχετικά με το σημαντικό σημείο της κατανομής των βαρών, αυτό το πρώτο σχέδιο συμπεριέλαβε τα παρακάτω: στην περίπτωση που θα προκύψει θέμα μαζικής εισροής παρά τη θέλησή τους μετακινουμένων ατόμων, το Συμβούλιο θα εξετάσει τη λήψη κατάλληλων μέτρων, άρα όχι έχοντας ως στόχο τη λήψη βοηθητικών μέτρων. Όχι, θα εξετάσει τη λήψη κατάλληλων μέτρων και με αυτόν τον τρόπο θα έχει εκπληρώσει τις υποχρεώσεις του. Η διατύπωση αυτή, ως ρύθμιση της κατανομής των βαρών, ήταν απαράδεκτη και γι' αυτόν τον λόγο δεν υποστηρίχθηκε στο Συμβούλιο. Η Επιτροπή επεξεργάστηκε το κείμενό και είχε την ασυνήθιστη ιδέα να προτείνει δύο νομοθετικές πράξεις: μία σχετικά με την υποδοχή των παρά τη θέλησή τους μετακινουμένων ατόμων και μία σχετικά με την αλληλεγγύη κατά την υποδοχή των εν λόγω ατόμων.
<P>
Εάν κάποιος τώρα παρατηρήσει το θέμα προσεκτικότερα, πράγμα που όπωσδήποτε θα συνιστούσα, τότε θα δει ότι η υποδοχή των παρά τη θέλησή τους μετακινουμένων ατόμων αποφασίζεται με ειδική πλειοψηφία, άρα, σε περίπτωση ανάγκης, μπορεί να αποφασιστεί ακόμη και αντίθετα προς την ψήφο του κράτους υποδοχής που επιβαρύνεται ιδιαίτερα, ενώ τα μέτρα αλληλεγγύης, τα βοηθητικά μέτρα, μπορούν να υλοποιηθούν μόνο με ομοφωνία, και δεν επιβάλλονται αναγκαστικά. Πρόκειται για έναν δυνητικό κανονισμό ο οποίος έχει συμπεριληφθεί στην πρόταση της Επιτροπής. Αυτό όμως είναι πολύ λίγο. Εδώ δεν πρόκειται για αλληλεγγύη, όπως υποδηλώνει η επικεφαλίδα, αλλά πρόκειται ολοφάνερα για μια αλληλεγγύη μεταξύ εκείνων που δεν επιθυμούν μια δίκαιη κατανομή των βαρών. Γι' αυτόν τον λόγο, δεν μπορούμε να δεχθούμε καμία από τις δύο αυτές προτάσεις υπό αυτή τη μορφή.
<P>
Εκείνο που εμείς απαιτούμε και που θα έπρεπε να γίνεται είναι η υποδοχή των παρά τη θέλησή τους μετακινουμένων ατόμων και η κατανομή των βαρών να συντελούνται ταυτόχρονα. Με την υποδοχή των εκτοπισθέντων ατόμων πρέπει αμέσως να ξεκαθαρίζεται ποιες χώρες πρέπει να τα υποδεχθούν και με βάση ποιο γνώμονα, ο οποίος θα πρέπει να λαμβάνει υπόψη και την ικανότητα υποδοχής και την οικονομική αποδοτικότητα των χωρών αυτών. Εάν αυτό δεν συμβεί, τότε δεν θα πραγματοποιηθεί ποτέ εν συνεχεία μια κατανομή των βαρών.
<P>
Υπάρχουν επίσης ορισμένες λεπτομέρειες οι οποίες αξίζει να αναφερθούν. Το κέντρο βάρους του θέματος εντοπίζεται στην υποδοχή των εκτοπισθέντων ατόμων από διάφορα κράτη και όχι στις δράσεις παροχής οικονομικής βοήθειας. Θα σας παρακαλούσαμε επίσης, κυρία Gradin, να εξετάσετε εάν είναι ορθό το διάστημα της προσωρινής υποδοχής να αντιστοιχεί σε πέντε χρόνια. Τα πέντε χρόνια ανταποκρίνονται περισσότερο στην υπόθεση της μετανάστευσης, παρά στην παροχή προσωρινής προστασίας. Η εμπειρία μου μού λέει ότι όποιος παραμένει κάπου για πέντε χρόνια πολύ δύσκολα θα εγκαταλείψει τη χώρα υποδοχής του.
<P>
Επίσης, θα πρέπει σίγουρα να συζητηθούν όλες οι υπόλοιπες λεπτομέρειες. Θα ήθελα να σας παραπέμψω στο πρόβλημα της επανένωσης των μελών της οικογένειας. Θα ήταν ορθότερο να δίδεται η ευκαιρία σε κάποιον που βρίσκεται εκτός της Ένωσης να εισέρχεται σε αυτήν, παρά να δίνεται η ευκαιρία σε κάποιον που βρίσκεται μέσα στην Ένωση να φέρνει αμέσως ολόκληρη την οικογένειά του. Κάτι τέτοιο θα πολλαπλασίαζε τόσο τον αριθμό των ατόμων που χρήζουν υποδοχής, όσο και τα βάρη που θα προέκυπταν στην περίπτωση αυτή.
<P>
Το θέμα που ετέθη ήταν για μας πολιτικό. Τίθεται το ερώτημα εάν η πρόοδος που σημειώθηκε εδώ, παρ' όλη την κριτική, είναι τέτοια ώστε να μπορεί κανείς να την αποδεχθεί, ή μήπως είναι τόσο μικρή που μια συναίνεση σχετικά με αυτή θα μας φέρει αύριο αντιμέτωπους με την κατηγορία ότι η συναίνεση ήταν προμελετημένη. Εμείς δηλώνουμε ότι η πρόοδος που σημειώθηκε είναι τόσο μικρή που δεν μπορούμε να θεωρήσουμε τους εαυτούς μας ικανοποιημένους. Γι' αυτόν τον λόγο, αξιότιμη κυρία Επίτροπε, είμαστε δυστυχώς αναγκασμένοι να καταψηφίσουμε και τις δύο προτάσεις.

<SPEAKER ID=101 NAME="Goerens">
Κύριε Πρόεδρε, θα ήθελα κατ'αρχάς να επαινέσω την εργασία του συναδέλφου Jan Wiebenga σχετικά με την προσωρινή προστασία των παρά τη θέλησή τους μετακινούμενων ατόμων.
<P>
Η έκθεση που μας παρουσιάζει, καθώς και το σχέδιο νομοθετικού ψηφίσματος, αν υποθέσουμε ότι γινόταν δεκτό από το Συμβούλιο, θα αποτελούσαν ένα καλό μέσο για την αντιμετώπιση ενός μεταναστευτικού κύματος τύπου Βοσνίας-Ερζεγοβίνης ή, πιο κοντά μας ίσως, μίας μαζικής κίνησης των παρά τη θέλησή τους μετακινούμενων ατόμων του Κοσσυφοπεδίου προς τα κράτη μέλη της Ευρωπαϊκής Ένωσης.
<P>
Λέω «αν γινόταν δεκτό» για τον απλούστατο λόγο ότι όσες λεκτικές προφυλάξεις και να πάρει κανείς δεν είναι αρκετές τη στιγμή που στο Συμβούλιο, το οποίο καλείται να αποφασίσει τον Δεκέμβριο σχετικά με το ζήτημα που αποτελεί το αντικείμενο της συζήτησής μας, μόνον ομοφωνία δεν υπάρχει στο θέμα των προτάσεων που μόλις μας εξέθεσε ο Jan Wiebenga.
<P>
Οι προτάσεις για κοινή δράση της Επιτροπής σχετικά με την προσωρινή προστασία των παρά τη θέλησή τους μετακινούμενων ατόμων και την αλληλεγγύη κατά την υποδοχή και τη διαμονή των δικαιούχων αυτής της προστασίας αποτελούν ένα σύνολο. Ο εισηγητής επεσήμανε τον συμπληρωματικό χαρακτήρα της πρώτης πτυχής του εγγράφου του σε σχέση με τη Σύμβαση της Γενεύης για τους πρόσφυγες. Είμαστε απολύτως σύμφωνοι και προτείνουμε να διατηρήσουμε την πίεση σε όλους τους διεθνείς οργανισμούς, σε όλες τις ενεχόμενες αρχές, προκειμένου να ασκήσουμε επιρροή στο διεθνές δίκαιο σχετικά με το θέμα αυτό.
<P>
Εξάλλου, η εμπειρία μάς διδάσκει ότι στην άνιση κατανομή των βαρών οφείλονται πολλά από τα προβλήματα που έχουν να κάνουν με την εφαρμογή του δικαιώματος ασύλου ή με τη μεταχείριση των ατόμων που, για τον ένα ή τον άλλο λόγο, βλέπουν ως μόνη διέξοδο από τη θλιβερή μοίρα τους τη διάβαση των συνόρων της Ευρωπαϊκής Ένωσης.
<P>
Ας θυμηθούμε τον, θα έλεγα γελοίο, αν ή κατάσταση δεν ήταν τόσο σοβαρή, πανικό που είχε προκαλέσει η άφιξη κάποιων Κούρδων πέρυσι στην Ιταλία, λες και η παρουσία μερικών χιλιάδων Κούρδων στο έδαφος της Ευρωπαϊκής Ένωσης θα μπορούσε να αποσταθεροποιήσει 350 εκατομμύρια Ευρωπαίους. Είναι βεβαίως παράλογο.
<P>
Αν οι προτάσεις της έκθεσης αυτής, και ειδικά οι προτάσεις σχετικά με την κατανομή των βαρών σε σχέση με το πρόβλημα των παρά τη θέλησή τους μετακινούμενων ατόμων, ήταν εν ισχύι εκείνη την εποχή, στοιχηματίζω ότι το ψυχόδραμα στο οποίο μόλις αναφέρθηκα δεν θα είχε λάβει χώρα.
<P>
Είναι σημαντικό να κατανέμουμε τα βάρη με δίκαιο τρόπο για λόγους που έχουν να κάνουν με την ηθική, τη δεοντολογία, ή απλώς με μία στοιχειώδη ανάγκη αλληλεγγύης. Το παράδειγμα της συρροής μερικών χιλιάδων Κούρδων στο Μπάρι τονίζει τις αδυναμίες και τα κενά που υπάρχουν στην προβληματική και στην εφαρμογή των σημερινών κανόνων, γεγονός που δείχνει ότι, σε περίπτωση μαζικής, ή περισσότερο μαζικής, εισροής προσφύγων στο έδαφός μας, η Ευρώπη δεν θα ήταν καλά προετοιμασμένη να χειριστεί παρόμοια κατάσταση.
<P>
Παρ' όλα αυτά, δεν θα ήθελα αυτή η συζήτηση να προκαλέσει έναν διάλογο κωφών για το ζήτημα αυτό, διότι ανάμεσα στα πάντα και στο τίποτα υπάρχει παρ' όλα αυτά μια σημαντική πρόοδος και, για τον λόγο αυτό, ζητώ από το Σώμα να εγκρίνει τα μέτρα που συστήνει ο φίλος μας Jan Wiebenga, τον οποίο θα ήθελα να ευχαριστήσω για μια ακόμα φορά με όλη μου την καρδιά.

<SPEAKER ID=102 NAME="Lagendijk">
Κύριε Πρόεδρε, είναι πάντα ευχάριστο να προσπαθεί ένας εισηγητής να βελτιώσει ακόμη περισσότερο μια έκθεση της Επιτροπής που είναι ήδη καλή. Ο εισηγητής προσπάθησε και σε αυτή την περίπτωση να κάνει το ίδιο που είχε κάνει στο παρελθόν, και μάλιστα με επιτυχία. Σε γενικές γραμμές μπορούμε να συμφωνήσουμε με τις προτάσεις του. Αυτό, όμως, δεν ισχύει για ένα πάρα πολύ σημαντικό σημείο, και συγκεκριμένα την τροπολογία 5 στο άρθρο 3, σύμφωνα με την οποία η μέγιστη διάρκεια της ρύθμισης αυτής, η οποία είναι στην πρόταση πέντε χρόνια, μπορεί να παραταθεί για άλλη μία πενταετία. Όσον αφορά την πρόταση αυτή έχω δύο σοβαρές αντιρρήσεις.
<P>
Η πρώτη είναι ότι θεωρώ την πρώτη περίοδο των πέντε ετών εξαιρετικά μεγάλη για ένα προσωρινό καθεστώς. Πρόκειται για ένα σύστημα προσωρινής προστασίας εκτοπισθέντων και, στην προκειμένη περίπτωση, όπως προκύπτει από όλες τις προηγούμενες περιπτώσεις, η χρονική αυτή περίοδος είναι πάρα πολύ μεγάλη. Όταν συζητάμε για μία σταθερή ενσωμάτωση, μια σταθερή ένταξη σε μία κοινωνία, δεν επιτρέπεται να υπάρχουν άνθρωποι που θα ζουν για μια πενταετία με την ιδέα ότι την επόμενη ημέρα, ή ίσως στο τέλος της περιόδου αυτής, θα μπορούσαν να περιέλθουν σε ένα άλλο καθεστώς, ίσως πολύ καλύτερο, πόσο μάλλον να περιέρχονται μετά την πάροδο της πενταετίας για άλλα πέντε χρόνια σε μία κατάσταση ανεπίτρεπτης ανασφάλειας. Συνεπώς, απορρίπτουμε απερίφραστα την πρόταση του εισηγητή για τη θέσπιση ενός προσωρινού καθεστώτος με μέγιστη διάρκεια δέκα ετών.
<P>
Μια άλλη παρατήρηση που ήθελα να κάνω όχι τόσο στον εισηγητή, αλλά στην Επίτροπο, είναι ότι ο ρόλος του Ύπατου Αρμοστή των Ηνωμένων Εθνών για τους πρόσφυγες δεν είναι σαφής. Έγιναν διάφορες παρατηρήσεις, όμως στη δεύτερη πρόταση για την οικονομική αλληλεγγύη, στο άρθρο 2.2, διαβάζω, για παράδειγμα, τη φράση: «μπορεί να ζητήσει τη γνώμη του Ύπατου Αρμοστή των Ηνωμένων Εθνών». Κατά τη γνώμη μας, αντί για τη λέξη «μπορεί» θα έπρεπε να αναγράφεται στην πρόταση «πρέπει», και σε ορισμένες αιτιολογήσεις φαίνεται ότι αυτό το θέλει και η Επιτροπή. Συνεπώς, θα ήθελα να διευκρινιστεί το σημείο αυτό από την Επίτροπο.
<P>
Ένα καλό σημείο της πρότασης είναι ότι δεν θα ταλαιπωρηθούν οι προσωρινά εκτοπισθέντες. Σήμερα βλέπουμε που μπορεί να οδηγήσει το ενδεχόμενο αυτό, δεδομένου ότι το αποτέλεσμα της Σύμβασης του Δουβλίνου είναι να βρίσκονται σήμερα στον δρόμο μεγάλες ομάδες ατόμων που ζητούν άσυλο, ακόμη και στις Κάτω Χώρες, επειδή η χώρα δεν είναι πρόθυμη να τους υποδεχθεί, δεδομένου ότι ήταν προηγουμένως σε μια άλλη ευρωπαϊκή χώρα. Ευτυχώς, η πρόταση αυτή δεν έγινε εδώ και χαίρομαι γι' αυτό.
<P>
Τέλος, ο εισηγητής θέλει να αφαιρεθεί από την έκθεση η λέξη «αλληλεγγύη». Γι' αυτό προβάλλει βάσιμα τυπικά επιχειρήματα. Θα χαιρόμουν ιδιαιτέρως εάν αφαιρείτο από το κείμενο μόνο η λέξη και όχι η έννοια ή η αίσθηση της «αλληλεγγύης».
<P>
Οφείλω να ομολογήσω ότι είναι πιο εύκολο να ασκηθεί μια φιλελεύθερη πολιτική ασύλου στην Ευρώπη παρά στις Κάτω Χώρες. Λέγοντάς το αυτό παραπέμπω στον κ. Wiebenga, ο οποίος ηγείται του Λαϊκού Κόμματος για την Ελευθερία και τη Δημοκρατία (VVD) στις προσεχείς ευρωεκλογές, και πρέπει να ομολογήσω ότι η κλασική φιλελεύθερη ιδεολογία του, όπως ειπώθηκε και προηγουμένως, με αγγίζει ιδιαίτερα. Αυτό, όμως, δεν ισχύει για το κόμμα του στο ολλανδικό κοινοβούλιο.

<SPEAKER ID=103 NAME="Pradier">
Κύριε Πρόεδρε, φυσικά η Ομάδα της Ευρωπαϊκής Ριζοσπαστικής Συμμαχίας θα στηρίξει πλήρως το κείμενο που μας παρουσιάζει ο συνάδελφος Wiebenga, τον οποίο, ειρήσθω εν παρόδω, ευχαριστούμε πάρα πολύ για την επιμονή του σε αυτό το θέμα. Το πρόβλημα σήμερα είναι ότι πρέπει αφενός οι πρόσφυγες να χαίρουν ενός κοινού καθεστώτος προστασίας και αφετέρου τα κράτη και οι κυβερνήσεις που τους δέχονται να κάνουν προσπάθειες τουλάχιστον συγκρίσιμες, ή έστω προσπάθειες που θα αποζημιώνονται από τον προϋπολογισμό.
<P>
Όλα αυτά, ωστόσο, μοιάζουν αυτονόητα. Η ουσιαστική δυσκολία προέρχεται από την απουσία της Ευρώπης. Πριν από λίγο η φίλη μας κ. Zimmermann, η οποία δεν είναι δυστυχώς εδώ, αναφέρθηκε στην εικόνα ερήμωσης που παρουσιάζει η αίθουσα, η οποία απεικονίζει ακριβώς την πλήρη απουσία της Ευρώπης σε όλες τις σημερινές κρίσιμες καταστάσεις. Η Ευρώπη δεν υπάρχει, και για να είμαι απολύτως σαφής, δεν έδωσε στον εαυτό της τα μέσα για να είναι παρούσα και δραστήρια, η παρουσία της δεν βαρύνει σε καμία κρίση. Αυτό το βλέπουμε πολύ καλά στην Ανατολική Μεσόγειο, το είδαμε στη Βοσνία, το βλέπουμε στο Κοσσυφοπέδιο. Η απουσία της Ευρώπης είναι καταστροφική, πόσο μάλλον όταν ο ίδιος ο Οργανισμός Ηνωμένων Εθνών δεν κατάφερε να συστήσει μία δομή παρέμβασης η οποία θα επέτρεπε τη διατήρηση της ειρήνης, ή εν πάση περιπτώσει, την πρόληψη των ενόπλων συρράξεων, τον περιορισμό της έκτασής τους, όταν λαμβάνουν χώρα, και την προστασία των άμαχων πληθυσμών.
<P>
Μήπως σημαίνει αυτό ότι θέλουμε να γίνουμε ο χωροφύλακας του κόσμου, όπως η τάδε άλλη μεγάλη δύναμη; Όχι, αλλά, αντίθετα, είναι καθήκον μας να προωθούμε δομές παρέμβασης μιας διεθνούς αστυνομίας, η οποία δεν θα είναι απαραίτητα ευρωπαϊκή, και προς αυτή την κατεύθυνση οφείλουμε να εργαστούμε. Στο μεταξύ θα παραχωρούμε προσωρινά καταφύγια, μία προστασία στους πρόσφυγες, θα έχουμε ήσυχη τη συνείδησή μας πριν τους στέλνουμε πίσω στα σπίτια τους την ημέρα που η επικαιρότητα θα έχει αλλάξει, θα είναι λιγότερο θερμή, και που το βάρος στη συνείδησή μας θα έχει αμβλυνθεί.
<P>
Εμείς συντασσόμαστε με την έκθεση Wiebenga, αλλά είναι μόνο ένα σημείο εκκίνησης. Το πιο σημαντικό δεν έχει γίνει ακόμα.

<SPEAKER ID=104 NAME="Πρόεδρος">
Σας ευχαριστώ πολύ, κύριε Pradier. Θα ήθελα να ζητήσω από τους φίλους σας που βρίσκονται στα θεωρεία να μην φωνασκούν κατά τη διάρκεια των συζητήσεων. Δυστυχώς, δεν μπορούμε να τους το επιτρέψουμε και δεν θέλω να αναγκαστώ να ζητήσω την εκκένωση των θεωρείων.
<P>
Υπό αυτές τις συνθήκες, αν η παρέμβαση των ομιλητών προκαλεί τον ενθουσιασμό σας, κρατήστε τον για τον εαυτό σας και εκφράστε τον κάπου αλλού, όχι εδώ.

<SPEAKER ID=105 NAME="Buffetaut">
Κύριε Πρόεδρε, θα ήθελα κατ' αρχάς να ευχαριστήσω τον συνάδελφό μου Wiebenga για την εργασία του. Αν και δεν συμφωνώ πάντα μαζί του - στη συγκεκριμένη περίπτωση δεν συμφωνώ με καμία πλευρά τις έκθεσής του - αναγνωρίζω ευχαρίστως ότι πρόκειται για έναν άνθρωπο που εργάζεται με πολλή σοβαρότητα και μεγάλη ευγένεια. Ωστόσο, μου φαίνεται περίεργο να μιλάμε για μία προσωρινή προστασία διάρκειας πέντε ετών, που μπορεί να διπλασιαστεί, δηλαδή να φτάσει στα δέκα χρόνια, πράγμα που μου φαίνεται άκρως υπερβολικό. Πράγματι, τότε αφήνουμε τον τομέα της προσωρινής προστασίας και μπαίνουμε σε εκείνον της μετανάστευσης, που δεν είναι το θέμα μας σήμερα.
<P>
Από την άλλη πλευρά, μου φαίνεται περίεργο το γεγονός ότι θέλουμε να αντικαταστήσουμε τον κανόνα της ομοφωνίας, που ίσχυε μέχρι σήμερα για τις αποφάσεις σχετικά με τους μηχανισμούς αλληλεγγύης, με εκείνον της ειδικής πλειοψηφίας. Αν θέλουμε να λειτουργήσει το σύστημα, τα ενεχόμενα κράτη πρέπει να συναινέσουν. Ωστόσο, συμφωνώ με τον φίλο μου Pradier ότι αυτό το ζήτημα θέτει κατά βάθος το θέμα της διεθνούς επιρροής της Ευρώπης. Μας λένε «Ευρώπη σημαίνει ειρήνη», όμως Ευρώπη δεν σημαίνει ειρήνη, εφόσον είδαμε, δυστυχώς, να γίνεται πόλεμος στην Ευρώπη και η Ευρωπαϊκή Ένωση ν' αφήνει τις Ηνωμένες Πολιτείες να διευθετούν τις ευρωπαϊκές συρράξεις.
<P>
Αναρωτιέμαι κατά πόσον η πεισματική θέληση να έχουμε μια κοινή πολιτική στον διπλωματικό τομέα είναι ο σωστός δρόμος, ή μήπως θα ήταν προτιμότερο, κυρίως για τη διευθέτηση της γιουγκοσλαβικής σύρραξης, να χρησιμοπούσαμε τις ικανότητες, τις παραδόσεις και τις ιστορικές σχέσεις ορισμένων εθνών της Ευρώπης - παραδείγματος χάριν, η Γερμανία με την Κροατία, η Γαλλία με τη Σερβία - παρά να αναζητούμε μάταια μια ομόφωνη θέση η οποία, τελικά, καταδίκασε την Ευρώπη σε μία μορφή αδυναμίας, θλιβερή τόσο για τις ενεχόμενες χώρες, όσο και για την ίδια την Ευρωπαϊκή Ένωση.
<P>
Όσο για τους πρόσφυγες, είναι φανερό ότι έχουμε χρέος να τους δεχτούμε. Έχουμε χρέος κυρίως απέναντι στην Κεντρική Ευρώπη. Όσες φορές κι να το πω δεν είναι αρκετό: οι χώρες που συνθέτουν την Ευρωπαϊκή Ένωση χάρηκαν την ελευθερία και την ευημερία με τίμημα τη σκλαβιά και τη μιζέρια των χωρών της Κεντρικής Ευρώπης για σαράντα χρόνια.

<SPEAKER ID=106 NAME="Vanhecke">
Κύριε Πρόεδρε, αν μέτρησα καλά έχω 90 δευτερόλεπτα χρόνο ομιλίας, και θα ήθελα να πω, εντός παρενθέσεως, ότι επιμένω πως το Κοινοβούλιο γελοιοποιείται περιορίζοντας τόσο πολύ τον χρόνο ομιλίας για ένα τόσο σημαντικό θέμα όπως η πολιτική ασύλου, ώστε να υποχρεούνται στην ουσία οι ομιλητές να κάνουν μόνο επιφανειακές παρατηρήσεις. Θα περιοριστώ στην αναφορά δύο σημαντικών αποσπασμάτων.
<P>
Το πρώτο προέρχεται από τον Frits Bolkestein, εξέχουσα φυσιογνωμία των Ολλανδών φιλελεύθερων, και χρονολογείται από τις προηγούμενες ευρωεκλογές. Παραθέτω: «Πρόσφυγες από χώρες εκτός της Ευρώπης πρέπει να τυγχάνουν υποδοχής σε ασφαλείς χώρες στην περιοχή από την οποία προέρχονται. Μόλις αποκατασταθεί η ασφάλεια σε μία χώρα, πρέπει να επιστρέφουν σε αυτή όλοι οι πρόσφυγες που προέρχονται από την εν λόγω χώρα.» Με παραξενεύει αρκετά που δεν συναντώ το πνεύμα αυτό στην έκθεση, ούτε στα λόγια του Ολλανδού φιλελεύθερου συναδέλφου μας κ. Wiebenga, ο οποίος υποθέτω ότι εξελέγη με βάση το πρόγραμμα αυτό. Συνεπώς, διερωτώμαι εάν υπάρχουν δύο προγράμματα του Λαϊκού Κόμματος για την Ελευθερία και τη Δημοκρατία (VVD), ένα για τους εκλογείς και ένα για τους εκλεγμένους, ένα για την προεκλογική εκστρατεία και ένα για μετά από αυτή.
<P>
Το δεύτερο απόσπασμα που παραθέτω είναι του Φλαμανδού σοσιαλιστή Louis Tobback, ο οποίος περιγράφει την πλειοψηφία των προσφύγων σε ένα προεκλογικό φυλλάδιο σαν «γλάρους που έρχονται εδώ για να κάτσουν σε έναν σκουπιδότοπο, επειδή αυτό είναι ευκολότερο από το να ψαρέψουν ή να καλλιεργήσουν τη γη στο σπίτι τους.» Τα λόγια αυτά δεν είναι δικά μου, ούτε καν εκφράζουν το πιστεύω μου. Είναι τα λόγια και η άποψη του μεγάλου αφεντικού των σοσιαλιστών στη Φλάνδρα. Όμως, και οι εκλεγμένοι αυτού του κόμματος χρησιμοποιούν στο Κοινοβούλιο άλλες εκφράσεις από αυτές που χρησιμοποιεί στην έδρα τους η ηγεσία του κόμματος ενώπιον των ψηφοφόρων της. Πρόκειται για εξαπάτηση των εκλογέων, και θα συνεχίσω να το καταγγέλλω.

<SPEAKER ID=107 NAME="Elliott">
Κύριε Πρόεδρε, θέλω να συγχαρώ τον κ. Wiebenga για τη θετική έκθεσή του, η οποία θεωρώ ότι διατυπώνει ορισμένες εξαιρετικές προτάσεις. Σαφώς έπρεπε να κάνουμε περισσότερα για να βοηθήσουμε στην κατάσταση η οποία δημιουργήθηκε με την κρίση στο Κόσοβο και τη Βοσνία τα τελευταία χρόνια - την πρόσκαιρη εισροή μεγάλου αριθμού ατόμων.
<P>
Όμως, μολονότι υποστηρίζω θερμά την ανάγκη διατήρησης του ατομικού δικαιώματος όσων υφίστανται διώξεις να αναζητούν άσυλο, δικαίωμα το οποίο κατοχυρώθηκε με τη Σύμβαση της Γενεύης και υφίσταται για περισσότερα από 50 έτη, πιστεύω ακράδαντα ότι χρειάζεται να εξετάσουμε με κριτικό πνεύμα πώς θα χειρισθούμε την κατάσταση ατόμων που δεν τρέπονται σε φυγή μόνο εξαιτίας διώξεων εκ μέρους των κυβερνήσεών τους, πνεύμα σύμφωνα με το οποίο συντάχθηκε η Σύμβαση της Γενεύης, αλλά και εξαιτίας εμφυλίου πολέμου, εξαιτίας της συνολικής κατάλυσης του νόμου και της τάξης στις κοινωνίες όπου κατοικούν, ή εξαιτίας διώξεων από κοινωνικές ομάδες, έναντι των οποίων οι κυβερνήσεις τους είναι απρόθυμες ή ανίκανες να τα προστατεύσουν. Αυτό είναι ένα πολύ σημαντικό μέτρο κι ελπίζω να τελεσφορήσει. Διατηρώ, ωστόσο, κάποιες επιφυλάξεις, όχι τόσο ως προς το πρώτο τμήμα της έκθεσης του κ. Wiebenga, το οποίο νομίζω ότι μπορώ να προσυπογράψω πλήρως, αλλά ως προς το δεύτερο.
<P>
Πρώτα απ' όλα, όσον αφορά το ζήτημα της κατανομής των βαρών: ο κ. Wiebenga αναφέρθηκε στο γεγονός ότι ορισμένες κυβερνήσεις κρατών της Ευρωπαϊκής Ένωσης, μεταξύ των οποίων και η κυβέρνηση της Μεγάλης Βρετανίας, διατηρούν επιφυλάξεις ως προς αυτό. Η κατανομή των βαρών ακούγεται ως θετική αρχή, αλλά σε ποιά βάση θα κατανεμηθούν τα βάρη; Θα αναλάβουν μήπως οι μεγαλύτερες χώρες το μεγαλύτερο μέρος τους; Μήπως θα πρέπει να αναλάβουν τα περισσότερα οι πιο εύπορες χώρες; Ή μήπως εκείνες οι χώρες οι οποίες ανέλαβαν κατά το παρελθόν το μεγαλύτερο μέρος των βαρών θα πρέπει να ελαφρυνθούν λίγο στο μέλλον; Υπάρχουν διάφορες λεπτομέρειες και περιπλοκές που χρήζουν διευθέτησης σε σχέση με το θέμα της κατανομής των βαρών. Στη συνέχεια προχωρούμε στην άποψη την οποία πραγματεύεται το άρθρο 2 (1) των προτάσεων, όπου η τροπολογία που έχουμε ενώπιόν μας, - η τροπολογία αριθ. 10 - προτείνει οι αποφάσεις κατά την ψηφοφορία στο Συμβούλιο να λαμβάνονται με ειδική πλειοψηφία και όχι με ομοφωνία. Αυτό είναι κάτι που εγώ προσωπικά, καθώς και τα μέλη του βρετανικού Εργατικού Κόμματος δεν μπορούμε να αποδεχθούμε, συνεπώς θα πρέπει να διαφωνήσουμε με τη συγκεκριμένη άποψη, μολονότι υπάρχουν πολλά σημεία στην έκθεση με τα οποία μπορούμε να συμφωνήσουμε.
<P>
Είναι εξαιρετικά σημαντικό να διευθετήσουμε τα συγκεκριμένα ζητήματα και να υπερβούμε τις δυσκολίες και τα προβλήματα, ώστε να είμαστε σε θέση να εκπληρώσουμε το καθήκον μας και να προσφέρουμε καταφύγιο σε εκείνους τους ανθρώπους που πραγματικά τρέπονται σε φυγή εξαιτίας διώξεων, και οι οποίοι είναι πολυάριθμοι. Γνωρίζουμε ότι ορισμένοι ψεύδονται ως προς αυτό, αλλά ας διασφαλίσουμε ότι, στην προσπάθειά μας να τους αποκλείσουμε, δεν θα αποτύχουμε στο καθήκον μας να συνδράμουμε όσους χρήζουν πραγματικά βοήθειας εξαιτίας των διώξεων που υφίστανται.

<SPEAKER ID=108 NAME="Pirker">
Κύριε Πρόεδρε, κυρία Επίτροπε, τους τελευταίους μήνες ο αριθμός των ανθρώπων που ζητούν πολιτικό άσυλο έχει σημειώσει σημαντική και δραματική αύξηση ανάλογη εκείνης του 1991 και του 1992. Διαπιστώνουμε πως και πάλι από αυτή τη μαζική εισροή ανθρώπων που ζητούν άσυλο πλήττονται τα ίδια ακριβώς κράτη, όπως το 1991 και το 1992. Ο συνάδελφος Nassauer επεσήμανε προ ολίγου ότι τα δύο κράτη, η Γερμανία και η Αυστρία, είχαν υποδεχθεί τα δύο αυτά έτη περισσότερο από το ήμισυ του συνόλου των προσφύγων. Το γεγονός αυτό αποτελεί μεγάλη επιβάρυνση για τα δύο αυτά κράτη. Γνωρίζουμε ότι η δυνατότητα επιβάρυνσης των κρατών και ενσωμάτωσης των προσφύγων θα αγγίξει τα όρια της, εάν τα πράγματα συνεχίσουν να εξελίσσονται κατ' αυτόν τον τρόπο. Ως εκ τούτου, ζητώ πραγματικά και απερίφραστα κατανόηση και να ακολουθηθεί από τώρα και στο εξής η πολιτική της κατανομής ανθρώπων κατά την κατανομή του βάρους των σχετικών ευθυνών. Η κατάσταση είναι ανυπόφορη και οι προτάσεις που υποβλήθηκαν μέχρι τώρα δεν είναι κατάλληλες για μια πραγματική λύση του προβλήματος.
<P>
Η κατανομή του βάρους των ευθυνών είναι απολύτως αναγκαία στην Ευρώπη. Τις υποβληθείσες προτάσεις δεν μπορώ παρά να τις χαρακτηρίσω τέχνασμα προκειμένου να αποφευχθεί μία πραγματική λύση. Από τη μία πλευρά η υποδοχή των προσφύγων θα γίνεται βάσει πλειοψηφίας, δηλαδή μπορεί να γίνεται ακόμα και ενάντια στη θέληση των θιγόμενων κρατών. Από την άλλη πλευρά, όμως, η κατανομή των προσφύγων, ένα δύσκολο πλέον πρόβλημα, θα γίνεται βάσει ομοφωνίας, μπορεί δηλαδή να υποθέσει κανείς ότι δεν θα πραγματοποιηθεί καθόλου. Το αποτέλεσμα θα είναι να θίγονται στο μέλλον και πάλι τα κράτη που ήδη αντιμετωπίζουν σε μεγαλύτερο βαθμό το πρόβλημα της μαζικής εισροής προσφύγων. Η υπόθεση αυτή έχει, όμω, ς μία πολλαπλασιαστική επίδραση, καθώς πρόκειται για εκείνα τα κράτη που είχαν ήδη δεχθεί στο παρελθόν τους περισσότερους ξένους εργάτες και τους είχαν ενσωματώσει μαζί με τις οικογένειές τους. Κι εκεί καταφεύγουν οι αναζητούντες άσυλο, καθότι εκεί έχουν συγγενείς, γνωστούς και φίλους. Φοβάμαι πως, εάν δεν βρούμε πολύ γρήγορα κάποια λύση, η δυνατότητα επιβάρυνσης δεν θα αγγίξει απλά τα όριά της, αλλά σε μερικά κράτη πρόκειται να τα ξεπεράσει, κι αυτό δεν το επιθυμεί κανένας μας.
<P>
Το δεύτερο σημείο που θέλω να θίξω αφορά την απολύτως απαράδεκτη πρόταση της Ομάδας των Πρασίνων. Ο κ. Voggenhuber θεωρεί ότι κάθε πρόσφυγας θα πρέπει να έχει τη δυνατότητα να φέρει μαζί του και όλη του την οικογένεια. Όλοι γνωρίζουμε τι θα σήμαινε κάτι τέτοιο. Θα ήταν αναμενόμενο να τετραπλασιασθεί ή και να πενταπλασιασθεί η μαζική εισροή των προσφύγων, και όλοι μπορούμε να φανταστούμε τα προβλήματα που θα προέκυπταν σε μια τέτοια περίπτωση.
<P>
Επίσης, δεν καταλαβαίνω τη δυνατότητα χορήγησης προσωρινής άδειας παραμονής για πέντε έτη, που αναφέρεται στην πρόταση - και στο σημείο αυτό έχω επίσης την υποστήριξη της αριστερής πτέρυγας, γεγονός που με χαροποιεί ιδιαιτέρως. Εκ πείρας γνωρίζω ότι στη διάρκεια της τελευταίας κρίσης υποδεχθήκαμε στην Αυστρία περισσότερους από 60.000 πρόσφυγες από το Κοσσυφοπέδιο που ζητούσαν άσυλο κι ένα μεγάλο μέρος από αυτούς μπορέσουμε να το εντάξουμε. Η πράξη, όμως, μας έχει διδάξει πόσο δύσκολο είναι να καταστήσει κανείς δυνατό τον επαναπατρισμό ανθρώπων που έχουν ζήσει σε μία χώρα ήδη για τρία χρόνια και να τους βοηθήσει να επανενταχθούν στην πατρίδα τους. Κάτι τέτοιο θα είναι πράγματι τρομακτικά δύσκολο. Προκειμένου να καταστεί πραγματικά δυνατή η επανένταξή τους στην πατρίδα τους θα πρέπει, κατά την άποψή μου, να τους χορηγηθεί το δικαίωμα παραμονής αρχικά για το μέγιστο διάστημα των τριών ετών και μόνο σε ειδικές περιπτώσεις να δίδεται μία πραγματική παράταση. Στόχος της συγκεκριμένης λύσης είναι αυτοί οι άνθρωποι που βρίσκονται ξεριζωμένοι από την πατρίδα τους σε ξένες χώρες να μπορέσουν να επιστρέψουν, χωρίς να τους αφαιρεθεί η δυνατότητα να επανενταχθούν εκεί στο παλαιό τους κοινωνικό περιβάλλον.
<P>
Αναμφίβολα η έκθεση Wiebenga μας έδειξε ότι χρειαζόμαστε λύσεις. Το σχέδιο που έχουμε στα χέρια μας δεν είναι επαρκές. Εύχομαι να βρούμε πολύ γρήγορα κάποια λύση, επειδή ο χρόνος πιέζει και τα προβλήματα ήδη υπάρχουν.
<P>
Χειροκροτήματα

<SPEAKER ID=109 NAME="Thors">
Κύριε Πρόεδρε, κυρία Επίτροπε, λυπάμαι πάρα πολύ με αυτά που ακούω προς το παρόν εδώ. Λυπάμαι, διότι αντιλαμβάνομαι ότι βρίσκεται σε εξέλιξη μία ανίερη συμμαχία - μία συμμαχία που ίσως βλέπουμε και σε άλλες περιπτώσεις - η οποία από τη μία πλευρά λέει ότι επιθυμεί το καλύτερο να γίνει εχθρός του καλού. Υπάρχει εδώ στην ολομέλεια ένας απολύτως προφανής κίνδυνος να ρεζιλευτεί το Ευρωπαϊκό Κοινοβούλιο εντελώς, αν απορρίψουμε την πρόταση και αν δεν καταφέρουμε να διαμορφώσουμε μία καλή πρόταση. Τότε το Συμβούλιο μπορεί να λέει ότι δεν θέλουμε να κάνουμε τίποτα. Αυτό θέλει το Κοινοβούλιο; Εν τοιαύτη περιπτώσει, πρέπει όντως να αναλογιστούμε τον ρόλο μας! Πραγματικά δεν μπορώ να μη θεωρώ ότι αυτό έχει πολλά κοινά σημεία με τη συζήτηση που διεξήγαμε για τον κανονισμό των βουλευτών. Σε αυτή τη συζήτηση υπάρχουν άνθρωποι που με τα ίδια ακριβώς επιχειρήματα προσπάθησαν να καθυστερήσουν τις εργασίες. Πότε θα το καταφέρουμε αυτό, αν όχι τώρα, όταν επικρατεί κάποια ηρεμία στα εξωτερικά σύνορά μας;
<P>
Πραγματικά ελπίζω να δραστηριοποιηθούμε και να εγκρίνουμε την εξαίρετη πρωτοβουλία του κ. Wiebenga. Νομίζω ότι, μεταξύ άλλων, το σημαντικότερο μέρος είναι η δυνατότητα μετάβασης σε μία διαδικασία λήψης αποφάσεων με πλειοψηφία, διότι αυτό θα συνεπάγονταν τη δυνατότητα της Ευρώπης να ενοποιηθεί. Είναι σαφές ότι οι αποφάσεις θα λαμβάνονται σε συντονισμό με τα εμπλεκόμενα κράτη μέλη, αλλά όσοι δεν επιθυμούν και πολύ κάτι τέτοιο δεν μπορούν να θέσουν εμπόδια.
<P>
Επιθυμώ να συμμετέχει σε αυτή τη συνεργασία και η χώρα μου. Ανήκω σε αυτούς που θεωρούν ότι η Φινλανδία ανέλαβε μία πολύ μικρή ευθύνη για τα θέματα που αφορούν τους πρόσφυγες και η πολιτική της ήταν πολύ κοντόφθαλμη. Θέλω, όπως είπα, να συγχαρώ τον κ. Wiebenga για την έκθεσή του. Ελπίζω ότι όλοι θα τη στηρίξουμε, ώστε να μη δημιουργηθεί κάποιο σκάνδαλο εδώ κατά την ψηφοφορία. Η μοναδική, μικρή, παρατήρηση που έχω να κάνω είναι ότι θα μπορούσαμε να παραπέμψουμε περισσότερο στο ψήφισμα του Ευρωπαϊκού Συμβουλίου του περασμένου έτους, το υπ' αριθ. 13/48, όπου γίνεται όντως έκκληση στην ΕΕ και την Επιτροπή να συνεργαστούν μαζί τους όταν πρόκειται για τέτοιου είδους θέματα.

<SPEAKER ID=110 NAME="Lindholm">
Κύριε Πρόεδρε, θέλω κι εγώ να συγχαρώ τον κ.Wiebenga. Η γενναιόδωρη πολιτική για τους πρόσφυγες έπρεπε να είναι αυτονόητη για όλες τις δημοκρατικές χώρες και, συνεπώς, για όλα τα κράτη μέλη της ΕΕ. Δυστυχώς, όμως, όλοι γνωρίζουμε ότι εξακολουθούν να υπάρχουν πολλά που θα επιθυμούσαμε να γίνουν. Για να βοηθήσουμε τους ανθρώπους που βρίσκονται σε ανάγκη και είναι πρόσφυγες, χρειάζεται εποικοδομητική συνεργασία, μία συνεργασία η οποία πρέπει επίσης να συνεπάγεται εθελοντικές συμφωνίες, ώστε να κατανέμονται τα βάρη με πνεύμα αλληλεγγύης. Δεν θα έπρεπε, ωστόσο, να χρειάζεται νομοθεσία για να γίνει αυτό. Είναι ντροπή! Πρόκειται για θέμα ανθρώπινης αδελφοσύνης, ανθρωπισμού, κάτι που θα έπρεπε να είναι αυτονόητο.
<P>
Για μία πετυχημένη πολιτική που να έχει επίσης απήχηση στους πολίτες της ΕΕ είναι εξαιρετικά σημαντικό να λαμβάνονται οι αποφάσεις ομόφωνα. Εμείς της Ομάδας των Πρασίνων επιθυμούμε φυσικά να τύχουν στήριξης οι δικές μας προτάσεις τροπολογίας και θεωρούμε ότι η πρόταση της Επιτρόπου κ. Gradin για ένα κοινό μέτρο για την προσωρινή προστασία είναι μία ενδιαφέρουσα πρωτοβουλία. Η έκθεση ενισχύει την ανθρωπιστική διάσταση. Όμως, αυτό το εργαλείο πρέπει να θεωρηθεί ως ένα συμπλήρωμα, μία προσθήκη στην Συνθήκη της Γενεύης για το άσυλο και όχι ως εναλλακτική λύση. Είναι σημαντικό να εξακολουθήσουν οι πρόσφυγες να προστατεύονται από τη Συνθήκη - οτιδήποτε άλλο θα ήταν απαράδεκτο.

<SPEAKER ID=111 NAME="Maes">
Κύριε Πρόεδρε, δεν μπορεί κανείς να ανοίξει μια εφημερίδα σε οποιαδήποτε ευρωπαϊκή χώρα χωρίς να βρεθεί αντιμέτωπος με το δραματικό πρόβλημα όσων ζητούν άσυλο και με τις σημαντικές διαφορές στον τρόπο με τον οποίο οι διάφορες κυβερνήσεις αντιμετωπίζουν το θέμα αυτό. Έχει προκύψει όντως ένα τεράστιο πρόβλημα και πρέπει να πω ότι, σε σχέση με αυτά που έμαθα στο σχολείο, σύμφωνα με τα οποία η λέξη κυβερνώ ισοδυναμεί με τη λέξη προβλέπω, η διακυβέρνηση στις διάφορες χώρες της Ευρώπης υπήρξε πάρα πολύ κακή τον τελευταίο καιρό. Ήταν γνωστό ότι η σύρραξη στην πρώην Γιουγκοσλαβία θα δημιουργούσε εισροή προσφύγων. Οι συγκρούσεις που μαίνονται σήμερα στο Κοσσυφοπέδιο μπορούσαν να προβλεφθούν ήδη πριν από δύο χρόνια. Η συζήτηση σχετικά με την αναγκαιότητα της θέσπισης ενός καθεστώτος για τους παρά τη θέλησή τους μετακινούμενους έχει αρχίσει ήδη το 1997. Προσωπικά είμαι βέβαιη ότι πρέπει να θεσπιστεί ένα καθεστώς. Ακούω με ενδιαφέρον τις διάφορες τάσεις, τις διαφορές απόψεων και τις ανησυχίες του καθενός, θα ήθελα όμως να πω, κύριε Πρόεδρε, ότι σε πολλές περιπτώσεις το καλύτερο είναι εχθρός του καλού. Εάν δεν υπάρχει σήμερα μια ευρωπαϊκή λύση, αυτό σημαίνει ότι δεν υπάρχει πουθενά λύση. Το λέω αυτό επειδή, όταν βρει η Γερμανία μια λύση η οποία διαφέρει από αυτή που εφαρμόζεται στις Κάτω Χώρες, θα υπάρξει απλώς μια μετατόπιση της εισροής. Πρέπει, συνεπώς, να θεσπίσουμε ένα ευρωπαϊκό καθεστώς και επιπλέον να φροντίσουμε ώστε να δοθεί μια ικανοποιητική μορφή στην έννοια της αλληλεγγύης. Γι'αυτό και θα πούμε «ναι» στις προτάσεις, παρ' όλο που έχουμε την τάση να συζητάμε για ορισμένες πτυχές οι οποίες είναι σημαντικές, αλλά επί των οποίων δεν πρόκειται να επιτύχουμε ομοφωνία και οι οποίες δεν πρέπει να μας εμποδίσουν να κάνουμε αυτό που πρέπει να γίνει.
<P>
Όμως, κύριε Πρόεδρε, όλα αυτά με κάνουν να επιμένω στη θέση μου ότι είναι κρίμα που δεν διαθέτουμε μια κοινή εξωτερική πολιτική που να αξίζει το όνομά της. Είναι ντροπή να μην ασχολούνται οι ευρωπαϊκές χώρες με τις πραγματικές αιτίες της ακούσιας μετακίνησης ανθρώπων που αναζητούν ασφάλεια και μια καλύτερη μοίρα. Αυτό συμβαίνει επειδή η αναπτυξιακή συνεργασία μας είναι ανεπαρκής και επειδή κλείνουμε τα μάτια μπροστά στην αναγκαιότητα μιας πολιτικής κινητικότητας η οποία αφορά ανθρώπους και όχι μόνο κεφάλαια και εμπορεύματα.

<SPEAKER ID=112 NAME="Hager">
Κύριε Πρόεδρε, πραγματικά απαιτείται επειγόντως η εξεύρεση λύσης για την κατάσταση των προσφύγων του Κοσσυφοπεδίου στην οποία το ζητούμενο είναι προ πάντων η δίκαιη κατανομή των παρά τη θέλησή τους μετακινουμένων ατόμων. Ήταν υποδειγματική η αντίδραση της Αυστρίας, όπως άλλωστε αναγνωρίσθηκε εδώ, στις κρίσιμες καταστάσεις των τελευταίων ετών, καθότι υποδέχθηκε προ πάντων τους εκτοπισθέντες από την περιοχή εντονότατης κρίσης, τη Βοσνία, και μπόρεσε να επιτύχει την ένταξη των περισσοτέρων.
<P>
Εν τω μεταξύ όμως - όπως πολύ εύστοχα παρατήρησε ο κ. Pirker - ο αυστριακός πληθυσμός έχει φθάσει στα όριά του και δεν μπορεί να επιβαρυνθεί περισσότερο. Εάν δεν θέλουμε να αποτελεί απλώς σχήμα λόγου η λέξη αλληλεγγύη στην Ευρωπαϊκή Ένωση, είναι καιρός να υλοποιηθούν οι κοινοί μας στόχοι. Σε κανένα κράτος μέλος δεν πρέπει να δοθεί η δυνατότητα να εξαγοράσει τις ευθύνες του. Το κάθε κράτος πρέπει να υποδεχθεί ανάλογα με το μέγεθός του και τον πληθυσμό του έναν αντίστοιχο αριθμό εκτοπισθέντων, τεκμηριώνοντας με τον τρόπο αυτό την περιβόητη ευρωπαϊκή συνείδηση.
<P>
Θεωρούμε απαράδεκτο, και μάλιστα για τους λόγους που ανέφερε ήδη ο κ. Nassauer, τον διαχωρισμό της πρότασης σε δύο μέρη, και μέσω αυτού την αναβολή της αντιμετώπισης του προβλήματος της κατανομής των βαρών. Μόνο η ταχύτερη δυνατή λήψη απόφασης σχετικά με το συνολικό πακέτο θα μπορέσει να ανταποκριθεί πραγματικά στο αίτημα των Ευρωπαίων πολιτών.

<SPEAKER ID=113 NAME="Posselt">
Κύριε Πρόεδρε, δεν ήθελα να ενοχλήσω τον συνάδελφο Hager, παρά να πω μόνο ότι στις τέσσερις και τρία λεπτά ακριβώς ζήτησα τον λόγο επί του κανονισμού, και μάλιστα για να επισημάνω ότι υπάρχουν δύο δυνατότητες: είτε έπρεπε να είχατε αρχίσει ακριβώς στις 16.00 με τη συζήτηση επικαίρων, επειγόντων και σημαντικών θεμάτων, είτε να δώσετε πλέον τον λόγο σε όλους τους ομιλητές που θέλουν να αναφερθούν στην έκθεση Wiebenga. Δεν γίνεται, όμως, να δίνετε τον λόγο μετά τις 16: 00 μόνο σε μερικούς συναδέλφους και άλλους να τους μεταθέτετε για το απόγευμα, μετά από την ώρα των ψηφοφοριών. Έχετε να επιλέξετε ή το ένα ή το άλλο!

<SPEAKER ID=114 NAME="Πρόεδρος">
Κύριε Posselt, έπρεπε να τελειώσει ο πρώτος γύρος των ομιλητών όλων των πολιτικών ομάδων. Γι' αυτό και η καθυστέρηση των τριών λεπτών.
<P>
Διακόπτεται η συζήτηση επί της έκθεσης Wiebenga. Θα συνεχισθεί μετά την ψηφοφορία επί των επικαίρων.

<SPEAKER ID=115 NAME="Wiebenga">
Κύριε Πρόεδρε, υποθέτω ότι η Επίτροπος κ. Gradin θα λάβει τον λόγο και κατά τη διάρκεια της συζήτησης, προκειμένου να απαντήσει στα σημεία που θίξαμε.

<SPEAKER ID=116 NAME="Πρόεδρος">
Κύριε Wiebenga, πρέπει να καταλάβετε ότι η ημερήσια διάταξη έχει προσδιορισθεί και αυτήν ακριβώς ακολουθούμε. Η συζήτηση επί της εκθέσεώς σας θα συνεχισθεί μετά το τέλος των ψηφοφοριών.

<CHAPTER ID=4>
Συζήτηση επί επικαίρων και επειγόντων θεμάτων
<SPEAKER ID=117 NAME="Πρόεδρος">
Η ημερήσια διάταξη προβλέπει την συζήτηση επί επικαίρων, επειγόντων και σημαντικών θεμάτων.

<SPEAKER ID=118 NAME="Πρόεδρος">
Η ημερήσια διάταξη προβλέπει την κοινή συζήτηση επί των ακολούθων επτά προτάσεων ψηφίσματος, σχετικάμε την επισιτιστική βοήθεια προς την Ρωσία:
<P>
Β4-1002/98, των βουλευτών Vδyrynen και Kjer Hansen, εξ ονόματος της Ομάδας ΦΙΛ, -Β4-1008/98, του κ. Swoboda και άλλων, εξ ονόματος της Ομάδας ΕΣΚ, -Β4-1018/98, του κ. Carrθre d'Encausse, εξ ονόματος της Ομάδας ΕΕυρ, -Β4-1019/98, του κ. de Lassus Saint Geniθs, εξ ονόματος της Ομάδας ΕΡΣ, -Β4-1030/98, των βουλευτών Schroedter, Lagendijk και Aelvoet, εξ ονόματος της Ομάδας των Πρασίνων, -Β4-1034/98, του κ. Provan και άλλων, εξ ονόματος της Ομάδας ΕΛΚ και-Β4-1043/98, του κ. Seppδnen και άλλων, εξ ονόματος της Ομάδας ΕΕΑ/ΑρΠρΒΧ.
<SPEAKER ID=119 NAME="Bertens">
Κύριε Πρόεδρε, κύριε Επίτροπε, θα ήθελα να μιλήσω για την παροχή βοήθειας στη Ρωσία. Η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών θέλει να χορηγήσει η Ευρωπαϊκή Ένωση έκτακτη βοήθεια στη Ρωσική Ομοσπονδία. Αυτό είναι σαφέστατο. Ο πληθυσμός της χώρας αυτής βρίσκεται σε μια εξαιρετικά δύσκολη και επισφαλή κατάσταση και κρυώνει. Δεν μπορούμε να κλείνουμε τα μάτια μας μπροστά στη μοίρα των ανθρώπων αυτών ενώ, ενόψει των προβλημάτων αυτών, δεν επιτρέπεται να τηρήσουμε άκαμπτη στάση προβάλλοντος λογιστικά επιχειρήματα. Αυτό δεν σημαίνει ότι η ρωσική κυβέρνηση δεν πρέπει να κατανοήσει ότι θα μπορούσε ενδεχομένως να ανταποκριθεί σε αυτό το θετικό μήνυμα που της απευθύνουμε από την πλευρά μας.
<P>
Προκειμένου να βρεθούν βιώσιμες λύσεις για τα προβλήματα της ρωσικής οικονομίας, είναι απαραίτητο να ασκηθεί μία υπεύθυνη οικονομική πολιτική και να συναφθούν αυστηρές συμφωνίες με το ΔΝΤ. Το ξέρω, πρόκειται για πολλά και απλά λόγια που αναφέρονται σε μια κολοσσιαία αποστολή.
<P>
Αποφασιστική σημασία έχει επίσης η σοβαρή αντιμετώπιση της απάτης. Από την άποψη αυτή, η Ευρωπαϊκή Ένωση πρέπει να σεβαστεί στο μέτρο του δυνατού τη ρωσική αγορά κατά τη χορήγηση έκτακτης βοήθειας και, για τον λόγο αυτό, καλώ το Συμβούλιο να συμφωνήσει σύντομα με την πρόταση της Επιτροπής για τη διάθεση 400 εκατ. Ecu στους Ρώσους. Η Επιτροπή θα πρέπει τέλος να ζητήσει τη γνώμη του Ευρωπαϊκού Κοινοβουλίου για την κατάρτιση του μνημονίου συμφωνίας. Σας ευχαριστώ θερμά για τον πρόσθετο χρόνο που μου παραχωρήσατε.

<SPEAKER ID=120 NAME="Πρόεδρος">
Κύριοι συνάδελφοι, ο χρόνος που έχουμε για την συζήτηση των επικαίρων είναι πολύ λίγος, το γνωρίζετε. Θα παρακαλούσα λοιπόν να είσθε συνεπείς στην ώρα που ο καθένας έχει για την ομιλία του.

<SPEAKER ID=121 NAME="Krehl">
Κύριε Πρόεδρε, συζητούμε σήμερα για ένα πολύ σημαντικό πρόβλημα, δηλαδή για την επισιτιστική βοήθεια προς τη Ρωσία. Το θέμα αυτό είναι σημαντικό, επειδή τις τελευταίες εβδομάδες, ή μάλλον τους τελευταίους μήνες, ο πληθυσμός της Ρωσίας δεν βιώνει μόνο τις συνέπειες της οικονομικής και χρηματοπιστωτικής κρίσης, αλλά και τις συνέπειες μίας πολύ κακής σοδειάς. Το 1998 η σοδειά των σιτηρών ήταν η μισή από την αναμενόμενη και η σοδειά τις πατάτας δεν ήταν πολύ καλύτερη. Ήταν σημαντικά χαμηλότερη από το συνηθισμένο ακόμα και η απόδοση των μικρών κήπων που καλλιεργούν και χρειάζονται για τις βασικές τους ανάγκες σε τρόφιμα οι περισσότεροι Ρώσοι.
<P>
Η κατάρρευση του ρουβλίου ολοκλήρωσε την καταστροφή. Σχεδόν η πλειοψηφία των Ρώσων δεν είναι σε θέση να αγοράσει τρόφιμα και ζει κάτω από το όριο ή ακριβώς στο όριο της φτώχιας. Είναι απόλυτη ανάγκη να χορηγηθεί βοήθεια, γεγονός για το οποίο πείσθηκα προσωπικά τις τελευταίες εβδομάδες, όταν επισκέφθηκα τη Ρωσία. Προ πάντων τα παιδιά και οι ηλικιωμένοι χρειάζονται επειγόντως τη βοήθειά μας. Τα μαζικά μέσα ενημέρωσης μας έχουν ήδη ανακοινώσει τις πρώτες περιπτώσεις λιμοκτονίας.
<P>
Ως προς την επισιτιστική βοήθεια που θέλουν να παρέχουν η Επιτροπή και το Συμβούλιο, πρέπει να επισημανθεί το εξής: πρόκειται για μία βοήθεια προς τους Ευρωπαίους αγρότες που λόγω της υποτίμησης του ρουβλίου δεν μπορούν πλέον να προσφέρουν τα προϊόντα τους στη ρωσική αγορά. Υπάρχουν ακόμα αμφιβολίες κατά πόσον τα τρόφιμα φτάνουν πραγματικά στα ορφανοτροφεία, τα σχολεία, τα νοσοκομεία, δηλαδή σε αυτούς που τα έχουν πραγματικά ανάγκη. Τα αγροτικά προϊόντα πρέπει να πωληθούν στις συνήθεις τιμές της αγοράς και τα έσοδα να καταβληθούν σε ένα ειδικό ταμείο του ρωσικού προϋπολογισμού, ώστε να μπορούν αργότερα να χρησιμοποιηθούν για κοινωνικό έργο.
<P>
Εδώ είναι αναμφίβολα επιβεβλημένο να αναλογισθεί η Επιτροπή ακόμα μία φορά αν αυτός είναι και ο σωστός δρόμος. Δεν έχουμε τα περιθώρια να επιτρέψουμε την εμφάνιση τροφίμων στη μαύρη αγορά ή να επιτρέψουμε να γίνουν αντικείμενο ρωσικών εξαγωγών. Θέλω να υποστηρίξουμε τους φτωχούς της Ρωσίας και όχι τη μαφία. Για τον λόγο αυτό στο ψήφισμά μας απαιτούμε να παρέχεται και ανθρωπιστική βοήθεια, παράλληλα με την επισιτιστική. Ο ρωσικός Ερυθρός Σταυρός, οι εκκλησίες και οι μη κυβερνητικές οργανώσεις δέχθηκαν να βοηθήσουν στον εντοπισμό των αναγκών και στη διανομή των τροφίμων και των φαρμάκων, και διαθέτουν επίσης τα αντίστοιχα συστήματα διανομής.
<P>
Ένα άλλο ερώτημα αφορά τη χρηματοδότηση της επισιτιστικής βοήθειας. Στον βαθμό που βοηθά και ενισχύει τους αγρότες της Ευρωπαϊκής Ένωσης, η χρηματοδότηση πρέπει, κατά την άποψή μας, να γίνει από την κατηγορία που αφορά την γεωργική πολιτική, από την κατηγορία Ι, και να μην επιβαρυνθεί με αυτό η εξωτερική μας πολιτική, ακόμα κι αν πρόκειται για έναν καλό σκοπό, για την παροχή βοήθειας στη Ρωσία. Καλώ την Επιτροπή να λάβει τις αντίστοιχες αποφάσεις. Τα διαρθρωτικά προβλήματα της Ρωσίας δεν λύνονται μέσω της επισιτιστικής βοήθειας. Εν προκειμένω θα πρέπει να ενεργοποιηθεί η ίδια η Ρωσία, υποβάλλοντας και υλοποιώντας επιτέλους τα ανάλογα προγράμματα.
<P>
Χειροκροτήματα

<SPEAKER ID=122 NAME="Van Bladel">
Κύριε Πρόεδρε, στο Στρασβούργο η θερμοκρασία είναι 2 βαθμοί και έχει χιονίσει, εμείς όμως είμαστε στη ζεστασιά και τρώμε καλά. Γι' αυτό θεωρώ ότι είναι αυτονόητο να θέλουμε να βοηθήσουμε τους Ρώσους που είναι εκτεθειμένοι στην παγωνιά και δεν έχουν να φάνε. Το σύνθημά μου είναι: βοηθήστε τους Ρώσους να περάσουν το χειμώνα.
<P>
Φυσικά και δεν έχουμε ξεχάσει ότι δισεκατομμύρια από τα δάνεια που δόθηκαν στη Ρωσία δεν έφτασαν στον προορισμό τους και ωφέλησαν μόνο μια πλούσια ελίτ. Από την πρόσφατη επίσκεψη του καγκελάριου Schrφder στον Πρόεδρο Jeltsine προκύπτει ότι η Γερμανία έπαψε πλέον να χορηγεί τόσο εύκολα πιστώσεις. Επίκειται το κλείσιμο 720 τραπεζών, ενώ οι υπόλοιπες δεν μπορούν να ανταποκριθούν στις υποχρεώσεις τους. Η Ρωσία πρέπει να ακολουθήσει μια άλλη πολιτική, εάν θέλει να βγει από την πολύ δύσκολη οικονομική κατάσταση στην οποία έχει περιέλθει.
<P>
Αυτό όμως δεν φαίνεται να συμβαίνει, δεδομένου ότι ο Πρωθυπουργός Primakov, στα τελευταία σχέδιά του που γνωστοποίησε πριν λίγο, αναφέρθηκε σε περισσότερο κρατικό παρεμβατισμό. Αυτό σημαίνει ότι δεν ακολούθησε σε καμία περίπτωση τις συμβουλές του κ. Schrφder να τηρήσει πάνω από όλα τους όρους του ΔΝΤ. Παρ' όλα αυτά δεν μπορούμε να αγνοήσουμε την έκκληση του Διεθνούς Ερυθρού Σταυρού για τη χορήγηση επισιτιστικής βοήθειας στους φτωχότερους πολίτες που κατοικούν σε απομακρυσμένες περιοχές. Γι' αυτό πιστεύω ότι η πρωτοβουλία της Επιτροπής είναι αξιέπαινη.
<P>
Κατά τη γνώμη μου, οι Ρώσοι πρέπει να συμφωνήσουν με τις αφορολόγητες εισαγωγές, τον έλεγχο της απάτης και την ανεμπόδιστη διανομή. Ο χρόνος πιέζει. Θέλουμε να βοηθήσουμε τους Ρώσους να περάσουν το χειμώνα, πρέπει όμως κι αυτοί με τη σειρά τους να μας δώσουν τα περιθώρια να εξηγήσουμε στους Ευρωπαίους πολίτες ότι οι φόροι που πληρώνουν χρησιμοποιούνται για θεμιτούς σκοπούς. Βοηθάμε τους Ρώσους να περάσουν τον χειμώνα, χωρίς όμως να παραμελούμε τον έλεγχο.

<SPEAKER ID=123 NAME="Dupuis">
Κύριε Πρόεδρε, ο κ. Bertens το είπε με διπλωματικό τρόπο, νομίζω όμως ότι μπορούμε να το πούμε και με πιο άμεσο τρόπο. Η πραγματικότητα είναι ότι σήμερα είμαστε αιχμάλωτοι των πιστώσεών μας προς τη Ρωσία. Φυσικά, μπροστά σε μία καταστροφική από ανθρωπιστική άποψη κατάσταση, όπως αυτή που γνωρίζει η Ρωσία, η Ομάδα της Ευρωπαϊκής Ριζοσπαστικής Συμμαχίας θα υπερψηφίσει αυτή την πρόταση ψηφίσματος για την ανθρωπιστική βοήθεια στη Ρωσία. Η αλήθεια όμως είναι ότι δεν έχουμε πολιτική απέναντι στη Ρωσία και ότι δεν καταφέρνουμε να αποκτήσουμε πολιτική γιατί οι Ρώσοι, χάρη στις πιστώσεις μας και στην έμμεση εξουσία που τους δίνουν οι τελευταίες πάνω στις τράπεζές μας, είναι σε θέση να κάνουν αυτό που θέλουν: δεν ακούνε τα αιτήματα της Ευρωπαϊκής Ένωσης και δεν προχωρούν στις ιδιωτικοποιήσεις, κυρίως των γαιών, που θα έδιναν στη Ρωσία τη δυνατότητα να παράγει αυτό που χρειάζεται για την κατανάλωσή της. Τα χέρια μας λοιπόν είναι δεμένα, και είναι αδύνατον να προωθήσουμε και να ενισχύσουμε μία πολιτική μεταρρύθμισης στη Ρωσία. Εκεί έγκειται το πραγματικό πρόβλημα: στην απουσία, για μια ακόμα φορά, ευρωπαϊκής πολιτικής.

<SPEAKER ID=124 NAME="Lagendijk">
Κύριε Πρόεδρε, στη συζήτηση για την έκτακτη βοήθεια τίθεται συχνά το ερώτημα εάν αυτό είναι πραγματικά αναγκαίο. Υπάρχει ή δεν υπάρχει έλλειψη τροφίμων στη Ρωσία; Για να είμαστε ειλικρινείς, πρέπει να πούμε ότι η ερώτηση αυτή είναι δύσκολο να απαντηθεί στο συνολό της. Δεν αμφιβάλλω καθόλου ότι υπάρχουν μεγάλες περιοχές και ομάδες που υποφέρουν πραγματικά από έλλειψη τροφίμων. Στην περίπτωση αυτή πρέπει να σκεφτούμε τις περιοχές στο βόρειο μέρος της Ρωσίας. Σήμερα το πρωί διάβασα μια είδηση στην εφημερίδα σύμφωνα με την οποία ακόμη και οι Εσκιμώοι που κατοικούν στη Βόρεια Ρωσία υποφέρουν από μεγάλη έλλειψη τροφίμων και μετακινούνται μαζικά προς τον Νότο. Εκτός αυτών, υπάρχουν ομάδες, όπως οι ηλικιωμένοι που ζουν μόνοι τους, οι άστεγοι και οι κρατούμενοι, που υποφέρουν οπωσδήποτε από έλλειψη τροφίμων. Εκτός από αυτό το πρόβλημα, είναι πλέον σαφές ότι σχεδόν παντού υπάρχει και έλλειψη φαρμάκων. Γι' αυτό συμφωνούμε με την πρόταση για τη χορήγηση έκτακτης βοήθειας. Αντιλαμβάνομαι ότι η Επιτροπή δεν έχει την πρόθεση να χορηγήσει δωρεάν τη βοήθεια αυτή, αλλά να την πουλήσει και να δημιουργήσει με τα έσοδα ένα κοινωνικό ταμείο. Κατά τη γνώμη μου, αυτό πρέπει να συμβεί με την προϋπόθεση ότι οι τιμές δεν θα είναι υπερβολικές, επειδή, σε αντίθετη περίπτωση, δεν πρόκειται να επωφεληθούν οι ομάδες που αποτελούν τον στόχο μας, που είναι συνήθως οι φτωχότεροι πολίτες, αλλά εκείνοι οι οποίοι έχουν τα χρήματα για να αγοράσουν τη βοήθεια.
<P>
Αυτό που πρέπει να αποφευχθεί οπωσδήποτε, και την άποψη αυτή στηρίζω σε αρκετά στενές επαφές που είχα τις τελευταίες εβδομάδες με ανθρώπους στη Ρωσία, είναι να δημιουργηθεί στη Ρωσία, αλλά και στην Ευρώπη, η εντύπωση ότι η επισιτιστική βοήθεια χρησιμοποιείται για να ξεφορτωθεί η Ευρώπη τα πλεονάσματά της, ότι δηλαδή όλα αφορούν κατά κύριο λόγο το συμφέρον της Ευρώπης να απαλλαγεί από τα πλεονάσματά της και όχι τον επαρκή επισιτισμό των ανθρώπων σε ορισμένες περιοχές της Ρωσίας. Πρέπει οπωσδήποτε να αποφύγουμε να δημιουργηθεί η εντύπωση αυτή.
<P>
Τέλος, κύριε Πρόεδρε, όπως ειπώθηκε σε επανειλημμένες περιπτώσεις, υπάρχει μεγάλο πρόβλημα με τη διανομή. Μπορώ να φανταστώ ότι ούτε η Επιτροπή γνωρίζει με βεβαιότητα αν η βοήθεια θα φτάσει πραγματικά εκεί που πρέπει. Προσωπικά θα πρότεινα να δουλέψουμε κυρίως με τις περιφέρειες και να μην προσπαθήσουμε να προωθήσουμε τη διανομή της βοήθειας μέσω ενός εθνικού φορέα διανομής. Το λέω αυτό επειδή είμαι πεπεισμένος ότι σε περιφερειακή κλίμακα έχουμε την περισσότερη βεβαιότητα, ή τη μεγαλύτερη πιθανότητα, ότι τα τρόφιμα και τα φάρμακα θα πάνε σε αυτούς που τα χρειάζονται.

<SPEAKER ID=125 NAME="Provan">
Κύριε Πρόεδρε, δεν είναι συχνό φαινόμενο να παρεμβαίνει κάποιος από αυτή την πλευρά του Κοινοβουλίου και να συμφωνεί απόλυτα με ό, τι ελέγχθη προηγουμένως από την Ομάδα των Πρασίνων στο Ευρωπαϊκό Κοινοβούλιο. Καλωσορίζω θερμά ό, τι είπε προ ολίγου ο κ. Lagendijk, καθώς συμφωνώ μαζί του σχεδόν απόλυτα.
<P>
Θεωρώ ότι αντιμετωπίζουμε μία εξαιρετικά δύσκολη κατάσταση και είμαι βέβαιος ότι και εσείς το γνωρίζετε. Νομίζω δε ότι ορισμένες από τις δυσκολίες που αντιμετωπίζουμε προκύπτουν από το γεγονός ότι δεν είμαστε βέβαιοι για τα πραγματικά γεγονότα και τις πληροφορίες που λαμβάνουμε.
<P>
Όταν ορισμένοι από εμάς επισκεφθήκαμε πρόσφατα τη Μόσχα, εκπλαγήκαμε από το γεγονός ότι υπήρχαν εκεί ορισμένες μη κυβερνητικές οργανώσεις, και από τότε που επέστρεψα ο Παγκόσμιος Οργανισμός Υγείας εκφράζει αμφιβολίες κατά πόσον αυτό που έχει πραγματικά ανάγκη η Ρωσία στην παρούσα φάση είναι η επισιτιστική βοήθεια: ίσως αυτό ισχύει για μία ή δύο περιοχές, χωρίς όμως να είναι παντού απαραίτητη η επισιτιστική βοήθεια.
<P>
Το πρώτο βασικό στοιχείο στην προσπάθεια αντιμετώπισης της κατάστασης είναι η ύπαρξη της ενδεδειγμένης οικονομικής και πολιτικής σταθερότητας στη χώρα. Ως αποτέλεσμα της 17ης Αυγούστου, κάθε είδους οικονομικές συνέπειες επηρεάζουν σε πολύ μεγάλο βαθμό τον πληθυσμό. Μέχρι τη 17η Αυγούστου είδαμε επίσης σοβαρότατες περιπτώσεις απάτης και πλήθος εγκληματικών ενεργειών. Αυτά είναι πολύ θλιβερά και θα πρέπει να εξαλειφθούν, εάν επιθυμούμε να αναπτύξουμε εδώ και τώρα κατάλληλα προγράμματα βοήθειας για τον ρωσικό πληθυσμό.
<P>
Το πραγματικό πρόβλημα είναι η μη καταβολή των συντάξεων και των μισθών των στρατιωτών, των γιατρών και των δασκάλων. Θα μπορούσαμε να απαριθμήσουμε αρκετές κατηγορίες ανθρώπων που δεν λαμβάνουν το εισόδημα που θα τους δώσει τη δυνατότητα να αγοράσουν τα τρόφιμα που πιθανόν είναι διαθέσιμα εντός της ίδιας της χώρας.
<P>
Το γεγονός αυτό προκαλεί μεγάλες στερήσεις σε μεγάλα τμήματα του πληθυσμού και η έλλειψη αγοραστικής δύναμης επηρεάζει με τη σειρά της τις προμήθειες σε τρόφιμα.
<P>
Επιπλέον, θα πρέπει να αντιμετωπισθεί η έλλειψη ρευστού για φάρμακα, διότι τα προβλήματα υγείας που αρχίζει να αντιμετωπίζει ο ρωσικός πληθυσμός είναι σοβαρά. Η κυβέρνηση δεν διαθέτει πλέον τα οικονομικά μέσα για την εισαγωγή τροφίμων από άλλες χώρες. Οι προμήθειες σε τρόφιμα εξαρτώνται κατά 40 % από εισαγωγές, κι αυτό ακριβώς το κενό θα πρέπει να προσπαθήσουμε να καλύψουμε. Πρόκειται πράγματι για οικονομικό πρόβλημα. Οι τράπεζες έχουν πτωχεύσει. Το ζήτημα δεν αφορά αναγκαστικά την έλλειψη τροφίμων και, προκειμένου να διανεμηθούν σωστά τα τρόφιμα, θα πρέπει να εξεύρουμε τρόπους σε ευρωπαϊκό επίπεδο για να διασφαλίσουμε ότι αυτά θα καταλήξουν πράγματι στις περιοχές που τα έχουν ανάγκη.
<P>
Το δεύτερο ουσιαστικό στοιχείο είναι να συνεργασθούμε στενά με τις Ηνωμένες Πολιτείες σε όποιο πρόγραμμα κι αν αναπτύξουμε. Θα ήταν εσφαλμένο να ακολουθήσει τώρα η ρωσική κυβέρνηση την πολιτική του «διαίρει και βασίλευε», κάτι που είναι πιθανό να συμβεί. Θα πρέπει να ασχοληθούμε με όλα τα ζητήματα διατροφής, υγείας, οικονομικής και πολιτικής σταθερότητας σε ένα και μόνο πρόγραμμα, ει δυνατόν.

<SPEAKER ID=126 NAME="Paasilinna">
Αξιότιμε κύριε Πρόεδρε, η Ρωσία έκανε σκληρή και απότομη στροφή από τον κομμουνισμό στον καπιταλισμό, μία στροφή 180- με υπερβολική ταχύτητα.Ο λαός εκτοξεύθηκε στο κενό, αλλά μία μικρή μειοψηφία προσδέθηκε με τις ζώνες ασφαλείας του κράτους και πορεύεται αμέριμνη. Η πρώτη προϋπόθεση για τη χορήγηση χρηματικής βοήθειας θα πρέπει να είναι να μην καταλήξει σε χέρια ύποπτων ατόμων. Η διαφθορά σε κυβερνητικό επίπεδο θα πρέπει να αναχαιτισθεί.
<P>
Όσον αφορά τώρα την επισιτιστική βοήθεια, όταν τα προβλήματα είναι κοινά, είναι κοινές και οι ευκαιρίες. Πιστεύω ότι η εν λόγω βοήθεια δεν πρέπει να χορηγηθεί μέσω της εμπορικής αλυσίδας, ούτε σε μία εφάπαξ δόση, αλλά σταδιακά και με τη βοήθεια των κοινωνικών οργανώσεων. Συγκεκριμένα, την προηγούμενη φορά χάσαμε τα χρήματα, επειδή τα διοχετεύσαμε μέσω του εμπορικού δικτύου. Υπάρχουν πολλοί κοινοτικοί οργανισμοί οι οποίοι σπεύδουν προς βοήθεια των ανθρώπων που βρίσκονται σε ανάγκη. Υπάρχει ακόμα και μια τηλεοπτική εκπομπή, η VID, η οποία ειδικεύεται στην παροχή βοήθειας σε ανθρώπους. Αν χρησιμοποιήσουμε τα κέντρα μέριμνας, όπως τους παιδικούς σταθμούς και τους οίκους ευγηρίας, θα επιτύχουμε τον στόχο μας.Το ίδιο θα συμβεί κι εάν ασκηθεί ένας τριπλός έλεγχος με τα κατάλληλα όργανα και μέσα από την ΕΕ, το κράτος και το αρμόδιο για καταστάσεις εκτάκτου ανάγκης υπουργείο.

<SPEAKER ID=127 NAME="Iversen">
Κύριε Πρόεδρε, όπως ακούσαμε, η κατάσταση στη Ρωσία είναι σοβαρή και η οικονομική κατάσταση έχει ως συνέπεια οι δυνατότητες για εισαγωγή τροφίμων να είναι εξαιρετικά περιορισμένες. Αυτό πρέπει να το δούμε σε συνάρτηση με το γεγονός ότι η προμήθεια της Ρωσίας σε τρόφιμα εξαρτάται κατά το 40 % από τις εισαγωγές. Είναι, λοιπόν, πολύ θετικό ότι η Επιτροπή, μετά από μήνες πίεσης και εκ μέρους του Ευρωπαϊκού Κοινοβουλίου, είναι έτοιμη να προτείνει τη χορήγηση επισιτιστικής βοήθειας της τάξης άνω των τριών δις δανικών κορώνων. Ωστόσο, είναι εξαιτικά σημαντικό - ειδικά δεδομένης της παρούσας συζήτησης για την απαλλαγή - η συγκεκριμένη δράση να πραγματοποιηθεί με υπευθυνότητα. Αυτό επίσης σημαίνει ότι απαιτούμε η επισιτιστική βοήθεια να μην καταστρέψει την εγχώρια αγορά, αλλά να στραφεί και να χορηγηθεί στους πραγματικά φτωχούς. Θα ήθελα εν κατακλείδι να ζητήσω από την Επιτροπή να καταλάβει ότι την υλοποίηση της εν λόγω δράσης επισιτιστικής βοήθειας θα την παρακολουθεί εκ του σύνεγγυς το Κοινοβούλιο, αλλά και η ευρωπαϊκή κοινή γνώμη, καθώς και ότι είναι άκρως σημαντικό όλες οι ενέργειες να γίνουν με υπευθυνότητα.

<SPEAKER ID=128 NAME="Van den Broek">
μέλος της Επιτροπής. (NL) Ευχαριστώ τα αξιότιμα μέλη του Σώματος για τις παρατηρήσεις τους, από τις οποίες συμπεραίνω ότι η πλειοψηφία υποστηρίζει την κατάρτιση ενός επισιτιστικού προγράμματος για τη Ρωσία. Επικροτώ το περιεχόμενο του σχεδίου ψηφίσματος που έχει κατατεθεί, το οποίο θεωρούμε ότι αποτελεί σημαντική υποστήριξη της δουλειάς που κάνουμε στον τομέα αυτό.
<P>
Η Επιτροπή παρέλαβε μόλις στις 12 Νοεμβρίου του τρέχοντος έτους μια επίσημη αίτηση εκ μέρους της ρωσικής κυβέρνησης για την κατάρτιση ενός ειδικού επισιτιστικού προγράμματος, παρ' όλο που ήταν σαφές εδώ και αρκετό καιρό ότι έπρεπε να αναμένεται ένα παρόμοιο αίτημα. Αληθεύει αυτό που επεσήμανε το Σώμα σήμερα το μεσημέρι, ότι είναι δύσκολο να διαπιστωθεί επακριβώς πόσο μεγάλη είναι πραγματικά η ανάγκη επισιτιστικής βοήθειας. Υπάρχουν σημαντικές διαφορές από περιοχή σε περιοχή. Σήμερα συζητάμε για ένα πρόγραμμα της τάξης των 400 έως 500 εκατ. Ecu για την παράδοση διαφόρων προϊόντων η αξία των οποίων κυμαίνεται μεταξύ 400 και 500 εκατ. Ecu. Όπως ορθώς επισημάνθηκε σήμερα το μεσημέρι, η εκτέλεση του προγράμματος είναι ένα περίπλοκο θέμα. Για τον λόγο αυτό διανείμαμε πολύ πρόσφατα για την περαιτέρω ενημέρωση του Κοινοβουλίου έγγραφο της Επιτροπής στο οποίο περιγράφονται με σαφήνεια το ιστορικό και τα σημεία στα οποία στηρίζεται η δράση αυτή. Είναι όντως ιδιαίτερα σημαντικό να υποβάλει η ρωσική κυβέρνηση όσο το δυνατόν συντομότερα λεπτομερές σχέδιο εκτέλεσης για τις περιφέρειες που χρειάζονται βοήθεια, αλλά και για τους διαύλους διανομής, και κυρίως για τα μέτρα ελέγχου που μπορούν να ληφθούν. Η Επιτροπή σκοπεύει να θέσει ορισμένους αυστηρούς όρους, όπως, για παράδειγμα, ο όρος ότι η διανομή προϊόντων θα ανασταλεί αμέσως σε περίπτωση που γίνει αντιληπτό ότι αυτά μεταφέρονται σε αγορές εκτός Ρωσίας. Τα προϊόντα πρέπει να πωλούνται υποχρεωτικά σε τιμές που αντιστοιχούν στην τοπική αγορά και τα έσοδα πρέπει να μεταβιβάζονται σε ένα ειδικό κονδύλι του ρωσικού προϋπολογισμού για τη χρηματοδότηση ειδικών προγραμμάτων. Η Επιτροπή θα διεξαγάγει πάρα πολύ σύντομα διαβουλεύσεις με τη ρωσική κυβέρνηση για την έγκριση ενός μνημόνιου συμφωνίας. Βεβαίως, υπήρξαν και άλλες διαβουλεύσεις. Υπήρξε ήδη μια αποστολή που μετέβη στη Μόσχα. Σε αυτό το μνημόνιο συμφωνίας πρέπει να περιλαμβάνονται και τα σημεία αναφοράς που κατονόμασα πριν λίγο. Στα πλαίσια αυτά είναι πραγματικά σημαντικό να υπάρξει ένας στενός συντονισμός με τους Αμερικανούς εταίρους μας, οι οποίοι έχουν καταρτίσει επίσης ένα πρόγραμμα επισιτιστικής βοήθειας.
<P>
Ακριβώς επειδή η όλη επιχείρηση είναι σημαντική όχι μόνο από ανθρωπιστική, αλλά και από πολιτική άποψη, θα κατατεθεί πάρα πολύ σύντομα στο Ευρωπαϊκό Κοινοβούλιο ένα ειδικό σχέδιο κανονισμού το οποίο θα περιλαμβάνει όλα αυτά τα σημεία αναφοράς. Πιστεύω ότι πρέπει να διευκρινίσω ότι δεν πρόκειται για μία ακίνδυνη επιχείρηση. Πράγματι, το όλο πρόγραμμα περιλαμβάνει ακόμη παρά πολλές ασάφειες, οι οποίες δεν μπορούν να απομακρυνθούν. Ωστόσο, αυτό που προσπαθούμε είναι να περιορίσουμε στο μέτρο του δυνατού τους κινδύνους με τους όρους που θέτουμε, να πραγματοποιήσουμε διαβουλεύσεις με τη ρωσική κυβέρνηση για την έκδοση του μνημόνιου συμφωνίας και να ανταλλάξουμε εμπειρίες με άλλους δωρητές, όπως είναι οι Αμερικανοί. Πιστεύουμε ότι, αν δεν κάναμε τίποτα, ο κίνδυνος θα ήταν ακόμη μεγαλύτερος λόγω των αβεβαιοτήτων που εξακολουθούν να υπάρχουν. Αυτό δεν μπορούμε να το επιτρέψουμε.
<P>
Θα ήθελα να ζητήσω επίσης από το Κοινοβούλιο, όταν λάβει τον κανονισμό, να εξετάσει εάν θα ήταν δυνατόν να εφαρμοστεί η διαδικασία του κατεπείγοντος και να δοθεί η απαραίτητη προτεραιότητα στην έγκριση ή στη γνωμοδότηση, έτσι ώστε να μπορέσουμε να προωθήσουμε σύντομα το θέμα αυτό. Ο χειμώνας έχει ήδη αρχίσει, τα αποθέματα μειώνονται διαρκώς, που σημαίνει ότι θα πρέπει να είμαστε έτοιμοι όσο το δυνατόν συντομότερα.
<P>
Στη συνέχεια θα ήθελα να πω δύο λόγια που αφορούν ειδικότερα την ανθρωπιστική βοήθεια. Αυτή την εβδομάδα μετέβη στη Ρωσία μία αποστολή του ECHO και σύντομα θα διατεθεί ποσό 7 εκατ. Ecu για τη χρηματοδότηση ορισμένων προγραμμάτων τα οποία έχουν καταρτισθεί από μη κυβερνητικούς οργανισμούς. Σε συνεννόηση με τον Ρώσο υπουργό Bulkak, που θα επισκεφθεί σύντομα τις Βρυξέλλες, θα απευθύνω για άλλη μία φορά έκκληση για την άρση ορισμένων εμποδίων που αντιμετωπίζουν σήμερα κυρίως οι ΜΚΟ. Η βοήθεια αυτή προορίζεται κυρίως για νοσοκομεία, νοσοκομειακές εγκαταστάσεις και άλλα παρόμοια. Έτσι, κύριε Πρόεδρε, ελπίζουμε να προβούμε τουλάχιστον σε μία χειρονομία αλληλεγγύης προς τη ρωσική κυβέρνηση, μπορείτε όμως να είστε βέβαιοι ότι θα επιμείνουμε ούτως ώστε οι ρωσικές αρχές να μεριμνήσουν για την προσεκτική επίβλεψη της εκτέλεσης αυτών των προγραμμάτων.

<SPEAKER ID=129 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί σήμερα το απόγευμα, στις 17.30.

<SPEAKER ID=130 NAME="Πρόεδρος">
Η ημερήσια διάταξη προβλέπει την συζήτηση επί έξι προτάσεων ψηφίσματος, σχετικά με τον πυρηνικό αφοπλισμό:
<P>
Β4-0998/98, του κ. Bertens, εξ ονόματος της Ομάδας ΦΙΛ, -Β4-1009/98, του κ. Theorin, εξ ονόματος της Ομάδας ΕΣΚ, -Β4-1031/98, του κ. Schroedter και άλλων, εξ ονόματος της Ομάδας των Πρασίνων, -Β4-1035/98, των βουλευτών Cushnahan, Oostlander και Oomen-Ruijten, εξ ονόματος της Ομάδας ΕΛΚ, -Β4-1040/98, των βουλευτών Ewing και Maes, εξ ονόματος της Ομάδας ΕΡΣ και-Β4-1044/98, του κ. Carnero Gonzαlez και άλλων, εξ ονόματος της Ομάδας ΕΕΑ/ΑρΠρΒΧ.
<SPEAKER ID=131 NAME="Bertens">
Κύριε Πρόεδρε, η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών εκφράζει την ιδιαίτερη ικανοποίησή της για την πρωτοβουλία της επονομαζόμενης New Agenda Coalition. Οκτώ χώρες από πέντε διαφορετικές ηπείρους, πολύ διαφορετικές όσον αφορά το μέγεθος και τον πολιτικό τους προσανατολισμό, επιθυμούν να ασχοληθούν με τον πυρηνικό αφοπλισμό. Η πολιτική μου ομάδα επιθυμεί να αναληφθούν πρωτοβουλίες για να αρθεί το αδιέξοδο που παρατηρείται στον τομέα του πυρηνικού αφοπλισμού. Αυτό ισχύει όλως ιδιαιτέρως σήμερα που ο κόσμος δεν είναι πλέον διχασμένος και καθηλωμένος σε μία διένεξη.
<P>
Αισθανόμαστε ιδιαίτερη ικανοποίηση για το γεγονός ότι δώδεκα από τις δεκαέξι χώρες του ΝΑΤΟ είχαν το θάρρος να διαχωρίσουν τη θέση τους από τις πυρηνικές υπερδυνάμεις και να επιλέξουν μια ανορθόδοξη στρατηγική. Ωστόσο, τίθενται ορισμένα ερωτήματα. Πότε θα κυρωθεί η συμφωνία START II; Πότε θα αρχίσει η διεξαγωγή των διαπραγματεύσεων για τη START III; Πότε θα αρχίσουν τα κράτη που διαθέτουν πυρηνικά όπλα πραγματικές διαπραγματεύσεις για τον πυρηνικό αφοπλισμό; Για τον λόγο αυτό αισθάνομαι ιδιαίτερη ικανοποίηση που η First Committee των Ηνωμένων Εθνών υιοθέτησε με συντριπτική πλειοψηφία το ψήφισμα αυτό, στο οποίο αξιώνει την κύρωση της CTBT και την επονομαζόμενη άρση της επιφυλακής των πυρηνικών όπλων, τη συνεργασία με τον ΔΟΑΕ και την προσωρινή αναστολή της παραγωγής πυρηνικών υλικών. Το ψήφισμα δεν περιέχει τίποτα το αμφιλεγόμενο, ούτε έρχεται σε αντίφαση με το δόγμα του ΝΑΤΟ. Τέλος, στο ψήφισμα των Ηνωμένων Εθνών καλούνται οι πυρηνικές δυνάμεις να εξετάσουν τη θέσπιση συμπληρωματικών μέτρων, όπως είναι η υπόσχεση να μην χρησιμοποιήσουν πρώτες πυρηνικά όπλα.
<P>
Τέλος, κύριε Πρόεδρε, συμφωνούμε με το αρχικό κείμενο που υποστηρίζει το ψήφισμα των Ηνωμένων Εθνών, όχι όμως με τις τροπολογίες της Ομάδας των Πρασίνων. Οι Πράσινοι προχωρούν περισσότερο από τη New Agenda Coalition. Αυτό είναι ανέφικτο και διασπά στην ουσία τον ευρύ αυτό συνασπισμό. Το ψήφισμα αυτό προορίζεται να υπερψηφιστεί από μια μεγάλη πλειοψηφία στη Γενική Συνέλευση των Ηνωμένων Εθνών. Πιστεύω ότι με τις τροπολογίες των Πρασίνων αυτό θα είναι απίθανο. Γι' αυτό ελπίζω ότι οι Πράσινοι θα τις αποσύρουν.

<SPEAKER ID=132 NAME="Malone">
Κύριε Πρόεδρε, εκ μέρους της κυρίας Theorin, η οποία είχε την πρωτοβουλία γι' αυτό το ψήφισμα και της Ομάδας μου, θα ήθελα να ζητήσω από όλους τους βουλευτές να το υποστηρίξουν.
<P>
Με το ψήφισμά τους στα Ηνωμένα Έθνη, η Ιρλανδία και η Σουηδία έλαβαν την πρωτοβουλία, σύμφωνα με την πρόταση της Επιτροπής της Καμπέρα, για έναν κόσμο απαλλαγμένο από πυρηνικά όπλα. Υποστηρίζουμε την απαίτησή τους για άρση της επιφυλακής των πυρηνικών όπλων. Το να έχουμε τα πυρηνικά όπλα σε επιφυλακή εννέα χρόνια μετά από το τέλος του ψυχρού πολέμου είναι αδιανόητο και εγκυμονεί μεγάλους κινδύνους για όλους μας.
<P>
Όπως ανέφερε και ο κ. Bertens, το Κοινοβούλιο υποστηρίζει τις πρωτοβουλίες που ανέλαβαν οι οκτώ χώρες του Συνασπισμού για τη Νέα Ατζέντα ( New Agenda Coalition). Το Ευρωπαϊκό Κοινοβούλιο διευκρινίζει πάντοτε ότι επιθυμεί η Ευρωπαϊκή Ένωση να αντιμετωπίζει σοβαρά το θέμα του πυρηνικού αφοπλισμού, και η συγκεκριμένη πρωτοβουλία αποτελεί ένα ακόμη βήμα στην πορεία προς τον παγκόσμιο πυρηνικό αφοπλισμό.
<P>
Βλέποντας τις λεπτομέρειες του ψηφίσματος θα μπορούσαμε να καλέσουμε τα κράτη μέλη που δεν ψήφισαν, αλλά απείχαν από την ψηφοφορία, να ψηφίσουν «ναι» κατά την ψηφοφορία στη Γενική Συνέλευση. Καλούμε τις χώρες οι οποίες έχουν στην κατοχή τους πυρηνικά όπλα να εκπληρώσουν την υποχρέωσή τους για αφοπλισμό δυνάμει του άρθρου ΣΤ της Συνθήκης για τη μη διάδοση των πυρηνικών όπλων. Καλούμε επίσης τα συμβαλλόμενα μέρη στην εν λόγω συνθήκη, τα οποία δεν έχουν στην κατοχή τους πυρηνικά όπλα, να εκπληρώσουν τις υποχρεώσεις τους βάσει της συνθήκης, δηλαδή να μη λαμβάνουν, ούτε να κατασκευάζουν ή να αποκτούν με άλλο τρόπο πυρηνικά όπλα ή άλλους πυρηνικούς εκρηκτικούς μηχανισμούς. Ελπίζω ότι το ψήφισμα θα τύχει της ανεπιφύλακτης υποστήριξης του Κοινοβουλίου.

<SPEAKER ID=133 NAME="Schroedter">
Κύριε Πρόεδρε, τα πυρηνικά όπλα ανήκουν στα μέσα μαζικής καταστροφής και συνιστούν απειλή για όλη την ανθρωπότητα. Σε προηγούμενο ψήφισμά του το Κοινοβούλιο επιβεβαίωσε σαφώς την απόφαση του Διεθνούς Δικαστηρίου, το οποίο εξέφρασε την άποψη αυτή, και ως εκ τούτου θα πρέπει οι αποφάσεις μας να διατηρήσουν τη συνοχή τους ως προς το συγκεκριμένο ζήτημα.
<P>
Όλοι μας γνωρίζουμε την απειλή που συνιστούν τα πυρηνικά όπλα. Είναι παράλογο να συνεχίζει κανείς να επιμένει ως προς την ύπαρξη πυρηνικών όπλων και τη θεωρία του πρώτου πλήγματος. Πρέπει εδώ να τονισθεί με όλη τη δυνατή έμφαση η σημασία της ομάδας του Συνασπισμού για τη Νέα Ατζέντα στην Πρώτη Επιτροπή των Ηνωμένων Εθνών. Δώδεκα από τα δεκαέξι κράτη μέλη του ΝΑΤΟ ψήφισαν υπέρ ή δήλωσαν αποχή. Αυτό είναι ένα σημαντικό μήνυμα για να επανεξετασθεί η στρατηγική άμυνας στα κράτη μέλη της Ευρωπαϊκής Ένωσης.
<P>
Ως εκ τούτου, μας λυπεί πολύ το γεγονός ότι η Σλοβενία αποχώρησε από την Ομάδα των Οκτώ. Η χώρα αυτή θα μπορούσε να διαδραματίσει πολύ σημαντικό ρόλο στη χάραξη μιας νέας στρατηγικής για την ασφάλεια της Ευρώπης. Έχει πολύ μεγάλη σημασία να καταργηθεί το δικαίωμα για το πρώτο πλήγμα με πυρηνικά όπλα, ένα κατάλοιπο από την εποχή του ψυχρού πολέμου, και παραπέμπω για άλλη μία φορά στη συνθήκη συνασπισμού της νέας γερμανικής κυβέρνησης, η οποία θα μπορούσε ίσως να αποτελέσει πρότυπο και να αναλάβει πρωτοβουλία για την περαιτέρω ανάπτυξη της κοινής εξωτερικής πολιτικής και πολιτικής ασφαλείας. Η νέα γερμανική κυβέρνηση σκοπεύει να εμμείνει στην πλήρη κατάργηση όλων των όπλων μαζικής καταστροφής και θα συμμετέχει σε σχετικές πρωτοβουλίες σε συνεργασία με εταίρους και συμμάχους. Προτίθεται να δεσμευθεί να θέσει στο προσκήνιο ως στόχο των ενεργειών της τον πυρηνικό αφοπλισμό και, σε σύνδεση με αυτόν, την άρση της επιφυλακής των πυρηνικών όπλων και την παραίτηση από την αξίωση του πρώτου πλήγματος με πυρηνικά όπλα. Πιστεύω ότι αυτή είναι μία σημαντική ώθηση.

<SPEAKER ID=134 NAME="Cushnahan">
Κύριε Πρόεδρε, καλωσορίζω την πρωτοβουλία που ανέλαβε ο Συνασπισμός για τη Νέα Ατζέντα. Μια τέτοια εξέλιξη είναι εξαιρετικά επίκαιρη και αρμόζει στην περίοδο που έπεται κατάλληλη του ψυχρού πολέμου. Θα ήθελα ιδιαίτερα να εξάρω τη στάση της σημερινής ιρλανδικής κυβέρνησης για τον κεντρικό και επιδέξιο ρόλο που διαδραμάτισε για την ευόδωση αυτής της πρωτοβουλίας. Ήταν ενθαρρυντικό το γεγονός ότι η Πρώτη Επιτροπή των Ηνωμένων Εθνών έθεσε σε ψηφοφορία το ψήφισμα του Συνασπισμού για τη Νέα Ατζέντα την περασμένη Παρασκευή. Ήταν επίσης σημαντικό ότι τα μέλη της Ευρωπαϊκής Ένωσης είτε ψήφισαν θετικά, είτε απείχαν. Ελπίζω ότι τα κράτη μέλη που απείχαν και επέδειξαν τόσο ανοικτό πνεύμα θα πεισθούν να υπερψηφίσουν το ψήφισμα όταν τεθεί σε τελική ψηφοφορία στη Γενική Συνέλευση, τον επόμενο μήνα.
<P>
Αναντίρρητα, κάποιοι βουλευτές διατηρούν ορισμένες επιφυλάξεις για το ψήφισμα, ειδικά εάν υποστηρίζουν τη θέσπιση αμυντικής πολιτικής στην ΕΕ. Θα ήθελα να τους καθησυχάσω. Προσωπικά, υποστηρίζω τη θέσπιση αμυντικής πολιτικής στην ΕΕ. Τη θεωρώ κεντρικό στοιχείο της ευρωπαϊκής ολοκλήρωσης και δεν θεωρώ ασυμβίβαστο το να υποστηρίζω μία τέτοια άποψη, ενώ παράλληλα καταβάλλω προσπάθειες για τον πυρηνικό αφοπλισμό. Είναι επίσης σημαντικό το γεγονός ότι το ψήφισμα στα Ηνωμένα Έθνη δεν αντιβαίνει στις υφιστάμενες πολιτικές της ΕΕ ή του ΝΑΤΟ.
<P>
Καλωσορίζω την ευρεία υποστήριξη αυτού του κατεπείγοντος ζητήματος, αλλά, εκ μέρους της Ομάδας μου, θα ήθελα να υποδείξω ότι αντιτιθέμεθα σθεναρά στις δύο τροπολογίες που κατέθεσε η Ομάδα των Πρασίνων στο Ευρωπαϊκό Κοινοβούλιο. Ελπίζω ότι στο τέλος αυτής της συζήτησης το ψήφισμα θα υποστηριχθεί από τη συντριπτική πλειοψηφία του Κοινοβουλίου και θα δώσει, με τον τρόπο του, την ώθηση για την υποστήριξη του συνολικού ψηφίσματος στη Γενική Συνέλευση των Ηνωμένων Εθνών.

<SPEAKER ID=135 NAME="Maes">
Κύριε Πρόεδρε, θεωρούμε ότι το ψήφισμα αυτό εντάσσεται στο πλαίσιο μιας γενικής προσπάθειας για τον αφοπλισμό. ·Οσον αφορά ιδιαιτέρως τα πυρηνικά όπλα, είμαστε βέβαιοι ότι η απειλή με αυτοκτονία δεν αποτελεί καλή άμυνα. Αυτό ισχύει ακόμη και για εκείνους που υποστηρίζουν ακόμη και σήμερα την ιδέα της αποτροπής του πολέμου μέσω της πυρηνικής απειλής. Δεν είναι σοβαρά πράγματα αυτά. Το λέω αυτό επειδή η διάδοση πυρηνικών όπλων συνεχίζεται ανεμπόδιστα. Θα πρέπει επίσης να σταματήσουν όλες οι πυρηνικές δοκιμές και έρευνες. Όλα αυτά δεν πρέπει να μας κάνουν τυφλούς απέναντι στις φρικτές επιδράσεις άλλων όπλων, κυρίως των χημικών, τα οποία θέλουμε επίσης να καταργήσουμε. Την περασμένη εβδομάδα συγκλονίσθηκα πάρα πολύ από αυτά που είδα στα μέσα ενημέρωσης σχετικά με την εξέλιξη των βιολογικών όπλων. Είμαι, επομένως, της άποψης ότι η γενική προσπάθεια που καταβάλλουμε για τον αφοπλισμό, στην οποία συμπεριλαμβάνονται και τα κλασικά επονομαζόμενα «ελαφρά όπλα», δεν πρέπει να μας κάνει να ξεχνάμε ότι οι περισσότερες χώρες που επιθυμούν έναν νέο κόσμο επιδιώκουν πρώτα απ' όλα την κατάργηση των πυρηνικών όπλων, αυτό όμως είναι μόνο η αρχή.
<P>
Επομένως, θα πρέπει να εξετάσουμε αν μπορούμε να σταματήσουμε το λαθρεμπόριο όπλων που εξακολουθεί να διενεργείται με τη συνδρομή των κρατών μελών, εκπρόσωποι των οποίων παρευρίσκονται στην αίθουσα αυτή.

<SPEAKER ID=136 NAME="Carnero Gonzαlez">
Κύριε Πρόεδρε, μετά το τέλος του ψυχρού πολέμου είχε δημιουργηθεί η εντύπωση πως ο πυρηνικός εξοπλισμός είχε εξαφανισθεί. Σαφώς, ίσως είχε εξαφανισθεί από τις προτεραιότητες των κυβερνήσεων και ίσως δυστυχώς από τις προτεραιότητες κάποιων τομέων της κοινής γνώμης, αλλά στην πραγματικότητα συνέχιζε να υφίσταται ως η κύρια απειλή για την επιβίωση αυτού του πλανήτη. Ακριβώς δέκα χρόνια μετά από την πτώση του Τείχους του Βερολίνου, αυτός ο πυρηνικός εξοπλισμός δεν έχει μειωθεί. Τελευταία μάλιστα είδαμε πως η Γαλλία διεξήγαγε πυρηνικές δοκιμές, το 1995, και πως άλλες χώρες, όπως η Ινδία και το Πακιστάν, μόλις πριν από λίγο καιρό έκαναν το ίδιο. Επομένως, είναι επιτακτική η ανάγκη να συνεχίσουμε να απαιτούμε τον πυρηνικό αφοπλισμό.
<P>
Και από αυτήν την άποψη, πρέπει να καλωσορίσουμε τις χώρες που συμμετέχουν στην εκστρατεία που ζητά από τη Γενική Συνέλευση των Ηνωμένων Εθνών να λάβει σαφή απόφαση σχετικά με το θέμα αυτό. Γι' αυτόν τον λόγο πιστεύω πως με το παρόν ψήφισμα θα υποστηρίξουμε από αυτό το Κοινοβούλιο τις προσπάθειες τους, με την πλήρη συναίνεση της κοινής μας γνώμη.

<SPEAKER ID=137 NAME="Van den Broek">
μέλος της Επιτροπής. (NL) Κύριε Πρόεδρε, παρατηρώ ότι αυτό το σχέδιο ψηφίσματος δεν απευθύνεται στην Επιτροπή, δεδομένου ότι δεν διαθέτουμε αρμοδιότητες στον τομέα αυτό. Επιτρέψτε μου, συνεπώς, να περιοριστώ στην υποστήριξη της έκκλησης προς τις πυρηνικές δυνάμεις να συνεχίσουν με αποφασιστικότητα τις συστηματικές και προοδευτικές προσπάθειες που καταβάλλουν για τη μείωση του αριθμού των πυρηνικών όπλων στον κόσμο, με απώτερο στόχο την πλήρη εξαφάνισή τους.

<SPEAKER ID=138 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί σήμερα το απόγευμα, στις 5.30 μ.μ.

<SPEAKER ID=139 NAME="Πρόεδρος">
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
<P>
Ελευθερία έκφρασης στην Αλγερία και τη Σερβία
<P>
Β4-0995/98, του κ. Andrι-Lιonard, εξ ονόματος της Ομάδας ΦΙΛ, -Β4-1012/98, του κ. Swoboda, εξ ονόματος της Ομάδας ΕΣΚ, -Β4-1032/98, του κ. Cohn-Bendit, εξ ονόματος της Ομάδας των Πρασίνων, -Β4-1036/98, του κ. Soulier, εξ ονόματος της Ομάδας ΕΛΚ και-Β4-1045/98, των βουλευτών Ainardi και άλλων, εξ ονόματος της Ομάδας ΕΕΑ/ΑρΠρΒΧ.Διεθνές Ποινικό Δικαστήριο
<P>
Β4-1006/98, των βουλευτών Cars, Bertens και Nordmann, εξ ονόματος της Ομάδας ΦΙΛ, -B4-1023/98, των βουλευτών Dell'Alba, Dupuis και Hory, εξ ονόματος της Ομάδας ΕΡΣ, -B4-1027/98, της κ. Aglietta και άλλων, εξ ονόματος της Ομάδας των Πρασίνων και-B4-1050/98, του κ. Puerta και άλλων, εξ ονόματος της Ομάδας ΕΕΑ/ΑρΠρΒΧ.Akin Birdal
<P>
Β4-1000/98, του κ. Bertens, εξ ονόματος της Ομάδας ΦΙΛ, -B4-1010/98, των βουλευτών Titley, Dankert και Barros Moura, εξ ονόματος της Ομάδας ΕΣΚ, -B4-1016/98, του κ. Pasty, εξ ονόματος της Ομάδας EE, -B4-1025/98, των βουλευτών Aelvoet, Roth και Tamino, εξ ονόματος τηςΟμάδας των Πρασίνων, -B4-1038/98, του κ. Langen και άλλων, εξ ονόματος της Ομάδας ΕΛΚ και-B4-1051/98, του κ. Puerta και άλλων, εξ ονόματος της Ομάδας ΕΕΑ/ΑρΠρΒΧ.Θεολογική Σχολή της Χάλκης
<P>
Β4-1013/98, του κ. Αυγερινού και άλλων, εξ ονόματος της Ομάδας ΕΣΚ, -B4-1017/98, της κ. Δασκαλάκη και άλλων, εξ ονόματος της Ομάδας ΕΕυρ, -B4-1033/98, της κ. Aelvoet και άλλων, εξ ονόματος της Ομάδας των Πρασίνων, -B4-1039/98, του κ. Χριστοδούλου και άλλων, εξ ονόματος της Ομάδας ΕΛΚ και- B4-1049/98, του κ. Αλαβάνου και άλλων, εξ ονόματος της Ομάδας ΕΕΑ/ΑρΠρΒΧ.Αντισημιτισμός στην Ρωσία
<P>
Β4-1004/98, των βουλευτών Goerens και Nordmann, εξ ονόματος της Ομάδας ΦΙΛ και-B4-1007/98, του κ. Barσn Crespo, εξ ονόματος της Ομάδας ΕΣΚ.Ελευθερία έκφρασης στην Αλγερία και τη Σερβία

<SPEAKER ID=140 NAME="Andrι-Lιonard">
Κύριε Πρόεδρε, η κοινή πρόταση ψηφίσματος για την ελευθερία έκφρασης στην Αλγερία φιλοδοξεί να είναι μία μαρτυρία αλληλεγγύης προς τον αλγερινό Τύπο. Αυτός ο Τύπος, που διαδραματίζει καθοριστικό ρόλο στον αγώνα εναντίον του τρομοκρατικού ολοκληρωτισμού που μαστίζει αυτή τη χώρα, πολλές φορές έχει πληρώσει βαρύ τίμημα, και οι δημοσιογράφοι που πέθαναν επειδή υπερασπίστηκαν την ελευθερία είναι πάρα πολλοί. Δεν έχουμε καμία πρόθεση να αναμειχθούμε στις εσωτερικές υποθέσεις, όμως εκτιμούμε ότι είναι καθήκον μας να υπερασπιζόμαστε, εδώ και αλλού, τις θεμελιώδεις ελευθερίες, από τις οποίες βεβαίως δεν μπορεί να διαχωριστεί η ελευθερία του Τύπου.
<P>
Ωστόσο, οφείλουμε να επισημάνουμε ότι, για πολλές εβδομάδες, το αλγερινό κράτος ανέστειλε την κυκλοφορία πολλών εφημερίδων, υπό το πρόσχημα εμπορικών αντιδικιών. Οι εφημερίδες αυτές είχαν κάνει ενοχλητικές αποκαλύψεις που αφορούσαν άμεσα πρόσωπα του προεδρικού περιβάλλοντος, δηλαδή τον στρατηγό Betchine, που κατηγορείται για οικονομικές ατασθαλίες στην υπόθεση Benboualia, και τον Υπουργό Δικαιοσύνης M. Adami, ο οποίος φέρεται να άσκησε πιέσεις στη δικαιοσύνη. Αν η εξουσία έχει τη δυνατότητα να προβαίνει σε αυτόν τον χειρισμό είναι γιατί κατέχει εκ των πραγμάτων το μονοπώλιο στον Τύπο, μονοπώλιο στο χαρτί, στα τυπογραφεία και στις διαφημίσεις. Σε ένα κράτος που θέλει να λέγεται δημοκρατικό, ο Τύπος πρέπει να είναι ελεύθερος και δεν μπορεί να πέφτει θύμα ενός κρατικού ελέγχου, έστω και έμμεσου.
<P>
Ζητούμε, συνεπώς, να εγγυηθεί η Αλγερία την ελευθερία του Τύπου και να μην ασκείται πλέον καμία πίεση, ούτε η πίεση των μονοπωλίων, ούτε η πίεση του κώδικα πληροφόρησης, και, επομένως, να ξεκινήσουν, χωρίς καθυστέρηση, οι μεταρρυθμίσεις αυτές. Λίγους μήνες πριν τις προεδρικές εκλογές του Απριλίου του 1999 κάνουμε έκκληση με όλη μας τη δύναμη να θριαμβεύσουν οι θεμελιώδεις ελευθερίες και να μπορέσει να ξεκινήσει, πριν από τις εκλογές, μία δημοκρατική πλουραλιστική συζήτηση που θα χαρακτηρίζεται από διαφάνεια.

<SPEAKER ID=141 NAME="Schroedter">
Κύριε Πρόεδρε, προέρχομαι, όπως γνωρίζετε, από μία χώρα όπου η ελευθερία έκφρασης ήταν κάτι άγνωστο και υποφέραμε πολύ για την έλλειψη αυτή. Ως εκ τούτου, οι δημοσιογράφοι της Σερβίας, και ιδιαιτέρως της Αλγερίας, χαίρουν της πλήρους αλληλεγγύης μου.
<P>
Ο περιορισμός της ελευθερίας έκφρασης είναι το χαρακτηριστικό μέσο που χρησιμοποιούν για να διατηρηθούν στην εξουσία οι κυβερνήσεις που δεν στηρίζονται ολοκληρωτικά στην εμπιστοσύνη του λαού.
<P>
Χαρακτηριστικό και εξίσου κατακριτέο είναι το γεγονός ότι ο περιορισμός της ελευθερίας της έκφρασης επιβάλλεται μέσω του μονοπωλίου του χαρτιού και της τυπογραφίας. Κατά συνέπεια, θέλω να δηλώσω, εξ ονόματος της Ομάδας των Πρασίνων, την αλληλεγγύη μας προς τους δημοσιογράφους στην Αλγερία, που έχουν το θάρρος να αντιστέκονται και συχνά πληρώνουν το θάρρος τους με την ίδια τους τη ζωή.
<P>
Ως Ευρωπαϊκή Ένωση, που θέτει σε πρώτη θέση τη δημοκρατία - την οποία προτάσσει των οικονομικών σχέσεων - πρέπει να απαιτήσουμε την πλήρη αποκατάσταση της ελευθερίας έκφρασης τόσο στην Αλγερία, όσο και στη Σερβία, ως κεντρικό συστατικό στοιχείο της δημοκρατίας. Δεν μπορούμε να κάνουμε τα στραβά μάτια και να πούμε ότι όλα είναι εντάξει. Δεν μπορούμε να θέσουμε σε ισχύ τη συμφωνία, ούτε μπορούμε να χορηγούμε οικονομική βοήθεια στη χώρα αυτή, εάν δεν αποκατασταθεί πρώτα η ελευθερία της έκφρασης.
<P>
Ρωτώ τον Επίτροπο van den Broek πώς φαντάζεται την εξέλιξη του συμφώνου με την Αλγερία, ή ποιά άλλα μέτρα απαιτούμε να ληφθούν από την εν λόγω χώρα.
<P>
Δεύτερον, σας ερωτώ, κ. van den Broek, πώς σκοπεύετε να αντιδράσετε στον σαφή περιορισμό της ελευθερίας έκφρασης στη Δημοκρατία της Σερβίας βάσει της Συμφωνίας του Dayton.

<SPEAKER ID=142 NAME="Swoboda">
Κύριε Πρόεδρε, κύριε Επίτροπε, επισκέφθηκα φέτος δύο φορές την Αλγερία και οι Αλγερινοί με υπερηφάνεια ανέφεραν συνεχώς ότι στην Αλγερία υπάρχει ελευθερία έκφρασης, η οποία καλύπτει μάλιστα ένα ευρύ φάσμα πολιτικών αντιλήψεων, γεγονός που ευσταθεί. Συνεπώς, ήταν ακόμη πιο ακατανόητη και πιο σοβαρή η επιβολή περιορισμών στην κυκλοφορία κάποιων εφημερίδων. Μολονότι γνωρίζω ότι πίσω από αυτά κρύβεται ένας αγώνας για την εξουσία - και στο σημείο αυτό οι Αλγερινοί είναι σχετικά υπερήφανοι που, παρά τους περιορισμούς, ανάγκασαν δύο υπουργούς να παραιτηθούν - θεωρώ ότι αυτός ο εσωτερικός αγώνας για την εξουσία δεν μπορεί και δεν πρέπει να εκτυλίσσεται εις βάρος των δημοσιογράφων και των εφημερίδων.
<P>
Δεν μπορεί κανείς να περιορίσει τη δημοκρατία, αλλά ούτε και την ελευθερία έκφρασης. Ελπίζω να συνεχιστούν οι νεότερες εξελίξεις που επέτρεψαν την επανακυκλοφορία όλων των εν λόγω εφημερίδων. Απευθύνω έκκληση στην αλγερινή κυβέρνηση να μεριμνήσει για την πλήρη αποκατάσταση της ελευθερίας στον τομέα αυτό.
<P>
Προσωπικά, θεωρώ πιο σοβαρή την κατάσταση στη Γιουγκοσλαβία. Κάθε φορά που ο Milosevic αναγκάζεται να υποχωρήσει στην εξωτερική πίεση που δέχεται, αυξάνει την πίεση στο εσωτερικό της χώρας. Έτσι αντέδρασε και τώρα, ασκώντας πίεση στα πανεπιστήμια και τις εφημερίδες. Είναι εντελώς απαράδεκτο, και οφείλουμε να κάνουμε το παν για να βοηθήσουμε εκείνους που εκφράζουν τα τελευταία κατάλοιπα ελευθερίας και πλουραλισμού στη συγκεκριμένη χώρα. Σε σχέση με αυτά, θα ήθελα, κύριε Επίτροπε, να σας παρακαλέσω να δηλώσετε ότι θα κάνετε ό, τι μπορείτε, ώστε να χορηγηθούν πραγματικά και έγκαιρα σε εκείνα τα μέσα μαζικής ενημέρωσης τα χρήματα και η υποστήριξη που τους είχατε υποσχεθεί.
<P>
Αρχισυντάκτες από τη Σερβία, στη Γιουγκοσλαβία, μας είπαν δυστυχώς πως είναι αναγκασμένοι να περιμένουν τα χρήματα για πολύ μεγάλο χρονικό διάστημα. Νομίζω ότι πριν από λίγο καιρό περίμεναν ακόμη πόρους της Ευρωπαϊκής Επιτροπής από το 1997. Είναι ανεπίτρεπτο να μην μπορούν να κυκλοφορήσουν οι εφημερίδες αυτές όχι μόνο λόγω του Milosevic, αλλά ενδεχομένως και λόγω της αμέλειας της Επιτροπής. Κύριε Επίτροπε, σας παρακαλώ να ασκήσετε σαφώς την επιρροή σας ώστε να χορηγηθεί η εν λόγω βοήθεια.

<SPEAKER ID=143 NAME="Dupuis">
Κύριε Πρόεδρε, θα αναφερθώ πολύ σύντομα στη Σερβία: νομίζω ότι προσωπικά θα απέχω από την ψηφοφορία. Πρόκειται, για μια ακόμα φορά, για μία «χλιαρή» πρόταση ψηφίσματος, και με κάνει να φοβάμαι ότι οι φίλοι μου της Ομάδας του Ευρωπαϊκού Λαϊκού Κόμματος (ΕΛΚ) κόλλησαν το σύνδρομο του σοσιαλιστικού κόμματος που είναι, όπως γνωρίζουμε, να μην ταράζουν ποτέ τα νερά και να μην ενοχλούν τις κυβερνήσεις. Βεβαίως, το ΕΛΚ δεν συμμετέχει πλέον σε πολλές κυβερνήσεις, γεγονός που μου αφήνει κάποιες ελπίδες. Ωστόσο, αρχίζω να πιστεύω ότι σύντομα θα δούμε να ξεπροβάλει μία πρωτοβουλία υπέρ της απονομής του βραβείου Νόμπελ στον κ. Holbrooke και τον κ. Milosevic. Με αυτόν τον τρόπο θέλω να σας πω πόσο απελπιστική πιστεύω ότι είναι η κατάσταση.
<P>
Εμείς, από την πλευρά μας, θα συνεχίσουμε την εκστρατεία μας για την απαγγελία κατηγοριών στον κ. Milosevic. Δεν είναι δυνατόν να δοθεί βοήθεια, να γίνει μεταρρύθμιση στη Σερβία όσο θα έχει την εξουσία αυτός ο κακοποιός, και θα έπρεπε ν' αρχίσουμε να το πιστεύουμε αυτό. Ήδη 120 άτομα σε αυτό το Κοινοβούλιο το πιστεύουμε.
<P>
Όσον αφορά την Αλγερία, η κατάσταση είναι εντελώς παράλογη. Δυστυχώς, είμαστε υποχρεωμένοι να μιλήσουμε για το θέμα αυτό απουσία ενός από τους μεγάλους συγχρόνους μας, του κ. Cohn-Bendit, ο οποίος κατάθεσε αυτή την πρόταση ψηφίσματος μαζί με άλλους, όπως η κ. Andrι-Lιonard, και είναι επίσης εισηγητής μας για το ζήτημα της Αλγερίας. Πρόκειται για παραλήρημα! Παρατηρούμε ότι οι λόγοι που οδήγησαν σε αυτή την πρόταση ψηφίσματος εξαφανίζονται. Αφαιρούμε από τα αρχικά κείμενα όλα τα ερωτήματα, διότι έχουν επιλυθεί εν τω μεταξύ από τους εκδότες, την κυβέρνηση και το κοινοβούλιο της Αλγερίας. Αυτή η στάση δεν είναι έργο αποκλειστικά της πρεσβείας της Αλγερίας, την παρατηρούμε και σε αποδεικτικά έγγραφα. Αφαιρούμε από αυτήν την πρόταση ψηφίσματος την ουσία της, αλλά την κρατάμε στην ημερησία διάταξη του Ευρωπαϊκού Κοινοβουλίου.
<P>
Νομίζω ότι αυτός ο τρόπος εργασίας ξεπερνά ελαφρώς τα όρια του κανονισμού μας και, έστω κι αν αυτό δεν αρέσει στην πολύ αγαπητή μου συνάδελφο και φίλη Anne Andrι-Lιonard, η κατάσταση του Τύπου στην Αλγερία είναι αισθητά καλύτερη από ό, τι σε κάποιες άλλες χώρες - όπως η Τυνησία, στην οποία αναφέρονται οι εφημερίδες σήμερα το πρωί, κι ακόμα, ενδεχομένως, η χώρα από την οποία προέρχεται. Πράγματι, πιστεύω ότι στο Βέλγιο ασκείται κάποια μορφή έμμεσης λογοκρισίας, την διαπιστώσαμε μεταξύ άλλων σε ορισμένες υποθέσεις που μολύνουν σαν γάγγραινα την χώρα αυτή. Δεν είναι η μόνη χώρα της Ένωσης όπου συμβαίνει αυτό, νομίζω όμως ότι ξεπερνάει άλλες χώρες της Ένωσης σε ορισμένες ταπεινωτικές εξελίξεις.
<P>
Κάνουμε, επομένως, τα πάντα για να αφαιρέσουμε την αξιοπιστία από μία χώρα, την Αλγερία, που αντιμετωπίζει ένα τεράστιο πρόβλημα, που πρέπει να αντιμετωπίσει τη μετάβαση από ένα κομμουνιστικό σε ένα πλουραλιστικό καθεστώς και που έχει υιοθετήσει αρκετές μεταρρυθμίσεις. Κάνουμε τα πάντα για να εμποδίσουμε τους Ευρωπαίους επενδυτές να πιστέψουν, έστω και λίγο, στη δυνατότητα ενός διαφορετικού μέλλοντος για τη χώρα αυτή. Στέλνουμε συστηματικά παράλογα σήματα που δεν τα καταλαβαίνει ούτε η κοινή γνώμη της Αλγερίας, ούτε η ευρωπαϊκή κοινή γνώμη, ούτε, βεβαίως, και οι επενδυτές κι εκείνοι οι οποίοι θα μπορούσαν να προσφέρουν κάτι θετικό στην Αλγερία. Πρόκειται για παραλήρημα!

<SPEAKER ID=144 NAME="Lehideux">
Κύριε Πρόεδρε, ο συνάδελφός μας Andrι Soulier έπρεπε να μιλήσει ενώπιόν σας σήμερα. Δυστυχώς, δεν μπόρεσε να έρθει εξαιτίας ενός ανυπέρβλητου εμποδίου, και γι' αυτό μιλώ εγώ στη θέση του. Όλοι θυμούνται ότι η αντιπροσωπία του Ευρωπαϊκού Κοινοβουλίου που πήγε στο Αλγέρι τον περασμένο Φεβρουάριο, με επικεφαλής τον ίδιο τον Andrι Soulier, είχε καταλήξει στο συμπέρασμα ότι στην Αλγερία έχει ξεκινήσει μια δημοκρατική διαδικασία μετά από την εκλογή του Προέδρου Amin Zeroual.
<P>
Εκλογές με καθολική ψηφοφορία επέτρεψαν την εκλογή της λαϊκής Εθνοσυνέλευσης, όπου επικρατεί κλίμα πολυκομματισμού και ελευθερίας λόγου. Μερικούς μήνες αργότερα, εκλογές πάλι με καθολική ψηφοφορία επέτρεψαν την εγκατάσταση δημοτικών αρχών σε όλη την Αλγερία. Οι συνάδελφοί μας είχαν καταλήξει στο συμπέρασμα ότι έπρεπε να ενθαρρύνουμε αυτές τις προσπάθειες που καταβάλλονται για την εγκαθίδρυση της δημοκρατίας στην Αλγερία.
<P>
Από τότε οι διάφορες αποστολές που επισκέφθηκαν τη χώρα αυτή επιβεβαίωσαν την κρίση των συναδέλφων μας, είτε πρόκειται, παραδείγματος χάριν, για την ισπανική, τη γαλλική, είτε για την καναδική κοινοβουλευτική αντιπροσωπία, ή ακόμη για την ειδική ομάδα που ορίσθηκε από τον ΟΗΕ και της οποίας ηγήθηκε το περασμένο καλοκαίρι ο πρώην Πρόεδρος της Δημοκρατίας της Πορτογαλίας, κ. Mario Suarez. Πρέπει να παραμεριστούν όλα τα εμπόδια σε αυτήν την πορεία προς τη δημοκρατία, αλλά δεν θα έπρεπε ωστόσο να αποσιωπούμε όλες τις ανησυχίες μας ή να αποφεύγουμε τις φιλικές γνωμοδοτήσεις που οφείλουν να ανταλάσσουν τα κοινοβούλια που έχουν αποφασίσει να εμβαθύνουν τις σχέσεις τους. Αυτό συμβαίνει με το σχέδιο ψηφίσματος που υποβάλλεται, σήμερα, στο Σώμα μας.
<P>
Σε λίγους μήνες η Αλγερία θα εκλέξει νέο πρόεδρο. Ευχόμαστε, για το συμφέρον της χώρας αυτής και της Ευρωπαϊκής Ένωσης, η ετυμηγορία της κάλπης να μην είναι διφορούμενη. Από αυτό εξαρτάται η ευτυχής κατάληξη των διαπραγματεύσεων εν όψει της υπογραφής της συμφωνίας σύνδεσης ανάμεσα στην Ευρώπη και την Αλγερία. Ωστόσο, μία από τις προϋποθέσεις του δημοκρατικού διαλόγου είναι η ελευθερία του Τύπου. Όλοι όσοι επισκέφτηκαν την Αλγερία παρατήρησαν την εξαιρετική ελευθερία στους τόνους των εφημερίδων που εκδίδονται στη χώρα αυτή, είτε είναι γραμμένες στη γαλλική γλώσσα, είτε στην αραβική. Είναι ζήτημα αποφασιστικής σημασίας να διατηρηθεί και να διασφαλιστεί αυτή η ελευθερία. Αυτό, βεβαίως, εξαρτάται από τις συνταγματικές εγγυήσεις, αλλά και από τις οικονομικές και χρηματοπιστωτικές συνθήκες που θα κυριαρχούν σε αυτόν τον τομέα που αποτελεί αναπόσπαστο στοιχείο της δημοκρατίας.

<SPEAKER ID=145 NAME="Bertens">
Κύριε Πρόεδρε, το λιγότερο που θα μπορούσα να πω είναι ότι η πολιτική μου ομάδα είναι καταθορυβημένη από τις πράξεις του Milosevic και του κοινοβουλίου της πρώην Γιουγκοσλαβίας στον τομέα της ελευθερίας της έκφρασης. Καταπιέζοντας τις εναλλακτικές πηγές ενημέρωσης, ο Milosevic προσπαθεί να επιβάλει τη θέλησή του στο λαό. Όλοι γνωρίζουν ότι ο Milosevic εκπροσωπεί το παλαιό κομμουνιστικό σύστημα και τον υπερεθνικισμό που ήταν και η αιτία του δράματος στη Βοσνία. Σε περίπτωση που του δοθεί η δυνατότητα να συνεχίσει ατιμώρητος τη δικτατορική πολιτική που ασκεί, το πρόβλημα στο Κοσσυφοπέδιο θα προσλάβει επίσης δραματικές διαστάσεις.
<P>
Γνωρίζω, και χαίρομαι γι' αυτό, ότι η Ευρωπαϊκή Επιτροπή ασκεί μια ενεργό πολιτική για την προαγωγή της ελευθερίας του Τύπου στην πρώην Γιουγκοσλαβία. Επιπλέον, αντιλαμβάνομαι ότι η επιρροή που ασκεί η Ευρωπαϊκή Ένωση στην πολιτική του Milosevic δεν είναι πολύ μεγάλη. Παρ' όλα αυτά, ελπίζω ότι η Επιτροπή και τα κράτη μέλη θα μπορέσουν να καταβάλουν μία πρόσθετη προσπάθεια για να προαχθεί η ελευθερία της εκπαίδευσης και των μέσων ενημέρωσης. Το Συμβούλιο των Υπουργών πρέπει να παρακολουθεί κατά πόδας τις πολιτικές και στρατιωτικές εξελίξεις στο Κοσσυφοπέδιο, ενώ πρέπει να διατηρηθεί και η απειλή με στρατιωτική επέμβαση, εάν θέλουμε να ενισχύσουμε την πολιτική μας έναντι του Milosevic.

<SPEAKER ID=146 NAME="Pack">
Κύριε Πρόεδρε, αγαπητοί συνάδελφοι, ο Milosevic όχι μόνο διεξάγει εδώ και εννέα χρόνια πόλεμο, αρχίζοντας με τη Σλοβενία, την Κροατία και τη Βοσνία, όχι μόνο έχει εγκαταστήσει ένα καθεστώς απαρτχάιντ στο Κοσσυφοπέδιο και είναι υπεύθυνος για τους διωγμούς, τον πόλεμο και τον θάνατο στην περιοχή αυτή, αλλά φέρνει συνεχώς δυστυχία και στον ίδιο του τον λαό, τους Σέρβους. Βιάζει τον ίδιο του τον λαό. Από τότε που ανέβηκε στην εξουσία, κυριαρχεί στη Σερβία η αυθαιρεσία, ο φόβος και η τρομοκρατία. Έχει επίσης καταστρέψει βάσει σχεδίου και σερβικούς θεσμούς. Οι Σέρβοι αισθάνονται σαν παρίες. Δύο πολύ σημαντικές προσωπικότητες της Σερβίας απαρίθμησαν σε μία ανοικτή επιστολή τους προς τον Milosevic τα πλήγματα που έχει καταφέρει στον λαό του. Έχει μετατρέψει τα πανεπιστήμια σε τοπικό σύλλογο άξεστων ανθρώπων - έτσι του έγραψαν. Έχει μετατρέψει την ακαδημία των επιστημών και των καλών τεχνών σε παρθεναγωγείο. Έχει μειώσει την αξία των μέσων μαζικής ενημέρωσης, του κοινοβουλίου, της νομοθεσίας και της κυβέρνησης. Η επιστολή περιέχει όλες αυτές τις αναφορές. Έχει οδηγήσει τους πολίτες σε πτώχευση, ενώ η γυναίκα του, η παρέα της και ο ίδιος έχουν αποκτήσει περιουσίες. Εκατοντάδες χιλιάδες νέων ανθρώπων - η διανόηση - εγκαταλείπουν τη χώρα.
<P>
Ο Milosevic είναι θρασύς, αλλά η Δύση είναι υπερβολικά δειλή και ανίκανη να θέσει τέλος στα καμώματά του. Εξακολουθεί να τον κολακεύει και να μην τον τιμωρεί, μολονότι κατά πρώτον δεν έχει προωθήσει την πολιτική επίλυση του προβλήματος του Κοσσυφοπεδίου, όπως επέβαλε το αποτέλεσμα των διαπραγματεύσεων με τον κ. Holbrook, που ουσιαστικά δεν είναι καν αποτέλεσμα. Στις 4 Νοεμβρίου επρόκειτο να αρχίσουν οι διαπραγματεύσεις - δεν έχει πέσει όμως στην αντίληψή μου κάτι τέτοιο. Δεύτερον, την επομένη των εν λόγω διαπραγματεύσεων ο Milosevic απαγόρευσε όλα τα ανεξάρτητα μέσα μαζικής ενημέρωσης. Τρίτον, μερικές ημέρες αργότερα πέρασε από το υπάκουο κοινοβούλιο τον αντιδημοκρατικό νόμο για την ενημέρωση, ο οποίος φιμώνει σήμερα κάθε δημοσιογράφο. Τέταρτον, ο νόμος για τα πανεπιστήμια περιέχει την εναρμόνιση της διδασκαλίας με την ιδεολογία κι αυτό έχει μεγάλη σημασία, επειδή με τον τρόπο αυτό αναγκάζει την ελίτ της διανόησης να εγκαταλείψει τη χώρα και όσοι παραμένουν βρίσκονται σε κατάσταση εσωτερικής μετανάστευσης και μακριά από την Ευρώπη.
<P>
Οι περισσότεροι Σέρβοι περιμένουν μια απελευθερωτική κίνηση που θα τους επιτρέψει να αναπνεύσουν και πάλι - θα τους δώσει την ελευθερία να γράφουν, να διαβάζουν και να βλέπουν. Εάν είχε ή μπορούσε να δει κάποια εναλλακτική λύση ο σερβικός λαός, θα καταργούσε με την ψήφο του αυτόν τον εγκληματία, μόλις του παρουσιαζόταν ευκαιρία. Πρέπει να βοηθήσουμε τον λαό αυτό να έχει αυτή την ευκαιρία, υποστηρίζοντας τα ανεξάρτητα μέσα μαζικής ενημέρωσης που μπορούν να αποκαλύψουν το ποιόν του Milosevic και να τον απομονώσουμε ως συνομιλητή. Ο καλύτερος τρόπος είναι, ωστόσο, να καταγγείλουμε στη Χάγη ως εγκληματία πολέμου αυτόν τον κύριο που περιφρονεί την ανθρώπινη υπόσταση. Αυτό θα ήταν ένα σαφές μήνυμα. Ως Γερμανίδα μπορώ να πω ότι με τον Χίτλερ στην εξουσία ποτέ δεν θα μπορούσε να οικοδομηθεί μια δημοκρατική Γερμανία. Με τον Milosevic στην εξουσία η Σερβία ποτέ δεν θα μπορέσει να γίνει δημοκρατία.
<P>
Χειροκροτήματα

<SPEAKER ID=147 NAME="Ρουμπάτης">
Κύριε Πρόεδρε, το κλείσιμο των εφημερίδων, η επιβολή προστίμων, οι διώξεις των δημοσιογράφων εκθέτουν πάλι τον πρόεδρο Milosevic στη διεθνή κοινότητα. Η εμπειρία την οποία έχουμε δείχνει όμως ότι μέτρα που στρέφονται εναντίον της ελευθεροτυπίας, με μαθηματική ακρίβεια αργά ή γρήγορα θα στραφούν εναντίον εκείνων ακριβώς που παίρνουν αυτά τα μέτρα. Η κυβέρνηση του Βελιγραδίου οφείλει να κατανοήσει ότι η τακτική που ακολουθεί δεν βοηθεί στην επίλυση των μεγάλων προβλημάτων που υπάρχουν στην περιοχή. Από την άλλη πλευρά πρέπει να χαιρετίσουμε την απόφαση της κυβέρνησης του Μαυροβουνίου, απόφαση με την οποία διασφαλίζεται η πλήρης ελευθερία έκφρασης των μέσων μαζικής επικοινωνίας τόσο των τοπικών όσο και των διεθνών.
<P>
Το Ευρωπαϊκό Κοινοβούλιο καλεί το Βελιγράδι να αλλάξει τη στάση του. Εκφράζουμε την αλληλεγγύη μας στους δημοσιογράφους και τα μέσα μαζικής ενημέρωσης που διώκονται και θα ήθελα να ζητήσω από τον κ. Van den Broek να συνεργαστεί μαζί μας ώστε να βοηθήσουμε αυτούς που μάχονται για την ελευθερία της σκέψης.

<SPEAKER ID=148 NAME="Posselt">
Κύριε Πρόεδρε, θεωρώ την καταπίεση στα πανεπιστήμια και στα μέσα μαζικής ενημέρωσης στη Σερβία ενθαρρυντικό σημάδι, καθότι αυτό σημαίνει πως υπάρχουν εκεί δυνάμεις που αγωνίζονται για την ελευθερία, αλλά, δυστυχώς, λαμβάνονται πολύ λίγο υπόψη στο διεθνές επίπεδο. Πολλοί εξακολουθούν να εξομοιώνουν τον σερβικό λαό με τον Milosevic, υπό την έννοια της συλλογικής ευθύνης, μία έννοια που ταλαιπώρησε και άλλους λαούς. Θέλω να συνεχίσω τα λεγόμενα της κ. Pack. Ειδικά ως Γερμανός θέλω να τονίσω ότι θα πρέπει να προβαίνει κανείς σε διαφοροποιήσεις μεταξύ δικτατόρων και λαών. Πρέπει να υποστηρίξουμε με όλες μας τις δυνάμεις τα φιλελεύθερα κινήματα στον σερβικό λαό και να μας απασχολήσει περισσότερο από ό, τι μέχρι σήμερα το ερώτημα για το μέλλον της Σερβίας. Με την απάντηση στο ερώτημα αυτό είναι άμεσα συνυφασμένη και η απάντηση στα προβλήματα της Βοσνίας-Ερζεγοβίνης και του Κοσσυφοπεδίου, περιοχές που έχουν δικαίωμα στην αυτόνομη ανάπτυξή τους. Εκεί δεν μπορεί να υπάρξει ούτε ειρήνη, ούτε ελευθερία, εάν δεν εξαφανισθεί ο Milosevic και δεν καταλήξει στο Διεθνές Δικαστήριο της Χάγης!
<P>
Διεθνές Ποινικό Δικαστήριο

<SPEAKER ID=149 NAME="De Luca">
Κύριε Πρόεδρε, τα γεγονότα των τελευταίων ημερών, από την περίπτωση Pinochet έως την περίπτωση Priebke και Ocalan, επιβεβαιώνουν - εάν ήταν απαραίτητο κάτι τέτοιο - την επείγουσα πραγματικά ανάγκη ύπαρξης ενός Διεθνούς Ποινικού Δικαστηρίου ικανού να καταστέλλει τα εγκλήματα κατά της ανθρωπότητας. Η όλο και πιο φανερή παρακμή του παραδοσιακού ρόλου του ΟΗΕ ως παγκόσμιας οργάνωσης ικανής να εγγυάται την τάξη και την ειρήνη επιβάλλει τη δημιουργία, πάντοτε υπό την αιγίδα των Ηνωμένων Εθνών, νέων πιο ευέλικτων διεθνών οργανισμών, κατάλληλων να αντιμετωπίζουν τερατώδεις εγκληματικές πράξεις, όπως η γενοκτονία, η ξενοφοβία, τα βασανιστήρια και η παραβίαση των ανθρωπίνων δικαιωμάτων.
<P>
Για τον λόγο αυτό, η απόφαση που ελήφθη στις 17 Ιουλίου στη Ρώμη όσον αφορά τη δημιουργία, για πρώτη φορά στον κόσμο, ενός Διεθνούς Ποινικού Δικαστηρίου αποκτά ιστορική σημασία. Έτσι, λοιπόν, δεν θα υπάρχει πλέον μόνο η δικαιοσύνη των νικητών ή των ισχυροτέρων, αλλά μια προσέγγιση προς μια αληθινή δικαιοσύνη των πολιτών του κόσμου, που επιτέλους θα είναι όλοι ίσοι ενώπιον ενός ανεξάρτητου δικαστή. Το Ευρωπαϊκό Κοινοβούλιο, και η Ευρωπαϊκή Ένωση γενικότερα, πρέπει ωστόσο να αγωνιστούν ώστε να μην καταστεί μάταιη η προοδευτική προσπάθεια της Διάσκεψης της Ρώμης, με σκοπό να πετύχουν την προσχώρηση των κρατών μελών που δεν έχουν υπογράψει ακόμα το καταστατικό, να παρακινήσουν όλα τα κράτη μέλη της Ένωσης να επικυρώσουν γρήγορα τη συνθήκη και να αναλάβουν συγκεκριμένες πρωτοβουλίες για να διευρύνουν τον αριθμό των κρατών μελών που συμμετέχουν στην πρωτοβουλία, ακόμα και εξαρτώντας από αυτήν τη συναίνεση τις σχέσεις της Ευρωπαϊκής Ένωσης με τις λεγόμενες τρίτες χώρες.
<P>
Τέλος, όλα τα κοινοτικά θεσμικά όργανα πρέπει να θέσουν ως πρωταρχική απαίτηση την υιοθέτηση όλων των αναγκαίων μέτρων για την όσο γίνεται συντομότερη σύσταση της προπαρασκευαστικής επιτροπής...
<P>
Ο Πρόεδρος διακόπτει τον ομιλητή

<SPEAKER ID=150 NAME="Dell'Alba">
Κύριε Πρόεδρε, Επίτροπε Van den Broek, είμαι εξαιρετικά ευχαριστημένος που γίνεται αυτή η συζήτηση. Η αίθουσα δεν είναι ιδιαίτερα γεμάτη, είναι αλήθεια - και το λέω αυτό ενόψει της ψηφοφορίας - αλλά ελπίζω ότι το Ευρωπαϊκό Κοινοβούλιο θα επιδείξει για μια ακόμα φορά, όπως έκανε ήδη και στο παρελθόν, την προσήλωσή του στην υπόθεση αυτή και την ανάγκη, χάρη και στην Επιτροπή, να μπορέσουν κυρίως οι κυβερνήσεις μας και τα άλλα κράτη που θέλησαν να θεσπίσουν, στις 17 Ιουλίου στην Ρώμη, με μια ιστορική ψηφοφορία, τη γέννηση του Δικαστηρίου, να επικυρώσουν το καταστατικό του, ούτως ώστε να τεθεί σε ισχύ το συντομότερο δυνατόν. Χρειάζονται 60 χώρες: εμείς μαζί με το Κοινοβούλιο ζητάμε η 31η Δεκεμβρίου του 2000 να είναι η τελική ημερομηνία για να γίνει αυτό το δικαστήριο πραγματικότητα, ούτως ώστε η ατιμωρησία την οποία απολαμβάνουν σήμερα τόσοι τύραννοι και δικτάτορες - όχι μόνο όσοι βρίσκονται σε σύνταξη, όπως ο Pinochet, αλλά και σε δράση, όπως ο Svoboda Milosevic και άλλοι - να μπορέσει να λάβει τέλος μέσω της γέννησης μιας διεθνούς ποινικής δικαιοσύνης, που θα μπορέσει να βρει την έκφρασή της στο μόνιμο Δικαστήριο, στο Ποινικό Δικαστήριο.
<P>
Η Ευρωπαϊκή Ένωση ήταν στην πρώτη γραμμή αυτής της μάχης. Στη Ρώμη σημειώθηκε μια μεγάλη επιτυχία, χάρη και στη δέσμευση της Ευρωπαϊκής Επιτροπής, μια δέσμευση στην οποία συμμετείχαν και πολλές μη κυβερνητικές οργανώσεις, οι οποίες, μεταξύ άλλων, έχουν συγκεντρωθεί σήμερα εδώ χάρη σε μια πρωτοβουλία που αναλάβαμε με τον συνάδελφο κ. Dupuis, με το ριζοσπαστικό κόμμα και με το κίνημα «Δεν υπάρχει ειρήνη χωρίς δικαιοσύνη». Ας ξεκινήσουμε, λοιπόν, μια μεγάλη εκστρατεία επικύρωσης ώστε την 1η Ιανουαρίου του 2001 να θεσπιστεί το Ποινικό Δικαστήριο!

<SPEAKER ID=151 NAME="Lagendijk">
Κύριε Πρόεδρε, θα έλεγα σχεδόν ότι πρόκειται για διαβολική σύμπτωση, καθώς ποτέ στο παρελθόν δεν υπήρχαν τόσοι σοβαροί λόγοι για την ταχεία ίδρυση ενός διεθνούς ποινικού δικαστηρίου. Όπως ήδη ειπώθηκε, αντιμετωπίζουμε την υπόθεση Pinochet. Για μένα είναι σαφές ότι στην περίπτωση αυτή, στα πλαίσια της οποίας ζητείται μια έκδοση λόγω εγκλημάτων κατά της ανθρωπότητας, ένα μόνιμο διεθνές ποινικό δικαστήριο θα μπορούσε να προσφέρει πάρα πολύ καλές υπηρεσίες. Το επίκαιρο θέμα με το οποίο ασχολείται όλος ο κόσμος, η έκδοση ή η αίτηση για την έκδοση του κ. Ocalan, πρώην ηγέτη του ΡΚΚ, είναι κάπως πιο περίπλοκο. Αυτό ισχύει οπωσδήποτε επειδή η αίτηση υποβάλλεται από την Τουρκία, μία από τις επτά χώρες που καταψήφισαν τη συνθήκη που συνήφθη στη Ρώμη. Όμως, και σε αυτή την περίπτωση, πιστεύω ότι ένα διεθνές δικαστήριο θα μπορούσε να προσφέρει καλές υπηρεσίες, ακόμη και αν ήταν μόνο για να διαχωριστούν οι πολιτικές από τις ποινικές πτυχές της υπόθεσης αυτής. Για μας η πραγματικότητα προσφέρει αρκετές αφορμές για την ταχεία ίδρυση του εν λόγω μόνιμου διεθνούς δικαστηρίου.

<SPEAKER ID=152 NAME="Carnero Gonzαlez">
Κύριε Πρόεδρε, η θέσπιση του Διεθνούς Ποινικού Δικαστηρίου υπήρξε επίτευγμα αυτού που εγώ θα καλούσα διπλωματία των πολιτών, ένα μεγάλο κίνημα της κοινής γνώμης που σε πάρα πολλές χώρες πέτυχε να συμμετέχουν στη διάσκεψη της Ρώμης πολλές δεκάδες κυβερνήσεων και, επομένως, να γεννηθεί αυτό το δικαστήριο.
<P>
Ο κίνδυνος που διατρέχουμε με τη θέσπιση αυτού του δικαστηρίου με εξ αρχής ανεπαρκείς εξουσίες και χαρακτηριστικά είναι να περάσουμε σε αυτό που εγώ θα αποκαλούσα «το περιθώριο των δίκαιων», αν ο απαραίτητος αριθμός κυβερνήσεων δεν βιαστεί να καταθέσει τα μέσα κύρωσης και να θέσει, λογικά, τους απαραίτητους μηχανισμούς ώστε η αντίστοιχη επιτροπή να μπορέσει να θέσει σε λειτουργία αυτό το δικαστήριο.
<P>
Πέραν από αυτή τη διπλωματία των πολιτών, αυτή την κοινή γνώμη, η οποία κατάφερε το επίτευγμα της Ρώμης, χρειάζεται να δοθούν θετικά σημεία προς αυτή την κατεύθυνση. Κυρίως όταν υπάρχουν εμφανείς περιπτώσεις που δείχνουν πως ένα Διεθνές Ποινικό Δικαστήριο είναι απολύτως απαραίτητο για τη δίκη, για παράδειγμα, εγκληματιών όπως ο Χιλιανός δικτάτορας Augusto Pinochet, που τις τελευταίες αυτές εβδομάδες έχουν βρει καταφύγιο σε κενά των εθνικών νομοθεσιών - και επωφελούμαι αυτής της ευκαιρίας για να ευχηθώ η επόμενη Τετάρτη να αποτελέσει ημέρα εορτασμού της λήψης της απόφασης έκδοσης του Pinochet στην Ισπανία για να δικαστεί εκεί για τα εγκλήματα για τα οποία κατηγορείται, δηλαδή ούτε λίγο ούτε πολύ για γενοκτονία, βασανιστήρια και τρομοκρατία.
<P>
Όντως χρειάζεται αυτό το Διεθνές Ποινικό Δικαστήριο για να λήξει πλέον αυτή η ατιμωρησία, . Είναι τρομερό που υπήρχε αυτή η ατιμωρησία, γιατί ήταν γνωστό ποιοι ήταν οι υπεύθυνοι αυτών των εγκλημάτων, μόνο που το χέρι της δικαιοσύνης δεν μπορούσε να τους φτάσει. Γι' αυτόν τον λόγο, πιστεύω πως το Συμβούλιο και η Επιτροπή πρέπει να καταβάλουν εκ νέου προσπάθειες ώστε να υπογραφεί η συνθήκη η οποία θεσπίσθηκε στη Ρώμη, ώστε να δοθεί το μέσο της κύρωσης και, επομένως, το Διεθνές Ποινικό Δικαστήριο να γίνει σύντομα πραγματικότητα.

<SPEAKER ID=153 NAME="Habsburg-Lothringen">
Κύριε Πρόεδρε, μιλήσαμε για τρεις προτάσεις ψηφίσματος, αρχικά σε σχέση με την Αλγερία, κατόπιν σε σχέση με τη Σερβία και τώρα σε σχέση με το Διεθνές Ποινικό Δικαστήριο. Θεωρώ αφάνταστα χαρακτηριστικό το γεγονός ότι σχεδόν σε κάθε παρέμβαση αναφερόταν το όνομα Milosevic, ανεξαρτήτως θέματος. Αυτό θα πρέπει βασικά να μας δείχνει ότι λείπει πραγματικά ένας θεσμός όπως το Διεθνές Ποινικό Δικαστήριο, καθώς και ένα Διεθνές Ποινικό Δίκαιο. Έχουμε δύο μικρά «ποινικά δικαστήρια» που ασχολούνται με τη Γιουγκοσλαβία και τη Ρουάντα, αλλά αναμφισβήτητα δεν διαθέτουν τις δυνατότητες που θα είχε ένα καλά εδραιωμένο Διεθνές Ποινικό Δικαστήριο. Δεν διαθέτουν τις δυνατότητες που θα ήταν αναγκαίες για να μπορούν να επέμβουν και σε εθνικές υποθέσεις, όταν διαπιστώνουν ότι απαιτείται σε ένα ορισμένο πλαίσιο μέριμνα για την τήρηση των ανθρωπίνων δικαιωμάτων. Ούτε έχουν τη δυνατότητα να αναμιχθούν πραγματικά ενεργά σε γεγονότα μέσω ενός εντελώς ανεξάρτητου εισαγγελέα.
<P>
Πιστεύω ότι είναι αναγκαίο να ασκήσουμε, ειδικά ως Ευρωπαίοι, πίεση στα κράτη που δεν έχουν ακόμα υπογράψει το ψήφισμα της Ρώμης, μεταξύ των οποίων συγκαταλέγονται η Μεγάλη Βρετανία και η Γερμανία. Χρειαζόμαστε τις υπογραφές. Θέλουμε να αρχίσουμε έγκαιρα τις ενέργειες για τη σύσταση του Διεθνούς Ποινικού Δικαστηρίου!
<P>
Akin Birdal

<SPEAKER ID=154 NAME="Bertens">
Κύριε Πρόεδρε, στην έκθεση για την κατάσταση προόδου που συνέταξε για την Τουρκία, η Επιτροπή δηλώνει ότι δεν μπορεί σε καμία περίπτωση να λεχθεί ότι εφαρμόστηκε ο νόμος στη δίκη του υπερασπιστή των ανθρωπίνων δικαιωμάτων Akin Birdal. Σε περίπτωση, λοιπόν, που η υπόθεση αυτή είναι υποδειγματική όσον αφορά τη στάση της τουρκικής κυβέρνησης και της τουρκικής δικαιοσύνης, πιστεύω ότι η Τουρκία θα πρέπει να ξεχάσει προς το παρόν την προσχώρησή της. Και τούτο επειδή η προσχώρηση συνοδεύεται από αυστηρά, σαφή, ακριβή και δίκαια κριτήρια. Εάν, επομένως, η Τουρκία επιθυμεί να προσχωρήσει στην Ευρωπαϊκή Ένωση, θα πρέπει να φροντίσει για τη δημοκρατία και τα ανθρώπινα δικαιώματα. Ελπίζω ότι, προς όφελος της δημοκρατίας και των καλών σχέσεων της Ευρωπαϊκής Ένωσης με την Τουρκία, ο Πρόεδρος Demirel θα δώσει χάρη στον κ. Birdal.
<P>
Επιπλέον, ελπίζω ότι το τουρκικό κοινοβούλιο θα επιφέρει σύντομα τις απαραίτητες τροποποιήσεις της νομοθεσίας, τις οποίες έχει υποσχεθεί εδώ και πολύ καιρό, προκειμένου να υπάρξουν εγγυήσεις για τη δημοκρατία, τον σεβασμό των ανθρωπίνων δικαιωμάτων και για ένα ανεξάρτητο κράτος δικαίου. Η πολιτική μου ομάδα είναι βέβαιη ότι η Επιτροπή και το Συμβούλιο θα προβούν σε σχετικά διαβήματα.

<SPEAKER ID=155 NAME="Swoboda">
Κύριε Πρόεδρε, κύριε Επίτροπε, συνάντησα τον Akin Birdal πριν από δύο περίπου εβδομάδες στην Τουρκία, και είδα πόσο υποφέρει ακόμα από τα τραύματα που υπέστη κατά την απόπειρα δολοφονίας του. Ακουσα την ομιλία του στην διάσκεψη για τα ανθρώπινα δικαιώματα στην Αγκυρα και του απάντησα. Ήταν μία ομιλία χαμηλών τόνων. Θα συνιστούσα στην τουρκική κυβέρνηση να εκμεταλλευτεί τη σημερινή κατάσταση και να μιλήσει με ανθρώπους σαν τον Akin Birdal που τηρούν μία μετριοπαθή, λογική στάση και να προβεί σε λύσεις όσον αφορά την εσωτερική κρίση στην Τουρκία, και ιδιαίτερα το πρόβλημα των Κούρδων.
<P>
Πιστεύω ότι συμβαδίζει με το πνεύμα του Akin Birdal να προχωρήσω σε μερικές ουσιαστικές παρατηρήσεις σχετικά με τη σημερινή κρίση στην Τουρκία. Ήδη σήμερα το πρωί η Pauline Green και άλλοι συνάδελφοι ανέπτυξαν στο Σώμα ότι καταδικάζουμε τη στάση που τηρεί επί του παρόντος η Τουρκία στο ζήτημα του κ. Ocalan και του ενδεχομένου να του χορηγηθεί άσυλο. Ειδικά εγώ που καταβάλλω προσπάθειες για μία λογική σχέση μεταξύ Ευρωπαϊκής Ένωσης και Τουρκίας, και για τον λόγο αυτό επισκέφθηκα φέτος τρεις φορές την Τουρκία για την διεξαγωγή συνομιλιών, οφείλω να απορρίψω τη στάση της Τουρκίας. Θέλω να καλέσω ακόμη μια φορά την τουρκική κυβέρνηση να εκμεταλλευθεί τώρα την ευκαιρία και, σε περίπτωση θετικής απάντησης στην αίτηση ασύλου του κ. Ocalan, να προβεί, μαζί με όλες τις ενεχόμενες πλευρές, σε παραίτηση από τη χρήση βίας, μία παραίτηση με την οποία θα πρέπει να συνταχθούν τόσο το Κουρδικό Εργατικό Κόμμα, όσο και οι πολιτικοί εκπρόσωποι των Κούρδων. Πρέπει να υπάρξουν συνομιλίες οι οποίες όμως δεν θα διεξαχθούν με το Κουρδικό Εργατικό Κόμμα, αλλά για τις οποίες προσφέρεται οπωσδήποτε ως εταίρος ο Akin Birdal, προκειμένου να καταστεί δυνατή μία λύση γλωσσικής και πολιτισμικής αυτονομίας στο πλαίσιο μίας ενιαίας Τουρκίας. Αυτός είναι και ένας από τους στόχους για τους οποίους αγωνίζεται ο Akin Birdal και η οργάνωσή του.
<P>
Πιστεύω, λοιπόν, εντελώς προς το συμφέρον του Akin Birdal, ότι θα πρέπει η τουρκική κυβέρνηση να εκμεταλλευθεί την ευκαιρία, ώστε να επιτύχει μέσα από αυτή την κρίση το καλύτερο δυνατόν αποτέλεσμα και να στοχεύσει προς μία ειρηνική επίλυση του κουρδικού προβλήματος.

<SPEAKER ID=156 NAME="Wolf">
Κύριε Πρόεδρε, αξιότιμε κύριε Επίτροπε, εδώ έχουμε να κάνουμε με μία ειδική περίπτωση. Ουσιαστικά η καταδίκη του Akin Birdal στην Τουρκία σημαίνει, κατ' επέκταση, την απαγόρευση πολιτικής για το κουρδικό ζήτημα, γεγονός που μπλοκάρει πραγματικά την κατάσταση.
<P>
Δεύτερον, δεν πρέπει να ξεχνάμε ότι αυτή την εποχή είναι στο τουρκικό κοινοβούλιο εν εξελίξει η διαδικασία εκσυγχρονισμού του ποινικού κώδικα και της κατάργησης των παραγράφων 312 και 159, σύμφωνα με τις οποίες καταδικάσθηκε ο Akin Birdal, καθώς και του άρθρου 8 του νόμου κατά της τρομοκρατίας. Εν προκειμένω, αποτελεί, κατά πρώτον, πολιτική επιταγή να εκμεταλλευτεί η Τουρκία την ευκαιρία του διαλόγου που υποστήριζε ανέκαθεν ο Akin Birdal και, κατά δεύτερον, ανθρωπιστική επιταγή να αποκτήσει ο Akin Birdal πρόσβαση σε ιατρική περίθαλψη και στην Ευρώπη, καθώς έπεσε θύμα απόπειρας σκοτεινών δυνάμεων εναντίον της ζωής του και εξακολουθεί να υποφέρει από τις συνέπειές της. Κατ' αυτή την έννοια, ως φίλοι της Τουρκίας, πρέπει να απευθύνουμε έκκληση προς την τουρκική κυβέρνηση να αλλάξει τη στάση που τηρεί.

<SPEAKER ID=157 NAME="Langen">
Κύριε Πρόεδρε, κυρίες και κύριοι, το γεγονός ότι έξι πολιτικές ομάδες του παρόντος Κοινοβουλίου υποβάλλουν κοινή πρόταση και θέλουν και να την ψηφίσουν θα πρέπει να αποτελεί μήνυμα για την τουρκική κυβέρνηση και για τον Πρόεδρο της Τουρκίας ότι αυτό το ζήτημα, η καταδίκη δηλαδή του Προέδρου της Ένωσης για τα Ανθρώπινα Δικαιώματα της Τουρκίας, τον οποίο γνωρίζουν πολλοί από εμάς από συνομιλίες των τελευταίων ετών, π.χ. ο κ. Swoboda, δεν είναι μόνο μία υπόθεση ρουτίνας για την οποία συζητούμε. Για μας το ζήτημα αυτό αποτελεί λυδία λίθο ως προς την ικανότητα της Τουρκίας να γίνει δημοκρατικό κράτος, λυδία λίθο ως προς τον σεβασμό των ανθρωπίνων δικαιωμάτων. Ο Επίτροπος van den Broek μας παρουσίασε πριν από λίγο καιρό μία έκθεση σχετικά με το σημείο που βρίσκονται οι σχέσεις μας με την Τουρκία. Όλοι μας βέβαια θυμόμαστε πως, όταν υποστηρίζαμε την τελωνειακή ένωση, η τότε τουρκική κυβέρνηση μας είχε δώσει υποσχέσεις σχετικά με την προσαρμογή του συντάγματος και της πρακτικής όσον αφορά τα ανθρώπινα δικαιώματα, πράγμα που δεν έχει πραγματοποιηθεί μέχρι σήμερα. Συνεπώς, είμαι της γνώμης πως δεν μπορούμε να προσφέρουμε στην Τουρκία προοπτικές για προσχώρηση στην ΕΕ, όσο δεν είναι δυνατόν να επιτευχθούν συγκεκριμένες, κατά τη δική μας άποψη, πρόοδοι σε αυτά τα ουσιαστικά θέματα της ελευθερίας της έκφρασης και των ανθρωπίνων δικαιωμάτων.
<P>
Είμαι τόσο κατηγορηματικός, μολονότι γνωρίζω ότι τις περασμένες εβδομάδες είχαμε σαφώς διαπιστώσει μία βελτίωση των συνθηκών, η οποία, όμως, δεν επαρκεί. Πρέπει να ακολουθήσει και περαιτέρω πρόοδος. Ο Πρόεδρος της Τουρκίας κ. Demirel ο οποίος εμφανίσθηκε μόλις προ ημερών στη Βιέννη με αιτήματα σχετικά με την είσοδο της Τουρκίας στον κύκλο των υποψηφίων προς ένταξη χωρών, πρέπει να εκμεταλλευτεί την ευκαιρία και να δώσει χάρη στον Akin Birdal. Πιστεύω πως αυτό θα ήταν μία δοκιμής για την ικανότητα της Τουρκίας να συνάψει στενότερες σχέσεις με την Ευρώπη. Όλα τα υπόλοιπα δεν θα μας βοηθήσουν να προχωρήσουμε. Για τον λόγο αυτό, υποστηρίζουμε, ως Ομάδα του ΕΛΚ, την κοινή πρόταση. Ελπίζουμε ότι θα είναι ένα μήνυμα με θετικά αποτελέσματα και δεν θα επιφέρει περαιτέρω όξυνση των σχέσεων μεταξύ Ευρώπης και Τουρκίας όπως η περίπτωση Ocalan.

<SPEAKER ID=158 NAME="Εφραιμίδης">
Κύριε Πρόεδρε, η περίπτωση του Birdal πρώτον αφορά καταδίκη από Δικαστήριο Ασφαλείας της Τουρκίας. Αυτά τα δικαστήρια, κύριε Επίτροπε, σε σχετική έκθεση της Επιτροπής -προφανώς με επίδραση δική σας λόγω εμπειρίας, διότι παρακολουθείτε τα θέματα της Τουρκίας- χαρακτηρίζονται ως ανίκανα εκ φύσεως να παράσχουν συνθήκες δίκαιης δίκης στον κατηγορούμενο. Από τέτοιο δικαστήριο δικάσθηκε. Δεύτερον, δεν υπάρχει δυνατότητα προσφυγής σε ανώτερου βαθμού όργανο. Επομένως η απόφαση είναι τελεσίδικη. Και όλες οι συνέπειες εις βάρος του Birdal θα εξακολουθούν να υφίστανται για το υπόλοιπο του βίου του, ακόμη και το να μην μπορεί να πάει για ιατρική περίθαλψη μέχρι να εξαφανισθεί και βιολογικά, πράγμα που δεν μπόρεσαν να κάνουν με τη δολοφονική απόπειρα εναντίον του. Η μόνη διέξοδος είναι να δοθεί χάρη από τον Ντεμιρέλ και ο μόνος τρόπος είναι να πιέσει η Επιτροπή ώστε να δοθεί αυτή η χάρη. Κύριε Πρόεδρε, δεν πρόκειται για θέμα που αφορά απλώς τον Birdal. Αφορά τις ελευθερίες του τούρκικου λαού, αφορά τις δικές μας ελευθερίες. Ανάλογο είναι και το πρόβλημα Οτσαλάν. Πρέπει να αντισταθούμε για να μην περάσει η πίεση η τούρκικη, η πίεση η αμερικάνικη και να εκδοθεί στην Τουρκία για να δολοφονηθεί είτε με εκτέλεση είτε με το κλείσιμο στα κάτεργα της Τουρκίας, όπως συνηθίζεται. Και οι δύο είναι σύμβολα αγώνα για την ειρήνη, για την ελευθερία, για τη δημοκρατία. Ειδικά για τον Birdal θέλω να σας πω ότι το Ποινικό Εφετείο της Τουρκίας χαρακτήρισε ως λόγο για τον οποίον το Δικαστήριο Ασφαλείας τον καταδίκασε το ότι κύριο περιεχόμενο, κύρια κατεύθυνσή του ήταν η ελευθερία και η ειρήνη. Αυτής της καταδίκης είναι αιχμάλωτος και είστε, ως Επιτροπή, ηθικά υπεύθυνοι αν δεν παρέμβετε για να δοθεί η χάρη.
<P>
Θεολογική Σχολή της Χάλκης

<SPEAKER ID=159 NAME="Ρουμπάτης">
Κύριε Πρόεδρε, δεν μου προκαλούν πλέον έκπληξη οι ενέργειες του τουρκικού κράτους όπως αυτές που συζητούμε σήμερα και φοβάμαι ότι δεν θα είναι η τελευταία φορά που συζητούμε τέτοιες ενέργειες του τουρκικού κράτους. Τρομοκρατία, κατάφωρη παραβίαση ανθρωπίνων δικαιωμάτων και θρησκευτικών ελευθεριών, αυθαίρετες και αναιτιολόγητες αποφάσεις, ακόμη και βομβιστικές ενέργειες είναι μερικά από τα στοιχεία που συνθέτουν την εικόνα της τακτικής του τουρκικού κράτους προς το Οικουμενικό Πατριαρχείο, το παγκόσμιο, δηλαδή, πνευματικό κέντρο αναφοράς 300 εκατ. ορθοδόξων χριστιανών. Ο ιστορικός και παραδοσιακός ηγέτης των ορθοδόξων, ο Οικουμενικός Πατριάρχης Βαρθολομαίος, ο οποίος συνήθως προτιμά την πολιτική των χαμηλών τόνων, είπε τα εξής: «δεν είμαστε εμείς εμβόλιμοι, μεταφυτευμένοι ή παρείσακτοι; είμαστε το γηγενές στοιχείο αυτού του τόπου; η ισοπολιτεία, η δικαιοσύνη και η θρησκευτική ελευθερία για την οποία ομιλεί η τουρκική δικαιοσύνη ισχύει μόνο στα χαρτιά».
<P>
Είναι σαφές σε τί αποσκοπεί η Τουρκία με την τακτική αυτή. Θέλει να τελειώσει μια και καλή με την υπόθεση της Θεολογικής Σχολής της Χάλκης. Θέλει να τελειώσει μια και καλή με τους χριστιανούς που υπάρχουν στην Τουρκία. Στοχεύει στην τρομοκράτηση αυτών των πολιτών, των τούρκων πολιτών που τυχαίνει να είναι χριστιανοί. Το ζήτημα της Θεολογικής Σχολής της Χάλκης αποκαλύπτει για μια ακόμη φορά το γενικότερο πρόβλημα του σεβασμού των ανθρωπίνων δικαιωμάτων στην Τουρκία. Η Ευρωπαϊκή Ένωση δεν μπορεί να κωφεύσει όταν από την πρώτη ημέρα υπήρξε διεθνής κινητοποίηση και καταγγελία αυτών των απαράδεκτων τουρκικών πράξεων. Πρέπει να ζητήσει η Ευρωπαϊκή Ένωση, και συγκεκριμένα και ο κ. Van den Broek, την προστασία του Οικουμενικού Πατριαρχείου και της ορθόδοξης κοινότητας, όπως προβλέπεται από τη Συνθήκη της Λωζάνης. Πρέπει να ζητήσει, τέλος, την προστασία του ίδιου του τούρκικου λαού, που γίνεται καθημερινά πια θύμα της τακτικής του τουρκικού κράτους.

<SPEAKER ID=160 NAME="Wolf">
Κύριε Πρόεδρε, θεωρώ ότι εδώ πρέπει να προβούμε σε μία διαφοροποίηση. Δεν θα πρέπει να αντιμετωπίζουμε την Τουρκία σαν μία οντότητα στην οποία προσάπτουμε τα πάντα. Πραγματικά, εν προκειμένω απαιτούνται από την Τουρκία αποδείξεις. Πρέπει να αναιρεθεί η διοικητική πράξη βάσει της οποίας έκλεισε η σχολή. Η τουρκική κυβέρνηση πρέπει να καταστήσει σαφές ότι στην τουρκική επικράτεια διασφαλίζονται οι θρησκευτικές ελευθερίες, που περιλαμβάνονται στα θεμελιώδη ανθρώπινα δικαιώματα. Το Οικουμενικό Πατριαρχείο απαιτεί την αναίρεση αυτής της διοικητικής πράξης, και στο σημείο αυτό η Ευρωπαϊκή Ένωση οφείλει να καταστήσει κατηγορηματικά σαφές ότι τούτο αποτελεί στοιχειώδη προϋπόθεση για τον περαιτέρω διάλογο με την Τουρκία.
<P>
Πρόκειται οπωσδήποτε για την ανώτατη σχολή της Ορθοδοξίας με επίκεντρο την Κωνσταντινούπολη, η οποία είναι παγκοσμίως εξαπλωμένη, και, ενόψει του σεβασμού των δικαιωμάτων των μειονοτήτων, όπως τα διασφαλίζει η συνθήκης της Λωζάνης, είναι απαράδεκτος αυτός ο χειρισμός. Πρέπει, όμως, να ανακαλέσουμε επίσης στη μνήμη μας ότι η συμπεριφορά αυτή παραβιάζει και τους ισλαμικούς νόμους, δεδομένου ότι και ο προφήτης Μωάμεθ είχε απαιτήσει ρητά την θρησκευτική ελευθερία, κι αυτό πρέπει να το θυμηθούμε και να το θυμίσουμε και στους εταίρους μας στον διάλογο.

<SPEAKER ID=161 NAME="Δασκαλάκη">
Κύριε Πρόεδρε, το Οικουμενικό Πατριαρχείο και οι λιγοστοί πλέον Έλληνες της Κωνσταντινούπολης βρίσκονται εκεί από πολλούς αιώνες, πολύ πριν υπάρξουν πρώτα το Οθωμανικό και έπειτα το Τουρκικό Κράτος. Αποτελούν -το είπε και ο Πατριάρχης, το ανέφερε και ο κ. Ρουμπάτης πριν- το γηγενές στοιχείο του τόπου, ανήκουν σ'αυτόν τον τόπο; δεν ήρθαν από αλλού, ούτε είναι ξένοι, ούτε είναι παρείσακτοι, όσο και εάν η Τουρκία κατάφερε στη διαδρομή των χρόνων να εξοντώσει το ελληνικό στοιχείο με συστηματικές μεθοδεύσεις και με κάθε είδους βία. Τελευταία μεθόδευση στη σειρά είναι η παράνομη και αδικαιολόγητη καθαίρεση των μελών της Εφορευτικής Επιτροπής της Θεολογικής Σχολής της Χάλκης. Ο στόχος είναι προφανής: να αφαιρεθεί η περιουσία της σχολής, και, κυρίως, να ματαιωθεί η επαναλειτουργία της. Πρόκειται στην ουσία για μια ακόμα πράξη τρομοκράτησης από μέρους μιας χώρας που δεν σέβεται τα ανθρώπινα δικαιώματα και που δεν διστάζει να εκτοξεύει προς πάσαν κατεύθυνση απειλές κάθε είδους. Τα είπαμε και το πρωί σε μια μεγάλη συζήτηση σχετικά με τα συμβαίνοντα στην Ιταλία.
<P>
Δεν πιστεύω ότι χρειάζεται να μακρυγορήσει κανείς για να υπογραμμίσει τη σοβαρότητα του ζητήματος. Το κοινό μας ψήφισμα την καταδεικνύει. Θα ήθελα απλώς να πω, τελειώνοντας, ότι εάν η Τουρκία συνεχώς αποθρασύνεται και απομακρύνεται από τα ευρωπαϊκά ιδεώδη, αυτό συμβαίνει και επειδή η Ευρώπη, προτάσσοντας διαρκώς μόνο οικονομικά συμφέροντα και κριτήρια, δεν της έχει δώσει να καταλάβει καλά ότι τα ανθρώπινα δικαιώματα πρέπει να έχουν προτεραιότητα.

<SPEAKER ID=162 NAME="Χατζηδάκης">
Κύριε Πρόεδρε, είμαι από αυτούς που πιστεύουν σε μια σύγχρονη και προοδευτική Τουρκία η οποία θα βρει τον ευρωπαϊκό της δρόμο κάποια στιγμή. Έχω την εντύπωση όμως ότι δεν το πιστεύει η ίδια η Τουρκία. Ένα από τα πολλά δείγματα τα οποία έχουμε είναι και το πώς συμπεριφέρεται απέναντι στο Οικουμενικό Πατριαρχείο της Κωνσταντινούπολης και το πώς συμπεριφέρθηκε στη συγκεκριμένη περίπτωση με τη Θεολογική Σχολή της Χάλκης. Αμαυρώνει η ίδια η Τουρκία την εικόνα της, ενώ θα έπρεπε να καταλάβει ότι το Οικουμενικό Πατριαρχείο της Κωνσταντινούπολης προσθέτει αίγλη και στην ίδια την Κωνσταντινούπολη αλλά και στην Τουρκία ως κράτος.
<P>
Η Τουρκία, αφού ουσιαστικά έκλεισε τη Σχολή της Χάλκης, τώρα επεμβαίνει και στην Εφορευτική Επιτροπή της Σχολής, που ήταν το τελευταίο δείγμα ότι η Σχολή αυτή, άν μη τι άλλο, φυτοζωούσε. Ξέρετε ότι το Αμερικάνικο Κογκρέσο έχει κινητοποιηθεί επανειλημμένα για το συγκεκριμένο θέμα. Σήμερα, επί τέλους, κινητοποιείται και το Ευρωπαϊκό Κοινοβούλιο. Νομίζω, κύριε Επίτροπε, ότι θα πρέπει να κινητοποιηθεί και η Ευρωπαϊκή Επιτροπή. Καταλαβαίνω την οικονομική σημασία που έχει η Τουρκία, καταλαβαίνω τη σημασία που έχουν το εμπόριο και οι οικονομικές συμφωνίες -άλλωστε παντού υπάρχουν επιχειρηματίες που έχουν σχέσεις με την Τουρκία, ακόμα και στη δική μου χώρα, και ορθώς τις έχουν- αλλά από κει και πέρα, πέραν του εμπορίου υπάρχουν και τα ανθρώπινα δικαιώματα, υπάρχει και ο πολιτισμός μας, υπάρχει και ο σεβασμός της διαφορετικότητας. Θα πρέπει, λοιπόν, αυτό το πράγμα να μην υπάρχει μόνο στα χαρτιά, αλλά θα πρέπει να το διεκδικήσουμε δυναμικά από τους Τούρκους, αφού οι ίδιοι φαίνεται ότι το έχουν μόνο μέσα στο σύνταγμά τους απλώς για να το βλέπουν, για να επικαλούνται ότι σέβονται τα ανθρώπινα δικαιώματα τυπικά, γιατί ουσιαστικά τα παραβιάζουν.
<P>
Ας ανταποκριθούμε λοιπόν στην πρόσκληση του Πατριάρχη Βαρθολομαίου, ο οποίος είναι ένας μετριοπαθής θρησκευτικός ηγέτης, ας κινητοποιηθούμε για αυτό το θέμα. Νομίζω ότι είναι σημαντικό για τον πολιτισμό μας και για τις αξίες που πρεσβεύει η Ευρωπαϊκή Ένωση.

<SPEAKER ID=163 NAME="Εφραιμίδης">
Κύριε Πρόεδρε, πρώτον θα έλεγα ότι, αφού εμείς ομόφωνα ψηφίσουμε αυτό το κοινό ψήφισμα, η Επιτροπή και τα άλλα θεσμικά όργανα πρέπει να κινητοποιηθούν επί τέλους γιατί τώρα, όπως άκουσα, έχει πει ναι και ο μπάρμπα Σαμ, κινείται το Κογκρέσο. Μην καθυστερήσετε, μιμηθείτε τους και όταν καμμιά φορά κάνουν κάτι θετικό.
<P>
Το δεύτερο που θέλω να πω είναι ότι αυτή η ενέργεια της τούρκικης κυβέρνησης -δεν μιλάω για Τουρκία, χωρίζω την Τουρκία, δηλαδή τον τουρκικό λαό, από το «σταν» το κρατικό, από το αντιδραστικό, φασιστικό καθεστώς το οποίο κυριαρχεί- υπονομεύει τη λειτουργία του Πατριαρχείου, όταν το στερεί από το λειτουργικό του όργανο που είναι η Σχολή της Χάλκης. Μία σχολή, κύριε Πρόεδρε, -συμβαίνει να έχω γεννηθεί σε αυτές τις περιοχές και ξέρω- η οποία ήταν ένας φάρος ηθικός, πολιτιστικός, θρησκευτικός, ειρηνικός για όλους τους λαούς που ζούσαν στη Μικρά Ασία.
<P>
Κινηθείτε, λοιπόν, και αφήστε τα ημίμετρα, αφήστε τις υπεκφυγές, ξεχάστε τις επενδύσεις, ξεχάστε τους αγωγούς, τα πετρέλαια και τα αέρια και θυμηθείτε κάποτε ότι θέλετε να λέγεσθε δημοκρατικός θεσμός, δημοκρατική οργάνωση, Ευρωπαϊκή Ένωση.

<SPEAKER ID=164 NAME="Lindqvist">
Κύριε Πρόεδρε, κύριε Επίτροπε, το κλείσιμο της σχολής της Χάλκης στην Τουρκία είναι ένας μόνο κρίκος μίας διαδικασίας η οποία διαρκεί χρόνια. Η Τουρκία έχει τόσα προνόμια όσο καμία άλλη χώρα στην Ευρώπη. Πρέπει, φυσικά, να αντιδράσουμε σε αυτό, που αποτελεί βέβαια άμεση παραβίαση της θρησκευτικής ελευθερίας και, απλούστατα, δεν μπορεί να γίνει αποδεκτό.
<P>
Αυτό που συμβαίνει τώρα στην Τουρκία είναι ακριβώς το ίδιο: διώξεις των Κούρδων και πόλεμος ενάντια στους Κούρδους από το 1984. Οι αντιδράσεις της κυβέρνησης της Τουρκίας ενάντια στην Ιταλία είναι ένας τρόπος έκφρασης της ίδιας ακριβώς στάσης.
<P>
Εμείς, από την πλευρά των κρατών μελών της ΕΕ, πρέπει να αντιδράσουμε σε αυτό. Έχουμε τώρα μία ευκαιρία να το κάνουμε, απαιτώντας από την Τουρκία να εκπληρώσει τις δεσμεύσεις της όσον αφορά τη συμφωνία τελωνειακής ένωσης - διότι έχουμε βέβαια ένα σύμφωνο με την Τουρκία. Πρέπει να φροντίσουμε, εκ μέρους της ΕΕ, να κάνουμε ό, τι μπορούμε για να τηρηθεί αυτή η συμφωνία, να σταματήσει ο πόλεμος ενάντια στους Κούρδους, καθώς και να φροντίσουμε ώστε να λάβει ο Ocalan άσυλο στην Ιταλία.
<P>
Αντισημιτισμός στην Ρωσία

<SPEAKER ID=165 NAME="Goerens">
Κύριε Πρόεδρε, ο πρωτόγονος, ανεύθυνος, ίσως και αισχρός, χαρακτήρας των δηλώσεων του Makachov μας εξοργίζει και μας ανησυχεί για περισσότερους από έναν λόγους. Η υποκίνηση του μίσους εναντίον των Εβραίων από τον πρώην στρατηγό Makachov αντιστοιχεί σε έναν καλοκουρδισμένο μηχανισμό. Αν και η οικονομική, κοινωνική και πολιτική κατάσταση είναι ανησυχητική, κάποιοι δεν μπορούν να αντισταθούν στον πειρασμό να επαναφέρουν την πολιτική και εθνική ενότητα απευθύνοντας μηνύματα μίσους και κατηγορίες προς μία κοινότητα, στη συγκεκριμένη περίπτωση την εβραϊκή.
<P>
Είναι κατ' αρχάς ανησυχητικό να παρατηρεί κανείς ότι το κομμουνιστικό κόμμα της Ρωσικής Ομοσπονδίας, αντί να καταδικάσει ανεπιφύλακτα τον αντισημιτικό λόγο ενός από τα μέλη του, αποδίδει μεγαλύτερη σημασία στο ομαδικό πνεύμα και αρνείται να αναλάβει τις ευθύνες που επιβάλλονται σε παρόμοιες περιστάσεις: την υποβολή πρότασης μομφής κατά του Makachov. Είναι ακόμη περισσότερο λυπηρό αν αναλογιστεί κανείς ότι υπάρχουν αρκετοί διεθνείς μηχανισμοί για να υποδείξουν στη Ρωσία τι πρέπει να κάνει. Όσο λιγότερο κρατάει αποστάσεις η Δούμα από τέτοιου είδους συμπεριφορές, τόσο περισσότερο απομακρύνεται από τον σεβασμό των αρχών στις οποίες είχε προσχωρήσει η Ρωσία όταν έγινε μέλος του Συμβουλίου της Ευρώπης.
<P>
Καλούμε, επομένως, τη Δούμα να αναθεωρήσει την απόφασή της και να εξετάσει εκ νέου το ενδεχόμενο πρότασης μομφής.

<SPEAKER ID=166 NAME="Swoboda">
Κύριε Πρόεδρε, πρέπει να ζητήσω συγγνώμη εκ μέρους του συναδέλφου Barros Moura για την απουσία του. Θα ήθελα, ωστόσο, να κάνω εξ ονόματος της πολιτικής μου ομάδας μερικές επισημάνσεις. Πιστεύω ότι είναι απαράδεκτο αυτό που δυστυχώς συνέβη και πάλι. Ο αντισημιτισμός είναι μία μορφή του ρατσισμού που έχει προκαλέσει στην Ευρώπη, και πέραν αυτής, τόσο αποτρόπαια εγκλήματα, ώστε οφείλουμε να αντικρούσουμε πολύ έντονα όλες αυτές τις δηλώσεις. Μου προκαλεί μεγάλη αναστάτωση το γεγονός ότι η Δούμα και οι κομματικοί φίλοι δεν βρήκαν τη σωστή απάντηση. Δεν μπορούμε να δεχθούμε, ούτε να ανεχθούμε, σήμερα, μετά από αυτή την τεράστια καταστροφή που έπληξε τον εβραϊκό πληθυσμό στην ήπειρό μας, μετά από τις διάφορες αντισημιτικές ενέργειες και δηλώσεις, ειδικά στην ανατολική Ευρώπη και στη Ρωσία, να αντιμετωπίζονται με ανοχή αντισημιτικές δηλώσεις. Οφείλουμε, λοιπόν, να αντιταχθούμε σε αυτό με σθένος και να καλέσουμε τους αντιπροσώπους στο ρωσικό κοινοβούλιο να πουν στους συναδέλφους τους ξεκάθαρα ότι ούτε επιτρέπεται, ούτε μπορεί να αντιμετωπισθεί με ανοχή μία αντισημιτική δήλωση.

<SPEAKER ID=167 NAME="Habsburg-Lothringen">
Κύριε Πρόεδρε, αν κοιτάξει κανείς τι γίνεται αυτή τη στιγμή στη Ρωσία και ακούσει τα λεγόμενα του στρατηγού Makaschov, ανατριχιάζει, επειδή προφανώς εμφανίζονται και πάλι στο προσκήνιο οι χειρότεροι αντιδραστικοί κομμουνιστές του σταλινισμού και προβαίνουν σε αντισημιτικές δηλώσεις κατά τέτοιον τρόπο, ώστε στη Ρωσία πρέπει πραγματικά να φοβηθούν οι θιγόμενοι από αυτές.
<P>
Θέλω να σας υπενθυμίσω ότι η Ρωσία είναι μία χώρα όπου υπάρχει ακόμα και σήμερα μία λεγόμενη εβραϊκή αυτόνομη περιοχή. Είναι η περιοχή όπου ο Στάλιν είχε στείλει τότε πολλούς Εβραίους. Βρίσκεται στην ανατολική Σιβηρία, όπου ζει ακόμα μία μικρή ομάδα εκείνων των Εβραίων, η οποία αισθάνεται ότι απειλείται και ανησυχεί για την επιβίωσή της. Οι Εβραίοι αυτοί είναι μόνο ένα παράδειγμα που εκπροσωπεί πολλούς άλλους Εβραίους που ζουν σήμερα στη Ρωσία. Δεν μπορούμε απλά να σιωπήσουμε. Στον αιώνα μας είδαμε τις χειρότερες και φρικιαστικότερες πράξεις. Δεν μπορούμε να αποδεχθούμε κάτι τέτοιο, δεν μπορούμε να δούμε και πάλι κάτι παρόμοιο!
<P>
Κύριε Επίτροπε, μιλήσαμε προηγουμένως για την επισιτιστική βοήθεια. Ίσως θα μπορούσε κανείς να θίγει το θέμα αυτό στο πλαίσιο της κάθε συζήτησης που θα διεξάγεται στη Ρωσία!

<SPEAKER ID=168 NAME="Van Bladel">
Κύριε Πρόεδρε, αρχίσαμε τη συζήτηση των επικαίρων θεμάτων με τη δραματική επισιτιστική κατάσταση στη Ρωσία και τελειώνουμε με ένα τραγικό στοιχείο του πνευματικού βίου, τον αντισημιτισμό. Αισθάνομαι πραγματικά βαθιά συγκίνηση διαπιστώνοντας ότι, αφού υπέστησαν επί αιώνες διάφορα progrom και άντεξαν τις απάνθρωπες συνθήκες στα shtettls, οι συνάδελφοί μας στη Δούμα δεν είναι διατεθειμένοι να καταγγείλουν βίαιες μορφές αντισημιτισμού. Ρώσοι πολιτικοί εβραϊκής καταγωγής αντιμετωπίζουν δυσκολίες στη σταδιοδρομία τους, εάν διατηρήσουν τα πραγματικά εβραϊκά τους ονόματα. Μάθαμε έτσι μόλις πριν από λίγο ότι ο σημερινός Πρωθυπουργός της Ρωσίας άλλαξε το όνομά του σε Primakov γι' αυτόν τον λόγο. Από τον Μάιο άρχισαν να ξυλοκοπούνται ραβίνοι και φοιτητές jeshiwa και να τοποθετούνται εμπρηστικές βόμβες στις συναγωγές. Ως Κοινοβούλιο πρέπει να εξακολουθήσουμε να απευθύνουμε έκκληση στη Δούμα να αναλάβει δράση για την καταπολέμηση του ρατσισμού και της ξενοφοβίας και να χρησιμοποιήσει για τον σκοπό αυτό έννομα μέσα. Όμως, κύριε Πρόεδρε, η χρήση έννομων μέσων κατά πολιτικών κομμάτων με παρόμοια ιδεολογία δεν έχει φέρει αποτελέσματα ούτε και στο εσωτερικό της Ευρωπαϊκής Ένωσης. Η επιβολή προστίμων και φυλακίσεων δεν είναι αποτελεσματική. Η απαγόρευση ενός κόμματος με ρατσιστική ιδεολογία οδηγεί απλώς στην ίδρυση ενός νέου κόμματος με άλλο όνομα. Κατά τη γνώμη μου, ένα αποτελεσματικό έννομο μέτρο θα ήταν η στέρηση του δικαιώματος του εκλέγεσθαι. Αυτό το έννομο μέσο δεν υπάρχει ούτε στη χώρα μου, όμως οι Γάλλοι δικαστές το κατάλαβαν καλά. Πρέπει να επιτραπεί η στέρηση του δικαιώματος του εκλέγεσθαι σε μέλη κομμάτων που προωθούν την ξενοφοβία. Παράλληλα με αυτό, κύριε Πρόεδρε, κύριε Επίτροπε, πρέπει να επιμείνουμε στη θέση 9 κατά του αντισημιτισμού στη Ρωσία.

<SPEAKER ID=169 NAME="Schroedter">
Κύριε Πρόεδρε, όλοι οφείλουν να αναγνωρίζουν την αξιοπρέπεια του καθενός. Αυτό ισχύει τόσο στη διάρκεια οικονομικών κρίσεων, όσο και σε καλές εποχές. Ο αντισημιτισμός μας θυμίζει σκοτεινές εποχές της ηπείρου μας και εποχές όπου οι αξίες αυτές ποδοπατούνταν από πάρα πολλούς ανθρώπους. Για τον λόγο αυτό κοινή διαθήκη της γενιάς μας είναι η καταστολή του αντισημιτισμού ήδη εν τη γενέσει. Τούτο ισχύει τόσο για τα δικά μας κράτη μέλη, όσο και για τους εταίρους μας. Συνεπώς, καλούμε τη Δούμα να αναπτύξει μεγαλύτερη ευαισθησία και να αντιτάσσεται κατηγορηματικά σε δηλώσεις που θίγουν την αξιοπρέπεια των Εβραίων στη Ρωσία. Τέτοιου είδους ποταπός λαϊκισμός μερικών πολιτικών κολακεύει τις ακραίες εθνικιστικές ομάδες στη Ρωσία, θέτοντας σε κίνδυνο τη δημοκρατία στη χώρα αυτή.
<P>
Κύριε van den Broek, γνωρίζουμε ότι στη Μόσχα οι βασικές οργανώσεις είναι εκείνες που προσπαθούν να ενεργοποιηθούν στο ζήτημα αυτό. Σας ερωτώ κατά πόσον είναι δυνατόν να τεθούν στη διάθεση αυτών ακριβώς των ομάδων οι πόροι που δεν καταβάλατε στο πλαίσιο του προγράμματος TACIS- δημοκρατία, να καταβληθούν δηλαδή οι πόροι αυτοί πραγματικά σύμφωνα με το αίτημα που συζητήσαμε την Τρίτη.

<SPEAKER ID=170 NAME="Blot">
Κύριε Πρόεδρε, καταδικάζω το αντισημιτικό μίσος απ' όπου κι αν προέρχεται. Ωστόσο, η ανάγνωση των εχθρικών προς τη Δούμα προτάσεων ψηφίσματος που συντάξατε ειλικρινά με σόκαρε. Διερωτώμαι εάν πρέπει πάση θυσία να δίνουμε μαθήματα ηθικής σε ολόκληρο τον κόσμο, πόσο μάλλον όταν στα κείμενα που προτείνονται υπάρχουν ίχνη αντιρωσικού και αντισλαβικού ρατσισμού, πράγμα που θεωρώ απολύτως απαράδεκτο. Πρέπει άραγε να υπενθυμίσω ότι οι Σλάβοι ήταν τα πρώτα θύματα του δευτέρου παγκοσμίου πολέμου και ότι οι Ρώσοι είχαν συνολικά περισσότερους νεκρούς από κάθε άλλο έθνος στον αγώνα εναντίον του ναζιστικού στρατού; Πρέπει να υπενθυμίσω ότι ο πατριάρχης Μόσχας και πασών των Ρωσιών καταδίκασε πρόσφατα δύο φορές το αντισημιτικό μίσος;
<P>
Είναι ανήκουστο να θέλουν κάποιοι από τους συναδέλφους μας να δώσουν εντολές στη Δούμα του ρωσικού κράτους, όπως συμβαίνει στην παράγραφο 4 της κοινής πρότασης ψηφίσματος, λες και πρέπει να διατάζουν ξένοι τους αιρετούς αντιπροσώπους του λαού. Δεν επιδέχεται αμφισβήτηση ότι η Δούμα είναι κυρίαρχη στις ψήφους της. Τί θα λέγατε αν οι Ρώσοι βουλευτές ήθελαν να δώσουν εντολές ψήφου στα μέλη του Ευρωπαϊκού Κοινοβουλίου; Εξάλλου, αποτελεί σκάνδαλο να εξομοιώνεται ασταμάτητα και με τρόπο συστηματικό ο ρωσικός πατριωτισμός με τον αντισημιτισμό. Ψάχνουμε όλα τα πιθανά προσχήματα για να αποδυναμώσουμε τη Ρωσία ή οποιοδήποτε άλλο έθνος αντιστέκεται στη νέα παγκόσμια ιμπεριαλιστική τάξη πραγμάτων. Αυτή είναι η πραγματικότητα.
<P>
Τέλος, παρατηρούμε μια λυπηρή παρέκκλιση του ίδιου του όρου αντισημιτισμός. Αλλοτε ήταν σαφές ότι αντισημίτης ήταν όποιος μισούσε τους Εβραίους, γεγονός καταδικαστέο: είμαστε σύμφωνοι ως προς αυτό. Σήμερα, όμως, μερικές φορές χαρακτηρίζεται κάποιος ως αντισημίτης απλώς και μόνο διότι δεν τον συμπαθεί το ισραηλινό λόμπυ. Είναι ένας τρόπος πολιτικής εξόντωσης ενός ανθρώπου.
<P>
Μια παρόμοια αλαζονική παρέκκλιση δεν εξυπηρετεί ούτε τη φιλία μεταξύ των λαών, ούτε την αρχή της δημοκρατίας, ούτε τον δίκαιο αγώνα κατά του φυλετικού μίσους. Δεν θα οικοδομήσουμε την φιλία μεταξύ των λαών και μεταξύ της Ευρώπης και της Ρωσίας αν συμπεριφερόμεθα σαν εριστικοί φαρισαίοι που διέπονται από περιφρόνηση για τη Δούμα και για ολόκληρο τον ρωσικό λαό.

<SPEAKER ID=171 NAME="Amadeo">
Κύριε πρόεδρε, η αντιπροσωπία της Εθνικής Συμμαχίας συμφωνεί με την πρόταση ψηφίσματος σχετικά με την επανεμφάνιση βίαιων φαινομένων αντισημιτισμού που παρατηρήθηκαν στην Ρωσία. Δυστυχώς η ιστορική εμπειρία φαίνεται ότι δεν χρησίμευσε σε τίποτα, αφού δεν είναι η πρώτη φορά που, όταν μια χώρα βρίσκεται σε κατάσταση κρίσης, η ευθύνη γι' αυτό καταλογίζεται στις δήθεν εβραϊκές συνωμοσίες. Είναι αναγκαία, συνεπώς, η μέγιστη αποφασιστικότητα, ώστε να απομονώσουμε αυτές τις εκδηλώσεις πολιτικής παράνοιας και να αντιδράσουμε, με όλα τα μέτρα που διαθέτουμε, για να καταστείλουμε εν τη γενέσει τους αυτές τις εκδηλώσεις μίσους και διάκρισης. Κι ακριβώς γι' αυτό επείγομαι να συμπληρώσω τις πληροφορίες που έχετε στην διάθεσή σας, θυμίζοντας ότι ο ίδιος στρατηγός Makashov - αναφέρω όσα έγραψε μια έγκριτη ιταλική εφημερίδα, η Corriere della sera - "χειροκροτήθηκε ιδιαίτερα κατά την διάρκεια των εκδηλώσεων για την 81η επέτειο της Οκτωβριανής Επανάστασης».
<P>
Στις ίδιες αυτές εκδηλώσεις ήταν παρούσες οι αντιπροσωπίες των δύο ιταλικών κομμουνιστικών κομμάτων, της Κομμουνιστικής Επανίδρυσης και του Κόμματος των Ιταλών Κομμουνιστών, το πρώτο εκ των οποίων αποτελεί την πλειοψηφία της κυβέρνησης Prodi, και το δεύτερο έχει ορισμένα από τα υπουργεία στην κυβέρνηση D'Alema. Νομίζω δε ότι, έως σήμερα, ο Προέδρος του ιταλικού Συμβουλίου δεν απηύθυνε καμία αίτηση για παροχή διευκρινίσεων ή διαχωρισμού θέσεων σε όσους αποτελούν μέλη της κυβέρνησής του και συγχρόνως βαδίζουν πλάι πλάι με κάποιον κομμουνιστή και υπερεθνικιστή που παρακινεί στο εθνικό και θρησκευτικό μίσος.
<P>
Χειροκροτήματα

<SPEAKER ID=172 NAME="Van den Broek">
μέλος της Επιτροπής. (NL) Κύριε Πρόεδρε, οι συζητήσεις για τα ανθρώπινα δικαιώματα που διεξάγονται στο Σώμα δεν είναι ποτέ ευχάριστες, αυτό όμως δεν σημαίνει ότι δεν είναι και απαραίτητες. Επιτρέψτε μου να προσπαθήσω να απαντήσω εν συντομία σε σχέση με τα θέματα που εθίγησαν, αρχίζοντας με την Αλγερία.
<P>
Όλοι γνωρίζουν - και δεν άκουσα κάτι διαφορετικό στο Σώμα - ότι, στον βαθμό που μπορεί να λεχθεί ότι σημειώθηκε κάποια πρόοδος στον τομέα του εκδημοκρατισμού και της ελευθερίας Τύπου στην Αλγερία, οι ελλείψεις εξακολουθούν να είναι πάρα πολύ μεγάλες. Αυτός ακριβώς είναι και ο λόγος για τον οποίο η Επιτροπή και η Ευρωπαϊκή Ένωση διαθέτουν ήδη εδώ και αρκετό καιρό σημαντικά μέσα, κυρίως για να προωθήσουν την ελευθερία του Τύπου στην Αλγερία. Γνωρίζετε ότι για τις χώρες της Μεσογείου διατίθεται ένας συγκριτικά μεγάλος προϋπολογισμός, σημαντικό μέρος του οποίου χρησιμοποιείται για την Αλγερία. Είναι παράδοξο να αναφερόμαστε στην ελευθερία του Τύπου χωρίς να καταγγείλουμε παράλληλα την απαράδεκτη και διαρκή κλιμάκωση της βίας στην Αλγερία, όπου τις τελευταίες εβδομάδες δολοφονήθηκαν εν ψυχρώ δεκάδες αθώοι πολίτες. Αυτό μας φέρνει για άλλη μία φορά αντιμέτωπους με την πραγματικότητα των αλλαγών που πρέπει να επέλθουν στην Αλγερία πριν καταστεί δυνατόν να γίνει λόγος για ένα πραγματικό δημοκρατικό κράτος δικαίου.
<P>
Γνωρίζουμε πόσο περίπλοκη είναι η κατάσταση. Γνωρίζουμε επίσης ότι η Ένωση προσπαθεί να διατηρήσει τον διάλογο με την Αλγερία. Προσπαθούμε ακόμη και να επιτύχουμε την υπογραφή μιας συμφωνίας σύνδεσης, η οποία θα μπορούσε να θεσμοθετήσει τον πολιτικό διάλογο, προσκρούουμε όμως, από την άποψη αυτή στη σχετικά συγκρατημένη στάση της εν λόγω χώρας.
<P>
Μπορώ να συμφωνήσω με πολλούς όσον αφορά τη Γιουγκοσλαβία και τον πρόεδρο Milosevic. Και σε αυτό το σημείο υπήρξε εκτεταμένη ανταλλαγή απόψεων. Δεν είναι τυχαίο ότι είμαστε υποχρεωμένοι να συνεχίσουμε την εφαρμογή μιας ευρείας πολιτικής κυρώσεων έναντι της Γιουγκοσλαβίας. Η κριτική και οι αντιρρήσεις μας αφορούν και την ελευθερία του Τύπου. Τα περισσότερα μέσα ενημέρωσης στην Ομοσπονδιακή Δημοκρατία της Γιουγκοσλαβίας, επί των οποίων ασκείται σήμερα πίεση, όπως το Radio Index, το Donas ή το Nasa Borba, έλαβαν οικονομική βοήθεια από την Ευρωπαϊκή Κοινότητα.
<P>
Το 1997 διατέθηκαν περίπου 4 εκατ. Ecu για την υποστήριξη των ανεξάρτητων μέσων ενημέρωσης στη Γιουγκοσλαβία και το 1998 περισσότερα από 5, 6 εκατ. από τα συνολικά 10 εκατ. που είχαμε στη διάθεσή μας για όλη την πρώην Γιουγκοσλαβία. Είναι λοιπόν σαφές ότι ο τομέας αυτός συγκεντρώνει ένα μεγάλο μέρος της προσοχής μας.
<P>
Αντιλαμβάνεστε ότι, όταν μιλάμε για τη Γιουγκοσλαβία, δίνουμε προτεραιότητα σε ενέργειες οι οποίες μπορούν να προωθήσουν την εξεύρεση μιας λύσης για το ακανθώδες πρόβλημα στο Κοσσυφοπέδιο, αυτό όμως δεν σημαίνει ότι θα πρέπει να παραμελούμε διάφορες άλλες πτυχές του εκδημοκρατισμού και της δημοκρατίας στη Γιουγκοσλαβική Δημοκρατία. Οφείλω, όμως, να πω ότι ούτε σε αυτή την περίπτωση ο κ. Milosevic μας επιτρέπει να είμαστε και πολύ αισιόδοξοι.
<P>
Συμφωνώ με όσα ελέχθησαν για το Διεθνές Ποινικό Δικαστήριο. Η Επιτροπή αισθάνεται, βεβαίως, ικανοποίηση για την επιτυχή ολοκλήρωση της διάσκεψης στα πλαίσια της οποίας ιδρύθηκε το δικαστήριο αυτό. Παρ' όλο που δεν μπορούσαν να ληφθούν υπόψη όλες οι επιθυμίες, το καταστατικό του δικαστηρίου αυτού προσφέρει τη βάση για μια αποτελεσματική και αξιόπιστη οργάνωση, έτσι ώστε να μην μένουν πλέον ατιμώρητα τα φρικτά εγκλήματα κατά της ανθρωπότητας και να αποθαρρυνθούν οι δυνητικοί εγκληματίες, το οποίο είναι εξίσου σημαντικό. Επ' αυτού θα θέλαμε να εκφράσουμε την ελπίδα ότι οι απαιτούμενες 60 επικυρώσεις θα ακολουθήσουν σύντομα.
<P>
Για το θέμα της Τουρκίας έχουμε ανταλλάξει πάρα πολύ συχνά απόψεις όσον αφορά την πολιτική και κυρίως την κατάσταση των ανθρωπίνων δικαιωμάτων στη χώρα αυτή. Συμμεριζόμαστε τις ανησυχίες του Ευρωπαϊκού Κοινοβουλίου σχετικά με την καταδίκη του Akir Birdal, καθώς και την πρόσφατη κατάργηση της διεύθυνσης της Θεολογικής Σχολής της Χάλκης. Όλοι όσοι μπόρεσαν να μελετήσουν την έκθεσή μας για την εξέλιξη της πολιτικής κατάστασης στην Τουρκία θα διαπίστωσαν τις σαφώς εκπεφρασμένες ανησυχίες μας.
<P>
Πολύ πρόσφατα συναντήθηκα με τον Τούρκο Υπουργό Εξωτερικών, στον οποίο επεσήμανα ότι η Τουρκία ζήτησε από την Ευρωπαϊκή Ένωση να την μεταχειρίζεται με βάση τα κριτήρια της Κοπεγχάγης, ως μελλοντικό κράτος της Ευρωπαϊκής Ένωσης, και, από την άποψη αυτή, δεδομένου ότι θέλουν να ανήκουν στην Ένωση, του εξέθεσα τι διαπιστώνουμε αν εξετάσουμε την πολιτική κατάσταση. Ας προσπαθήσουμε πάνω απ' όλα να εντείνουμε τον πολιτικό διάλογο για να βελτιώσουμε αυτές τις συχνά απαράδεκτες καταστάσεις. Αυτά που δήλωσα εδώ εντάσσονται στην προσπάθεια αυτή.
<P>
Τέλος, συμφωνώ απολύτως με τα όσα ειπώθηκαν σχετικά με τα διάφορα κρούσματα αντισημιτισμού στη Ρωσία. Το μόνο που μπορούμε να πούμε γι' αυτά είναι ότι είναι ανεπίτρεπτα και απαράδεκτα. Δυστυχώς, δεν είναι η πρώτη φορά στην ιστορία της Ρωσίας που γίνεται απόπειρα να αποδοθεί στον εβραϊκό πληθυσμό η ευθύνη μιας κρίσιμης κατάστασης. Ενόψει όλων αυτών, οι αντισημιτικές δηλώσεις ενός μέλους της Δούμα, που είναι μέλος του κομμουνιστικού κόμματος, είναι ακόμη πιο ανεπίτρεπτες, ιδιαιτέρως τη στιγμή που για τους ίδιους λόγους τα μέλη του κομμουνιστικού κόμματος παρεμπόδισαν την άρση της ασυλίας του εν λόγω βουλευτή.
<P>
Ευτυχώς που υπάρχει και μια άλλη πλευρά. Μερικοί διακεκριμένοι πολίτες, στους οποίους συμπεριλαμβάνεται και ο δήμαρχος της Μόσχας Loesjkov, αποστασιοποιήθηκαν από τις δηλώσεις αυτές, ενώ το ίδιο ισχύει και για ορισμένες σημαντικές οργανώσεις στη Ρωσία. Ενθαρρυντικό είναι επίσης, κι ας δούμε και τη θετική πλευρά του θέματος, ότι ο Ρώσος δημόσιος κατήγορος θα ερευνήσει το θέμα το οποίο αποτελεί εξάλλου αντικείμενο συζήτησης στους κόλπους του ρωσικού συμβουλίου ασφαλείας.
<P>
Τέλος, η Δούμα θα επανέλθει στο θέμα αυτό, πιθανότατα την επόμενη εβδομάδα, και θα μπορούσα να φανταστώ ότι το Ευρωπαϊκό Κοινοβούλιο, το οποίο διατηρεί στενές σχέσεις με τα μέλη της Δούμα στα πλαίσια του κοινοβουλευτικού συμβουλίου συνεργασίας με βάση τη συμφωνία εταιρικής σχέσης που έχει συνάψει η Ευρωπαϊκή Ένωση με τη Ρωσία, θα μπορούσε να συζητήσει με τους συναδέλφους του το θέμα αυτό και να διαβιβάσει τις ανησυχίες του, έτσι όπως θα κάνουμε κι εμείς στις τακτικές επαφές που έχουμε με τη ρωσική κυβέρνηση.
<P>
Κύριε Πρόεδρε, εδώ ολοκληρώνω αυτά είχα να πω όσον αφορά αυτά τα θέματα, και σας ευχαριστώ.

<SPEAKER ID=173 NAME="Πρόεδρος">
Ευχαριστώ πολύ, κύριε Επίτροπε.
<P>
Έχετε άλλη ερώτηση, κύριε Swoboda;

<SPEAKER ID=174 NAME="Swoboda">
Κυρία Πρόεδρε, απηύθυνα στον Επίτροπο την πολύ συγκεκριμένη ερώτηση αν είναι διατεθειμένος να κάνει ό, τι είναι στο χέρι του προκειμένου να καταβληθούν πραγματικά γρήγορα τα χρήματα που έχουν διατεθεί για τον σερβικό Τύπο ή τα μέσα μαζικής ενημέρωσης. Διαφορετικά, κάποια μέσα μαζικής ενημέρωσης θα πρέπει να παύσουν να λειτουργούν όχι μόνον λόγω του Milosevic, αλλά και επειδή αργούν πολύ τα χρήματα. Κύριε Επίτροπε, σας παρακαλώ να δώσετε μια σύντομη απάντηση.

<SPEAKER ID=175 NAME="Van den Broek">
μέλος της Επιτροπής. (NL) Κυρία Πρόεδρε, μπορώ να καθησυχάσω τον κ. Swoboda, επειδή γνωρίζω την καταγγελία και ζήτησα να εξεταστεί από τις υπηρεσίες μας, πράξη η οποία θα επισπευσθεί στον βαθμό που το επιτρέπουν οι διαδικασίες.

<SPEAKER ID=176 NAME="Posselt">
Κυρία Πρόεδρε, η παρέμβασή μου αναφέρεται στην ψηφοφορία που πρόκειται να διεξαχθεί αμέσως μετά, κι έχει μάλιστα προκύψει κι αυτή τη φορά κάτι για το οποίο παραπονέθηκα ήδη μία φορά προ μηνών: ναι μεν είναι διαθέσιμες σε όλες τις γλώσσες οι κοινές προτάσεις ψηφίσματος, όχι όμως και τα αρχικά τους κείμενα. Γνωρίζετε τη συχνότητα με την οποία απορρίπτονται εδώ τα κοινά ψηφίσματα, και στη συνέχεια η ψηφοφορία πρέπει να διεξαχθεί μέσω των αρχικών κειμένων. Αυτό, όμως, πάλι είναι εντελώς αδύνατο, τρόπος του λέγειν, σύμφωνα με το άρθρο 102, παρ. 1, διότι δεν είναι διαθέσιμα σε όλες τις γλώσσες τα αρχικά κείμενα. Ύστερα από την τελευταία μου διαμαρτυρία είχε τακτοποιηθεί το θέμα τότε. Σήμερα συμβαίνει και πάλι για πρώτη φορά να μην είναι διαθέσιμα τα αρχικά κείμενα, και σας παρακαλώ να μεριμνήσετε ώστε να διευθετηθεί αυτό κανονικά την επόμενη φορά!
<P>
Χειροκροτήματα

<SPEAKER ID=177 NAME="Πρόεδρος">
Κύριε Posselt, καταλαβαίνω την παρατήρησή σας, θα πρέπει όμως να αναλογισθείτε ότι πρόκειται για έναν τεράστιο αριθμό μεταφράσεων οι οποίες και θα πρέπει ενδεχομένως να γίνουν. Εγώ θα το παρουσιάσω ακόμα μία φορά, βασικά όμως υπάρχει ήδη κάποιο σχετικό ψήφισμα.
<P>
Κύριε Ρουμπάτη, έχετε άλλη ερώτηση για τον κ. Επίτροπο van den Broek;

<SPEAKER ID=178 NAME="Ρουμπάτης">
Κυρία Πρόεδρε, για την προηγούμενη συζήτηση όλοι οι ομιλητές ζήτησαν από τον κ. Van den Broek να κάνει κάτι συγκεκριμένο για το κλείσιμο της Θεολογικής Σχολής στη Χάλκη. Ο κ. Van den Broek δεν μας είπε τί συγκεκριμένο θα πράξει, σε ποιά συγκεκριμένη ενέργεια θα προβεί ώστε οι τουρκικές Αρχές να επιτρέψουν πλέον στη σχολή αυτή να λειτουργεί με τον τρόπο με τον οποίον πρέπει να λειτουργεί.

<SPEAKER ID=179 NAME="Van den Broek">
μέλος της Επιτροπής. (NL) Κυρία Πρόεδρε, υπόσχομαι ότι στην πρώτη επαφή που θα έχω με τις τουρκικές αρχές θα επιστήσω την προσοχή τους στο θέμα αυτό και θα μεταφέρω τις απόψεις της Επιτροπής, οι οποίες συμπίπτουν με τις απόψεις του Κοινοβουλίου.

<SPEAKER ID=180 NAME="Πρόεδρος">
Ευχαριστώ πολύ, κύριε Επίτροπε van den Broek!
<P>
Η συζήτηση έληξε.
<P>
Προχωρούμε τώρα στην ψηφοφορία.

<SPEAKER ID=181 NAME="Πρόεδρος">
Προχωρούμε τώρα στις ψηφοφορίες .

<CHAPTER ID=5>
Ψηφοφορίες
<SPEAKER ID=182 NAME="Andersson, Lφφw και Sandberg - Fries">
γραπτώς. (SV) Με αυτή την αιτιολόγηση ψήφου θέλουμε να υπογραμμίσουμε τη σημασία του να μπορούν να υποβάλλονται οι αιτήσεις για διπλώματα ευρεσιτεχνίας, και γενικά η εξέταση των ευρεσιτεχνιών, σε όλες τις γλώσσες των κρατών μελών. Θεωρούμε ότι ένας διαφορετικός κανονισμός θα ήταν επιζήμιος για την ανάπτυξη της επιχειρηματικής δραστηριότητας και της καινοτομίας στην Ευρωπαϊκή Ένωση. Καλωσορίζουμε το γεγονός ότι η έκθεση προβάλλει το θέμα του χειρισμού των ευρεσιτεχνιών και της γλώσσας κατά τρόπο ικανοποιητικό.

<SPEAKER ID=183 NAME="Bonde, Krarup και Sandbζk">
γραπτώς. (DA) Το σύστημα ευρωπαϊκών διπλωμάτων ευρεσιτεχνίας βασίζεται στη Σύμβαση του Μονάχου του 1973, η οποία είναι μια διακρατική συμφωνία. Τα διπλώματα ευρεσιτεχνίας που χορηγούνται βάσει της εν λόγω Σύμβασης ισχύουν σε όλες τις χώρες που έχουν επικυρώσει τη Σύμβαση, δηλαδή σε όλες τις χώρες της ΕΕ, καθώς και σε μια σειρά άλλων χωρών. Η Σύμβαση επιτρέπει την εξασφάλιση των διπλωμάτων ευρεσιτεχνίας σε περισσότερα του ενός κράτη μέσω μιας συγκεντρωτικής διαδικασίας, η οποία επιτελείται από το Ευρωπαϊκό Γραφείο Διπλωμάτων Ευρεσιτεχνίας. Τα διπλώματα ευρεσιτεχνίας που χορηγούνται βάσει της εν λόγω διαδικασίας εμπίπτουν στο εθνικό δίκαιο της κάθε χώρας.
<P>
Αργότερα έγιναν προσπάθειες με δύο άλλες συμβάσεις ή συμφωνίες διπλωμάτων ευρεσιτεχνίας - ήτοι τη Σύμβαση του Λουξεμβούργου του 1975 για το Κοινοτικό Δίπλωμα Ευρεσιτεχνίας, η οποία συμπληρώθηκε από τη Συμφωνία για το Κοινοτικό Δίπλωμα Ευρεσιτεχνίας του 1989. Τα δύο τελευταία μέσα δεν έχουν ακόμα τεθεί σε ισχύ. Τώρα υπάρχουν σχέδια για τη δημιουργία ενός ακόμη κοινοτικού διπλώματος ευρεσιτεχνίας, το οποίο θα ισχύει σε όλη την επικράτεια της ΕΕ. Οι δικαστικές αρχές των κρατών μελών θα έχουν αποκλειστική αρμοδιότητα να εκδίδουν αποφάσεις σε περίπτωση παραβίασης του κοινοτικού διπλώματος ευρεσιτεχνίας, ενώ υπάρχει η σκέψη δευτεροβάθμιο όργανο να είναι το Πρωτοδικείο των ΕΚ.
<P>
Είμαστε της άποψης ότι η δημιουργία ενός κοινοτικού διπλώματος ευρεσιτεχνίας είναι ένα εντελώς περιττό καθεστώς. Όταν έχουμε ήδη δοκιμάσει συμφωνίες για τα κοινοτικά διπλώματα ευρεσιτεχνίας, οι οποίες εδώ και 23 ολόκληρα χρόνια δεν έχουν τεθεί σε ισχύ, γιατί να πράξουμε τα ίδια σφάλματα ακόμη μια φορά; Με το καινούργιο καθεστώς ένα κοινοτικό δίπλωμα ευρεσιτεχνίας θα ισχύει σε λιγότερες χώρες απ' ό, τι βάσει της Σύμβασης του Μονάχου. Συμμεριζόμαστε πλήρως την άποψη της έκθεσης σύμφωνα με την οποία, «ο σημερινός συνδυασμός της Σύμβασης για το Ευρωπαϊκό Δίπλωμα Ευρεσιτεχνίας και των εθνικών συστημάτων διπλωμάτων ευρεσιτεχνίας συνιστά λειτουργικό και ευέλικτο σύστημα διπλωμάτων ευρεσιτεχνίας στον Ευρωπαϊκό Οικονομικό Χώρο.».

<SPEAKER ID=184 NAME="Eriksson, Seppδnen, Sjφstedt και Svensson">
γραπτώς. (SV) Η πρόταση για τη σύσταση ενός κοινοτικού συστήματος αναφορικά με τις ευρεσιτεχνίες είναι ένα παράδειγμα περιττών ρυθμίσεων και διπλής διοίκησης σε κοινοτικό επίπεδο! Όπως αποσαφηνίζεται στην παράγραφο Ε της έκθεσης, ο σημερινός συνδυασμός διακρατικής και εθνικής διαδικασίας λειτουργεί καλά. Συνεπώς καταψηφίσαμε την έκθεση.

<SPEAKER ID=185 NAME="Lindqvist">
γραπτώς. (SV) Εδώ και πολλά χρόνια έχει αναπτυχθεί στην Ευρώπη ένα σύστημα σε διακρατικό επίπεδο όσον αφορά τις ευρεσιτεχνίες. Λειτουργεί εξαιρετικά και συνδέεται με το σημαντικό έργο της τυποποίησης. Δεν υπάρχει λόγος να δημιουργηθεί νέο σύστημα μόνο και μόνο για να υπάρχει η κοινοτική σήμανση. Συνεπώς, κάθε μορφή μεταρρύθμισης πρέπει να βασίζεται στα ήδη υπάρχοντα συστήματα και να τα εκσυγχρονίζει σε σχέση με τη σύγχρονη βιομηχανία.

<SPEAKER ID=186 NAME="Theorin και Wibe">
γραπτώς. (SV) Στην παράγραφο Ι αναφέρεται ότι «τα κράτη μέλη δεν πρέπει να εγκαταλείψουν τις εθνικές τους γλώσσες», όταν πρόκειται για ευρεσιτεχνίες και δικαιώματα ευρεσιτεχνιών. Αυτό πρέπει να ενισχυθεί με το να μην εγκαταλείψουν τη γλώσσα τους για τους λόγους που αναφέρονται στην ίδια παράγραφο.
<P>
Πρέπει δε να παραδεχτούμε ότι δυσκολευόμαστε λίγο να καταλάβουμε το νόημα της σύστασης ενός ακόμη επιπέδου στη διαδικασία σχετικά με τις ευρεσιτεχνίες, ιδιαιτέρως όταν, όπως αναφέρεται στην παράγραφο 6, η κοινοτική ευρεσιτεχνία θα συνυπάρχει με τα εθνικά συστήματα. Η απλή ερώτησή μας είναι στην προκειμένη περίπτωση αν το εθνικό επίπεδο, το ευρωπαϊκό επίπεδο και το παγκόσμιο επίπεδο δεν αρκούν. Χρειάζεται όντως ένα κοινοτικό επίπεδο;
<P>
Έκθεση Hoppenstedt
<SPEAKER ID=187 NAME="Βιbιar">
γραπτώς. (FR) Η Ευρωπαϊκή Ένωση δεν χρειάζεται πια να προσπαθήσει να αποκτήσει φήμη στον τομέα της αεροναυτικής και διαστημικής βιομηχανίας. Σήμερα αυτός ο οικονομικός τομέας είναι ανταγωνιστικός και πολλά υποσχόμενος και διαθέτει εταιρείες· υψηλής απόδοσης. Έτσι, η βιομηχανία AIRBUS, η οποία ξεκίνησε ήδη από το 1970 από τη Γαλλία και τη Γερμανία, κατέχει το 50 % της παγκόσμιας αγοράς στον τομέα της μετά από την ασιατική κρίση.
<P>
Ωστόσο, τα αποτελέσματα αυτά δεν πρέπει να μας κάνουν να ξεχνάμε τις οικονομικές πραγματικότητες: ενώ πλησιάζει ο επόμενος αιώνας, εμείς χάνουμε έδαφος. Οι πολυπληθείς εθνικές μας επιχειρήσεις δεν είναι πια σε θέση να αντέξουν μόνες τους το επίπεδο του παγκόσμιου ανταγωνισμού. Οι μεγάλες αμερικανικές επιχειρήσεις ακολουθούν μια ιδιαίτερα επιθετική και αδυσώπητη πολιτική. Από την άλλη πλευρά, βιώνουμε αυτή τη στιγμή ένα πλαίσιο μείωσης των εθνικών παραγγελιών σε στρατιωτικά αεροπλάνα και περιορισμού των δαπανών για την εθνική άμυνα.
<P>
Επομένως, επιβάλλεται πράγματι επειγόντως μία αναδιάρθρωση αυτού του τομέα, όπως υπογραμμίζει η έκθεση Hoppenstedt. Αυτή είναι η λύση την οποία πρέπει να επιλέξουμε, αν θέλουμε να εφαρμόσουμε μια πραγματική συγκέντρωση της παραγωγής, μία πραγματική συνέργεια των οικονομικών επενδύσεων και να βελτιστοποιήσουμε τα ερευνητικά αποτελέσματα, καθώς και τα αποτελέματα από τις μεταφορές τεχνολογίας από τον στρατιωτικό στον πολιτικό τομέα.
<P>
Η Ευρωπαϊκή Ένωση μπορεί να δώσει αυτή την ισχυρή ώθηση και μάλιστα γρήγορα, διότι διαθέτουμε λίγο χρόνο για να υλοποιήσουμε αυτή την οικονομική λογική.
<P>
Από αυτή την άποψη, πρέπει να αναλάβουμε σήμερα πρωτοβουλίες οι οποίες αναλήφθησαν στις Ηνωμένες Πολιτείες εδώ και πάνω από δέκα χρόνια: να καταργήσουμε τους διαχωρισμούς ανάμεσα στις στρατιωτικές και τις πολιτικές βιομηχανικές δομές, να συμπεριλάβουμε σε ενιαίο σύνολο τις δραστηριότητες της άμυνας και του διαστήματος...η Ευρώπη επομένως έχει κάθε συμφέρον να προβαίνει σε περισσότερες επενδύσεις, εφόσον διαθέτει ένα βιώσιμο βασικό δυναμικό.
<P>
Η Επιτροπή Οικονομικής, Νομισματικής και Βιομηχανικής Πολιτικής του Ευρωπαϊκού Κοινοβουλίου εργάστηκε πολύ πάνω στο ζήτημα αυτό λαμβάνοντας υπόψη την πτυχή της απασχόλησης. Ας μην ξεχνάμε ποτέ ότι από περισσότερες των 700 επιχειρήσεων ζουν περίπου 370.000 οικογένειες σε ολόκληρη την Ευρωπαϊκή Ένωση!
<P>
Δεν μπορούμε λοιπόν να αφήσουμε να εξαφανιστεί σταδιακά αυτός ο τομέας απασχόλησης. Δεν μπορούμε ούτε να στερηθούμε αυτή τη βιομηχανία, αν επιθυμούμε ακόμα να διασφαλίσουμε τις αρμοδιότητές μας στην εξωτερική πολιτική και τη διεθνή διπλωματία.
<P>
Επομένως, εγκρίνω την έκθεση του συναδέλφου Hoppenstedt και την ελεύθερία επιλογής που δίνει, τόσο στις ενεχόμενες επιχειρήσεις, όσο και στα κράτη μέλη, ως προς τα μέτρα που πρέπει να ληφθούν.

<SPEAKER ID=188 NAME="Blak, Iversen και Sindal">
γραπτώς. (DA) Οι Δανοί σοσιαλδημοκράτες υπερψήφισαν σήμερα στο σύνολό της την έκθεση σχετικά με την ευρωπαϊκή βιομηχανία αεροδιαστημικής, διότι ο εν λόγω τομέας θα αποτελέσει σημαντική πηγή θέσεων απασχόλησης στην Ευρώπη του μέλλοντος. Ο συγκεκριμένος τομέας απασχόλησε λίγο πολύ 377.510 άτομα το 1997, και σε αυτόν τον αριθμό πρέπει να προστεθούν οι απασχολούμενοι που έχουν αποσπαστεί σε υπερεργολαβίες.
<P>
Η πρόταση στοχεύει στη στενότερη συνεργασία στους τομείς της έρευνας και της ανάπτυξης στα πλαίσια της ευρωπαϊκής βιομηχανίας αεροδιαστημικής, την οποία θεωρούμε αναγκαία, αν θέλουμε ο συγκεκριμένος τομέας να αντέξει τον ανταγωνισμό της αντίστοιχης αμερικανικής βιομηχανίας. Η αμερικανική βιομηχανία αεροδιαστημικής δέχεται μεγάλο μέρος των μεγάλων αμερικανικών στρατιωτικών παραγγελιών, καθώς και τεχνογνωσία την οποία ο στρατός παρέχει στις ιδιωτικές εταιρείες δωρεάν.
<P>
Η έκθεση Hoppenstedt περιέχει, ωστόσο, και προτάσεις για κοινή ανάπτυξη στρατιωτικών αεροσκαφών και αναδιάρθρωση της αεροναυτικής και διαστημικής βιομηχανίας, πολιτικής και στρατιωτικής, με στόχο να προωθήσει την εδραίωση της αμυντικής βιομηχανίας. Η συγκεκριμένη ιδέα αντίκειται στις δανικές θέσεις για τον τομέα της άμυνας και της πολιτικής ασφαλείας, και, κατά συνέπεια, απείχαμε από την ψηφοφορία επί των σημείων 6 και 7, δεδομένου ότι δεν θέλαμε να παρεμποδίσουμε την πρόοδο των άλλων κρατών μελών προς αυτή την κατεύθυνση.

<SPEAKER ID=189 NAME="Holm">
γραπτώς. (SV) Θεωρώ ότι πρέπει να διαφοροποιηθεί η δραστηριότητα για την έρευνα στον πολιτικό τομέα, καθώς και για τη βιομηχανία στον αεροδιαστημικό τομέα, από αυτήν που υπάρχει για τον στρατιωτικό τομέα. Η κοινοτική δραστηριότητα θα πρέπει να αφορά μόνο πολιτικά θέματα και σήμερα δεν υπάρχει πουθενά στήριξη στη Συνθήκη για τη συνένωση αυτών των δύο πτυχών.
<P>
Δεν στηρίζω, επομένως, την ανακοίνωση της Επιτροπής όσον αφορά την αεροδιαστημική βιομηχανία. Θα προτιμούσα να περιοριζόταν αυτή η βιομηχανική δραστηριότητα και να τεθούν σαφείς κανόνες για τον τρόπο άσκησης αυτής της δραστηριότητας. Αυτό δεν σημαίνει ότι είμαι απολύτως αντίθετος στην έρευνα και τη βιομηχανική δραστηριότητα σε αυτούς τους τομείς, αλλά θεωρώ ότι πρέπει να αποσαφηνιστεί η σχέση τους με τη στρατιωτική δραστηριότητα.
<P>
Δεν στηρίζω την βασική οπτική που επίσης υπάρχει σε αυτή την έκθεση και η οποία εκδηλώθηκε όταν έξι Υπουργοί Αμυνας της ΕΕ συναντήθηκαν νωρίτερα εφέτος για να συζητήσουν για την ενσωμάτωση και την αναδιάρθρωση των αμυντικών βιομηχανιών. Είναι ιδιαίτερα λυπηρό που αμυντικές βιομηχανίες από τη Σουηδία συμμετείχαν σε αυτή τη συνάντηση, δεδομένης της ουδετερότητας και της αδέσμευτης πολιτικής της χώρας.
<P>
Επέλεξα να στηρίξω τις προτάσεις τροπολογίας που υπεβλήθησαν από την Ομάδα των Πρασίνων, και στην τελική ψηφοφορία επέλεξα να καταψηφίσω την έκθεση στο σύνολό της.

<SPEAKER ID=190 NAME="Lindqvist">
γραπτώς. (SV) Φυσικά είναι καλό να ενισχυθεί η αεροδιαστημική βιομηχανία. Ωστόσο, οι ουδέτερες και αδέσμευτες χώρες είναι εντελώς αδύνατον να συμμετέχουν σε ένα έργο που συνδέει ευθέως την αεροδιαστημική βιομηχανία με τις αμυντικές βιομηχανίες των χωρών και την ΚΕΠΠΑ.

<SPEAKER ID=191 NAME="Palm">
γραπτώς. (SV) Σήμερα η Ευρωπαϊκή Ένωση, ή τα κράτη μέλη της, δεν απειλούνται στρατιωτικά. Βάσει αυτού πρέπει να επιδιώκεται η μείωση της παραγωγής πολεμικού υλικού, τόσο γιατί αφαιρεί πόρους από άλλες σημαντικές δραστηριότητες στα κράτη μέλη, όσο και γιατί με τις εξαγωγές χάνονται σημαντικοί πόροι από τις αναπτυσσόμενες χώρες, οι οποίες χρειάζονται να αναπυχθούν πρωτίστως σε κοινωνικό επίπεδο. Πέραν αυτού, η συνεχής παραγωγή πολεμικού υλικού συνιστά αφ' εαυτής πιθανή απειλή, καθώς περισσότερα όπλα συνεπάγονται αύξηση της πιθανότητας χρήσης τους.
<P>
Αν, παρ' όλα αυτά, η διεθνής κατάσταση εξελιχθεί μελλοντικά έτσι ώστε να αποφασίσουν δημοκρατικά τα κράτη μέλη να αναπτύξουν περισσότερο πολεμικό υλικό, τότε δεν βλέπω κανένα εμπόδιο να αναπτυχθούν, εν τοιαύτη περιπτώσει, στρατιωτικά αεροσκάφη σε μία μονοπωλιακή αγορά, όπως επισημαίνεται στην έκθεση.
<P>
Ωστόσο, είναι υψίστης σημασίας να επιδιώκει η Ένωση και τα κράτη μέλη της τη μείωση της ισχυρής εξάρτησης της αεροναυπηγικής βιομηχανίας από τις στρατιωτικές παραγγελίες. Αν δεν γίνει αυτό, η παραγωγή μπορεί να ανεξαρτητοποιηθεί, ασχέτως με την κατάσταση που επικρατεί όσον αφορά την πολιτική της ασφάλειας.

<SPEAKER ID=192 NAME="Titley">
γραπτώς. (ΕΝ) Ως εισηγητής μιας σχετικής ανακοίνωσης της Επιτροπής για τις βιομηχανίες του αμυντικού τομέα, καλωσορίζω θερμά την έκθεση του κ. Hoppenstedt για τη βιομηχανία αεροδιαστημικής. Οι δύο παραπάνω βιομηχανικοί τομείς της ΕΕ είναι τόσο ζωτικής σημασίας για τη μελλοντική οικονομική επιτυχία όλων μας, ώστε θα πρέπει να παραμερισθούν στο μεγαλύτερο δυνατό βαθμό όλες οι εθνικές και κομματικές διαφορές κατά τη συζήτησή τους.
<P>
Συμμερίζομαι την διατυπωθείσα στην έκθεση επιθυμία να υπάρξουν ισχυροί όμιλοι βιομηχανιών σε ολόκληρη την ΕΕ όσον αφορά τον κατασκευαστικό τομέα της αεροδιαστημικής, όχι μόνο για να διασφαλίσουμε τις πολλές θέσεις εργασίας και τα υψηλά επίπεδα τεχνικών γνώσεων που απαιτούν, αλλά και για να διατηρήσουμε την ικανότητα της ΕΕ να επιλέγει πότε θα ανταγωνισθεί και πότε θα συνεργασθεί με τις ΗΠΑ σε αυτόν τον τομέα. Εάν δεν δώσουμε στις σχετικές εταιρείες το πράσινο φως να προχωρήσουν στην αναδιάρθρωση των επιχειρήσεών τους προς αυτή την κατεύθυνση, τότε θα πρέπει να μεμφόμαστε μόνο τους εαυτούς μας για την Επιλογή Ηobson, η οποία θα είναι δική μας επιλογή - ή αγοράζουμε αμερικανικά αερασκάφη ή δεν αγοράζουμε τίποτα.
<P>
Χαίρομαι που οι βρετανικές εταιρείες διαψεύδουν το ανακριβές πλέον στερεότυπο της χώρας μου ως ενός έθνους ευρωσκεπτικιστών και αναλαμβάνουν ηγετικό ρόλο στη συνεργασία: η διοίκηση και το προσωπικό της Westland και της British Aerospace συνεργάζονται με εταίρους της ΕΕ, στο πλαίσιο υγιούς επιχειρηματικής δραστηριότητας, και δεν ακολουθούν το δόγμα της απομόνωσης που πρεσβεύει το κόμμα των Τόρις, το οποίο κάποτε διατεινόταν ότι μιλούσε εκ μέρους του βρετανικού επιχειρηματικού κόσμου.
<P>
Όπως καταδεικνύει και η έκθεση, μόνο στον τομέα των δορυφόρων, ο κόσμος μπορεί να περιμένει περί τις 1500 εκτοξεύσεις κατά την επόμενη δεκαετία. Ως πολιτικοί, χρειάζεται να παράσχουμε κάθε ευκαιρία στις εταιρείες μας να ανταγωνισθούν γι' αυτές τις συμβάσεις και όχι να τις καθηλώσουμε λόγω της γραφειοκρατίας στην πλατφόρμα εκτόξευσης.

<SPEAKER ID=193 NAME="Verwaerde">
γραπτώς. (FR) Θα ήθελα κατ' αρχάς να συγχαρώ τον εισηγητή μας κ. Karsten Hoppenstedt για την εξαιρετική εργασία που πραγματοποίησε.
<P>
Η ανακοίνωση της Ευρωπαϊκής Επιτροπής προχωρεί σε μία ανάλυση της σημερινής κατάστασης στην αεροδιαστημική βιομηχανία. Μας επιτρέπει να έχουμε μια συνολική άποψη χωρίς να προβάλλει τα ειδικά προβλήματα των συγκεκριμένων τομέων που συνθέτουν αυτή την ευρωπαϊκή βιομηχανία.
<P>
Αυτή η οπτική γωνία είναι ενδιαφέρουσα. Ωστόσο, από τη δημοσίευση αυτής της ανακοίνωσης και μετά η ευρωπαϊκή αγορά της αεροδιαστημικής έχει εξελιχθεί και η έκθεση του Κοινοβουλίου τόνισε αυτή την μεταβολή. Η Ευρώπη διαθέτει ένα πραγματικό δυναμικό για το μέλλον.
<P>
Για να αξιοποιήσουμε καλύτερα το δυναμικό αυτό, η ευρωπαϊκή βιομηχανία πρέπει να χαίρει ευνοϊκών συνθηκών, κυρίως για την εφαρμογή κοινών επιχειρηματικών στρατηγικών. Οι στρατηγικές αυτές θα επιτρέψουν σε αυτόν τον τομέα αιχμής να ανταγωνιστεί ως ίσος προς ίσο την αμερικανική βιομηχανία η οποία, από την πλευρά της, έχει το πλεονέκτημα ότι δεν χρειάζεται να αγωνίζεται εναντίον μίας κατακερματισμένης σε εθνικά κράτη αγοράς και ότι επωφελείται από μια σημαντική κρατική στήριξη στον τομέα της έρευνας και της ανάπτυξης.
<P>
Ασπάζομαι απόλυτα ό, τι νιώθει ο εισηγητής μας αναφορικά με τη δήλωση της Γερμανίας, της Γαλλίας και του Ηνωμένου Βασιλείου, της 9ης Δεκεμβρίου 1997, και με την επιστολή δήλωσης προθέσεων των Υπουργών Αμυνας της Γερμανίας, της Ισπανίας, της Γαλλίας, της Ιταλίας, της Σουηδίας και της Βρετανίας. Πράγματι, η δέσμευση που ανέλαβαν να υποστηρίξουν την ενοποίηση των αμυντικών βιομηχανιών αποτελεί έναν ουσιαστικό πολιτικό παράγοντα και μία θετική ένδειξη για τους Ευρωπαίους βιομηχάνους.

<SPEAKER ID=194 NAME="Wibe">
γραπτώς. (SV) Η επιδίωξη να υπάρξει συντονισμός των δράσεων στην αεροδιαστημική βιομηχανία είναι αξιέπαινη. Θεωρώ, ωστόσο, ότι δεν θα έπρεπε να συνδέεται με τα στρατιωτικά προγράμματα, κάτι που συμβαίνει π.χ. στην παράγραφο αριθ. 6, όπου γίνεται λόγος για την ανάγκη ανάπτυξης της επόμενης γενιάς στρατιωτικών αεροσκαφών. Αντιθέτως, θεωρώ ότι έπρεπε να τονιστεί η σημασία της ανάπτυξης της αεροδιαστημικής βιομηχανίας χωρίς να συνδέεται καθόλου με το στρατιωτικό - βιομηχανικό σύμπλεγμα.

<SPEAKER ID=195 NAME="Linser">
γραπτώς. (DE) Το Εθνικό Φιλελεύθερο Κόμμα της Αυστρίας υποστηρίζει το πολιτικό περιεχόμενο και τις δηλώσεις προθέσεων αυτής της πρότασης ψηφίσματος, απέχει όμως συνολικά από την ψηφοφορία, επειδή δεν φαίνεται επαρκώς διαρθρωμένη και ως προς την αποτελεσματικότητά της εξασφαλισμένη η απαιτηθείσα στο ψήφισμα πρόσθετη αύξηση της δημοσιονομικής και οικονομικής βοήθειας προς την περιοχή αυτή.

<CHAPTER ID=6>
Παρά την θέλησή τους μετακινούμενοι (συνέχεια)
<SPEAKER ID=196 NAME="Πρόεδρος">
Η ημερήσια διάταξη προβλέπει τη συνέχεια της συζήτησης σχετικά με την έκθεση του κ. Wiebenga.

<SPEAKER ID=197 NAME="Palacio Vallelersundi">
Κυρία Πρόεδρε, επαναλαμβάνοντας τα λόγια πολλών άλλων ομιλητών, θα ήθελα να αρχίσω εκφράζοντας τα συγχαρητήριά μου προς τον κύριο Wiebenga για το αποτελεσματικό κι ευγενικό έργο που εδώ και πολλούς μήνες επιτελούσε. Κατόπιν τούτου, κυρία Πρόεδρε, η πρώτη μου σκέψη αναφέρεται σε κάποιες παρεμβάσεις οι οποίες το μόνο που δείχνουν είναι μια επικίνδυνη δημαγωγία, μοναδικό αποτέλεσμα της οποίας είναι να τίθεται σε κίνδυνο και βέβαια να βλάπτεται ο σκοπός αυτών που καταλαβαίνουμε, όλων μας, που ενώπιον του προβλήματος προσφοράς επαρκούς προστασίας σε εκείνους που τη χρειάζονται λόγω των αναταραχών που υφίστανται στις χώρες τους πρέπει να δώσουμε μια ανάλογη απάντηση ικανοποιητική και αποτελεσματική. Μια απάντηση που όντως να ανταποκρίνεται σε αυτόν τον χώρο ελευθερίας, ασφάλειας και δικαιοσύνης που οικοδομούμε με τον τρίτο πυλώνα.
<P>
Κυρία Πρόεδρε, σε αυτό δεν βοηθούν ούτε κι εκείνοι που λένε πως πρέπει να περιοριστούν οι πόροι των διαρθρωτικών ταμείων ή του Ταμείου Συνοχής για εκείνα τα κράτη μέλη που υποτίθεται ότι εμποδίζουν αυτά τα μέτρα. Κατ' αρχάς, γιατί αυτό αποτελεί κρίση των προθέσεων, και κατά δεύτερον γιατί, παρ' όλο που αυτές οι χώρες υποστηρίζουν την ομοφωνία για τη λήψη αποφάσεων, δεν θα έχει το παραμικρό νόημα, ούτε νομικό ούτε πολιτικό, να γίνεται αυτή η κρίση των προθέσεων, που κατά τη γνώμη μου είναι πλήρως επιζήμιες σε τελευταία ανάλυση για την προώθηση αυτής της έκθεσης.
<P>
Σχετικά με τις δύο προτάσεις της Επιτροπής πρέπει, κυρία Πρόεδρε, να συγχαρώ την κυρία Επίτροπο. Πρόκειται για δύο ενδιαφέρουσες και ισορροπημένες προτάσεις που πιστεύω πως θα προχωρήσουν και οι οποίες ελπίζω πως θα φέρουν αποτελέσματα στο εγγύς μέλλον.
<P>
Και τώρα, κυρία Πρόεδρε, επιτρέψτε μου να σηκώσω τη σημαία εκείνων από εμάς που επιμένουμε στην άποψη ότι οι σχετικές αποφάσεις πρέπει να λαμβάνονται με ομοφωνία, και να εξηγήσω γιατί το κάνουμε. Δεν πρόκειται για δημαγωγία, ούτε καν σημαίνει ότι δεν θέλουμε αυτά τα μέτρα. Απλά, κυρία Πρόεδρε, ο λόγος είναι ότι η κυρία Gradin σωστά βάσισε την πρώτη πρόταση στο άρθρο Κ3.παράγραφος 2.εδάφιο β, γιατί αυτό είναι το ισχύον δίκαιο.
<P>
Ωστόσο, πρέπει προφανώς να λάβουμε υπόψη πως η Συνθήκη του Αμστερνταμ - η οποία, μολονότι δεν έχει τεθεί σε ισχύ, είναι μια πολύ σημαντική πολιτική απόφαση - καθιερώνει την ομοφωνία για αυτό το θέμα. Επομένως δεν μπορούμε να το αγνοήσουμε. Προσωπικά αντιλαμβάνομαι πολύ καλά τη θέση της κυρίας Επιτρόπου, αλλά ας μη λέγεται πως όσοι ζητούν ομοφωνία είναι επειδή δεν θέλουν να προχωρήσουν περαιτέρω. Όσοι ζητούν την ομοφωνία απλά δείχνουν πως γνωρίζουν ότι δεκαπέντε κράτη μέλη έφτασαν με πολλή δουλειά στο Αμστερνταμ, σε μια συνθήκη η οποία ορίζει πως σε αυτόν τον τομέα και για πέντε χρόνια θα πρέπει να υπάρχει ομοφωνία. Κι επειδή θέλουμε πραγματικά να προχωρήσει αυτό το θέμα, κάνουμε αυτή την πρόταση, στην οποία πρέπει να καταλήξουμε.
<P>
Η δεύτερη σκέψη μου αφορά το πολιτικό σκέλος. Προφανώς, τα δεκαπέντε κράτη μέλη πρέπει να συμφωνήσουν, και, μόνο αν συμφωνήσουν, θα μπορέσει να προχωρήσει αυτή η πρόταση. Πρέπει να δώσουμε δίκιο στον κύριο Nassauer. Αν ένα τμήμα της πρότασης αποφασιστεί με ειδική πλειοψηφία, κι αυτό γιατί το επιτρέπει το άρθρο Κ3, ενώ ένα άλλο τμήμα της πρότασης αποφασιστεί με ομοφωνία, στο τέλος θα έχουμε μια τελείως ασταθή και δίχως ισορροπία τόσο πολιτική όσο και νομική κατάσταση.
<P>
Επομένως, κυρία Πρόεδρε, επαναλαμβάνω: όσοι έχουμε υποβάλει τροπολογίες υπέρ της ομοφωνίας θέλουμε, με τρόπο ρεαλιστικό, να προχωρήσει αυτή η πρόταση. Θα υποστηρίξουμε πολιτικά, μαζί με τις κυβερνήσεις, να προχωρήσει αυτή η πρόταση, αλλά αντιλαμβανόμαστε πως θα προχωρήσει, μόνο αν σεβαστούμε τα όσα συμφωνήθηκαν στο Αμστερνταμ, κι αυτό προϋποθέτει να συμφωνήσουν τα δεκαπέντε κράτη μέλη και όχι μια ειδική πλειοψηφία.

<SPEAKER ID=198 NAME="Posselt">
Κυρία Πρόεδρε, η σοσιαλιστική πτέρυγα αυτού του Σώματος υπόκειται προς το παρόν σε μία λίαν ενδιαφέρουσα διαδικασία μεταλλαγής. Η διαδικασία αυτή ξεκινά από τις κυβερνήσεις, πρώτα με έναν νέο ρεαλισμό του νέου Εργατικού Κόμματος στο ζήτημα του ασύλου, ο οποίος δεν εκτείνεται μεν αρκετά, αλλά υπάρχουν οι βάσεις του. Ακολουθεί το κείμενο συζήτησης που κατέθεσε ο Αυστριακός Υπουργός Εσωτερικών Schlφgl - o oποίος τυχαίνει να είναι επίσης σοσιαλιστής - και τέλος έχουμε τώρα τον Γερμανό Υπουργό Εσωτερικών Schily, που δηλώνει ξαφνικά ότι η μετανάστευση προς τη Γερμανία και η εισροή των αιτούντων άσυλο, καθώς και των προσφύγων από περιοχές όπου γίνεται εμφύλιος πόλεμος, έχουν υπερβεί το όριο του εφικτού ή το όριο της αντοχής. Δεν λέει καν ότι έχουν φθάσει στο όριο αυτό, παρά ότι το έχουν υπερβεί.
<P>
Ομολογουμένως, είναι ενδιαφέρον να βλέπει κανείς αυτή τη μεταλλαγή, καθώς βρίσκεται σε έντονη αντίθεση με εκείνο που πάντα πρεσβεύει στο συγκεκριμένο ζήτημα η αριστερά παράταξη του Σώματος. Ακριβώς εδώ είναι που βλέπει κανείς τη διαφορά μεταξύ ιδεολογίας και πράξης. Η πράξη προκύπτει φυσικά από δύο σημεία. Αφενός από τους αριθμούς, που ήδη παρουσίασε εδώ με εντυπωσιακό τρόπο ο συνάδελφος Pirker. Θα ήθελα να πω ότι όντως η Γερμανία υποδέχθηκε, για παράδειγμα, στη διάρκεια δέκα ετών κατά μέσο όρο το 50 % όλων των αιτούντων άσυλο και κατά διαστήματα έως και τα δύο τρίτα όλων των προσφύγων από περιοχές εμφυλίου πολέμου. Αυτό αποτελεί πραγματικά μία ακραία κατάσταση.
<P>
Αφετέρου, η νέα αυτή στάση μερικών υπουργών απορρέει και από διαθέσεις, και οι διαθέσεις στην πολιτική πρέπει να υπολογίζονται ρεαλιστικά. Θέλουμε να στεγάσουμε διωχθέντες. Θέλουμε να τους παράσχουμε προστασία και ασφάλεια, αλλά, εάν θέλουμε αυτό ακριβώς, χρειαζόμαστε αποδοχή, και την αποδοχή αυτή δεν μπορούμε να την αποκτήσουμε παρά μονάχα εάν υπάρξει μία κατανομή των ατόμων η οποία θα επιβαρύνει ισότιμα και δίκαια τα επιμέρους κράτη μέλη. Εδώ δεν μπορούμε να παρηγορηθούμε με μερικές φόρμουλες, όπως το πράττει η υπάρχουσα πρόταση, που είναι μία ψευδοπρόταση, αλλά χρειαζόμαστε πραγματικά μία κατανομή ανθρώπων βάσει σταθερών ποσοστών.
<P>
Ο Βαυαρός Υπουργός Εσωτερικών Gόnther Beckstein σας πρότεινε, κυρία Επίτροπε, να ιδρύσετε μια ευρωπαϊκή κεντρική υπηρεσία η οποία θα προβεί σε αυτή την ποσόστωση και θα κατανείμει τα ποσοστά. Βρισκόμαστε, όμως, ακόμα πολύ μακριά από αυτό και θα χαιρόμασταν, εάν γινόταν εδώ ένα πρώτο τουλάχιστον βήμα με κατεύθυνση περισσότερη Ευρώπη, αυτή όμως η ψευδοπρόταση που έχουμε αποτελεί ένα βήμα προς λιγότερη Ευρώπη. Κι αυτό επειδή προσπαθεί να αποφύγει την αλληλεγγύη και να καλύψει το κενό αυτό χρησιμοποιώντας λόγια. Γι' αυτόν τον λόγο πρέπει να απορρίψουμε τις δύο υπάρχουσες προτάσεις, επειδή είμαστε της άποψης ότι έπρεπε να χαρακτηρισθούν «εκτός θέματος». Πιστεύω πραγματικά ότι κάθε κράτος μέλος μπορεί να πληγεί από ένα υπερβολικά μεγάλο βάρος, και θα ήθελα να το πω αυτό και στους Ισπανούς και σε άλλους συναδέλφους: η κατάσταση δεν είναι τέτοια ώστε το θέμα να αφορά στην πραγματικότητα μόνο τη Γερμανία, την Αυστρία, την Ολλανδία και έναν μικρό αριθμό άλλων χωρών. Αύριο μπορεί να συμβεί μια έκρηξη στην περιοχή της Μεσογείου που θα αφορά τότε εξίσου την Ισπανία, λόγου χάρη, κι εκεί επίσης θα απαιτηθεί αλληλεγγύη. Η αλληλεγγύη, όμως, είναι κάτι αμοιβαίο, και η προβληματική αυτή μπορεί να πλήξει όλα τα κράτη μέλη σε διαφορετικό βαθμό και σε διαφορετικές χρονικές στιγμές. Γι' αυτόν τον λόγο, πριν μας χτυπήσει η συμφορά, πριν προκύψουν προβλήματα, πρέπει να δημιουργηθεί ένας μηχανισμός για την κατανομή του βάρους των ευθυνών, όπου πρέπει και να επισημάνω - και στο σημείο αυτό είμαι ευγνώμων γι' αυτό που είπε σήμερα σχετικά με το θέμα αυτό ο συνάδελφος Pradier - ότι στο εν λόγω πλαίσιο εντάσσεται φυσικά και η πρόληψη.
<P>
Δεν μπορούμε να είμαστε παρατηρητές έως ότου εισβάλουν τα κύματα των πρσφύγων, αλλά, μέσω της έγκαιρης επέμβασης, όπως παραδείγματος χάριν στην περίπτωση του Κοσσυφοπεδίου, πρέπει να μεριμνήσουμε ούτως ώστε να δημιουργηθούν και επί τόπου οι προϋποθέσεις για να μπορέσουν οι άνθρωποι να ζήσουν με ασφάλεια στην πατρίδα τους.

<SPEAKER ID=199 NAME="Gradin">
μέλος της Επιτροπής. (SV) Κυρία Πρόεδρε, αξιότιμοι βουλευτές, η Επιτροπή εξέτασε με ενδιαφέρον τις δύο εκθέσεις του εισηγητή κ. Wiebenga, σχετικά με την αναθεωρημένη πρόταση της Επιτροπής για προσωρινή προστασία των παρά τη θέλησή τους μετακινούμενων ατόμων και την πρόταση για την αλληλεγγύη στον καταμερισμό του βάρους των ευθυνών για την πολιτική για τους πρόσφυγες. Το υπόβαθρο των πρωτοβουλιών είναι ότι οι διαπραγματεύσεις για την αρχική πρότασή μας όσον αφορά την προσωρινή προστασία οδηγήθηκαν σε αξιέξοδο στο Συμβούλιο Υπουργών πριν από ένα χρόνο. Είχαν διατυπωθεί πολλές καλές προτάσεις, εν τούτοις ήταν προφανές ότι δεν θα υπήρχε περαιτέρω εξέλιξη. Υπήρχε κίνδυνος να ατονήσουν εντελώς οι διαπραγματεύσεις και φαινόταν ότι η τότε βρετανική προεδρία θα αδιαφορούσε πλήρως για το θέμα. Ήμασταν, επομένως, υποχρεωμένοι να κάνουμε κάτι, και η δική μου εκτίμηση ήταν ότι δεν αρκούσαν κάποιες ελάσσονες ρυθμίσεις της αρχικής πρότασης. Αυτό που απαιτούνταν ήταν αφενός ένα αναθεωρημένο κείμενο για την προσωρινή προστασία και αφετέρου περισσότερο επεξεργασμένες ιδέες για τη διαδικασία κατανομής του βάρους των ευθυνών για την υποδοχή των προσφύγων στην Ένωση. Έτσι, μπορούσαμε ταχέως να συνεκτιμήσουμε τις πολλές και εξαίρετες προτάσεις βελτίωσης που είχαν διατυπωθεί στις διαπραγματεύσεις. Εκτός αυτού, μπορούσαμε να προσαρμόσουμε φυσιολογικότερα την πρόταση σε ένα μέρος των απόψεων που είχε εκφράσει το Κοινοβούλιο.
<P>
Όπως μπόρεσε να διαπιστώσει ο εισηγητής, η πρόταση για την προσωρινή προστασία είναι εν πολλοίς η ίδια όπως πριν. Παραμένει το βασικό ερώτημα της αντιμετώπισης των ανθρώπων που βρίσκονται υπό καθεστώς προσωρινής προστασίας. Θα τους επιτραπεί να εργαστούν, τί είδους περίθαλψη και μέριμνα πρέπει να έχουν και σε τί είδους εκπαίδευση πρέπει να έχουν πρόσβαση; Κατά την άποψή μου, το επίπεδο των επιδιώξεων πρέπει να είναι υψηλό, κι αυτό αντανακλάται και στη νέα πρόταση.
<P>
Το δεύτερο σκέλος της πρότασης αποτελείται από έναν μηχανισμό που θα οδηγεί σε αποφάσεις για την εισαγωγή ή τη σταδιακή κατάργηση της προσωρινής προστασίας. Ο σκοπός είναι η διαμόρφωση καλύτερων προϋποθέσεων για την από κοινού αντιμετώπιση των μελλοντικών κρίσεων όσον αφορά την παροχή ασύλου στην Ευρώπη. Σε αυτό το θέμα είμαι σχετικά ανοιχτή σε προτάσεις. Στην αναθεωρημένη πρόταση προσπαθήσαμε να λάβουμε υπόψη τις διάφορες απόψεις που έχουν διατυπωθεί μέχρι στιγμής. Φυσικά, δεν υπάρχει ένα μόνο πιθανό μοντέλο ως προς το πώς θα αναπτύξουμε την απαιτούμενη ετοιμότητα.
<P>
Κυρία Πρόεδρε, η πρόταση για την αλληλέγγυη στην κατανομή του βάρους των ευθυνών για τους αιτούντες άσυλο είναι εν πολλοίς καινοτομική. Όποτε τίθεται το θέμα στην Ένωση, οι συζητήσεις οδηγούνται μέχρι στιγμής πάντοτε σε αξιέξοδο εξαιτίας της διαμάχης σχετικά με το θέμα της κατανομής προσώπων ή των κριτηρίων που θα εφαρμοστούν για τη χορήγηση οικονομικής ενίσχυσης. Στην πρότασή μας προσπαθήσαμε να συνδυάσουμε τις σκέψεις για οικονομική ενίσχυση με το αίτημα της δυνατότητας ανακατανομής ανθρώπων, διότι και οι δύο πτυχές είναι κατ' εμέ σημαντικές. Είναι λυπηρό που τόσο συχνά η συζήτηση αφορά είτε το ένα είτε το άλλο. Θεωρώ ότι και οι δύο αυτές στρατηγικές μπορούν πολύ καλά να συνδυαστούν.
<P>
Πριν από δύο εβδομάδες συναντήθηκαν οι υπουργοί εσωτερικών και δικαιοσύνης σε ένα ανεπίσημο Συμβούλιο στη Βιέννη. Ένα από τα σημεία που συζητήθηκαν ήταν το κείμενο στρατηγικής για τα θέματα της μετανάστευσης και του ασύλου που είχε παρουσιάσει η αυστριακή προεδρία. Πολλά μπορούν να ειπωθούν για το περιεχόμενο. Στην παρούσα ακριβώς φάση βρίσκεται εν εξελίξει η διαδικασία διαμόρφωσης του εγγράφου, ούτως ώστε να εκφράζει τις απόψεις που έχει ζητήσει και ο βουλευτής κ. Wiebenga και οι οποίες διατυπώθηκαν στο Συμβούλιο της Βιέννης. Η πρωτοβουλία, όμως, είχε ως αποτέλεσμα να υπάρξει, για πρώτη φορά από τότε που έγινα Επίτροπος, μία ουσιαστική συζήτηση σε επίπεδο αρχών όσον αφορά αυτά τα θέματα, κι αυτό είναι κάτι που εκτιμώ. Η συζήτηση στη Βιέννη κατέδειξε επίσης ότι όλα τα κράτη μέλη έχουν κατανοήσει τι συνεπάγεται η νέα Συνθήκη και ότι έχουν αυξηθεί οι προσδοκίες για συγκεκριμένα αποτελέσματα στον τομέα της μετανάστευσης και του ασύλου. Ορισμένοι υπουργοί τόνισαν - κι αυτό είναι ευχάριστο - την ανάγκη να επιτευχθεί τόσο η προσωρινή προστασία, όσο και η κατανομή των βαρών. Η αυστριακή προεδρία υπολογίζει ότι θα είναι σε θέση να υποβάλει μία τουλάχιστον έκθεση όσον αφορά αυτή την κατάσταση κατά την επίσημη διάσκεψη κορυφής στις 3 και 4 Δεκεμβρίου. Αυτό δείχνει άλλη μία φορά ότι η συνεργασία σε αυτούς τους τομείς προχωρά αργά, που είναι προβληματικό, όταν πρόκειται για έναν τομέα με τέτοια δυναμική όπως αυτή στον τομέα του ασύλου.
<P>
Το τελευταίο διάστημα είχαμε πολλές αποδείξεις ότι υπάρχει μεγάλη ανάγκη για αποτελεσματικότερη συνεργασία, και αναφέρομαι κυρίως στη σύγκρουση στο Κοσσυφοπέδιο. Αξίζει δε να υπενθυμίσω ότι η Επιτροπή υποσχέθηκε να μετατρέψει αυτές τις προτάσεις σε οδηγία, όταν τεθεί σε ισχύ η νέα Συνθήκη. Δυστυχώς, απ' ότι φαίνεται θα περάσει πολύς καιρός μέχρι να τεθεί σε ισχύ η Συνθήκη του Αμστερνταμ. Αν έχω καταλάβει σωστά, αυτό δεν πρόκειται να γίνει πριν από το επόμενο καλοκαίρι.
<P>
Έτσι, παρατήρησα με ικανοποίηση ότι στο ανεπίσημο Συμβούλιο της Βιέννης πολλές αντιπροσωπείες δήλωσαν ότι πρέπει να υπάρξει τώρα μία συμφωνία. Πέραν αυτού, τονίστηκε πολλές φορές ότι μία κοινή λύση σε κοινοτική κλίμακα πρέπει επίσης να περιέχει ένα λογικό επίπεδο κοινωνικών δικαιωμάτων γι' αυτούς στους οποίους παρέχεται προσωρινή προστασία.
<P>
Στην Επιτροπή κάναμε ό, τι μπορούσαμε για την απεμπλοκή της κατάστασης και την εξεύρεση ενός βατού δρόμου. Τώρα επαφίεται στην προεδρία και στα κράτη μέλη να φροντίσουν ώστε να μπορούν να ολοκληρωθούν οι διαπραγματεύσεις και να συναφθεί μία συμφωνία. Ήλπιζα στην ολόψυχη στήριξη του Κοινοβουλίου, αλλά κατά πάσα πιθανότητα θα αποχωρήσω απογοητευμένη από εδώ.

<SPEAKER ID=200 NAME="Πρόεδρος">
Ευχαριστώ πολύ, κ. Επίτροπε Gradin.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 9.00.

<CHAPTER ID=7>
Θεώρηση/Διέλευση από αερολιμένες
<SPEAKER ID=201 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0408/98) του κ. Lehne, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με:
<P>
Ι.το σχέδιο κοινής δράσης του Συμβουλίου περί ενιαίου τύπου φύλλου επί του οποίου είναι δυνατόν να τεθεί θεώρηση που χορηγείται από τα κράτη μέλη στα πρόσωπα τα οποία είναι κάτοχοι ταξιδιωτικού εγγράφου που δεν αναγνωρίζεται από το κράτος μέλος που χορηγεί το φύλλο ή που στερούνται ταξιδιωτικών εγγράφων (10224/98 - C4-0525/98-98/0914(CNS))και
<P>
ΙΙ.το σχέδιο Κοινής Δράσης του Συμβουλίου όσον αφορά το καθεστώς διέλευσης από αερολιμένες (10225/98 - C4-0526/98-98/0915(CNS)).
<SPEAKER ID=202 NAME="Lehne">
εισηγητής. (DE) Κυρία Πρόεδρε, κυρίες και κύριοι, η έκθεση αυτή σίγουρα δεν είναι η σημαντικότερη αυτής της συνόδου. Ως εκ τούτου, αποκτά ιδιαίτερο ενδιαφέρον το γεγονός ότι δίνονται 7 λεπτά ως χρόνος αγόρευσης για μία σχετικά ασήμαντη έκθεση, ενώ μερικές φορές είναι ελλιπής ο χρόνος αγόρευσης σε άλλα σημεία. Για να είμαι ειλικρινής, δεν ξέρω τι να σας πω σχετικά με αυτήν την έκθεση για επτά ολόκληρα λεπτά. Επιτρέψτε μου, λοιπόν, να συντομεύσω λίγο τη συνολική ομιλία.
<P>
Ήδη από τον τίτλο που παρουσίασε η κ. Πρόεδρος μπορείτε να διακρίνετε ότι πρόκειται ουσιαστικά για τεχνικούς προβληματισμούς, χωρίς ωστόσο αυτό να σημαίνει πως δεν περιέχουν δυσκολίες, πράγμα που επιβεβαιώνεται αν δει κανείς αυτά που μας υπέβαλε προς κρίση το Συμβούλιο. Κατ' αρχάς, όσον αφορά το μέρος της έκθεσης που αναφέρεται σε αυτό το ενιαίου τύπου φύλλο θεώρησης, το Συμβούλιο επιχειρεί προφανώς, αποκλίνοντας από τις διατάξεις της Συνθήκης, να περιέλθει σε μια ευνοϊκότερη για τα διάφορα κράτη μέλη νομική κατάσταση, στηρίζοντας δηλαδή στο άρθρο Κ.3 της Συνθήκης τα ζητήματα σχετικά με τη μορφή του τύπου φύλλου και τη μορφή αυτής της θεώρησης, αν και στη Συνθήκη υπάρχει βασικά μία ειδική διάταξη γι' αυτό, και συγκεκριμένα το άρθρο 100Γ. Έτσι, αυτό δεν αποτελεί πλέον ένα κοινό σχέδιο δράσης, αλλά θα έπρεπε να εφαρμοσθεί κατ' αρχήν ως οδηγία. Ακριβώς αυτό είναι που αναφέραμε στη γνωμοδότηση της Επιτροπής Πολιτικών Ελευθεριών και Εσωτερικών Υποθέσεων.
<P>
Επιπλέον, προβληματικό όσον αφορά τις παραστάσεις που έχει το Συμβούλιο είναι και το γεγονός ότι σε πάρα πολλά άρθρα αυτού του σχεδίου κοινής δράσης το Συμβούλιο αυτοπροσδιορίζεται ως εκτελεστική αρχή. Εδώ μεριμνήσαμε ώστε αντ' αυτού να αναφερθούν ως εκτελεστική αρχή η Επιτροπή ή τα κράτη μέλη, τουλάχιστον σύμφωνα με την έκθεσή μας. Κι αυτό για τον απλούστατο λόγο ότι πιστεύουμε πως είναι σωστότερο αυτό, παρά αν το πράξει το ίδιο το Συμβούλιο, το οποίο συμμετέχει βασικά στη νομοθεσία ή, στην προκειμένη περίπτωση, είναι ο ίδιος ο νομοθέτης, αμφισβητώντας έτσι κατά κάποιον τρόπο και τις αρχές της διάκρισης των εξουσιών.
<P>
Όσον αφορά το δεύτερο μέρος της έκθεσης, δηλαδή τη θεώρηση διέλευσης από αερολιμένες, πρόκειται εν μέρει για τον ίδιο προβληματισμό. Ωστόσο, εδώ έχει επιλεγεί σωστά η νομική βάση, κατά την άποψή μας. Ουσιαστικά πρόκειται, όμως, για την εναρμόνιση τεχνικών προδιαγραφών με στόχο την καταπολέμηση της λαθρομετανάστευσης και για τη διεξαγωγή καλύτερων ελέγχων στα αεροδρόμια.
<P>
Θα ήθελα να σας παρακαλέσω να εγκρίνετε εδώ στην ολομέλεια τις διορθώσεις που αποφάσισε η Επιτροπή Πολιτικών Ελευθεριών και Εσωτερικών Υποθέσεων, και με αυτό κλείνω τη γνωμοδότησή μου σχετικά με αυτή την όχι και τόσο σημαντική, αλλά ίσως κι όχι εντελώς ασήμαντη έκθεση.

<SPEAKER ID=203 NAME="Zimmermann">
Κυρία Πρόεδρε, αξιότιμοι συνάδελφοι, όσον αφορά την ενιαία διαμόρφωση του τύπου φύλλου, συμφωνώ με τον εισηγητή ότι αυτό μπορεί να γίνει δεκτό έτσι όπως το ψηφίσαμε και στην επιτροπή. Επειδή πρόκειται για έναν τύπο φύλλου που κατασκευάζεται με μοναδικό σκοπό να τεθεί σε αυτό μία θεώρηση, το άρθρο 100Γ της Συνθήκης ΕΚ αποτελεί εδώ τη σωστή νομική βάση, έστω κι αν γι' άλλη μια φορά δεν μπόρεσαν να συμφωνήσουν μεταξύ τους οι νομικοί ως προς την κρίση τους αν είναι ορθή αυτή η εκτίμηση. Ως γνωστόν, είχαμε δύο γνωμοδοτήσεις επ' αυτού. Θεωρώ ότι από πολιτική άποψη επιβάλλεται η διαμόρφωση του τύπου φύλλου να γίνει με βάση το άρθρο 100Γ.
<P>
Ως Κοινοβούλιο έχουμε δώσει πάντα προτεραιότητα στις διαδικασίες που επιτρέπουν τη λήψη απόφασης με ειδική πλειοψηφία. Με την έναρξη ισχύος της Συνθήκης του Αμστερνταμ καθορίζεται δυστυχώς πάλι η ομοφωνία, στην περίπτωση των ρυθμίσεων για τις θεωρήσεις, για διάστημα πέντε ετών προ μιας λήψης απόφασης μέσω ειδικής πλειοψηφίας. Είναι όμως σαφής η κατεύθυνση. Στον τομέα «θεώρηση, άσυλο, μετανάστευση και άλλες πολιτικές που αφορούν την ελεύθερη μετακίνηση ατόμων» το Συμβούλιο θα αποφασίσει με ειδική πλειοψηφία εντός μικρού χρονικού διαστήματος. Ωστόσο, δεν πιστεύω ότι έπειτα από άλλα πέντε έτη ομοφωνίας θα είναι για το Συμβούλιο ευκολότερο από ό, τι είναι σήμερα να αποφασίσει με ειδική πλειοψηφία.
<P>
Εκτός αυτού, υποστηρίζω την άποψη του εισηγητή ότι βρισκόμαστε στη διαδικασία ενιαίας ρύθμισης του τομέα του τίτλου IV της Συνθήκης του Αμστερνταμ στην Ευρώπη. Στο πνεύμα αυτό πρέπει οπωσδήποτε να ενισχυθεί ανάλογα ο ρόλος της Ευρωπαϊκής Επιτροπής. Αυτό σημαίνει ότι εναπόκειται σε αυτή και όχι στο Συμβούλιο να καθορίσει τις τεχνικές προδιαγραφές γι' αυτόν τον τύπο φύλλου και να βρίσκεται στη διάθεση των κρατών μελών ως αρμόδιος φορέας σε ό, τι αφορά τον τόπο παραγωγής.
<P>
Όσον αφορά τη θεώρηση διέλευσης από αερολιμένες, το Ευρωπαϊκό Δικαστήριο έχει παραδώσει στο Κοινοβούλιο ένα αρκετά σαφές σχέδιο νόμου. Η νομική βάση του άρθρου Κ.3 προβλέπει μόνο μία συνεργασία με τα κράτη μέλη στον τομέα αυτό. Αυτό το καταλάβαμε ήδη στην επιτροπή. Ωστόσο, θέλουμε να ενισχύσουμε το Συμβούλιο σε σύγκριση με τα κράτη μέλη και με αυτό να βοηθήσουμε σε από κοινού ενέργειες και στο ζήτημα των θεωρήσεων και της λαθρομετανάστευσης.
<P>
Στην επιτροπή εξαρτήσαμε τις ρυθμίσεις για τους απάτριδες και τους έχοντες καθεστώς πρόσφυγα, καθώς και την ανάληψη της υποχρέωσης χορήγησης θεώρησης από ένα κοινό ψήφισμα στο Συμβούλιο. Θέλουμε να το επιτύχουμε και για τροποποιήσεις του κοινού καταλόγου. Ως εκ τούτου, συνηγορώ και υπέρ της έγκρισης της αντίστοιχης τροπολογίας με στόχο τη διαγραφή του άρθρου 4.
<P>
Όσον αφορά τους καταλόγους αυτούς, με το άρθρο 9 παρέχεται σε κάθε κράτος μέλος η δυνατότητα να τους θέτει εκτός ισχύος κατά διαστήματα. Εν τούτοις, είμαι της άποψης ότι χρειαζόμαστε κοινές ρυθμίσεις για θεωρήσεις ενόψει των κοινών εξωτερικών συνόρων. Σε αυτές συγκαταλέγονται και οι συγκεκριμένες θεωρήσεις διέλευσης. Φρονώ πως, εάν οι θεωρήσεις αυτές πρόκειται να χρησιμεύσουν πρώτιστα στην καταπολέμηση της λαθρομετανάστευσης, τότε θα είναι επίσης συνετό να προβούμε σε μία ενιαία δράση. Έτσι προβλέπεται και στη Συνθήκη του Αμστερνταμ.
<P>
Ως εκ τούτου, συνηγορώ υπέρ της συνέχισης της πορείας που ήδη χάραξε το Κοινοβούλιο και επίσης υπέρ της διαγραφής του άρθρου 9.

<SPEAKER ID=204 NAME="Palacio Vallelersundi">
Κυρία Πρόεδρε, κατ' αρχάς θέλω να πω πως λαμβάνω τον λόγο εξ ονόματος της Ομάδας του Ευρωπαϊκού Λαϊκού Κόμματος (ΕΛΚ) για να συγχαρώ τον εισηγητή και για να πληροφορήσω την ολομέλεια πως η Ομάδα του ΕΛΚ θα ακολουθήσει τις οδηγίες του και γενικά θα εγκρίνει την έκθεσή του.
<P>
Κατά δεύτερον, θα ήθελα να εκφράσω μια σκέψη σχετικά με αυτές τις δύο προτάσεις κοινής δράσης οι οποίες, παρότι δεν αποτελούν τον πυρήνα της πολιτικής του τρίτου πυλώνα, ή εν γένει της πολιτικής της οικοδόμησης ενός χώρου ελευθερίας, ασφάλειας και δικαιοσύνης, είναι κατά τη γνώμη μου πάρα πολύ ενδιαφέρουσες γιατί αντιπροσωπεύουν μια πρόοδο, μια αιχμή δόρατος, μια κατάσταση η οποία θα επαναληφθεί και σε άλλα κείμενα. Γιατί αναφέρομαι σε αυτό; Γιατί πρόκειται κατ' ουσίαν για την ερμηνεία κειμένων γενικών κανόνων και εξαιρέσεων περιοριστικών ερμηνειών.
<P>
Έχουμε την απόφαση της 12ης Μαϊου που έχει ήδη αναφερθεί, στην οποία το Ευρωπαϊκό Δικαστήριο ερμηνεύει περιοριστικά, αλλά σωστά, κατά τη γνώμη μου, το άρθρο 100 Γ της Συνθήκης της ΕΚ, λέγοντας πως στην εν λόγω συνθήκη γίνεται λόγος για θεωρήσεις εισόδου και όχι διέλευσης. Κι εφόσον το εν λόγω άρθρο αποτελεί εξαίρεση του Κ1.3, πρέπει να ερμηνευθεί μεμονωμένα.
<P>
Γιατί λοιπόν υποστηρίζουμε να βασίζεται στο άρθρο 100 Γ η άλλη πρόταση, αυτή που αφορά το πρότυπο της θεώρησης για εξαιρετικές περιπτώσεις, όταν ο ταξιδιώτης δεν διαθέτει ταξιδιωτικά έγγραφα; Γιατί αυτό είναι το καθήκον του Κοινοβουλίου.
<P>
Κατά τον ίδιο τρόπο που είπα πριν πως πρέπει να προσαρμοστούμε στα συμφωνηθέντα στη Συνθήκη του Αμστερνταμ για να ορίσουμε τους κανόνες του παιχνιδιού όσον αφορά το θέμα για το οποίο μιλούσαμε πριν από λίγο, εδώ το καθήκον του Ευρωπαϊκού Κοινοβουλίου είναι να προχωρήσει έως το σημείο που επιτρέπουν τα κείμενα. Και είναι βέβαιο πως αυτή η θεώρηση, για εκείνους που δεν διαθέτουν το κατάλληλο, νόμιμο και σωστό ταξιδιωτικό έγγραφο, υπερβαίνει τη θεώρηση, αλλά δεν υπάρχει αμφιβολία πως συμπληρώνει το έγγραφο ταυτότητας και επομένως ενέχει θέση θεώρησης σύμφωνα με τον Κανονισμό 1683/95.
<P>
Επομένως, το Κοινοβούλιο πρέπει να αποφασίσει υπέρ μιας ερμηνείας του άρθρου 100 Γ η οποία να συμπεριλαμβάνει κάτι που δεν λέγεται σαφώς στο κείμενο, αλλά μπορεί να γίνει αντιληπτό πως γενικά αυτή είναι μια πολύ ιδιαίτερη περίπτωση θεωρήσεων εισόδου, και πως είναι σωστό να εφαρμοσθεί το άρθρο 100 Γ ως νομική βάση.
<P>
Επομένως, κυρία Πρόεδρε, κατά τη γνώμη μου, και τώρα μιλώ εξ ονόματός μου, πρέπει να υπάρχει συνέπεια σε όσα πράττει το Κοινοβούλιο: να ερμηνεόνται στο έπακρο τα νομικά κείμενα, αλλά χωρίς στείρα βούληση η οποία να οδηγεί μόνο στην αποτυχία των προτάσεων.

<SPEAKER ID=205 NAME="Mohamed Ali">
Κυρία Πρόεδρε, σήμερα εξετάσαμε δύο σχέδια κοινής δράσης τα οποία υπέβαλε το Συμβούλιο με στόχο την εναρμόνιση κάποιων συγκεκριμένων πτυχών της πολιτικής των θεωρήσεων και της πολιτικής διέλευσης από τους αερολιμένες. Παρότι πρόκειται μάλλον για δύο τυπικές πτυχές, όπως είναι το ομοιόμορφο πρότυπο του εντύπου που μπορεί να χρησιμοποιηθεί για την τοποθέτηση της θεώρησης, δεν πρέπει να ξεχνάμε πως στο βάθος αυτών των τυπικών πράξεων είναι δυνατόν να εκτιμηθούν κάποια από τα χαρακτηριστικά που ενισχύουν γενικά την πολιτική της μετανάστευσης και του ασύλου που ασκούν τα τελευταία χρόνια οι κοινοτικές αρχές και τα κράτη μέλη στην Ευρωπαϊκή Ένωση.
<P>
Όσον αφορά την κοινή δράση που αναφέρεται στο ομοιόμορφο πρότυπο των θεωρήσεων, και ειδικότερα αυτό που αναφέρεται στην ανάλυση της νομικής βάσης, συμμεριζόμαστε, με τον εισηγητή και την Επιτροπή Νομικών Θεμάτων του Ευρωπαϊκού Κοινοβουλίου, που εξέτασε την κατάλληλη γι' αυτή τη δράση νομική βάση, την ιδέα πως η πρόταση θα πρέπει να προέρχεται από την Ευρωπαϊκή Επιτροπή και όχι από το Συμβούλιο. Θα πρέπει να είναι μια πρόταση οδηγίας και όχι κοινής δράσης, έτσι ώστε να ενσωματωθεί στην κοινοτική πολιτική μετανάστευσης και ασύλου η οποία ορίζεται στη Συνθήκη του Αμστερνταμ και όχι σε μια πολιτική συνεργασίας των κρατών μελών.
<P>
Επομένως, επικεντρωνόμενοι στο περιεχόμενο της πρότασης, δεν έχει κανένα νόημα να δώσουμε ένα λεπτομερές ομοιόμορφο πρότυπο θεωρήσεων σε ευρωπαϊκό επίπεδο και στο τέλος τα κράτη μέλη να μπορούν να εφαρμόζουν την τεχνική που επιθυμούν. Κατ' αυτόν τον τρόπο, το έντυπο πρέπει να ισχύει σε όλες τις χώρες της Ευρωπαϊκής Ένωσης χωρίς να επιτρέπονται εξαιρέσεις σε καμία περίπτωση. Αυτό δεν θα αποτελούσε καλό μηχανισμό για την πορεία μιας πραγματικής κοινοτικής πολιτικής όσον αφορά τις θεωρήσεις.
<P>
Πέρα από αυτά τα νομικοπολιτικά ζητήματα, θα ήθελα να επιμείνω στο γεγονός ότι η εναρμόνιση αυτών των πτυχών της πολιτικής των κοινοτικών θεωρήσεων δεν πρέπει να οδηγεί σε περισσότερους περιορισμούς και εμπόδια στην πολιτική μετανάστευσης και ασύλου, που να υπερκαλύπτονται μέσω της απαίτησης περισσοτέρων γραφειοκρατικών διαδικασιών ή περίπλοκων προϋποθέσεων για τη χορήγηση των θεωρήσεων. Δεν μπορούμε να επιτρέψουμε να οδηγήσει αυτό σε μια δυσκολότερη κατάσταση για τους πρόσφυγες ή τους αιτούντες άσυλο που επιθυμούν να μεταβούν σε ένα κράτος όπου θα είναι ασφαλείς.
<P>
Ανακεφαλαιώνοντας, οι διατάξεις που θα υιοθετηθούν όσον αφορά το ομοιόμορφο πρότυπο των θεωρήσεων και της διέλευσης από τους αερολιμένες πρέπει να ενσωματωθούν σε μια πραγματική κοινοτική πολιτική μετανάστευσης και ασύλου, στην οποία να εξασφαλίζεται ο δημοκρατικός και δικαστικός έλεγχος των διαφόρων δράσεων που φαίνεται να πηγάζουν από την αλληλεγγύη και τον σεβασμό των ανθρωπίνων δικαιωμάτων, έχοντας πάντα ως βάση τις διατάξεις της Συνθήκης της Γενεύης και της Ευρωπαϊκής Σύμβασης για τα Δικαιώματα του Ανθρώπου και τις Θεμελιώδεις Ελευθερίες.

<SPEAKER ID=206 NAME="Lindholm">
Κυρία Πρόεδρε, το θέμα της θεώρησης είναι διαρκώς αντικείμενο συζητήσεων και διαλόγων στο Κοινοβούλιο. Αυτό οφείλεται μεταξύ άλλων στο ότι δεν υπάρχει ακόμη ομοφωνία για το πώς θα λυθεί το πρόβλημα. Το θέμα και η έκθεση για τις θεωρήσεις που αφορούν πολίτες τρίτης χώρας έχει παγώσει λόγω νομικών προβλημάτων στην κοινοβουλευτική επιτροπή. Το Δικαστήριο ακύρωσε την απόφαση του Συμβουλίου που αφορά, μεταξύ άλλων, τη γκρίζα λίστα, όπου αναφέρονται δηλαδή οι χώρες από τις οποίες θα απαιτείται θεώρηση. Εν τούτοις, η λίστα ισχύει κι αυτό γίνεται εδώ και πέντε χρόνια που βρισκόμαστε εν αναμονή. Συγκεκριμένα, αυτό συνεπάγεται ότι οι Ρουμάνοι διαπραγματευτές π.χ. πρέπει να έχουν θεώρηση για να μπορούν να συμμετέχουν στις διαπραγματεύσεις στις Βρυξέλλες, αφού η Ρουμανία βρίσκεται στη λίστα που έχει ακυρωθεί μεν, αλλά, εξακολουθεί να ισχύει. Αυτό είναι εξωφρενικό!
<P>
Επομένως, στο συνολικότερο και σημαντικό θέμα της πολιτικής για τις θεωρήσεις δεν έχει εξευρεθεί λύση, ενώ ταυτόχρονα τώρα θα λάβουμε θέση για τη σχεδίαση και τα εξωτερικά χαρακτηριστικά των φύλλων, των εντύπων, ώστε να είναι ενιαία και εναρμονισμένα. Νομίζω ότι ξεκινάμε από τη λάθος μεριά. Ο κ. Lehne, ωστόσο, έχει έναν γενικότερο στόχο για την έκθεσή του, και συγκεκριμένα την τροποποίηση της νομικής βάσης από τον τρίτο πυλώνα και τη διακρατική συνεργασία στον πρώτο πυλώνα και, συνεπώς, την υπερεθνικότητα. Εμείς, οι Σουηδοί βουλευτές της Ομάδας των Πρασίνων, αντιτιθέμεθα σε αυτό, διότι προτιμούμε τη διακρατική συνεργασία, ενώ οι υπόλοιποι της Ομάδας μας έχουν διαφορετική γνώμη.
<P>
Θέλω άλλη μία φορά να υπενθυμίσω ότι στη Σκανδιναβία υπάρχει μία συσσωρευμένη γνώση και εμπειρία 40 ετών από τη σκανδιναβική διαβατηριακή ένωση για το πώς μπορεί χωρίς κεντρικό έλεγχο, χωρίς οδηγίες και εναρμόνιση να επιτευχθεί σε διακρατικό επίπεδο μία αποτελεσματική διαβατηριακή ένωση και μία καλή πολιτική για τις θεωρήσεις. Νομίζω ότι είναι λυπηρό ότι δεν υπήρξε μεγαλύτερο ενδιαφέρον γι' αυτό και περισσότερη δεκτικότητα όσον αφορά την ενημέρωση γι' αυτές τις εμπειρίες και την περαιτέρω, ίσως, ανάπτυξη αυτών των ιδεών.
<P>
Τέλος, θέλω να υπενθυμίσω ότι η Συνθήκη του Αμστερνταμ δεν έχει τεθεί ακόμη σε ισχύ και δεν μπορεί συνεπώς να χρησιμοποιείται σε αυτές τις περιπτώσεις ως πλαίσιο αναφοράς.

<SPEAKER ID=207 NAME="Buffetaut">
Κυρία Πρόεδρε, πολύ καλά είπε ο κ. Lehne πριν από λίγο ότι η έκθεσή του είναι σε μεγάλο βαθμό τεχνική, αλλά πίσω από τις τεχνικές παρατηρήσεις διαγράφονται άλλα προβλήματα.
<P>
Θα ξεκινήσω με τις τεχνικές πλευρές του εγγράφου. Δεν ασπάζομαι τις απόψεις του σχετικά με τη νομική βάση. Νομίζω ότι το άρθρο Κ 3 της Συνθήκης για την Ευρωπαϊκή Ένωση είναι απολύτως βάσιμο. Δεν ασπάζομαι ούτε τις απόψεις του που συνίστανται στο να παίζει η Επιτροπή τον ρόλο που είχε δοθεί αρχικά στο Συμβούλιο, στο πλαίσιο ενός σχήματος κοινής δράσης. Πίσω, όμως, από αυτό το καθαρά τεχνικό πρόβλημα τίθεται στην πραγματικότητα ένα θεσμικό ζήτημα που θα πρέπει μια μέρα να το εξετάσουμε: ποιές είναι και ποιές θα πρέπει να είναι οι αντίστοιχες εξουσίες του Συμβουλίου και της Επιτροπής.
<P>
Τρέφω τον μεγαλύτερο δυνατό σεβασμό για την Επιτροπή, για τους Επιτρόπους, για τους 15.000 υπαλλήλους που τους εξυπηρετούν. Ωστόσο, οι Επίτροποι είναι διορισμένοι και η δημοκρατική νομιμότητά τους είναι, θα έλεγα, μακρινή. Αντίθετα, το Συμβούλιο, που αποτελείται από τους εκπροσώπους των κυβερνήσεων, αυτό έχει μια βέβαιη δημοκρατική νομιμότητα. Και πραγματικά εκεί έγκειται το πρόβλημα που τίθεται για τη θεσμική εξέλιξη της Ευρωπαϊκής Ένωσης.
<P>
Θέλουμε να αντιγράψουμε τις κλασικές κοινοβουλευτικές σχέσεις που γνωρίζουμε από τα κράτη μας στα ευρωπαϊκά θεσμικά όργανα και να κάνουμε την Επιτροπή μια ψευδο-κυβέρνηση. Η Επιτροπή, όμως, δεν είναι κυβέρνηση. Η Επιτροπή δεν απορρέει από μία πλειοψηφία. Η Επιτροπή δεν υποστηρίζεται από μία πλειοψηφία του Ευρωπαϊκού Κοινοβουλίου. Η Επιτροπή είναι κάτι ανάμεσα σε πολιτικό και τεχνοκρατικό θεσμικό όργανο. Και, επομένως, δεν μπορώ να ακολουθήσω τον κ. Lehne, ούτε τελικά την πλειοψηφία αυτού του Κοινοβουλίου, όταν θέλουν με κάθε τρόπο, μπορώ να πω, να αμφισβητήσουν τις εξουσίες του Συμβουλίου που είναι απολύτως νόμιμες σε δημοκρατικό επίπεδο, προς όφελος μιας Επιτροπής η οποία θα είναι η μελλοντική κυβέρνηση του μελλοντικού ευρωπαϊκού κράτους, που θα βασίζεται στον υποθετικό ευρωπαϊκό λαό.
<P>
Στην πραγματικότητα, στην Ευρώπη υπάρχουν περισσότεροι από ένας λαοί, υπάρχουν περισσότερες από μία παραδόσεις, ιστορίες, διαφορετικές γλώσσες. Επομένως, οφείλουμε οπωσδήποτε, κατά τη θεσμική εξέλιξη της Ευρωπαϊκής Ένωσης, από τη μια πλευρά, να ξαναδώσουμε περισσότερη πολιτική εξουσία στο Συμβούλιο και, από την άλλη πλευρά, δίνοντας περισσότερες εξουσίες στο Ευρωπαϊκό Κοινοβούλιο, να συνδέσουμε και τα εθνικά κοινοβούλια με τις κοινοβουλευτικές εργασίες. Έτσι θα έχουμε μια Ευρώπη πραγματικά δημοκρατική.

<SPEAKER ID=208 NAME="Gradin">
μέλος της Επιτροπής. (ΕΝ) Kυρία Πρόεδρε, επιθυμώ να ευχαριστήσω τον κ. Lehne για την πολύτιμη έκθεσή του όσον αφορά τις δύο προτάσεις κοινής δράσης για το καθεστώς διέλευσης από αερολιμένες και τον ενιαίο τύπο φύλλου επί του οποίου είναι δυνατόν να τεθεί θεώρηση. Αυτές οι δύο προτάσεις αποτελούν μέρος μιας διαδικασίας εν εξελίξει. Ο στόχος είναι να εναρμονίσουμε τους κανόνες που διέπουν την πολιτική θεώρησης των κρατών μελών. Το Αρθρο 100Γ της παρούσας Συνθήκης δεν καλύπτει όλες τις πτυχές της πολιτικής θεώρησης. Ορισμένα σημεία υιοθετούνται βάσει του Τίτλου VI. Ωστόσο, όταν τεθεί σε ισχύ η Συνθήκη του Αμστερνταμ, όλες οι πτυχές της πολιτικής θεώρησης θα επανενωθούν στο πλαίσιο του πρώτου πυλώνα υπό τον Τίτλο IV.
<P>
Επιτρέψτε μου να σας σκιαγραφήσω την άποψη της Επιτροπής για τα δύο εν λόγω σχέδια δράσης. Πρώτον, έχουμε τη νέα πρόταση από το Συμβούλιο για κοινή δράση σχετικά με τις ρυθμίσεις της διέλευσης από αερολιμένες, βάσει του Αρθρου Κ.3. Η πρόταση αυτή επεκτείνει και εξελίσσει την ήδη υφιστάμενη από το 1996. Το Δικαστήριο επιβεβαίωσε το 1998 ότι η συγκεκριμένη δράση εμπίπτει στο Αρθρο Κ.3. Η νέα πρόταση για κοινή δράση επιθυμεί να ενσωματώσει δύο επιπρόσθετα στοιχεία. Πρώτον, ο κοινός συνοπτικός κατάλογος των χωρών επεκτείνεται για να συμπεριλάβει το Μπαγκλαντές και το Πακιστάν. Δεύτερον, η πρόταση προβλέπει εξαίρεση από την υποχρέωση θεώρησης διέλευσης από αερολιμένα για τους υπηκόους χωρών που είναι κάτοχοι εγγράφων διαμονής από κάποια άλλη τρίτη χώρα, επί παραδείγματι τις Ηνωμένες Πολιτείες και την Ελβετία.
<P>
Η Επιτροπή δεν έχει κάποιο συγκεκριμένο σχόλιο στο παρόν στάδιο. Θα εξετάσουμε, όμως, τη δυνατότητα διατύπωσης επιπλέον πρότασης, μόλις τεθεί σε ισχύ η Συνθήκη του Αμστερνταμ. Θα πρέπει να λάβουμε υπόψη μας την ενσωμάτωση των ρυθμίσεων της Schengen στο κοινοτικό κεκτημένο.
<P>
Η δεύτερη πρόταση του Συμβουλίου αφορά την κοινή δράση για έναν ενιαίο τύπο φύλλου επί του οποίου είναι δυνατόν να τεθεί θεώρηση. Ο στόχος είναι η επίτευξη κάποιου επιπέδου εναρμόνισης για να αναβαθμίσουμε τα χαρακτηριστικά ασφάλειας σε δύο εξαιρετικές περιπτώσεις. Η πρώτη είναι όταν το αυτοκόλλητο θεώρησης δεν μπορεί να τεθεί σε διαβατήρια τα οποία δεν αναγνωρίζονται ως έγκυρο ταξιδιωτικό έγγραφο. Η δεύτερη περίπτωση είναι όταν τα πρόσωπα δεν διαθέτουν καθόλου έγκυρα ταξιδιωτικά έγγραφα. Η Επιτροπή έχει μερικές ανησυχίες για τη νομική βάση η οποία επιλέχθηκε για την εν λόγω πρόταση. Δεν υπάρχει σαφής αρμοδιότητα βάσει της Συνθήκης της ΕΚ αναφορικά με το πότε το συγκεκριμένο φύλλο θα δίδεται σε πρόσωπα που δεν διαθέτουν καθόλου ταξιδιωτικά έγγραφα. Εντούτοις, μπορεί επίσης να υποστηριχθεί ότι ένα τέτοιο φύλλο αποτελεί αναπόσπαστο τμήμα του ίδιου του ενιαίου φύλλου θεώρησης. Στην περίπτωση αυτή θα μπορούσε να εφαρμοσθεί το Αρθρο 100Γ της Συνθήκης της ΕΚ.
<P>
H συζήτηση στους κόλπους του Συμβουλίου θα είναι αποφασιστική για την τελική στάση που θα κρατήσει η Επιτροπή. Πιθανόν η Επιτροπή να κληθεί να προβεί σε δήλωση στο Συμβούλιο και τότε, βεβαίως, θα μεταφέρει στο Συμβούλιο τις απόψεις που εξέφρασε το Ευρωπαϊκό Κοινοβούλιο.

<SPEAKER ID=209 NAME="Πρόεδρος">
Ευχαριστώ πολύ, κ. Επίτροπε Gradin.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 9.00.
<P>
Η συνεδρίαση λήγει στις 18.55

