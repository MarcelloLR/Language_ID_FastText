<CHAPTER ID="009-06">
6. Βιολογική παραγωγή και επισήμανση των βιολογικών προϊόντων (ψηφοφορία) 
<P>
- Έκθεση Aubert
<P>
- Πριν από την ψηφοφορία:
<SPEAKER ID="107" NAME="Marie-Hélène Aubert " AFFILIATION="Verts/ALE">
εισηγήτρια. - (FR) Κύριε Πρόεδρε, κυρίες και κύριοι, η έκθεσή μου για τη βιολογική παραγωγή και την επισήμανση των βιολογικών προϊόντων θα τεθεί επιτέλους σήμερα σε ψηφοφορία, μετά την αναπομπή της στην επιτροπή, καταρχάς, και αίτηση κατεπείγοντος προς το Συμβούλιο, κατόπιν, η οποία, σημειωτέον, απορρίφθηκε ομοφώνως από το Ευρωπαϊκό Κοινοβούλιο τον περασμένο μήνα. Δυστυχώς, οι νέες συζητήσεις στη διάρκεια αυτών των δύο μηνών με το Συμβούλιο δεν μας επέτρεψαν να σημειώσουμε μεγαλύτερη πρόοδο σε σημαντικά σημεία. Συγκεκριμένα, ούτε η Επιτροπή ούτε το Συμβούλιο αποδέχθηκαν τη διπλή νομική βάση την οποία ζητούσαμε. Το Συμβούλιο δεν επανεξέτασε την απόφασή του να επιτρέψει, κατά ειδική παρέκκλιση, πρόσθετα και επεξεργασμένα κτηνιατρικά προϊόντα προερχόμενα από γενετικώς τροποποιημένους οργανισμούς. Παρομοίως, ενδέχεται να επιτραπούν ορισμένες χημικές ουσίες, επίσης κατά παρέκκλιση.
<P>
Ελλείψει συναπόφασης, είμαστε υποχρεωμένοι να αναγνωρίσουμε αυτήν την κατάσταση. Ωστόσο, εκφράζουμε τη λύπη μας για την άκαμπτη και άκομψη στάση του Συμβουλίου αυτές τις τελευταίες εβδομάδες, παρά την καλή βούληση ορισμένων κρατών μελών. Εκφράζω την εξίσου βαθιά λύπη μου για το γεγονός ότι η πλειονότητα των Ομάδων αρνήθηκε εχθές την αναβολή της ψηφοφορίας για τον Ιούνιο, δεδομένου ότι το ίδιο το Συμβούλιο είχε αναβάλει τη συνεδρίασή του σχετικά με τη βιολογική γεωργία. Λυπούμαι που η πλειονότητα των Ομάδων δεν θέλησε να χρησιμοποιήσει πλήρως τα μέσα πίεσης, τα οποία διαθέτει. Ούτως εχόντων των πραγμάτων, το Συμβούλιο συμπεριέλαβε, ωστόσο, στον συμβιβασμό του ικανό αριθμό τροπολογιών μας, και η τακτική διαβούλευση όλων των εμπλεκομένων παραγόντων περιλαμβάνεται στη συνολική συμφωνία.
<P>
Σας καλώ, επομένως, τώρα να εγκρίνετε αυτήν την έκθεση. Μπορείτε να βασίζεστε στην αποφασιστικότητά μου, όπως και στην αποφασιστικότητα των συναδέλφων μου της Επιτροπής Γεωργίας και Ανάπτυξης της Υπαίθρου, να παρακολουθήσουμε με προσοχή αυτήν την υπόθεση στους προσεχείς μήνες.
<P>
(Χειροκροτήματα)
<SPEAKER ID="108" NAME="Πρόεδρος">
Κύριε Graefe zu Baringdorf, ζητήσατε τον λόγο. Σας ερωτώ υπό ποία ιδιότητα και βάσει ποίου άρθρου του Κανονισμού ζητάτε τον λόγο.
<SPEAKER ID="109" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Κύριε Πρόεδρε, επιτρέψτε μου να κάνω, ως εισηγητής για την έκθεση που αφορά τη βιολογική γεωργία, την εξής παρατήρηση σχετικά με τις εξωτερικές σχέσεις: σήμερα ψηφίζουμε για μια καλή έκθεση που διασαφηνίζει ότι ...
<P>
(Αναταραχή)
<SPEAKER ID="110" NAME="Πρόεδρος">
Λυπούμαι πραγματικά, κύριε Graefe zu Baringdorf, ακούσατε την αντίδραση των συναδέλφων μας. Πιστεύω πως όλος ο κόσμος αντελήφθη ότι θεωρείτε την έκθεση μια καλή έκθεση, δεν μπορώ όμως να δώσω τον λόγο σε όλους τους εισηγητές και πρώην εισηγητές, το αντιλαμβάνεστε, βεβαίως.
