<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="DE" NAME="von Habsburg">
Κυρία Πρόεδρε, θα ήθελα να έχω μια απάντηση από το Προεδρείο σχετικά με το εξής θέμα: χθες μεταξύ των επειγόντων θεμάτων συζητήσαμε κι ένα που εισηγήθηκα εγώ σχετικά με την κατάσταση στη Γεωργία. Μετά την ψηφοφορία πληροφορήθηκα κατάπληκτος ότι απεστάλη σε διαφόρους βουλευτές - και βέβαια όχι σε εμένα - μια επιστολή σε επίσημο επιστολόχαρτο και υπογεγραμμένη από υπάλληλο του Κοινοβουλίου, καλώντας τους να μην υπερψηφίσουν τη σχετική πρόταση ψηφίσματος.
<P>
Θα ήθελα να μάθω αν φθάσαμε κιόλας σε σημείο που οι γραφειοκράτες μας να μπορούν να ορίζουν, ξεκινώντας από σήμερα, την συμπεριφορά των βουλευτών κατά την ψηφοφορία, και σας παρακαλώ να ερευνήσετε το περιστατικό.
<P>
(Χειροκροτήματα)

<SPEAKER ID=3 NAME="Πρόεδρος">
Κύριε συνάδελφε, το λαμβάνουμε υπόψη και θα σας παρακαλούσα να μας δώσετε, αν μπορείτε, τη συγκεκριμένη επιστολή.

<SPEAKER ID=4 LANGUAGE="DE" NAME="von Habsburg">
Tην έχω εδώ, κυρία Πρόεδρε, στον χαρτοφύλακα.

<SPEAKER ID=5 LANGUAGE="EN" NAME="Kerr">
Κυρία Πρόεδρε, στη σελίδα 58 των συνοπτικών πρακτικών περιγράφεται μια ανταλλαγή απόψεων μεταξύ του Προέδρου και ορισμένων βουλευτών του Κοινοβουλίου σχετικά με το ποιός είναι τώρα μέλος του βρετανικού Συντηρητικού Κόμματος. Δυστυχώς, οι παρατηρήσεις του Προέδρου διασκευάσθηκαν, με συνέπεια το πνεύμα και το χιούμορ του να μην αποδίδονται πλήρως στα συνοπτικά πρακτικά. Μήπως θα μπορούσαμε να λάβουμε τα πλήρη πρακτικά; Θα μπορούσε επίσης το Συντηρητικό Κόμμα να μας βεβαιώσει εάν οι κ.κ. Donnelly και Stevens ανήκουν τώρα στο συγκεκριμένο κόμμα ή όχι; Νομίζω ότι χθες βρέθηκαν εντός και εκτός του κόμματος αρκετές φορές. Θα πρέπει να γνωρίζουμε επίσημα ποιά είναι η παρούσα κατάσταση.

<SPEAKER ID=6 NAME="Πρόεδρος">
Κύριε Kerr, στην παρέμβασή σας δεν αναφέρεστε στα συνοπτικά, αλλά στα πλήρη πρακτικά της συνεδρίασης. Εμείς όμως εγκρίνουμε τώρα τα συνοπτικά πρακτικά!

<SPEAKER ID=7 LANGUAGE="EN" NAME="Chichester">
Κυρία Πρόεδρε, το σχόλιό μου αφορά επίσης τα συνοπτικά πρακτικά: παρατήρησα ότι ο Αντιπρόεδρος Martin κατάφερε να διαγράψει από τα πρακτικά τα σχόλια του ότι θα τηλεφωνήσει στη Downing Street 10 για να λάβει οδηγίες πώς θα ψηφίσει. Εάν οι αντιπρόεδροι έχουν αυτό το δικαίωμα - και καλή τύχη στον συγκεκριμένο αντιπρόεδρο - αναρωτιέμαι μήπως το έχουν και τα υπόλοιπα μέλη του Κοινοβουλίου. Με την ευκαιρία, κ. Kerr το Συντηρητικό Κόμμα παραμένει όπως ήταν και χθες.

<SPEAKER ID=8 NAME="Πρόεδρος">
Ούτε αυτό αποτελεί μέρος των συνοπτικών, παρά των πλήρων πρακτικών της συνεδρίασης.

<SPEAKER ID=9 LANGUAGE="EN" NAME="Ηallam">
Κυρία Πρόεδρε, θα αναφερθώ φυσικά στα συνοπτικά πρακτικά, σελίδα 21. Ο κ. Cassidy βρέθηκε προφανώς στην άλλη πλευρά του ημικυκλίου. Θα ήθελα κάποιες διευκρινίσεις από την Έδρα, επειδή, σύμφωνα με το σημερινό φύλλο της εφημερίδας Guardian , ο John Stevens και ο Brendan Donnelly, μέλη του Συντηρητικού Κόμματος της αντιπολίτευσης, αποπέμφθηκαν, αλλά στη συνέχεια επανήλθαν στους Τόρις. Αργότερα παραιτήθηκαν και στη συνέχεια, έπειτα από έναν εσπευσμένο συμβιβασμό, πείσθηκαν να παραμείνουν στο κόμμα. Μήπως θα μπορούσε κάποιος να ενημερώσει το εκλογικό σώμα της Μεγάλης Βρετανίας εάν αυτοί οι δύο άνθρωποι είναι τώρα μέλη του Συντηρητικού Κόμματος ή εάν ανεξαρτητοποιήθηκαν;

<SPEAKER ID=10 NAME="Πρόεδρος">
Αγαπητοί συνάδελφοι, συγχέετε συνεχώς τα συνοπτικά με τα πλήρη πρακτικά της συνεδρίασης. Εδώ εγκρίνουμε μόνο τα συνοπτικά πρακτικά. Ακούσαμε όσα μας είπατε, όμως, προφανώς, κανείς άλλος πλέον δεν θέλει να πει κάτι σχετικά με τα συνοπτικά πρακτικά.

<SPEAKER ID=11 LANGUAGE="EN" NAME="McKenna.">
Κυρία Πρόεδρε, θα ήθελα να αναφέρω, ως μελλοντική σύσταση προς το Κοινοβούλιο, ότι, εάν ορισμένοι βουλευτές θέλουν να συμπεριφέρονται σαν σχολιαρόπαιδα, ας το κάνουν έξω από την αίθουσα. Μερικοί από μας έχουμε κι άλλες δουλειές.
<P>
(Ανάμικτες αντιδράσεις)

<SPEAKER ID=12 NAME="Πρόεδρος">
Ο καθένας έχει τη δική του άποψη για τα πράγματα.
<P>
(Εγκρίνονται τα συνοπτικά πρακτικά)

<SPEAKER ID=13 LANGUAGE="DE" NAME="Mosiek-Urbahn">
Κυρία Πρόεδρε, αναφέρατε την κοινή θέση σχετικά με την οδηγία για τις εγγυήσεις καταναλωτικών αγαθών. Η Επιτροπή Νομικών Θεμάτων και Δικαιωμάτων των Πολιτών γνωμοδότησε στα πλαίσια της πρώτης ανάγνωσης, και θα πρέπει να συμβαίνει το ίδιο και στα πλαίσια της δεύτερης ανάγνωσης, γεγονός, όμως, που δεν αναφέρθηκε.

<SPEAKER ID=14 NAME="Πρόεδρος">
Θα το διερευνήσουμε.

<CHAPTER ID=2>
Ψηφοφορίες
<SPEAKER ID=15 LANGUAGE="FR" NAME="Lulling">
Κυρία Πρόεδρε, μετά από τη χθεσινή συζήτηση με τον Επίτροπο θα επιθυμούσα να προτείνω προφορικά μια τροποποίηση στην τροπολογία 7. Οι υπόλοιπες τροπολογίες μπορούν να ψηφισθούν συνολικά. Ζητήσαμε πράγματι μια ανεξάρτητη αξιολόγηση για μια ανεξάρτητη έκθεση αξιολόγησης του προγράμματος και ο Επίτροπος δήλωσε ότι η εκπόνηση αυτής της έκθεσης εξαρτάται από την Επιτροπή, εάν κατάλαβα καλά. Θα ήθελα, εάν συμφωνείτε, να προτείνω τη διαγραφή από το πρώτο εδάφιο της λέξης «ανεξάρτητη», ώστε να προκύψει η φράση «να διεξαχθεί ενδιάμεση αξιολόγηση», καθώς επίσης και τη διαγραφή από το δεύτερο εδάφιο της λέξης «ανεξάρτητη», ώστε να προκύψει η φράση «να συνταχθεί έκθεση αξιολόγησης προσαρμοσμένη στην υλοποίηση του προγράμματος», προσθέτοντας, όπως υποσχέθηκε ο Επίτροπος, τη φράση «λαμβάνοντας υπόψη τη γνωμοδότηση ανεξαρτήτων εμπειρογνωμόνων».
<P>
Σας παρακαλώ να δεχθείτε αυτήν την τεκμηριωμένη προφορική τροποποίηση για να μπορέσουμε στη συνέχεια, με την τροποποίηση αυτή και εφόσον συμφωνείτε, να ψηφίσουμε για όλες μαζί τις τροπολογίες 7 έως 14.

<SPEAKER ID=16 NAME="Lindqvist">
Επιδέχεται μεγάλη συζήτηση το γεγονός εάν η ΕΕ θα πρέπει να επενδύσει πολλούς πόρους στο JET, το ερευνητικό εργαστήριο πυρηνικής σύντηξης. Αντ' αυτού θα έπρεπε να γίνουν αντίστοιχες επενδύσεις στις ανανεώσιμες πηγές ενέργειας. Ως εκ τούτου, καταψήφισα την έκθεση.

<CHAPTER ID=3>
Χοίρειο κρέας
<SPEAKER ID=17 NAME="Πρόεδρος">
Η ημερήσια διάταξη προβλέπει τη δήλωση της Επιτροπής σχετικά με το θέμα του χοιρείου κρέατος.

<SPEAKER ID=18 NAME="Fischler">
Κυρία Πρόεδρε, αξιότιμες κυρίες και κύριοι βουλευτές, θα ήθελα να ξεκαθαρίσω το ζήτημα εξαρχής: ο βασικός λόγος για τις σημερινές δυσκολίες που αντιμετωπίζουμε στον τομέα του χοιρείου κρέατος, συνίσταται προφανώς στο γεγονός ότι τα δύο πολύ ευνοϊκά για τη χοίρεια παραγωγή έτη 1996 και 1997 οδήγησαν τους Ευρωπαίους αγρότες σε μαζική αύξηση του αριθμού των χοίρων τους. Επιπλέον, επανήλθε πλήρως στην αγορά η ολλανδική παραγωγή, αφού ανέκαμψε από την πανώλη των χοίρων. Και οι δύο αυτοί λόγοι οδήγησαν σε μια αύξηση της ευρωπαϊκής παραγωγής χοιρείου κρέατος που έφθασε φέτος σε 17, 2 εκατομμύρια τόνους, αύξηση δηλαδή της τάξης του 1 εκατομμυρίου τόνων, ή 6 %, σε σχέση με το 1997.
<P>
Μια τέτοιου είδους εξέλιξη ασκεί αναγκαστικά τεράστια πίεση στην ευρωπαϊκή αγορά χοιρείου κρέατος. Η κατάσταση, όμως, επιβαρύνθηκε ακόμα περισσότερο λόγω της σχεδόν πλήρους απώλειας των εξαιρετικά σημαντικών εξαγωγών προς την Ρωσία, της μείωσης της ζήτησης στις αγορές της Απω Ανατολής, καθώς και του αυξανόμενου ανταγωνισμού έναντι άλλων εξαγωγικών χωρών, ιδιαίτερα των ΗΠΑ και του Καναδά.
<P>
Εκ μέρους της Επιτροπής ελήφθη μια σειρά μέτρων για τη στήριξη του τομέα των χοιροειδών. Ήδη από τα μέσα Μαΐου τέθηκε και πάλι σε ισχύ το καθεστώς επιστροφών κατά την εξαγωγή για το νωπό και το κατεψυγμένο χοίρειο κρέας με κόκκαλα, γεγονός που σταθεροποίησε τότε την αγορά για αρκετές εβδομάδες. Μόλις, όμως, μειώθηκαν και πάλι οι τιμές, η Επιτροπή αύξησε αυτές τις επιστροφές εξαγωγών κατά 50 %, στο τέλος Ιουλίου, και υιοθέτησε τα ίδια ποσοστά και για το κρέας χωρίς κόκκαλα, μέτρο που επέδρασε πολύ θετικά στις εξαγωγές.
<P>
Ωστόσο, όταν μειώθηκαν τελικά πάρα πολύ, όπως ήδη ανέφερα, οι εξαγωγές προς τη Ρωσία, οι οποίες σταμάτησαν στα μέσα Αυγούστου, μέσα σε τρείς εβδομάδες έπεσαν και οι τιμές στην ευρωπαϊκή αγορά σχεδόν κατά 10 Ecu ανά 100 κιλά. Κατόπιν τούτου, για να προστατεύσουμε τους εξαγωγείς από άμεσες ζημίες, επεκτείναμε αρχικά τη διάρκεια της ισχύος των αδειών εξαγωγής προς την Ρωσία κατά 60 ημέρες. Κατά την τελευταία συνεδρίαση της Επιτροπής Διαχείρισης Χοιρείου Κρέατος αποφασίσθηκε να επιδοτηθεί η ιδιωτική αποθεματοποίηση, επιδότηση που αποδίδεται από τις 28 Σεπτεμβρίου.
<P>
Κατ' αυτόν τον τρόπο επιτρέπεται στους εμπόρους να καταψύχουν με επιβάρυνση της Κοινότητας κρέας από φρεσκοσφαγμένους χοίρους και να το αποθηκεύουν για τέσσερεις, πέντε ή έξη μήνες. Τα αποθηκευμένα προϊόντα, όμως, θα πρέπει, βγαίνοντας από την αποθήκη, να εξάγονται οπωσδήποτε σε τρίτες χώρες. Μέρος των αποθηκευμένων ποσοτήτων, καθώς και τα έξοδα αυτής της ενέργειας θα πρέπει, όμως, να χρεώνονται στις προβλεπόμενες για τον τομέα των χοιρείων κρεάτων εξαγωγικές υποχρεώσεις του Παγκόσμιου Οργανισμού Εμπορίου (WTO).
<P>
Στο πλαίσιο των ενεργειών αυτών είναι δυνατή η αποθεματοποίηση 70.000 περίπου τόνων κρέατος κατά το οικονομικό έτος 1999. Θα ήθελα να τονίσω ότι οι έμποροι είναι σε θέση να ενσωματώσουν με κατάλληλο τρόπο την αποθεματοποίηση στις εξαγωγικές τους δραστηριότητες, γεγονός που θα συμβάλει επίσης στη βελτίωση της ανταγωνιστικότητάς τους στις αγορές των τρίτων χωρών.
<P>
Ορισμένοι βουλευτές υποστηρίζουν, και έχουν ζητήσει, την περαιτέρω αύξηση των ποσών των επιστροφών. Σε σχέση με αυτό θα ήθελα να σας ζητήσω να λάβετε υπόψη σας το γεγονός ότι η αύξηση των επιστροφών κατά την εξαγωγή, ιδιαίτερα ως προς τις εξαγωγές προς τη Ρωσία, δεν έχει νόημα, τουλάχιστον για όσο χρονικό διάστημα η ρωσική αγορά παραμένει τελείως κλειστή και δεν διαθέτουμε εκεί εταίρους με τους οποίους θα μπορούσαμε να υπογράψουμε εξαγωγικά συμβόλαια. Όσον αφορά δε τις αγορές τρίτων χωρών, αυτές δεν χρειάζονται προς το παρόν αυξημένες επιδοτήσεις εξαγωγών.
<P>
Είναι αυτονόητο ότι θα παρακολουθούμε από πολύ κοντά τις περαιτέρω εξελίξεις στην ευρωπαϊκή αγορά χοιρείου κρέτος και θα συνεχίσουμε οπωσδήποτε τις διαβουλεύσεις κατά την επόμενη συνεδρίαση της επιτροπής διαχείρισης, η οποία θα διεξαχθεί σύντομα, στις 14 Οκτωβρίου. Επιπλέον, αμέσως μόλις ξανανοίξουν οι αγορές της Ρωσίας, θα επανεκτιμήσουμε τις επιστροφές κατά την εξαγωγή.
<P>
Θα ήθελα να τελειώσω με μια παρατήρηση, η οποία ίσως δυσαρεστήσει ορισμένους από εσάς. Παρά την υφιστάμενη κρίση, η οποία - όπως ήδη ανέφερα στην εισαγωγή μου - θα πρέπει να αποδοθεί κυρίως στην αύξηση του πληθυσμού των χοίρων, εξακολουθούν να υπάρχουν ακόμα και σήμερα επίσημοι οργανισμοί, συμβουλευτικές υπηρεσίες, περιφερειακές αρχές, ακόμα αι κυβερνήσεις που ζητούν από τους αγρότες να αυξήσουν, αντί να μειώσουν την παραγωγή χοίρων. Θα ήθελα να ξεκαθαρίσω ότι θεωρώ ότι πρόκειται για κακή συμβουλή. Η Επιτροπή μπορεί βέβαια να βοηθήσει να μετριασθούν οι συνέπειες μιας προσωρινής αύξησης της παραγωγής, δεν μπορεί, όμως, να προστατεύσει τον τομέα από μειώσεις τιμών οι οποίες προέρχονται από διαρθρωτική υπερπαραγωγή.

<SPEAKER ID=19 LANGUAGE="IT" NAME="Fantuzzi">
Κυρία Πρόεδρε, θεωρώ ότι οι δηλώσεις του Επιτρόπου Fischler για τη κατάσταση της κρίσης στον τομέα των χοιροειδών ήταν αξιόπιστες και τις συμμερίζομαι κατά ένα μεγάλο μέρος. Η Ομάδα μας επιβεβαιώνει ότι πρέπει να κινηθεί η Επιτροπή, και με την παρότρυνση της κοινοβουλευτικής Επιτροπής Γεωργίας, ώστε να ενεργοποιήσει αυτές τις ενισχύσεις προς την ιδιωτική αποθεματοποίηση ξεκινώντας από τις 28 Σεπτεμβρίου, με την αύξηση των επιστροφών κατά την εξαγωγή. Βέβαια, όπως ανέφερε ο Επίτροπος, δεν πρόκειται για μέτρα επίλυσης του προβλήματος, αλλά μπορούν να συμβάλουν στην αντιμετώπιση μιας ιδιαίτερα ανησυχητικής κρίσης, αν και αυτή η κρίση παρουσιάζει εσωτερικά μεγάλες ασυμμετρίες, επειδή, παρά το γεγονός ότι ο τομέας της χοιροτροφίας χαρακτηρίζεται από μια μεγάλη διεθνή αγορά, υπάρχουν και μερικά τμήματα στο εσωτερικό της ευρωπαϊκής αγοράς που αντιδρούν καλύτερα από άλλα.
<P>
Η κατάσταση είναι σοβαρή αν και, όπως πολύ σωστά είπατε, κύριε Επίτροπε, τα τελευταία χρόνια έχουν καταγραφεί και σημαντικά έσοδα για τους παραγωγούς του τομέα και η κρίση της πανώλης των χοιροειδών ξεπεράσθηκε σε μεγάλο βαθμό, γεγονός που προσέφερε την ευκαιρία για την υιοθέτηση μέτρων εξορθολογισμού. Σήμερα σε μερικές πολύ σημαντικές παραγωγικές περιοχές - στη Γαλλία, τη Γερμανία, τη Δανία, την Ολλανδία και τη Μεγάλη Βρετανία - σημειώθηκε μια ιστορική πτώση των τιμών στα ελάχιστα επίπεδα, και γι' αυτόν τον λόγο θα πρέπει να ανησυχούμε πολύ.
<P>
Τώρα το πρόβλημα εντάσσεται στο πλαίσιο αυτής της διεθνούς κρίσης που πλήττει τις παγκόσμιες αγορές, κυρίως του αγροτοβιομηχανικού τομέα, κι εδώ βρισκόμαστε ενώπιον πολλών εναλλακτικών λύσεων. Πιστεύω εντούτοις ότι δεν πρέπει να είμαστε επιπόλαιοι και να αφήσουμε κατά μέρος τις προτάσεις της «Ατζέντας 2000», όλες τις απόπειρες μεταρρύθμισης της ΚΓΠ, παρασυρόμενοι εντελώς από αυτήν την κρίση των παγκόσμιων αγορών. Γνωρίζω καλά ότι κάποιοι από την άλλη πλευρά του Ατλαντικού μιλούν για επαναδιαπραγμάτευση του ίδιου του νομοσχεδίου για τη γεωργία (Farm Bill ) εκ μέρους των ΗΠΑ, γιατί, εν όψει αυτής της κρίσης που πλήττει και τους Αμερικανούς παραγωγούς, λαμβάνονται μέτρα ενίσχυσης, αιφνίδια μέτρα για τα δάνεια και τις χρηματοοικονομικές εγγυήσεις, που μπορούν να μεταβάλουν τους κανόνες του παιχνιδιού σε διεθνές επίπεδο και να παρασύρουν τους παραγωγούς της Ευρωπαϊκής Ένωσης. Πιστεύω, όμως, ότι το γεγονός αυτό δεν μας επιτρέπει να χαλαρώσουμε τα μέτρα. Αντίθετα, θα πρέπει να εμβαθύνουμε και να συνεχίσουμε τη διαδικασία της μεταρρύθμισης που έχει ήδη ξεκινήσει, μέσω και της βελτίωσης της εσωτερικής αγοράς. Πράγματι πιστεύω ότι, με τις προτάσεις μείωσης των τιμών των δημητριακών, μπορεί να σημειωθεί μεγαλύτερη ανάκαμψη και στον τομέα των χοιροειδών.
<P>
Τέλος, αυτή η κρίση δεν θα πρέπει να αποτελέσει ευκαιρία χαλάρωσης όλων των διατάξεων που αφορούν το περιβάλλον και άρνησης των πολιτικών της προσφοράς που, κατά τη γνώμη μου, είναι απαραίτητες όσο ποτέ άλλοτε.

<SPEAKER ID=20 LANGUAGE="ES" NAME="Redondo Jimιnez">
Κύριε Επίτροπε, μόλις μας παρουσιάσατε τα μέτρα που έχει ήδη λάβει η Επιτροπή για την επίλυση αυτής της σοβαρής κρίσης στον τομέα του χοιρείου κρέατος. Επισημάνατε επίσης πως αυτό οφείλεται, μεταξύ άλλων, στη μεγάλη αύξηση που σημειώθηκε. Κοιτάξτε, όμως: αυτή η αύξηση δεν ήταν η ίδια σε όλες τις χώρες, και, επομένως, οι λύσεις δεν μπορούν να είναι οι ίδιες για μια χώρα όπου η υπερπαραγωγή είναι της τάξης του 104 % και για άλλες όπου το πλεόνασμα υπερβαίνει το 470 %.
<P>
Όσον αφορά τα μέτρα που αναφέρατε, μπορούν να βελτιωθούν και, επιπλέον, υπάρχουν κι άλλα τα οποία δεν επισημάνατε. Ως προς το θέμα των επιστροφών κατά την εξαγωγή, καταβλήθηκε προσπάθεια και συμπεριελήφθη και το κρέας χωρίς κόκκαλα, γεγονός για το οποίο εκφράζουμε την ικανοποίησή μας, όπως και για το θέμα της ιδιωτικής αποθεματοποίησης, αλλά οι 70.000 τόνοι είναι λίγοι, κυρίως αν λάβουμε υπόψη πως υπάρχει άλλο ένα απόθεμα μεγαλύτερο των 600.000 τόνων από πέρυσι, συν το φετινό απόθεμα.
<P>
Επιπλέον, υπάρχουν δύο άλλα μέτρα στα οποία δεν αναφερθήκατε και τα οποία θέλω να επισημάνω. Η ΚΟΑ υφίσταται εντός μιας ελεύθερης αγοράς, κι αυτό που προτείνουμε εμείς εδώ είναι να εφαρμοσθεί το άρθρο 3, το οποίο ορίζει πως, όταν οι τιμές μειώνονται πάρα πολύ, μπορεί να λειτουργήσει η αγορά υπό το καθεστώς της παρέμβασης και δεν μπορεί να χρησιμοποιηθεί ως δικαιολογία η τιμή - όπως έγινε εκ μέρους των υπαλλήλων της Επιτροπής - γιατί η τιμή καθορίζεται στο άρθρο 5 σε σχέση με την κοινοτική βασική τιμή. Επομένως, μπορούν να λειτουργήσουν οι αγορές υπό καθεστώς παρέμβασης.
<P>
Επιπλέον, υπάρχει το καθεστώς των κοινοτικών ενισχύσεων, το καθεστώς επισιτιστικής βοήθειας. Αυτό μπορεί να εφαρμοσθεί σε όλες τις ΜΚΟ, στους κοινωφελείς οργανισμούς, στη Δομινικανή Δημοκρατία, όπου υπήρξε μια τρομακτική καταστροφή, και θα μπορούσε επίσης να εφαρμοσθεί στη Ρωσία.
<P>
Υπάρχουν λύσεις, κύριε Επίτροπε. Ας είμαστε θαρραλέοι και ας τις εφαρμόσουμε. Σε κατάσταση έκτακτης ανάγκης στην αγορά πρέπει να λαμβάνονται έκτακτα μέτρα.

<SPEAKER ID=21 LANGUAGE="NL" NAME="Mulder">
Κυρία Πρόεδρε, θα ήθελα κατ' αρχάς να ευχαριστήσω τον κ. Fischler για τη δήλωσή του, και πιστεύω ότι η ανάλυσή του είναι στην ουσία ορθή. Ένας οικονομικός κύκλος της χοιροτροφίας δεν είναι κάτι καινούργιο. Όλοι οι παρευρισκόμενοι που έχουν μελετήσει λίγο την οικονομία γνωρίζουν ότι ο κύκλος αυτός εξετάζεται σε όλα σχεδόν τα βιβλία οικονομίας. Αυτό που προσδίδει σήμερα μια ιδιαίτερη διάσταση στον κύκλο είναι ότι συμπίπτει με την κρίση στη Ρωσία και την Ασία.
<P>
Πιστεύω ότι οι παράγοντες του τομέα χοιροτροφίας μπορούν να αισθάνονται γενικά υπερήφανοι για το χαμηλό κόστος. Εάν λάβουμε υπόψη το γεγονός ότι στον προϋπολογισμό των 41 δις οι δαπάνες για το 1997 ήταν 168 εκατομμύρια και τώρα, το 1998, θα ανέλθουν πιθανότατα στα 330 εκατομμύρια, μπορούμε να πούμε ότι πρόκειται για καταπληκτική επίδοση. Πιστεύω, συνεπώς, ότι τα πρόσθετα μέτρα που έχουν ληφθεί είναι απολύτως δικαιολογημένα. Σε καταστάσεις έκτακτης ανάγκης πρέπει να λαμβάνονται έκτακτα μέτρα.
<P>
Η Επιτροπή θεωρεί ότι η αύξηση του αριθμού των χοιροειδών έχει ουσιαστική σημασία, κι εκεί εντοπίζεται κατά βάση η αιτία του προβλήματος. Είναι βέβαιο ότι, όταν αυξάνεται η προσφορά, πέφτουν οι τιμές. Ωστόσο, αναρωτιέμαι μήπως η κατάσταση αυτή οφείλεται κατά ένα μέρος και στην πολιτική που ακολουθεί η Επιτροπή διατηρώντας τις τιμές του σίτου σε χαμηλά επίπεδα, και μήπως το πρόβλημα αυτό πρόκειται να επιδεινωθεί τα επόμενα χρόνια, όταν, στο πλαίσιο της Ατζέντας 2000, οι τιμές του σίτου μειωθούν ακόμα περισσότερο. Ποιά είναι η γνώμη της Επιτροπής όσον αφορά τις συνέπειες στην παραγωγή βοείου κρέατος; Γιατί, κατά τη γνώμη μου, όλα τα είδη κρέατος που παράγονται μέσω υψηλής κατανάλωσης σίτου θα τύχουν πλεονεκτικής μεταχείρισης σε σχέση με όλα τα υπόλοιπα είδη κρέατος. Έχει χαράξει η Επιτροπή μακροπρόθεσμη πολιτική στον τομέα αυτό;
<P>
Ένα δεύτερο ερώτημα που θα ήθελα να θέσω είναι εάν αληθεύουν οι φήμες ότι, εν όψει των εκλογών, πρόκειται να δοθούν στους Αμερικανούς γεωργούς πρόσθετες ενισχύσεις ανερχόμενες σε 6 έως 7 τρις δολάρια. Τί προτίθεται να πράξει η Επιτροπή στην περίπτωση αυτή; Έχει σκοπό να αντιδράσει;
<P>
Διερωτώμαι, τέλος, εάν πρέπει να πιστέψω τις ειδήσεις στις ολλανδικές εφημερίδες ότι ο Επίτροπος Fischler επαίνεσε ιδιαιτέρως την πολιτική που ασκείται στις Κάτω Χώρες όσον αφορά τη χοιροτροφία. Η πολιτική αυτή περιλαμβάνει, μεταξύ άλλων, κι ένα σύστημα ποσοστώσεων. Είναι ο Επίτροπος υπέρ της καθιέρωσης αυτού του συστήματος σε όλη την Ευρώπη;

<SPEAKER ID=22 LANGUAGE="FR" NAME="Poisson">
Κυρία Πρόεδρε, κύριε Επίτροπε, από το τέλος του καλοκαιριού σημειώνεται ραγδαία πτώση της τιμής του χοιρείου κρέατος, τόσο στο πλαίσιο της Ευρωπαϊκής Ένωσης, όσο και σε παγκόσμιο επίπεδο. Ο τομέας της κοινοτικής παραγωγής - και κυρίως η μικρή οικογενειακή παραγωγή - βρίσκεται σε κατάσταση έκτακτης ανάγκης. Τί συνέβη; Κατ' αρχάς μια ευρωπαϊκή υπερπαραγωγή, όπως προείπατε, κύριε Επίτροπε, η οποία οφείλεται σε μεγάλο βαθμό στην ανεύθυνη αύξηση των εκτρεφομένων ζώων. Η ευρωπαϊκή προσφορά αυξήθηκε κατά συνέπεια από 16 εκατομμύρια σε 17, 2 εκατομμύρια τόνους μεταξύ 1996 και 1998, αύξηση δηλαδή της τάξης του 9 %. Παράλληλα, στις Ηνωμένες Πολιτείες παρατηρήθηκε μέσα σε δύο χρόνια αύξηση του ζωικού κεφαλαίου των χοίρων κατά 8 %, γεγονός που επέτρεψε στους Αμερικανούς να κατακτήσουν, με τις εκτός ανταγωνισμού τιμές τους, αγορές του εξωτερικού εις βάρος της Ευρωπαϊκής Ένωσης. Βρισκόμαστε, λοιπόν, εν τω μέσω οικονομικού πολέμου. Η κατάσταση εξηγείται επίσης, εάν ληφθούν υπόψη η ασιατική και η ρωσική κρίση, που στερούν από την Ευρωπαϊκή Ένωση μία πολλά υποσχόμενη αγορά. Διαπιστώνουμε σήμερα στην Κοινότητα μια στασιμότητα στην κατανάλωση χοιρείου κρέατος, η οποία οφείλεται στον έντονο ανταγωνισμό από τα υπόλοιπα λευκά κρέατα.
<P>
Η Επιτροπή πρέπει τώρα να καταφύγει σε δραστικά μέσα προκειμένου να αποφύγει τη συνέχιση και επιδείνωση της κρίσης. Επιβάλλεται η λήψη έκτακτων μέτρων. Πρώτον, θα πρέπει το ύψος των επιστροφών κατά την εξαγωγή να προσαρμοσθεί στις επιταγές της ανάκτησης των αγορών, μεταξύ των οποίων και της ρωσικής αγοράς. Δεύτερον, θα ήταν σκόπιμο να ξεκινήσει γρήγορα μία ενδοκοινοτική εκστρατείας προώθησης, έτσι ώστε να ευαισθητοποιηθεί η κοινή γνώμη και να δοθεί ώθηση στην ευρωπαϊκή κατανάλωση. Τρίτον, θα πρέπει να διατεθούν τα αποθέματα κρέατος που υπάρχουν στην Ευρωπαϊκή Ένωση υπό μορφή ανθρωπιστικής βοήθειας, κυρίως για τη Ρωσία, χωρίς, ωστόσο, να τίθενται υπό αμφισβήτηση τα υφιστάμενα εμπορικά κυκλώματα ή να διακυβεύονται τα μελλοντικά κυκλώματα. Τέταρτον, σκόπιμο είναι να ελεγχθεί η προσφορά και η ζήτηση, καθώς και η παραγωγή, και να υπάρξει ορθολογική διαχείριση της κτηνοτροφίας. Πέμπτον, πρέπει να φροντίσουμε να μη μετατραπεί η παραγωγή χοιρείου κρέατος σε μία τεράστια επιχείρηση η οποία θα είναι πλέον εντελώς άσχετη με τη γεωργία, τη γεωργική ανάπτυξη και τον σεβασμό των περιβαλλοντικών προτύπων. Φοβάμαι, όμως, μήπως είναι ήδη πολύ αργά γι' αυτό το τελευταίο.

<SPEAKER ID=23 LANGUAGE="ES" NAME="Jovι Peres">
Κυρία Πρόεδρε, η σημερινή κρίση της αγοράς του χοιρείου κρέατος προήλθε από έλλειψη ισορροπίας μεταξύ προσφοράς και ζήτησης, η οποία οφείλεται στην αύξηση των βιομηχανικών γεωργικών εκμεταλλεύσεων. Αργότερα, η μεγάλη μείωση των εξαγωγών ως αποτέλεσμα της ρώσικης κρίσης έδωσε διαστάσεις άνευ προηγουμένου στην κρίση της αγοράς.
<P>
Θύματα αυτής της κρίσης θα είναι οι μικρομεσαίες εκμεταλλεύσεις. Η Επιτροπή θα πρέπει να προτείνει μέτρα για τη διόρθωση της κατάστασης, μέσω ειδικών ενισχύσεων προς τις μικρομεσαίες εκμεταλλεύσεις, και μέτρα για την αποθάρρυνση της δημιουργίας βιομηχανικών γεωργικών εκμεταλλεύσεων.
<P>
Επομένως, το μεγαλύτερο πρόβλημα έγκειται στο γεγονός ότι αυτές οι επιπτώσεις της ρωσικής κρίσης μπορεί να επαναληφθούν και σε άλλους τομείς. Απ' αυτή την άποψη, το σοβαρότερο είναι, κατά τη γνώμη μου, να συνεχίσει να χάνει η Επιτροπή τα μέσα που διαθέτει για τη διαχείριση αυτής της κρίσης, προτείνοντας, ως μοναδικό μέσο, τη γενίκευση της ιδιωτικής αποθεματοποίησης ως αποκλειστικό μηχανισμό παρέμβασης στην πλειοψηφία των τομέων. Ο κοινωνικός ιστός του ευρωπαϊκού γεωργικού πληθυσμού δεν μπορεί να επιτρέψει την καταστροφή της βάσης του - των μικρομεσαίων εκμεταλλεύσεων - ούτε επιπλέον καταστροφές στον τομέα της απασχόλησης. Συνεπώς, η Επιτροπή έχει καθήκον να αντιμετωπίσει τις κοινωνικές επιπτώσεις της διαρθρωτικής κρίσης του χοιρείου κρέατος, παρέχοντας ενισχύσεις στις μικρές εκμεταλλεύσεις και αποθαρρύνοντας τη δημιουργία βιομηχανικών γεωργικών εκμεταλλεύσεων.
<P>
Θέλω επίσης να επιστήσω την προσοχή στα τελευταία γεγονότα, διότι ένα ελάχιστο αίσθημα ευθύνης θα απαιτούσε από την Επιτροπή να αναθεωρήσει κάποιες προτάσεις της σχετικά με τις διάφορες ΚΟΑ. Κάθε ΚΟΑ, προκειμένου να δικαιολογεί την ονομασία της, πρέπει να διαθέτει μέσα ρύθμισης της αγοράς, ούτως ώστε να αντιμετωπίζει τις κυκλικές διακυμάνσεις στην παραγωγή ή συγκυριακές κρίσεις σε όλους τους τομείς.
<P>
Δεν είναι, επομένως, τυχαίο ότι οι συνάδελφοί μου στην επιτροπή ζητούν να αναληφθεί έκτακτη δράση έναντι όλο και πιο άχρηστων μέτρων.

<SPEAKER ID=24 LANGUAGE="DE" NAME="Graefe zu Baringdorf">
Κυρία Πρόεδρε, κύριε Επίτροπε, θα έπρεπε να αρχίσετε με την εκτίμηση την οποία παρουσιάσατε στο τέλος. Όλοι στην αγορά χοιρείου κρέατος γνωρίζουν πού οφείλεται η συγκεκριμένη κρίση. Ακόμα και σήμερα οι γεωργικές ομοσπονδίες και τα επιμελητήρια εργάζονται φιλόπονα για την προώθηση της ανάπτυξης του τομέα του χοιρείου κρέατος και προπαγανδίζουν στα έγγραφά τους την ανάκτηση επιτέλους των ποσοστών της αγοράς της Ολλανδίας, τα οποία χάθηκαν λόγω της πανώλης.
<P>
Το ίδιο ισχύει, βεβαίως, και για την Ολλανδία και για άλλα κράτη μέλη. Επιχειρείται η προώθηση της εκβιομηχάνισης του τομέα του χοιρείου κρέατος, ει δυνατόν και με κρατικά κεφάλαια, γιατί η πίεση που ασκείται κατ' αυτόν τον τρόπο στην αγορά θα πρέπει να αρθεί μέσω της αύξησης των εξαγωγικών επιδοτήσεων. Κατά συνέπεια, αυτοί που παραμερίζονται είναι ο φορολογούμενος, ο οποίος πληρώνει για όλα αυτά, οι μικρότερες εκμεταλλεύσεις και η χοιροτροφία.
<P>
Θα πρέπει να αντισταθούμε σε αυτή την προσέγγιση, και στο σημείο αυτό θα πρέπει να σας αντικρούσω, κ. Perez, κάτι που αφορά επίσης το κοινό ψήφισμα, το οποίο δεν συνυπογράψαμε: δεν θα πρέπει, λοιπόν, να ενδώσουμε στην πρόθεση να εγκαταστήσουμε μια κοινή οργάνωση αγοράς χοιρείου κρέατος μέσω κρατικών επιδοτήσεων, οι οποίες καταλήγουν στο να έχουμε και σε αυτόν τον τομέα διαρκώς πλεονάσματα. Θα πρέπει να φροντίσουμε να εξυγιανθεί η αγορά και να διαχωρισθεί από αυτούς που προέβησαν σε αύξηση του ζωικού κεφαλαίου. Θα πρέπει επίσης να φροντίσουμε, με τη λήψη κατάλληλων μέτρων, να μην παραγκωνισθεί τελικά ούτε η κατάλληλη για το είδος κτηνοτροφία, ούτε η κτηνοτροφική παραγωγή χοιρείου κρέατος.
<P>
Αυτό σημαίνει ότι θα πρέπει να εξασφαλίσουμε σε ευρωπαϊκό επίπεδο για τα κράτη μέλη ότι η βιομηχανοποιημένη γεωργική παραγωγή δεν αποτελεί προνομιούχο τρόπο καλλιέργειας και ότι δεν πρέπει να εγκατασταθεί, όπως οι άλλες γεωργικές παραγωγές, σε αγροτικές περιοχές, παρά ότι θα πρέπει να αντιμετωπίζεται ως βιομηχανία που οφείλει να εγκαθίσταται σε βιομηχανικές περιοχές, με τις αντίστοιχες προδιαγραφές για την εκπομπή ρύπων, τις οποίες οφείλουν να τηρούν και οι άλλες βιοτεχνικές και βιομηχανικές εγκαταστάσεις. Η παροχή προνομίων αναφέρεται στην εκτατική γεωργία και κατ· επέκταση στην εκτατική χοιροτροφία.
<P>
Οφείλουμε επιπλέον να υποστηρίξουμε την περιφερειακή αγορά. Ομολογώ ότι, προσωπικά, η κρίση αυτή δεν δημιούργησε πρόβλημα στη δική μου χοιροτροφία - η οποία είναι βέβαια σχετικά μικρή - λόγω της άμεσης προώθησης στην αγορά. Δεν επηρεάσθηκα ούτε από την κατάρρευση των αγορών της Ρωσίας ή της Ασίας, επειδή οι αγορές μου βρίσκονται μπροστά στην πόρτα μου και οι άνθρωποι που θέλουν να αγοράσουν από μένα διατήρησαν τα κριτήριά τους, όπως κι εγώ τα δικά μου, επειδή δεν ασχολούνται με την Ασία ή την Ρωσία, ούτε νομίζουν ότι θα έπρεπε να φάνε περισσότερο κρέας επειδή αναπτύχθηκε η αγροτοβιομηχανική παραγωγή. Ούτε εγώ, βέβαια, αύξησα την παραγωγή μου. Γι' αυτό και θεωρώ ότι η κρίση αυτή είναι πλασματική. Καταδεικνύει, όμως, επίσης ότι ιδίως ο προσανατολισμός προς τις εξαγωγές και την παγκόσμια αγορά εμπεριέχει κινδύνους, μια και μικροί εταίροι μπορούν να αναστατώσουν όλα όσα μπορούν ουσιαστικά να ρυθμιστούν με σύνεση στη μεγάλη ευρωπαϊκή κοινή αγορά.
<P>
Γι' αυτό και σας παρακαλώ να αφήσετε αυτά τα πλεονάσματα χοιρείου κρέατος να αυτορρυθμισθούν και να προστατεύσετε αυτούς που δεν πρέπει να παραγκωνισθούν, δηλαδή τις κτηνοτροφικές οικογενειακές εκμεταλλεύσεις οι οποίες θα βρεθούν διαφορετικά σε δύσκολη κατάσταση.

<SPEAKER ID=25 LANGUAGE="EN" NAME="Nicholson">
Κυρία Πρόεδρε, πρώτα απ' όλα καλωσορίζω τη δήλωση της Επιτροπής ενώπιον του Κοινοβουλίου σήμερα το πρωί σχετικά με την πανευρωπαϊκή κρίση στην αγορά του χοιρείου κρέατος. Αυτή η δήλωση δείχνει ότι η Επιτροπή αναγνωρίζει την ύπαρξη σοβαρού προβλήματος στη βιομηχανία του χοιρείου κρέατος της Ευρωπαϊκής Ένωσης.
<P>
Στην εκλογική μου περιφέρεια, στη Βόρεια Ιρλανδία, η κατάσταση είναι ίσως ακόμα χειρότερη από ό, τι σε άλλες περιοχές της Ευρώπης. Η κατάσταση επιδεινώθηκε δε ακόμα περισσότερο μετά από την καταστροφή μίας εργοστασιακής μονάδας επεξεργασίας εξαιτίας πυρκαγιάς που σημειώθηκε τον περασμένο Ιούνιο. Γνωρίζω ότι η Επιτροπή είναι πιθανόν ενήμερη για το συμβάν. Το γεγονός αυτό είχε ως αποτέλεσμα να υπάρξει μαζική καθυστέρηση και να συσσωρευθούν χοίροι στις εκμεταλλεύσεις κατά τον Ιούλιο και τον Αύγουστο. Παρά τις μεγάλες προσπάθειες των πολιτικών, δεν κατέστη δυνατή η επίλυση του προβλήματος ούτε στη Βόρεια Ιρλανδία, ούτε στο Υπουργείο Γεωργίας, Αλιείας και Τροφίμων, στο Λονδίνο, ούτε στις Βρυξέλλες. Όπου και να πηγαίναμε μας απαντούσαν «Λυπούμαστε, όλοι βρίσκονται σε διακοπές». Οι χοίροι, όμως, δεν πήγαν διακοπές, παρά έπρεπε να ταϊσθούν και το πρόβλημα ήταν σοβαρό. Δεν είναι και πολύ ωραίο να πηγαίνεις στους ψηφοφόρους της περιφέρειάς σου και να λες «Λυπούμαι, αλλά στις Βρυξέλλες βρίσκονται όλοι σε διακοπές». Μολονότι θεωρώ ότι οι άνθρωποι δικαιούνται τις διακοπές τους, στο μέλλον θα πρέπει να υπάρχει πάντοτε ένας αρκετά υψηλά ιστάμενος από κάθε υπουργικό συμβούλιο στις Βρυξέλλες, ο οποίος να είναι σε θέση να λαμβάνει πολιτικές αποφάσεις σε περίπτωση που ξεσπάσει κρίση σε κάποια περιοχή της Ευρωπαϊκής Ένωσης. Καταστάσεις σαν αυτές δεν βελτιώνουν την εικόνα της Ευρωπαϊκής Ένωσης.
<P>
Γνωρίζω ότι δεν υπάρχουν εύκολες λύσεις. Γνωρίζω ότι η κρίση στη Ρωσία επιδείνωσε την κατάσταση, αλλά δεν αρκεί να ξεκινάμε απλά με μέτρα επιστροφών στις εξαγωγές και ενίσχυσης της ιδιωτικής αποθεματοποίησης. Χρειαζόμαστε έναν καλύτερο μηχανισμό διάγνωσης των προβλημάτων πριν ανακύψουν. Η βιομηχανία του χοιρείου κρέατος είναι σημαντική. Κρατά νέους ανθρώπους στις εκμεταλλεύσεις, οι οποίοι διαφορετικά δεν θα βρίσκονταν εκεί. Παρέχει επίσης ουσιαστική απασχόληση και εκτός των εκμεταλλεύσεων. Πολύ φοβάμαι ότι η βιομηχανία του χοιρείου κρέατος στη δική μου περιοχή βρίσκεται σε τέτοια κατάσταση που πιθανόν να μην επιβιώσει της παρούσας κρίσης.
<P>
Θα ήθελα να ζητήσω από την Επιτροπή να συστήσει μία ειδική ομάδα η οποία θα εξετάσει την κατάσταση και θα διασφαλίσει ότι δεν θα επαναληφθεί, καθώς και ότι μπορούμε να καταρτίσουμε μια μακροπρόθεσμη πολιτική για το μέλλον των χοιροειδών στο σύνολο της Ευρωπαϊκής Ένωσης.

<SPEAKER ID=26 LANGUAGE="EN" NAME="Paisley">
Κύριε Πρόεδρε, η βιομηχανία του χοιρείου κρέατος στη Βόρεια Ιρλανδία έχει πληγεί περισσότερο από όλους τους άλλους γεωργικούς τομείς που βρίσκονται ήδη σε κρίση, όπως γνωρίζει και ο Επίτροπος. Εν μέσω της κρίσης η βιομηχανία χοιρείου κρέατος αποστερήθηκε μέσα σε μία νύχτα το 40 % των δυνατοτήτων της για σφαγή και επεξεργασία. Μία νέα εργοστασιακή μονάδα στο Malton, η οποία κόστισε 10 εκατομμύρια λίρες, κάηκε ολοσχερώς. Όταν μία βιομηχανία βρίσκεται ήδη σε κρίση και χάνει το 40 % των δυνατοτήτων της, τότε κινδυνεύει να καταρρεύσει εντελώς.
<P>
Πώς εκπροσωπήθηκε ενώπιον του Επιτρόπου η κυβέρνηση του Ηνωμένου Βασιλείου γι' αυτήν την τρομερή κατάσταση ανάγκης; Ποιές προτάσεις υποβλήθηκαν για οικονομική βοήθεια; Εάν αυτό είχε συμβεί σε οποιαδήποτε άλλη περιοχή της Ένωσης και είχε καταστραφεί το 40 % μιας βιομηχανίας, η εθνική κυβέρνηση θα είχε ζητήσει την ανάληψη δράσης.
<P>
Η βιομηχανία του χοιρείου κρέατος είναι στολίδι στο στέμμα του γεωργικού τομέα στη Βόρεια Ιρλανδία, αλλά θα χρεωκοπήσει, όπως ανέφερε και ο συνάδελφός μου, και θα πάψει να είναι βιώσιμη, εάν δεν της χορηγηθεί άμεση βοήθεια. Η κατάσταση είναι απελπιστική, με τους χοιροτρόφους να σκέφτονται το ενδεχόμενο της αυτοκτονίας, και ορισμένους να αυτοκτονούν κιόλας, λόγω των προβλημάτων.
<P>
Θα ήθελα να πιέσω τον Επίτροπο να στείλει κάποιον από τους υπαλλήλους του στη Βόρεια Ιρλανδία για να εκτιμήσει ιδίοις όμμασι την τραγικότητα και τη σοβαρότητα της κατάστασης. Ο γεωργικός τομέας είναι η μεγαλύτερη βιομηχανία της Βόρειας Ιρλανδίας. Το εμπόριό του αποφέρει 2, 28 δις λίρες και αντιπροσωπεύει το 10 % των συνολικών θέσεων εργασίας του δημοσίου τομέα. Ολόκληρη η βιομηχανία βρίσκεται σε κρίση. Τα έσοδα των εκμεταλλεύσεων περιορίσθηκαν πάρα πολύ: το 1997 μειώθηκαν κατά 38 % σε σχέση με το 1996, φθάνοντας τα 203 εκατομμύρια λίρες. Τέλος, φέτος αναμένεται περαιτέρω μείωση των εσόδων των εκμεταλλεύσεων έως και 50 εκατομμύρια λίρες. Η κατάσταση είναι πολύ σοβαρή, και στηριζόμαστε την Ευρώπη για κάποια βοήθεια.

<SPEAKER ID=27 LANGUAGE="EN" NAME="McCartin">
Κυρία Πρόεδρε, έθεσα εξ αρχής το θέμα αυτό. Χαίρομαι που πολλοί βουλευτές, και ο Επίτροπος, είναι καλά ενημερωμένοι για τη φύση του προβλήματος και τη σοβαρότητά του.
<P>
Το θέμα δεν αφορά μόνο γεωργούς οι οποίοι αδυνατούν να βγάλουν τα προς το ζην, αφορά γεωργούς οι οποίοι χάνουν χρήματα δραματικά γρήγορα και κινδυνεύουν να χάσουν τα σπίτια τους και ολόκληρες τις επιχειρήσεις τους.
<P>
Όλοι οι Ευρωπαίοι γεωργοί θεωρούν την Ευρωπαϊκή Ένωση υπεύθυνη για τον γεωργικό τομέα. Δαπανούμε ετησίως 17 δις σε αρόσιμες καλλιέργειες και 5 δις σε βόειο κρέας. Καταφέραμε να εξοικονομήσουμε 2 δις επιπλέον, όταν η βιομηχανία του βοείου κρέατος παρουσίασε προβλήματα, αν και ο τομέας του χοιρείου κρέατος είναι διπλάσιος σε μέγεθος - καθώς η Ευρωπαϊκή Ένωση καταναλώνει διπλάσια ποσότητα χοιρινού από ό, τι βοδινού. Δαπανήσαμε 3 δις για τον τομέα γαλακτοκομικών προϊόντων, αλλά μόλις 300 εκατομμύρια για το χοίρειο κρέας, έναν τομέα διπλάσιο σε μέγεθος από τον τομέα του βοείου κρέατος.
<P>
Είναι εξαιρετικά σημαντικό να δώσουμε προσοχή στην κατάσταση και να αναζητήσουμε κατεπειγόντως λύσεις, επειδή πρόκειται για έκτακτη ανάγκη. Θέλω να πω στον συνάδελφό μου κ. Graefe zu Baringdorf, ο οποίος σκέπτεται σοβαρά για τα θέματα αυτά, ότι ναι μεν η κρίση αφορά και τις μεγάλες εκμεταλλεύσεις εντατικής κτηνοτροφίας, οι οποίες, όμως, θα επιβιώσουν και μετά από το τέλος της κρίσης. Αυτές που θα αφανισθούν είναι οι μικρότερες και πιο ευάλωτες εκμεταλλεύσεις. Εδώ δεν συζητούμε σήμερα για τις μεγάλες εκμεταλλεύσεις εντατικής κτηνοτροφίας. Ζητάμε τη λήψη εκτάκτων μέτρων για τις οικογενειακές εκμεταλλεύσεις που βρίσκονται σε φοβερά μεγάλη ανάγκη, καθώς είναι οι πρώτες που θα χρεωκοπήσουν όσο επιδεινώνεται η κρίση.

<SPEAKER ID=28 LANGUAGE="FI" NAME="Anttila">
Αξιότιμη κυρία Πρόεδρε, αξιότιμε κύριε Επίτροπε, ευχαριστώ τον Επίτροπο Fishler για τη δήλωση, η οποία κάλυπτε επαρκώς τα αίτια της σημερινής υπερπαραγωγής στον κλάδο του χοιρείου κρέατος. Η απόφαση της Επιτροπής να ενισχύσει την ιδιωτική αποθεματοποίηση είναι ορθή, αλλά δεν επαρκεί από μόνη της. Η μείωση των αποθεμάτων χοιρείου κρέατος απαιτεί αυξημένες επιδοτήσεις εξαγωγών, προκειμένου να καταστεί δυνατή η διοχέτευση του πλεονάσματος στην παγκόσμια αγορά, και απαιτείται να εξευρεθεί η χρηματοδότηση γι' αυτές τις ενέργειες. Επιπλέον, θα πρέπει να περιορισθεί η παραγωγή χοιρείου κρέατος στην ΕΕ, προκειμένου να ανταποκρίνεται καλύτερα στο επίπεδο κατανάλωσης και στις υφιστάμενες εξαγωγικές δυνατότητες. Την ευθύνη για τη μείωση φέρουν όσα κράτη μέλη έχουν αυξήσει την παραγωγή τους πέρα από την αύξηση της κατανάλωσης κατά την διάρκεια των δύο τελευταίων ετών. Βάσει των παραπάνω, οι κυβερνήσεις οι οποίες προτρέπουν σήμερα στην παραπέρα αύξηση της παραγωγής, λειτουργούν ανεύθυνα.
<P>
Στο πλαίσιο της προσπάθειας για μείωση της παραγωγής πρέπει να τονιστούν ιδιαίτερα οι περιβαλλοντικές επιπτώσεις της παραγωγής και να μειωθεί η παραγωγή ειδικά στις περιβαλλοντικά ευαίσθητες περιοχές. Θέλω να απευθύνω στον κύριο Επίτροπο το ερώτημα εάν είναι δυνατόν να χρησιμοποιηθούν οι περιβαλλοντικές ενισχύσεις της Ευρωπαϊκής Ένωσης για τη μείωση της παραγωγής του χοιρείου κρέατος η οποία επιβαρύνει υπερβολικά το περιβάλλον. Είναι επιτακτική η ανάγκη να εξισορροπηθεί η παραγωγή, διότι, διαφορετικά, θα υπάρξει μεγάλο κύμα χρεωκοπήσεων.

<SPEAKER ID=29 LANGUAGE="FR" NAME="Querbes">
Κυρία Πρόεδρε, αγαπητοί συνάδελφοι, κύριε Επίτροπε, η κρίση της παραγωγής χοιρείου κρέατος είναι αβάστακτη για τους μικρομεσαίους παραγωγούς και, πρέπει, επομένως, να ληφθούν αποτελεσματικά οικονομικά μέτρα, κατόπιν συμφωνίας μεταξύ της Επιτροπής και των κρατών, προκειμένου οι εκμεταλλεύσεις να ανταπεξέλθουν χωρίς προβλήματα σε αυτή τη δοκιμασία.
<P>
Πώς μπορεί, όμως, τη στιγμή που η Ευρώπη παρουσιάζει πλεόνασμα 600.000 τόνων, να γίνει αποδεκτή η έγκριση αδειών για τη δημιουργία τεράστιων βιομηχανικών εγκαταστάσεων, που προκαλούν την αντίδραση των κατοίκων των γειτονικών περιοχών, αλλά και των ίδιων των γεωργών; Μήπως είναι απαραίτητη μια ευρωπαϊκή αναβλητική απόφαση γι' αυτόν τον τύπο εγκαταστάσεων; Η κατάσταση που επικρατεί σήμερα, τόσο στην Ευρώπη όσο και παγκοσμίως, πρέπει πράγματι να καταλήξει στη χάραξη μιας πολιτικής ελέγχου της παραγωγής, μέσω μιας πραγματικά κοινής οργάνωσης της αγοράς. Κάτι τέτοιο είναι απαραίτητο προκειμένου να εξασφαλισθεί ένα αξιοπρεπές εισόδημα για τους ιδιοκτήτες οικογενειακών εκμεταλλεύσεων, στο πλαίσιο μίας παραγωγής ανθρωπίνων διαστάσεων, η οποία θα δημιουργεί θέσεις απασχόλησης και θα εξασφαλίζει τον σεβασμό προς το περιβάλλον και την αρμονική χρήση των γαιών.
<P>
Ποιός όμως, σε επίπεδο θεσμικών οργάνων της Ένωσης, θα έχει τη θέληση αλλά και το θάρρος να αλλάξει την κατεύθυνση της κοινοτικής γεωργικής πολιτικής και να επιτεθεί σε αυτόν τον «ακραίο φιλελευθερισμό», ο οποίος, σύμφωνα με τον Πρόεδρο της Επιτροπής Γεωργικών Επαγγελματικών Οργανώσεων της ΕΟΚ (COPA) αποτελεί την κύρια αιτία αυτής της κρίσης; Μπορούμε άραγε να θεωρήσουμε την Επιτροπή έτοιμη να δράσει αποτελεσματικά προς αυτή την κατεύθυνση και να αντισταθεί στην πτώση των τιμών του χοιρείου κρέατος, όταν προτείνει παρόμοια εξέλιξη για τις τιμές στους τομείς των σιτηρών, του γάλακτος και του βοείου κρέατος, όταν προτείνει, χωρίς να έχει εξασφαλίσει τον απαραίτητο μηχανισμό ισορροπίας, την επέκταση προς χώρες όπου οι τιμές των γεωργικών προϊόντων είναι κατώτερες από αυτές της Ένωσης κατά 30 % έως 60 %, και όταν ακολουθεί μία ανεξέλεγκτη υπέρ το δέον φιλελεύθερη πορεία, διαπραγματευόμενη το άνοιγμα της ευρωπαϊκής αγοράς προς τις Ηνωμένες Πολιτείες και την κοινή αγορά του νοτίου τμήματος της Λατινικής Αμερικής (Mercosur); Μήπως πρέπει να απαγκιστρωθούμε επειγόντως από αυτό το δόγμα που ρυθμίζει την αγορά και να επανεξετάσουμε την αναθεώρηση της ΚΓΠ και της Ατζέντας 2000;
<P>
Δεν ξεκινάμε από το μηδέν. Το Ευρωπαϊκό Κοινοβούλιο, εγκρίνοντας πριν από μερικές εβδομάδες την έκθεση Cunha σχετικά με την αναθεώρηση της ΚΓΠ, σκιαγράφησε το πλαίσιο μίας διαφορετικής γεωργικής πολιτικής, η οποία ενδιαφέρεται πολύ περισσότερο για τις ανάγκες της κοινωνίας, όσον αφορά τα αξιοπρεπή εισοδήματα, τις θέσεις εργασίας, την ποιότητα της διατροφής και του περιβάλλοντος, την ισορροπία του εδάφους και τη διεθνή συνεργασία. Αυτή ακριβώς η κατεύθυνση θα έπρεπε να βρίσκεται σήμερα στο επίκεντρο των συζητήσεων του Συμβουλίου και του Ευρωπαϊκού Κοινοβουλίου.

<SPEAKER ID=30 LANGUAGE="EN" NAME="Ηallam">
Κυρία Πρόεδρε, όπως πολλά μέλη του Κοινοβουλίου, ήλθα κι εγώ την προηγούμενη εβδομάδα σε επαφή με χοιροτρόφους στην εκλογική μου περιφέρεια και ανακάλυψα ότι πολλοί από αυτούς βρίσκονται στα πρόθυρα της χρεωκοπίας. Ανθρωποι με μακροπρόθεσμη δέσμευση για την παραγωγή άριστης ποιότητας προϊόντων ανακαλύπτουν ξαφνικά ότι οι χοίροι, οι οποίοι προηγουμένως πωλούνταν προς 34-40 λίρες, πωλούνται τώρα προς 10 ή 12 λίρες.
<P>
Οι άνθρωποι αυτοί δεν ζητούν επιδοτήσεις ή ελεημοσύνη, ζητούν βοήθεια. Υπάρχουν δε διάφοροι τρόποι με τους οποίους μπορούμε να τους βοηθήσουμε. Θα μπορούσαμε να θεσπίσουμε ένα σύστημα εγγυήσεων των εξαγωγικών πιστώσεων. Θα μπορούσαμε να εξετάσουμε την παροχή βοήθειας για αποχώρηση από την αγορά. Θα μπορούσαμε, επίσης, να αναζητήσουμε τρόπους διαχείρισης της εισόδου των νεοεισερχομένων στην αγορά.
<P>
Ως προς το σημείο που έθιξε ο κ. Fischler σχετικά με τη ρωσική αγορά - η Ρωσία, όπως και η αγορά χοιρείου κρέατος, βρίσκεται σε κρίση - διερωτώμαι γιατί να μη δωρίσουμε στους Ρώσους τουλάχιστον τα πιο φθηνά μέρη των σφαγίων. Ας τα μοιράσουμε, ας τα διαθέσουμε στη ρωσική αγορά, ας τα χρησιμοποιήσουν οι Ρώσοι για να σιτίσουν τον πληθυσμό τους κι εμείς θα εκτονώσουμε την πίεση από τις δικές μας αγορές.
<P>
Υπάρχουν όμως κι άλλα θέματα. Οι Βρετανοί χοιροτρόφοι έχουν επιπλέον προβλήματα τα οποία προκάλεσε η μονομερής υιοθέτηση κανόνων αύξησης των αποθεμάτων. Οφείλουμε να διασφαλίσουμε την ομοιόμορφη ισχύ αυτών των κανόνων σε όλη την επικράτεια της Ευρωπαϊκής Ένωσης, όπως και τη συμμόρφωση των εισαγομένων στην Ευρωπαϊκή Ένωση προϊόντων προς τους εν λόγω κανόνες.
<P>
Τέλος, θα πρέπει να γίνουν αυστηρότεροι οι κανόνες σήμανσης, ώστε συν τω χρόνω να αναπτυχθεί και για το χοίρειο κρέας προσήλωση σε συγκεκριμένη μάρκα. Αυτό θα αποτρέψει τα μεγάλα σούπερ μάρκετ να αλλάζουν προμηθευτές βάσει των χαμηλότερων τιμών των προϊόντων. Οι χοιροτρόφοι της εκλογικής μου περιφέρειας δεν ζητούν ελεημοσύνη, ζητούν όμως μια ευκαιρία.

<SPEAKER ID=31 LANGUAGE="IT" NAME="Santini">
Κυρία Πρόεδρε, έχουν πλέον συζητηθεί εκτενώς οι αιτίες αυτής της κρίσης, αλλά θα επιθυμούσα να προσφέρω κι εγώ την ταπεινή συνεισφορά μου στην προσπάθεια εξεύρεσης κάποιων πιθανών μέτρων. Τα πρώτα μέτρα είναι θεσμικού χαρακτήρα, είναι τα πιο απλά κι έχουν ήδη αναφερθεί: κατ' αρχάς η προσφυγή στην ιδιωτική αποθεματοποίηση και η προσφυγή στην επιστροφή κατά την εξαγωγή, αλλά ο κύριος Επίτροπος αποφεύγει αυτό το μέτρο επειδή δεν το θεωρεί εφαρμόσιμο, καθώς, όταν δεν υπάρχει ζήτηση, δεν υπάρχουν εξαγωγές, επομένως αυτόματα μειώνονται και οι επιστροφές.
<P>
Ποιά άλλα μέτρα μπορούν να εξευρεθούν; Κατ' αρχάς υπάρχει ο κίνδυνος ο καθένας να σκεφτεί τα προβλήματά του, γι' αυτό και χρειάζεται δράση ευαισθητοποίησης των κυβερνήσεων των κρατών μελών, ώστε, παρασυρόμενες λίγο από τον πανικό και λίγο από τη δημαγωγία να μην επιλέξουν μονομερείς επεμβάσεις, προς μία μόνο κατεύθυνση, που θα αποτελούσαν, εντούτοις, πρόσκαιρες λύσεις.
<P>
Μια δεύτερη πρόταση προς την Επιτροπή είναι ότι θα έπρεπε να αναλάβει με αποφασιστικότητα τη διαχείριση της προσφοράς για να την εξισορροπήσει και να τη συντονίσει. Εξάλλου, λαμβάνοντας υπόψη το στενό μαρκάρισμα που εφαρμόζουν πάντοτε οι Ηνωμένες Πολιτείες έναντι της Ευρωπαϊκής Ένωσης για όλα τα προβλήματα που αφορούν τις διεθνείς μας σχέσεις, γιατί εμείς να μην περάσουμε στην αντεπίθεση και να διαπιστώσουμε εάν πράγματι οι Ηνωμένες Πολιτείες βοηθούν με τρόπο αθέμιτο, σε σχέση με το πάνελ του Παγκόσμιου Οργανισμού Εμπορίου, τους παραγωγούς τους;
<P>
Επιπλέον, θα πρέπει να εξακριβώσουμε προσεκτικά τις βαθιές αιτίες της κρίσης στη Ρωσία και την Ιαπωνία για να προσπαθήσουμε, ακριβώς, να προλάβουμε περαιτέρω συνέπειες. Τέλος, πρέπει να επιβεβαιώσουμε τη συνυπευθυνότητα των μεγάλων αγροτοβιομηχανικών επιχειρήσεων. Με δυο λόγια, δεν μπορούμε να αφεθούμε μοιρολατρικά στη βιβλική προφητεία των επτά ετών ισχνών αγελάδων και επτά ετών παχέων αγελάδων: εάν μετά από μία τετραετία υψηλών τιμών ακολουθήσει μία τετραετία χαμηλών τιμών, αυτό θα σήμαινε κύριε Επίτροπε καταστροφή !

<SPEAKER ID=32 LANGUAGE="EN" NAME="Hardstaff">
Kυρία Πρόεδρε, την περασμένη Παρασκευή συναντήθηκα κι εγώ με γεωργούς στην εκλογική μου περιφέρεια. Όλοι ανησυχούν πάρα πολύ για τη σημερινή καταστροφική μείωση των εισοδημάτων τους, και ιδιαίτερα οι χοιροτρόφοι, επειδή τα ζώα τους πωλούνται στην αγορά σε τόσο χαμηλές τιμές ώστε έχουν ζημία για κάθε ζώο. Οι Βρετανοί γεωργοί είναι συνήθως φλεγματικοί και νομοταγείς άνθρωποι, και διαδηλώνουν πολύ πιο δύσκολα από ό, τι οι συνάδελφοί τους σε ορισμένες άλλες χώρες. Για να φθάσουν, επομένως, στο σημείο να κατέβουν στους δρόμους, όπως έκαναν την προηγούμενη εβδομάδα στο Συνέδριο του Εργατικού Κόμματος, στο Blackpool, ή να αποκλείσουν ένα λιμάνι για να εμποδίσουν την εισαγωγή χοιρείου κρέατος στο Ηνωμένο Βασίλειο, όπως συνέβη στο Immingham, στην εκλογική μου περιφέρεια, μερικές εβδομάδες πριν, σημαίνει ότι η κατάσταση είναι πραγματικά απελπιστική.
<P>
Όταν περιοδεύω στην εκλογική μου περιφέρεια του Lincolnshire, βλέπω συχνά χοίρους έξω στα λιβάδια να απολαμβάνουν μια κανονικότατη ζωή με υψηλά πρότυπα ευημερίας. Οι εκτροφείς τους είναι πολύ πικραμένοι, επειδή οι πολύ χαμηλές τιμές που εισπράττουν τώρα για τα ζώα τους δεν αντικατοπτρίζονται στις τιμές του κρέατος στα σούπερ μάρκετ, τα οποία εισάγουν κρέας ζώων που ανατράφηκαν με χαμηλότερα πρότυπα ευημερίας.
<P>
Οι γεωργοί χρειάζονται τώρα βοήθεια για να τα βγάλουν πέρα μέχρι τα Χριστούγεννα. Ορισμένα βραχυπρόθεσμα μέτρα μπορούν να ληφθούν άμεσα για να ανακουφίσουν την κατάσταση. Οι επιστροφές στην εξαγωγή θα διευκολύνουν την αγορά, βοηθώντας τους παραγωγούς να εξεύρουν νέες αγορές εκτός της ΕΕ. Οι ενισχύσεις της ιδιωτικής αποθεματοποίησης μπορούν να μετριάσουν βραχυπρόθεσμα την υπερπροσφορά στην αγορά. Εντούτοις, μόλις αυτές οι ποσότητες κρέατος αποδεσμευθούν, θα πρέπει να εξαχθούν ή να χρησιμοποιηθούν ως έκτακτες προμήθειες εκτός της ΕΕ - πιθανόν στη Ρωσία, όπως προειπώθηκε - για να αποφευχθεί η εκ νέου δημιουργία του προβλήματος της υπερπροσφοράς.
<P>
Οι εγγυήσεις των εξαγωγικών πιστώσεων μπορούν να βοηθήσουν τους εξαγωγείς να μειώσουν τους κινδύνους και να ανταγωνιστούν με μεγαλύτερη αυτοπεποίθηση εκτός της ΕΕ για την εξεύρεση νέων αγορών. Ένα εντατικό πρόγραμμα μάρκετινγκ σε όλη την επικράτεια της ΕΕ, παρόμοιο με εκείνο που εισήχθη για το βόειο κρέας πριν από δύο χρόνια, για το οποίο εκπόνησα την έκθεση του Κοινοβουλίου, θα μπορούσε επίσης να διαδραματίσει σημαντικό ρόλο στην προώθηση της κατανάλωσης και, συνεπώς, στη μείωση των πλεονασμάτων. Είναι επίσης ανάγκη να βοηθήσουμε τους γεωργούς που επιθυμούν να αποχωρήσουν από τον τομέα.
<P>
Τα μέτρα θα πρέπει να είναι τα ίδια σε όλη την ΕΕ, ώστε να διασφαλισθεί ότι κανένα κράτος μέλος δεν θα τύχει άδικου πλεονεκτήματος. Απευθυνόμενος σε εσάς, προτρέπω την Επιτροπή και το Συμβούλιο να λάβουν αποφάσεις και έκτακτα μέτρα μετά από τη συνάντηση στις 14 Οκτωβρίου. Οι Ευρωπαίοι γεωργοί χρειάζονται τώρα τη βοήθεια. Δεν αντέχουν να περιμένουν δύο ή τρεις μήνες για να αναληφθεί δράση.

<SPEAKER ID=33 LANGUAGE="DE" NAME="Funk">
Κυρία Πρόεδρε, αγαπητέ κ. Επίτροπε, έχουν ειπωθεί όλα, όχι όμως ακόμα από όλους. Γι' αυτό και θα είμαι σύντομος. Θα αναφερθώ σε τέσσερα σημεία. Εν πρώτοις, οι τιμές του χοιρείου κρέατος μειώθηκαν για τον γεωργό ακόμα περισσότερο από όσο λέγεται στο εμπόριο, γεγονός που θα πρέπει να τονιστεί. Κατά δεύτερον, κ. Επίτροπε, δεν είπατε τίποτα για την αξιολόγηση των πιο πρόσφατων απογραφών ζωικού πλυθυσμού χοιροειδών. Έχετε στη διάθεσή σας έγκυρα αριθμητικά στοιχεία, διότι ο εισηγητής σας στον τομέα της εκτροφής χοίρων έμαθε την τέχνη κοντά μου, στο αγρόκτημα. Γι' αυτό και είναι τόσο ικανός - έτσι, για να ειπωθεί κι αυτό κάποτε σε αυτή την αίθουσα!
<P>
Τρίτον, τώρα θα ήταν η πιο κατάλληλη ευκαιρία, και στο σημείο αυτό συμφωνώ με τον κ. Graefe zu Baringdorf, να μεταφερθεί η σχετική με το νιτρικό άλας οδηγία και να ασχοληθούμε με τους αυξημένους ζωικούς πληθυσμούς στην Κοινότητα, ώστε να οδηγηθούν και πάλι σε ένα φυσιολογικό επίπεδο, κι έτσι να επέλθει ισορροπία στην αναλογία μεταξύ των λιβαδιών βοσκής και των εγκαταστάσεων των κοπαδιών. Η ευκαιρία που έχουμε τώρα είναι η μεγαλύτερη. Προσωπικά είμαι βέβαιος ότι αυτό θα συμβεί. Αυτά τα πραγματοποιήσαμε εδώ και πολύ καιρό. Μόνο η Κάτω Σαξονία βρίσκεται, όπως είναι φυσικό, σε πολύ χαμηλό αναπτυξιακό επίπεδο, και, παρ' όλα αυτά, κάποιος από κει έγινε ακόμα και καγκελάριος της Γερμανίας. Βλέπετε, λοιπόν, ότι όλα είναι δυνατόν να συμβούν σε εμάς!
<P>
(Γέλια) Τέταρτον, θα πρέπει να εξετάσετε τη μείωση των τιμών των σιτηρών, πώς επηρεάζει και τί αντίκτυπο έχει η απότομη πτώση των τιμών των σιτηρών στον οικονομικό τομέα τελειοποίησης προϊόντων. Οι γεωργοί αναζητούν μια υψηλότερη προστιθέμενη αξία. Αυτό είναι απόλυτα ξεκάθαρο και τότε είναι που δεν θα μπορούμε να βγούμε από το δίλημμα.
<P>
(Χειροκροτήματα)
<SPEAKER ID=34 LANGUAGE="IT" NAME="Filippi">
Κυρία Πρόεδρε, θα ήθελα μόνο να υπογραμμίσω δύο πράγματα, αφού πρώτα αναφέρω, προς αποφυγή παρεξηγήσεων, ότι συμφωνώ με το γεγονός ότι βρισκόμαστε εδώ σήμερα το πρωί για να συζητήσουμε αυτό το θέμα και ότι είναι ανάγκη να ληφθεί κάποιο μέτρο που θα μας βοηθήσει να ξεπεράσουμε αυτή τη δύσκολη φάση.
<P>
Ωστόσο, θα ήθελα να πω με μεγάλη ειλικρίνεια ότι δεν με εξέπληξε η τελευταία σας δήλωση, κύριε Επίτροπε, και θεωρώ ότι εμείς οφείλουμε να διαχωρίσουμε τις διαρθρωτικές αιτίες που ευθύνονται γι' αυτήν την κρίση από αυτές που είναι, αντίθετα, θέμα συγκυριών και οι οποίες προκάλεσαν την επιδείνωσή της. Η ρωσική αγορά π.χ. επιδείνωσε την κρίση που δημιουργείται από μια πλεονασματική παραγωγή και από μια λανθασμένη πολιτική την οποία ακολούθησαν μερικά κράτη μέλη.
<P>
Αυτή η πολιτική θα πρέπει να διορθωθεί γιατί κινδυνεύει να πλήξει κι εκείνες τις περιοχές που αποτελούν παραδοσιακούς παραγωγούς χοιρείου κρέας, που χρησιμοποιείται κυρίως για προϊόντα ποιότητας, για μεταποιημένα προϊόντα - ζαμπόν, αλλαντικά κ.λπ. οι οποίες κινδυνεύουν να πληρώσουν το τίμημα των λαθών που έγιναν όσον αφορά τη ζήτηση της παραγωγής.
<P>
Το δεύτερο πράγμα που θα ήθελα να επισημάνω είναι να επέμβουμε μεν με κατάλληλα μέτρα, προσπαθώντας όμως να μη χρησιμοποιήσουμε αυτή την κρίση για να οδηγηθούμε σε μια κανονικοποίηση του τομέα, ο οποίος μέχρι σήμερα τα κατάφερε καλά αποφεύγοντας παρεμβάσεις βοήθειας. Ας προσπαθήσουμε να αποφύγουμε την πορεία προς την παραδοσιακή κατεύθυνση της παροχής βοήθειας, ξεκινώντας από μια συγκυριακή κρίση του τομέα.

<SPEAKER ID=35 NAME="Fischler">
Κυρία Πρόεδρε, αξιότιμες κυρίες και κύριοι, θα ήθελα να σας ευχαριστήσω από καρδιάς για τη συζήτηση αυτή, επειδή μου υπεβλήθη η ερώτηση αν θα μπορούσα να σας δείξω την πορεία της παραγωγής. Εδώ βλέπετε την παραγωγή κατά το πρώτο εξάμηνο του 1998 σε σύγκριση με το πρώτο εξάμηνο του 1997. Στην Ολλανδία η παραγωγή - αυτό το σημείο το διευκρίνισα, αποδίδεται κατά κύριο λόγο στην περσινή πανώλη - αυξήθηκε κατά 17, 9 %, στην Ισπανία κατά 7, 8 % - κι έτσι η Ισπανία καθίσταται πλέον η δεύτερη χώρα της Ευρωπαϊκής Ένωσης στην παραγωγή χοιρείου κρέατος - και στην Πορτογαλία επίσης άνω του 7 %. Υπάρχουν, όμως, και κράτη στα οποία η παραγωγή μειώθηκε, όπως π.χ. στην Ιταλία, το Λουξεμβούργο, και τη Φινλανδία. Στη Γερμανία η παραγωγή αυξήθηκε κατά 4 %.
<P>
Θα ήθελα τώρα να αναφερθώ πολύ σύντομα στα ζητήματα που τέθηκαν από εσάς: Σε σχέση με το πολύ συγκεκριμένο ζήτημα αναφορικά με την πυρκαγιά στη Βόρεια Ιρλανδία, θα ήθελα να πω ότι η βρετανική κυβέρνηση ζήτησε κατ' αρχάς μια εθνική ενίσχυση, η οποία βρίσκεται στο στάδιο του ελέγχου. Κατά δεύτερο λόγο, στο βαθμό που είμαστε ενημερωμένοι, αγοράστηκε εν τω μεταξύ από την εταιρία αυτή, σε αντικατάσταση, ένα σφαγείο. Τρίτον, εάν απαιτηθεί διαρθρωτική βοήθεια για την ανοικοδόμηση, θα πρέπει να παρασχεθεί στα πλαίσια των διαρθρωτικών προγραμμάτων. Τέταρτον, μην τολμήσετε να πείτε ότι δεν ήμασταν διαθέσιμοι! Ακόμα και τον Αύγουστο έλαβαν χώρα δύο συζητήσεις σχετικά με τα ζητήματα αυτά, στις οποίες συμμετείχα.
<P>
Θα αναφερθώ τώρα στο ζήτημα που τέθηκε από τον κ. Hallam, ότι δηλαδή θα έπρεπε να καταρτίσουμε προγράμματα παροχής επισιτιστικής βοήθειας για τη Ρωσία. Νομίζω ότι στο σημείο αυτό θα έπρεπε πρώτα απ' όλα να συζητήσουμε με τους ίδιους τους Ρώσους. Θα ήταν απολύτως αντιπαραγωγικό να κάνουμε μια προσφορά - κάτι που ορισμένοι το προσπάθησαν ήδη - όσο οι ίδιοι οι Ρώσοι δεν το επιθυμούν. Μέχρι σήμερα η ρωσική κυβέρνηση μας έχει δηλώσει ότι αποδίδει προτεραιότητα στην αποκατατάσταση των κανονικών εξαγωγών προς τη Ρωσία. Επιπλέον, σε περίπτωση που ετίθετο τέτοιο θέμα, φυσικά και θα έπρεπε να ξεκαθαρισθεί το ζήτημα πρώτα σε διεθνές επίπεδο, ώστε να αποφευχθεί η επιβάρυνση των εξαγωγών μας εξαιτίας ενός προγράμματος παροχής επισιτιστικής βοήθειας που θα είχε ως αποτέλεσμα να αποκτήσουμε κατόπιν επιπρόσθετα προβλήματα. Κατά κύριο λόγο θα έπρεπε να διευκρινίσουμε επίσης τον τρόπο χρηματοδότησης ενός τέτοιου προγράμματος.
<P>
Δεν είμαστε, επομένως, κατά βάση, εκ προοιμίου και επ' ουδενί λόγω αντίθετοι με ένα τέτοιο πρόγραμμα, θα έπρεπε όμως να διευκρινισθούν κατ' αρχάς οι όροι. Εκτός αυτού, δίνουμε πολύ μεγάλη σημασία στην παροχή εγγυήσεων ότι, σε περίπτωση που παρασχεθεί μια τέτοια βοήθεια, η βοήθεια αυτή θα φθάσει τελικά σε αυτούς που την έχουν ανάγκη κι όχι στον οποιονδήποτε.
<P>
Περνώ τώρα στο ζήτημα της διαμόρφωσης των τιμών, στη διαφορά μεταξύ των τιμών των παραγωγών και των σουπερμάρκετ: Εάν διαπιστώσετε ότι στη χώρα σας οι τιμές των σουπερμάρκετ δεν ανταποκρίνονται στις τιμές των παραγωγών, αυτό αποτελεί μια αδυναμία του ανταγωνισμού, η οποία όμως δεν μπορεί να χρεωθεί στη Κοινότητα. Στην περίπτωση αυτή θα πρέπει οι ενώσεις καταναλωτών και άλλα θεσμικά όργανα να φροντίσουν ώστε αυτός ο μηχανισμός να λειτουργεί.
<P>
Όσον αφορά τα μακροπρόθεσμα ζητήματα, στις προτάσεις μας για την Ατζέντα 2000 σίγουρα ασχοληθήκαμε, και με το παραπάνω μάλιστα, με το ζήτημα της μελλοντικής εξέλιξης της ανταγωνιστικής σχέσης μεταξύ του χοιρείου και του βοείου κρέατος. Επειδή ακριβώς πιστεύουμε ότι το χοίρειο κρέας - όπως όλα τα λευκά είδη κρέατος - θα παρουσιάσει μελλοντικά περισσότερα πλεονεκτήματα παρά μειονεκτήματα, πιστεύουμε ότι, ειδικά για τον λόγο αυτό, χρειάζεται μια βαθύτερη τομή στις τιμές του βοείου κρέατος, ώστε να διατηρηθεί η ισορροπία. Υφίσταται μάλλον η τάση ζήτησης χοιρείου κρέατος. Πιστεύω, επίσης, ότι δεν θα έπρεπε να κάνετε αναγωγικούς υπολογισμούς, υπολογίζοντας ξεχωριστά τα δισεκατομμύρια τα οποία πληρώνει η Κοινότητα για τη γεωργική παραγωγή, σαν να μην είχαν αυτά καμία σχέση με το χοίρειο κρέας. Είναι λογικό ότι υπάρχουν πολλοί χοιροτρόφοι οι οποίοι διεκδικούν αυτές ακριβώς τις επιδοτήσεις καλλιεργειών, επειδή ακριβώς παράγουν οι ίδιοι τα σιτηρά και τις ζωοτροφές τους.
<P>
Όσον αφορά δε την υποστήριξη των Αμερικανών παραγωγών, υπάρχει η ανακοίνωση του Προέδρου Κλίντον για μια ισχυρότερη συνολική στήριξη της αμερικανικής γεωργικής οικονομίας - η οποία διέρχεται σήμερα μια αρκετά σοβαρή κρίση, ιδιαίτερα στον τομέα της καλλιέργειας σιτηρών. Είναι, όμως, αυτονόητο ότι θα πρέπει να ισχύει για τους Αμερικανούς ακριβώς ό, τι ισχύει και για εμάς, ότι δηλαδή θα πρέπει να τηρήσουν τις συμφωνηθείσες υποχρεώσεις στο πλαίσιο της ΓΣΔΕ. Αυτό βέβαια θα το παρακολουθήσουμε επίσης με πολλή προσοχή και, εάν διαπιστώσουμε ότι παραβιάζεται σε κάποιο σημείο, τότε θα ενεργήσουμε ανάλογα.
<P>
Ως προς το ζήτημα του προσανατολισμού προς την παγκόσμια αγορά, θεωρώ πραγματικά ότι είναι διαφορετικό απ' ό, τι παρουσιάσθηκε προηγουμένως. Δεν θέλουμε, βέβαια, να διαταράξουμε τις τοπικές ή τις περιφερειακές αγορές, οι οποίες λειτουργούν, όπως περιέγραψε με πολύ εντυπωσιακό τρόπο ο κ. Graefe zu Baringdorf, ανεπηρέαστες από κρίσεις, όλως αντιθέτως, θέλουμε να ενισχύσουμε και να υποστηρίξουμε αυτές τις τοπικές αγορές. Δεν μπορούμε, όμως, να διαθέσουμε αποκλειστικά στις περιφερειακές αγορές το σύνολο της ευρωπαϊκής παραγωγής, διότι υπάρχουν και άλλες αγορές τις οποίες δεν μας επιτρέπεται να μη λαμβάνουμε υπόψη.
<P>
Σε ένα σημείο σας δίνω απόλυτο δίκιο και επανέρχομαι στο ερώτημα του κ. Mulder. Αυτό που προτάθηκε στην Ολλανδία για την αντιμετώπιση της στασιμότητας συσχετίζεται απόλυτα με την οδηγία για το νιτρικό άλας. Πρόκειται για την προσπάθεια της Ολλανδίας να εφαρμόσειγια την οδηγία σχετικά με το νιτρικό άλας στον τομέα της παραγωγής χοιρείου κρέατος, κι έτσι ακριβώς παρουσιάστηκε από την ολλανδική κυβέρνηση. Ωστόσο, όλοι σας γνωρίζετε πόσα κράτη μέλη δεν έχουν εφαρμόσει ακόμα την οδηγία σχετικά με το νιτρικό άλας. Είμαι πρόθυμος, με αφετηρία αυτή τη συζήτηση, να παρακαλέσω εδώ και τώρα για μια ακόμη φορά τις αρμόδιες υπηρεσίες και τη συνάδελφό μου κ. Bjerregaard, να αντιμετωπίσουμε σε πιο ισότιμη βάση τα κράτη μέλη, διότι αυτό αποτελεί, κατά την γνώμη μου, την καλύτερη προστασία για την εξασφάλιση μιας σταθερής παραγωγής στην Ευρώπη.

<SPEAKER ID=36 NAME="Πρόεδρος">
Ευχαριστούμε πολύ, κύριε Fischler.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
Κοινή πρόταση ψηφίσματος σχετικά με την κρίση στον τομέα του χοιρείου κρέατος
<P>
(Το Σώμα εγκρίνει το ψήφισμα)

<SPEAKER ID=37 LANGUAGE="NL" NAME="Van Dam">
Κυρία Πρόεδρε, η εικόνα της έντονης διακύμανσης των τιμών είναι γνωστή στον τομέα της χοιροτροφίας. Υπάρχουν, άλλωστε, συγκεκριμένοι λόγοι για τους οποίους μιλάμε στην οικονομία για κύκλο της χοιροτροφίας. Με την απώλεια της σημαντικής αγοράς της Ρωσίας, τα σημερινά προβλήματα στη αγορά χοιρείου κρέατος είναι πάρα πολύ σοβαρά, όπως ήδη ειπώθηκε. Συνεπώς, θεωρώ ότι καλώς έπραξε το Ευρωπαϊκό Κοινοβούλιο να αποφανθεί επί του θέματος αυτού. Υποστηρίζουμε την έκκληση προς την Επιτροπή για τη λήψη πρόσθετων μέτρων. Κατά συνέπεια υπερψηφίσαμε το ψήφισμα.
<P>
Τι εννοούμε, όμως, όταν λέμε συμπληρωματικά μέτρα; Από τη γενική διατύπωση των συστάσεων προκύπτει ότι τα μέλη του Κοινοβουλίου σκέπτονται με αρκετά διαφορετικό τρόπο όσον αφορά το θέμα αυτό. Όπως συνέβη με την «επικήρυξη» των βοοειδών, υπάρχουν σκέψεις για τη θέσπιση ρύθμισης με την οποία θα καθιερώνεται η χορήγηση ενισχύσεων για τη θανάτωση χοιριδίων. Είμαστε απολύτως αντίθετοι προς τις προτάσεις αυτές. Μια παρόμοια ρύθμιση είναι ηθικά απαράδεκτη και βλάπτει την εικόνα του τομέα. Αλλες δυνατότητες που αναφέρονται είναι η παρέμβαση για το χοίριο κρέας και η μείωση του βάρους κατά τη σφαγή. Παρόμοιες ρυθμίσεις μας δημιουργούν αμφιβολίες. Για τον σκοπό αυτό πρέπει να τροποποιηθεί η οργάνωση αγοράς για το χοίριο κρέας, κάτι που θα πάρει πολύ χρόνο. Δεν νομίζουμε ότι θα ήταν σκόπιμο, με αφορμή τη σημερινή κρίση, να αλλάξει η οργάνωση της αγοράς και από χαλαρή να καταστεί αυστηρή.
<P>
Συνιστούμε στην Επιτροπή να συγκεντρώσει τις προσπάθειές της στη βέλτιστη χρήση των διαθέσιμων μέσων, ακόμα κι αν αυτά είναι περιορισμένα στα πλαίσια μιας χαλαρής οργάνωσης αγοράς. Ωστόσο, με τη ρύθμιση για ιδιωτική αποθεματοποίηση και την άρνηση των επιδοτήσεων κατά την εισαγωγή, η Ευρωπαϊκή Ένωση μπορεί κάλλιστα να συμβάλει στην επίλυση των προβλημάτων. Επίσης, η Επιτροπή θα πρέπει να παρακολουθεί προσεκτικά την κατάσταση, ούτως ώστε τα μέτρα στήριξης που λαμβάνονται στα διάφορα κράτη μέλη να μην είναι αντίθετα προς τους ευρωπαϊκούς κανόνες. Τα δε κράτη μέλη τα οποία παρέχουν μονομερείς ενισχύσεις πρέπει να αντιμετωπισθούν με ιδιαίτερη αυστηρότητα. Λέγοντας αυτό έχω υπόψη μου, μεταξύ άλλων, τη χορήγηση άτοκων δανείων και τη διατήρηση της πλεονάζουσας παραγωγής. Αλλωστε, το μόνο που θα καταφέρναμε έτσι είναι μια τρύπα στο νερό.

<SPEAKER ID=38 NAME="Barthet-Mayer">
Η Ομάδα της Ευρωπαϊκής Ριζοσπαστικής Συμμαχίας (ΕΡΣ) δεν υπέγραψε το λεγόμενο «κοινό» ψήφισμα που προτάθηκε από την Ομάδα του Ευρωπαϊκού Σοσιαλιστικού Κόμματος, την Ομάδα του Ευρωπαϊκού Λαϊκού Κόμματος, την Ομάδα Ένωση για την Ευρώπη και τη Συνομοσπονδιακή Ομάδα της Ευρωπαϊκής Ενωτικής Αριστεράς-Αριστερά των Πρασίνων των Βορείων Χωρών. Το ψήφισμα αυτό μας κατέπληξε με την έλλειψη πνεύματος που το διακρίνει. Πράγματι, έχουμε την εντύπωση ότι το κείμενο αυτό αποτελεί μια διαπίστωση, ορθή βέβαια, αλλά παρ' όλα αυτά άνευ νοήματος, της σημερινής κρίσης που πλήττει τον τομέα του χοιρείου κρέατος. Κυρίως, όμως, το ψήφισμα αυτό δεν περιέχει διδάγματα από την κρίση και στερείται οποιασδήποτε συγκεκριμένης πρότασης, η οποία είναι ωστόσο αναγκαία και επιτακτική για τους κτηνοτρόφους που πλήττονται άμεσα.
<P>
Η κρίση αυτή ήταν αναμενόμενη, ως συνέπεια της ανεξέλεγκτης βιομηχανοποίησης της παραγωγής χοιρείου κρέατος σε συνδυασμό με τη διατήρηση επί μία τετραετία των πλασματικά ελκυστικών τιμών οι οποίες ενεθάρρυναν την υπερπαραγωγή, και την απουσία ουσιαστικής ευρωπαϊκής πολιτικής ελέγχου της παραγωγής. Η απότομη πτώση των τιμών του χοιρείου κρέατος, σε συνδυασμό με την απώλεια των εξαγωγικών αγορών, κυρίως μετά από τη ρωσική κρίση, δεν αποτελούν παρά τα συμπτώματα της διαρθρωτικής αστάθειας του τομέα, τα οποία προκλήθηκαν από την απουσία πολιτικής βούλησης και ένα σχετικό πελατιακό σύστημα. Κάθε κρίση στον τομέα του χοιρείου κρέατος αποκλείει από την παραγωγή τους μικρούς κτηνοτρόφους προς όφελος των επιχειρήσεων, οι οποίες ακριβώς φέρουν τη βασική ευθύνη για τη σημερινή κατάσταση.
<P>
Με αυτές τις ανεπαρκείς και άτολμες προτάσεις του εν λόγω ψηφίσματος, το οποίο αρκείται στο αίτημα για άκριτη διαιώνιση του υπάρχοντος συστήματος, δίχως καν να θέτει υπό αμφισβήτηση τις βάσεις της πολιτικής που ακολουθείται μέχρι σήμερα, η Κοινότητα δεν θα μπορέσει να δώσει ικανοποιητική απάντηση στις ανησυχίες των κτηνοτρόφων. Η Ομάδα της ΕΡΣ είχε προτείνει να ληφθούν σαφή μέτρα με στόχο έναν ουσιαστικό και διαρκή έλεγχο της παραγωγής. Η αποκέντρωση της παραγωγής, που θα έθετε σε προτεραιότητα την ποιότητα έναντι της ποσότητας, περιλαμβάνεται επίσης στις προτεραιότητές μας.
<P>
Με αυτό το πνεύμα η Ομάδα υποστηρίζει τη διατήρηση από την Επιτροπή της απαγόρευσης των επιδοτήσεων που προορίζονται για την αύξηση των παραγωγικών δυνατοτήτων στις περιοχές με διαρθρωτικά πλεονάσματα. Χρειάζεται να ενθαρρύνουμε την Επιτροπή να ευνοήσει τις ενισχύσεις που παρέχονται στους παραγωγούς που έχουν ως στόχο την προώθηση μεθόδων εκτατικής κτηνοτροφίας, οι οποίες θα σέβονται τη σχέση με το έδαφος και θα χρησιμοποιούν ζωοτροφές κοινοτικής προέλευσης.
<P>
Τέλος, η Ομάδα της ΕΡΣ θεωρεί ότι οποιοδήποτε ειδικό μέτρο ενίσχυσης του τομέα θα πρέπει να είναι συνάρτηση, ανάλογα με τις ιδιαίτερες ανάγκες κάθε περιοχής, μέτρων σχετικά με την εμπορία, τη μεταποίηση, την προστασία του περιβάλλοντος, την αποκέντρωση της παραγωγής και τη μετατροπή των επιχειρήσεων, και να εντάσσεται στο πλαίσιο μίας συνολικής στρατηγικής ελέγχου της παραγωγής και αναζήτησης της ποιότητας.
<P>
Θα υπερψηφίσουμε, εντούτοις, αυτό το ψήφισμα, ως ένδειξη της ανησυχίας μας μπροστά στο μέγεθος της παρούσας κρίσης και της αλληλεγγύης μας προς τους πληττόμενους γεωργούς.

<SPEAKER ID=39 NAME="Sindal">
Οι Δανοί σοσιαλδημοκράτες υπερψήφισαν σήμερα την κοινή πρόταση ψηφίσματος για το χοίρειο κρέας. Η επιλογή μας αυτή βασίζεται στην άποψη ότι η πρόταση ψηφίσματος είναι σε γενικές γραμμές αποδεχτή. Ορισμένα προϊόντα που εξάγονται, λόγου χάρη, στην Απω Ανατολή δεν τυγχάνουν εξαγωγικής ενίσχυσης, γεγονός που αποτελεί διάκριση κατά των συγκεκριμένων παραγωγών. Ως εκ τούτου, είμαστε υπέρ της ενίσχυσης της ιδιωτικής αποθεματοποίησης προϊόντων που δεν λαμβάνουν εξαγωγική ενίσχυση. Σε πιο μακροπρόθεσμη βάση θεωρούμε φυσικά ότι ο καλύτερος τρόπος για την εξισορρόπηση της αγοράς είναι να δημιουργηθούν για τα ζώα σωστές συνθήκες διαβίωσης και να ληφθεί υπόψη το περιβάλλον. Είμαστε υπέρ μιας μεταρρύθμισης για την προσέγγιση των τιμών στις τιμές της παγκόσμιας αγοράς και τη μείωση των εξαγωγικών ενισχύσεων.

<SPEAKER ID=40 NAME="Souchet">
Η αγορά του χοιρείου κρέατος παρουσιάζει πλεόνασμα. Πράγματι, οι εξαγωγές της Ευρωπαϊκής Ένωσης προς την ασιατική και τη ρωσική αγορά αντιπροσωπεύουν περίπου το 40 % του συνολικού όγκου των εξαγωγών προς τρίτες χώρες. Οι δύο αυτές αγορές, με τις ιδιαίτερα ανησυχητικές οικονομικές συνθήκες που επικρατούν, δεν είναι πλέον σε θέση να απορροφήσουν τις ίδιες ποσότητες όπως στο παρελθόν.
<P>
Σε κοινοτικό επίπεδο τα δύο τελευταία χρόνια η επιζωοτία (πανώλη των χοίρων) έπληξε τη χοιροτροφία σε δύο κράτη μέλη, τις Κάτω Χώρες και την Ισπανία. Όμως, η σχεδόν ολοκληρωτική εξάλειψη αυτής της νόσου επέτρεψε την αποκατάσταση της παραγωγής των δύο αυτών κρατών μελών στο επίπεδο των προηγουμένων ετών.
<P>
Ενώ η δημιουργία πλεονάσματος ήταν αναμενόμενη, η Επιτροπή, αντί να αναλύσει τις αδυναμίες της ΚΟΑ χοιρείου κρέατος, μας ανέφερε, αντιθέτως, ως παράδειγμα την περίπτωση της παραγωγής χοιρείου κρέατος προκειμένου να δικαιολογήσει την πρότασή της για μεταρρύθμιση της ΚΟΑ βοείου κρέατος (ιδιωτική αποθεματοποίηση, περιορισμός της δημόσιας παρέμβασης, μείωση της τιμής στην παραγωγή, κ.λπ.).
<P>
Εδώ ή οπουδήποτε αλλού, θα ήταν συνετό να καταδικάζεται με τρόπο συστηματικό η εντατικοποίηση της γεωργικής παραγωγής, και ιδιαίτερα η παραγωγή σε τεχνητούς χώρους εκτροφής, όπως αναπτύχθηκε ιδιαίτερα στον τομέα της παραγωγής χοιρείου κρέατος. Ωστόσο, και θα ήθελα να το επαναλάβω, για την κατάσταση αυτή δεν ευθύνονται οι γεωργοί. Εδώ και πολλά χρόνια η Επιτροπή ακολουθεί μία πολιτική η οποία ευνοεί την εντατικοποίηση της παραγωγής στις περιοχές που βρίσκονται κοντά στους χώρους προμήθειας ζωοτροφών. Γνωρίζουμε ότι, για την παραγωγή χοιρείου κράτος σε ανταγωνιστικές τιμές στο πλαίσιο της παγκόσμιας αγοράς, απαιτείται η μείωση στο ελάχιστο του κόστους διατροφής. Η Ευρωπαϊκή Ένωση, ευνοώντας τις εισαγωγές φυτικών πρωτεϊνών, όπως είναι οι πλακούντες σόγιας, η μανιόκα κ.λπ... (η Ευρωπαϊκή Ένωση είναι αυτάρκης σε φυτικές πρωτεϊνες μόνο κατά 15 %) και τις εισαγωγές προϊόντων υποκατάστατων των σιτηρών (κτηνοτροφική γλουτένη αραβοσίτου) χωρίς την επιβολή εισαγωγικών δασμών, ευθύνεται άμεσα για τη συγκέντρωση των κτηνοτροφιών γύρω από τα δυτικά λιμάνια ανεφοδιασμού. Το ανταγωνιστικό πλεονέκτημα που διέθεταν αυτές οι παράκτιες παραγωγικές περιοχές είχε ως αποτέλεσμα την ολοκληρωτική μεταφορά της ευρωπαϊκής παραγωγής και τη συγκέντρωσή της σε περιορισμένες περιοχές (Κάτω Χώρες, Βέλγιο, Βρετανία, Δανία), με τις συνέπειες που όλοι γνωρίζουμε όσον αφορά το περιβάλλον και τους κινδύνους επιζωοτίας.
<P>
Αυτή η εντατικοποίηση, όμως, είχε ολέθριες συνέπειες και για τους ίδιους τους γεωργούς, οι οποίοι αναγκάσθηκαν, πράγματι, να πραγματοποιήσουν σημαντικές επενδύσεις σε εγκαταστάσεις εκτροφής υψηλής τεχνολογίας. Αν αναλύσουμε, για παράδειγμα, την κατάσταση της γεωργίας στη Γαλλία, διαπιστώνουμε ότι οι παραγωγοί χοιρείου κρέατος ανήκουν στην κατηγορία των γεωργών με τα μεγαλύτερα χρέη. Υπό τις γνωστές συνθήκες κρίσης της αγοράς υποχρεώνονται να συνεχίσουν να παράγουν, ακόμα και με ζημία, και να διαθέτουν την παραγωγή τους σε πολύ χαμηλές τιμές.
<P>
Ποιά είναι, όμως, η κατάσταση για τον καταναλωτή; Σήμερα, μετά από πολλές εβδομάδες κατά τις οποίες η τιμή ανά κιλό παρέμεινε κάτω των έξι φράγκων/κιλό ζώντος χοίρου, η τιμή κατανάλωσης παραμένει η ίδια. Οι μεσάζοντες ουσιαστικά επωφελούνται από αυτήν την κατάσταση και δεν αφήνουν στους καταναλωτές να οφεληθούν από την πτώση των τιμών της πρώτης ύλης.
<P>
Πριν τελειώσω, θα ήθελα να επισημάνω τις σοβαρές συνέπειες που έχουν για τους κτηνοτρόφους ορισμένες δυσλειτουργίες της Επιτροπής. Ο συνάδελφός μας Jim Nicholson, εκλεγμένος από τη Βόρειο Ιρλανδία, μας μίλησε για τη δραματική κατάσταση στην οποία περιήλθε η περιοχή του το καλοκαίρι εξαιτίας της αδυναμίας της Επιτροπής. Στη Βόρειο Ιρλανδία ένα από τα δύο σφαγεία χοίρων που υπήρχαν κάηκε κατά τη διάρκεια του καλοκαιριού, καθιστώντας πλέον αδυνατή τη σφαγή των χοίρων σε αυτό. Το μοναδικό σφαγείο που απέμεινε, αν και βρισκόταν σε πλήρη λειτουργία, δεν μπορούσε να καλύψει αυτή την έλλειψη, και οι κτηνοτρόφοι δεν μπορούσαν να σφαγιάσουν τα ζώα τους. Χρειαζόταν η εξουσιοδότηση της Επιτροπής για τη σφαγή των χοίρων της Βορείου Ιρλανδίας στη Δημοκρατία της Ιρλανδίας. Η Επιτροπή, όμως, είχε πάει διακοπές... Οι υπεύθυνοι των Βρυξελλών απουσίαζαν. Κανείς δεν μπορούσε να λάβει απόφαση. Τα πάντα είχαν ακινητοποιηθεί και, όσο περνούσε ο καιρός, τα ζώα υπερέβαιναν το ιδανικό βάρος. Η τραγική αυτή κατάσταση αποδεικνύει για μία ακόμα φορά τις αρνητικές επιπτώσεις ενός τεχνοκρατικού συστήματος λήψης αποφάσεων, πολύ απομακρυσμένου από την πραγματικότητα.
<P>
Τέλος, θα ήθελα στο σημείο αυτό να υπογραμμίσω το ενδιαφέρον που παρουσιάζει μία πρόταση που παρουσιάσθηκε από τον συνάδελφό μας Edouard des Places. Στη γνώμη που εξέφρασε πέρυσι αναφορικά με την ανακοίνωση Ατζέντα 2000 , είχε διευκρινίσει την ανάγκη να θεσπισθεί η αρχή εξασφάλισης εισοδημάτων. Αυτό το σύστημα έχει το πλεονέκτημα ότι επιτρέπεται στο πλαίσιο των συμφωνιών ΓΣΔΕ-ΠΟΕ. Διαπιστώνουμε, ωστόσο, προϊόντος του χρόνου ότι αυτή η πρόταση απουσιάζει μερικές φορές από τις παρουσιάσεις κανονισμών της Επιτροπής σχετικά με την Ατζέντα 2000. Ωστόσο, εάν οι χοιροτρόφοι είχαν τη δυνατότητα να εγγραφούν σε ένα τέτοιο ασφαλιστικό πρόγραμμα, συγχρηματοδοτούμενο από την Ευρωπαϊκή Ένωση, κατά την προηγούμενο περίοδο που οι τιμές ήταν υψηλότερες, θα μπορούσαν να αντιμετωπίσουν καλύτερα τη σημερινή κατάσταση της αγοράς. Αντί της μεταρρύθμισης της ΚΓΠ και των βασικών κατευθύνσεων του ΠΟΕ με κύριο στόχο τη μείωση των τιμών και τη μερική αντιστάθμισή της μέσω αποζημιώσεων, ζητάμε από την Επιτροπή να αντιμετωπίσει με σοβαρότητα και χωρίς καθυστέρηση το ενδεχόμενο δημιουργίας νέων εργαλείων, που θα εξασφαλίσουν σταθερά εισοδήματα στους γεωργούς.
<P>
Τί άλλο θα μπορούσε να σκεφθεί η Επιτροπή εκτός από τη σταδιακή κατάργηση της ΚΓΠ, την οποία έχει αρχίσει να εφαρμόζει; Είναι σε θέση να προτείνει διαφορετικές προοπτικές στους Ευρωπαίους γεωργούς από το να υπομείνουν την αύξηση του δολαρίου και των τιμών των γεωργικών πρώτων υλών σε παγκόσμιο επίπεδο; Εάν όχι, τότε δεν δικαιολογείται πλέον η μεταβίβαση αρμοδιοτήτων της.

<CHAPTER ID=4>
Το Ευρώ και η ΚΑΠ
<SPEAKER ID=41 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0320/98) της κυρίας Schierhuber, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με
<P>
I.την πρόταση καvovισμoύ τoυ Συμβoυλίoυ για τη θέσπιση τoυ γεωργovoμισματικoύ καθεστώτoς τoυ ευρώ (COM(98)0367 - C4-0406/98-98/0214(CNS)) καιII.τηv πρόταση καvovισμoύ τoυ Συμβoυλίoυ για τα μεταβατικά μέτρα σχετικά με τηv εισαγωγή τoυ ευρώ στηv κoιvή γεωργική πoλιτική (COM(98)0367 - C4-0407/98-98/0215(CNS)).
<SPEAKER ID=42 NAME="Schierhuber">
Κύριε Πρόεδρε, κύριε Επίτροπε, αγαπητοί συνάδελφοι, η εισαγωγή του ευρώ στην Ευρωπαϊκή Ένωση συνεπάγεται πολλές τροποποιήσεις, προσαρμογές και αλλαγές που αφορούν και τη γεωργία, καθώς και το μέχρι σήμερα υφιστάμενο γεωργονομισματικό σύστημα. Το μέχρι σήμερα ισχύον σύστημα χρησίμευε στην παρεμπόδιση των νομισματικών διακυμάνσεων που θα μπορούσαν να έχουν επιπτώσεις στο εισόδημα των γεωργών. Μέσω μιας τεχνητής ειδικής γεωργικής ισοτιμίας μετατροπής, της λεγόμενης «πράσινης ισοτιμίας», επιχειρήθηκε με εξαιρετικά περίπλοκο και δαπανηρό τρόπο η επίτευξη μιας σχετικής διασφάλισης της σταθερότητας του εισοδήματος στον γεωργικό τομέα.
<P>
Βάσει του ενιαίου νομίσματος δεν θα είναι πλέον απαραίτητος στο μέλλον ο αντισταθμιστικός αυτός μηχανισμός στη ζώνη του ευρώ. Από 1.1.1999, και με τον οριστικό καθορισμό των συναλλαγματικών ισοτιμιών, το εν λόγω δύσκολο στην εφαρμογή του σύστημα δεν θα είναι πλέον απαραίτητο. Θα πρέπει εξακολουθήσει, όμως, να ισχύει ένα γεωργονομισματικό καθεστώς για όσες χώρες δεν συμμετέχουν στο κοινό νόμισμα. Για τον λόγο αυτό η Επιτροπή προτείνει την κατάργηση των μέχρι σήμερα ισχυουσών διατάξεων του γεωργονομισματικού καθεστώτος και την αντικατάστασή τους από δύο νέες διατάξεις. Πιστεύω πως η Επιτροπή εκπόνησε ένα καλό σύστημα το οποίο, όπως ήδη είπαμε, θα είναι ευκολότερο στην εφαρμογή του και, σε τελική ανάλυση, φθηνότερο.
<P>
Οι δύο αυτοί κανονισμοί πρόκειται να ρυθμίσουν αφενός τη μετάβαση από το μέχρι σήμερα ισχύον καθεστώς στη νέα τάξη και αφετέρου το καθεστώς μεταξύ των INS (των «εντός») και των PRE-INS (των «προ-εντός»). Στο σημείο αυτό θα ήθελα να τονίσω τη μεγάλη σημασία που έχει η εισαγωγή του ευρώ για τους Ευρωπαίους γεωργούς, διότι κατά κύριο λόγο αυτοί είναι που χρειάζονται ένα νομισματικά σταθερό πλαίσιο. Επιτρέψτε μου να επισημάνω τη μεγάλη υποτίμηση της λιρέτας που έλαβε χώρα το 1995 προξενώντας μεταξύ άλλων μεγάλες απώλειες στους γεωργούς της Αυστρίας.
<P>
Το γεγονός ότι τα εισοδήματα δεν θα βρίσκονται πλέον εκτεθειμένα στον κίνδυνο μιας συναλλαγματικής διακύμανσης στο πλαίσιο της ζώνης του ευρώ θα συμβάλει κατά τη γνώμη μου στην αύξηση της ασφάλειας στην εσωτερική αγορά, καθώς και στην αγορά τρίτων χωρών.
<P>
Επιτρέψτε μου να πω δυο λόγια για το νέο γεωργονομισματικό μηχανισμό των PRE-INS. Η Επιτροπή κάνει διάκριση μεταξύ τιμών και λοιπών ενισχύσεων αφενός και άμεσων ενισχύσεων αφετέρου. Επειδή δεν μπορεί να χορηγείται άμεση αντιστάθμιση με την παραμικρή νομισματική διακύμανση, ορίστηκε κάποιο περιθώριο. Όσον αφορά τις τιμές, ορίστηκε ότι μία αισθητή νομισματική ανατίμηση πρέπει να ανέρχεται τουλάχιστον σε 2, 6 %, ώστε να προκαλείται η λεγόμενη κατ' αποκοπή απώλεια εισοδήματος, η οποία πάλι θα αντισταθμίζεται τελικά μέσω της ενίσχυσης. Όσον αφορά τις άμεσες ενισχύσεις, το ποσοστό ανατίμησης ανέρχεται σε 0, 5 %. Σχετικά με το 2, 6 % θα ήθελα να προσθέσω ότι η τιμή αυτή ισχύει ήδη και στο σημερινό καθεστώς, επειδή ψηφίσθηκε πρόσφατα μέσω ενός κανονισμού του Συμβουλίου.
<P>
Όσον αφορά τις καινοτομίες στο σύστημα χρηματοδότησης, θα ήθελα να πω ότι κι εδώ υφίσταται μια διαφορά μεταξύ των τιμών και των λοιπών ενισχύσεων αφενός και των άμεσων ενισχύσεων αφετέρου. Αναφορικά με τις άμεσες ενισχύσεις η Ένωση θα συμμετέχει και μελλοντικά στη χρηματοδότηση κατά 50 %, ανεξαρτήτως εάν το κράτος μέλος θα χορηγεί ή όχι την εθνική συμμετοχή. Στις τιμές, όμως, τα πράγματα είναι διαφορετικά: αυτές θα χορηγούνται μελλοντικά μόνον εφόσον συγχρηματοδοτεί και το κράτος μέλος, και μάλιστα ισομερώς.
<P>
Οι ενισχύσεις θα χορηγούνται διαδοχικά έχοντας φθίνοντα χαρακτήρα και θα παύουν μετά την πάροδο τριώ ετών. Το σύστημα αυτό θα ισχύσει λίγο πολύ και για την προσαρμογή των INS στο ευρώ, δηλαδή τη χρονική στιγμή του καθορισμού των συναλλαγματικών ισοτιμιών. Εδώ θα ήθελα απλώς να υπογραμμίσω το γεγονός ότι η Κοινότητα θα συμμετέχει στη χρηματοδότηση των άμεσων αντισταθμιστικών ενισχύσεων κατά το πρώτο έτος σε ποσοστό 100 %, εφόσον υπάρχει ποσοστό ανατίμησης που ανέρχεται τουλάχιστον σε 0, 5 %.
<P>
Η εισαγωγή του ενιαίου νομίσματος αποτελεί ένα σημαντικό βήμα κι έχει μεγάλη σημασία για μια περαιτέρω ανάπτυξη και ολοκλήρωση στην Ευρώπη. Με αυτήν έχουμε κάνει ένα βήμα μπροστά όσον αφορά την υλοποίηση της εσωτερικής αγοράς. Προσωπικά θεωρώ την Ευρωπαϊκή Ένωση, εκτός από οικονομική κοινότητα, και κοινότητα αλληλεγγύης. Για τον λόγο αυτό υποστηρίζω και την βοήθεια των γεωργών εκ μέρους της Επιτροπής σε εκείνα ακριβώς τα κράτη μέλη που δεν συμμετέχουν στο ενιαίο νόμισμα. Πρέπει να εξασφαλιστεί ότι η δυνατότητα αυτή δεν δημιουργεί αδικαιολόγητο πλεονέκτημα, αλλά ούτε και μειονέκτημα για τους δικαιούχους ή τους χρεώστες, διότι δεν επιτρέπεται οι γεωργοί να είναι τελικά αυτοί που υφίστανται απώλειες, επειδή οι κυβερνήσεις τους αποφάσισαν να μη συμμετάσχουν προσωρινά στο ευρώ. Όπως είπαμε, η νέα ρύθμιση του κοινοτικού προϋπολογισμού θα είναι αυτή που θα συμβάλει σε τελική ανάλυση στην εξοικονόμηση μεγάλων χρηματικών ποσών. Όμως, η χρηματοδότηση μιας συνετής μετάβασης πρέπει να διασφαλισθεί με γνώμονα το συμφέρον των γεωργών.
<P>
Τέλος, απαιτώ και προσδοκώ από την Επιτροπή να αντιδράσει άμεσα και αποτελεσματικά στην περίπτωση που θα προκύψουν απρόβλεπτες δυσκολίες όσον αφορά την προθεσμία εισαγωγής του ευρώ.
<P>
(Χειροκροτήματα)

<SPEAKER ID=43 LANGUAGE="EN" NAME="Wilson">
Kύριε Πρόεδρε, με το ενιαίο νόμισμα - το ευρώ - θα εξοικονομηθούν φυσικά μεγάλα χρηματικά ποσά: οι περισσότερες χώρες της Ευρωπαϊκής Ένωσης δεν θα απαιτούν γεωργικές αντισταθμιστικές ενισχύσεις μετά την 1η Ιανουαρίου.
<P>
Όπως γνωρίζουμε, η «πράσινη ισοτιμία» θα πάψει να υφίσταται και για τις χώρες εκτός της «ζώνης του ευρώ», οι συναλλαγματικές διακυμάνσεις εντός συγκεκριμένου περιθωρίου της παρούσας πράσινης λίρας θα σταματήσουν και θα αντικατασταθούν από τη συναλλαγματική ισοτιμία με βάση τη δηλωθείσα καθημερινή ισοτιμία.
<P>
Για τις εκτός της «ζώνης του ευρώ» χώρες της Ευρωπαϊκής Ένωσης θα υπάρχει ένα σύστημα αντισταθμιστικών ενισχύσεων μέχρι το 2002 - δηλ. για τα επόμενα τρία χρόνια. Ενδιαφέρομαι να εξασφαλίσω ότι δεν θα καθυστερήσει η καταβολή των ενισχύσεων στους γεωργούς που τις ζητούν. Εάν σκοπός μας είναι η παροχή βοήθειας όταν το γεωργικό εισόδημα μειώνεται, δεν ωφελεί οι ενισχύσεις να καταβάλλονται αφού χρεωκοπήσουν οι γεωργοί. Η προτεινόμενη άμεση ενίσχυση, σε περίπτωση ανατίμησης άνω του 0, 5 %, θα πρέπει να καταβάλλεται στους γεωργούς και μάλιστα πριν να είναι πλέον πολύ αργά για να τους βοηθήσει.
<P>
Ένα θέμα που πρέπει να αντιμετωπίσουμε είναι το εξής: η χώρα μου, το Ηνωμένο Βασίλειο, ταλαιπωρείται σήμερα από την υψηλή τιμή της λίρας στις διεθνείς συναλλαγματικές ισοτιμίες. Φθηνές εισαγωγές κατακλύζουν τη χώρα και αντιμετωπίζουμε οικονομικά προβλήματα. Η ίδια κατάσταση μπορεί να δημιουργηθεί στη «ζώνη του ευρώ», εάν αναπτύξουμε ελεύθερο εμπόριο με τη Βόρεια Αμερική. Πρέπει να σκεφθούμε πραγματικά το κόστος της Κοινής Γεωργικής Πολιτικής κατά τις διαπραγματεύσεις μας.
<P>
Ολοκληρώνω χαιρετίζοντας τις τροπολογίες που κατατέθηκαν. Νομίζω ότι θα συμφωνήσουμε. Τα συγχαρητήριά μου στην εισηγήτρια.

<SPEAKER ID=44 LANGUAGE="DE" NAME="Funk">
Κύριε Πρόεδρε, κύριε Επίτροπε, βεβαίως και υποστηρίζω πλήρως αυτά που εξέθεσε εδώ με εξαιρετικό τρόπο η συνάδελφος Schierhuber. Επεσήμανε μάλιστα και κάποια θέματα, σε ένα εκ των οποίων θα ήθελα να εμβαθύνω.
<P>
Σαφέστατα ο τομέας της γεωργίας ήταν αυτός που υπέφερε περισσότερο από τις διακυμάνσεις των τιμών των νομισμάτων και που υπέστη κατ' ανάγκη και τις συνακόλουθες σημαντικές εισοδηματικές διακυμάνσεις και απώλειες. Εξεπλάγην, όμως, διαβάζοντας προσεκτικά ένα έγγραφο που δημοσίευσε το Ομοσπονδιακό Συμβούλιο της Γερμανίας, όπου αναφέρεται ότι η σημερινή ρύθμιση αντισταθμιστικών ενισχύσεων δεν είναι δίκαιη, ούτε και θεσπίζεται για να προστατεύσει τους γεωργούς από τις απώλειες που ήδη ανέφερε και ο κ. Wilson.
<P>
Το έγγραφο αυτό ξεκινάει με το σκεπτικό ότι μια αντιστάθμιση της τάξεως του 1 % αντιστοιχεί σε 600 εκατομμύρια μάρκα, κι εμείς δουλεύουμε με ένα περιθώριο διακύμανσης της τάξεως του 2, 6 %. Επομένως, σε μια συγκεκριμένη χώρα η οποία υπερβαίνει αυτό το περιθώριο της διακύμανσης του 2, 6 % ως προς τις γεωργικές τιμές, στη Γερμανία ας πούμε, μπορούν να προκύψουν - όπως ισχυρίζεται το Ομοσπονδιακό Συμβούλιο - απώλειες ύψους 1, 5 δισεκατομμυρίου.
<P>
Ήταν φυσικό, επομένως, να δώσω προσοχή σε αυτό και σκέφτηκα πως θα ήταν καλό να παρουσιάσω το θέμα εδώ σήμερα. Δεν θα ήθελα να παρουσιασθώ ενώπιον των δικών μου ανθρώπων και να ερωτηθώ γιατί δεν άνοιξε κανείς το στόμα του. Γι' αυτό λοιπόν θα ήθελα να ρωτήσω τώρα εσάς και το επιτελείο σας εάν μπορεί να συμβεί αυτό, κι αν ναι, μήπως θα πρέπει να συζητηθεί και πάλι σε νέα βάση το καθεστώς αντιστάθμισης.

<SPEAKER ID=45 LANGUAGE="FI" NAME="Anttila">
Αξιότιμε κύριε Πρόεδρε, αξιότιμε κύριε Επίτροπε, συγχαίρω την κυρία Schierhuber για τη σημαντική της έκθεση. Σύμφωνα με την πρόταση της Επιτροπής, η Κοινότητα θα χορηγεί κατά το πρώτο έτος αντιστάθμιση 100 % για εισοδηματικές απώλειες σε όλα τα κράτη μέλη εκτός της ζώνης του ευρώ, στο πλαίσιο των άμεσων ενισχύσεων. Θεωρώ πως αυτή η πρόταση δημιουργεί προηγούμενο. Όταν νέα κράτη μέλη ενταχθούν στην Ένωση, δύσκολα θα ενταχθούν απ' ευθείας στη ζώνη του ευρώ. Ως εκ τούτου, ερωτώ εάν, στο πλαίσιο των άμεσων ενισχύσεων, θα χορηγηθεί αυτόματα αντιστάθμιση 100 % και σε αυτά τα κράτη μέλη εκτός της ζώνης του ευρώ κατά το πρώτο έτος για τις εισοδηματικές απώλειες που οφείλονται στις νομισματικές μεταβολές.
<P>
Το εθνικό νόμισμα έχει λειτουργήσει ως προστατευτικό μέσο της εγχώριας παραγωγής γεωργικών ειδών διατροφής. Τώρα το ευρώ αποκαλύπτει τις διαφορές στην ανταγωνιστική δύναμη και στις τιμές των γεωργικών ειδών διατροφής εντός της ΕΕ. Οι πρόσφατες υποτιμήσεις που σημειώθηκαν στις χώρες της ΕΕ εκτός της ζώνης του ευρώ, όπως για παράδειγμα της κορόνας της Σουηδίας και της Δανίας, σε ποσοστό 7-8 %, έναντι, για παράδειγμα, του μάρκου της Φινλανδίας, προσφέρουν στον παραγωγικό τομέα των χωρών αυτών το αντίστοιχο ανταγωνιστικό προβάδισμα. Σύμφωνα με την υπό συζήτηση έκθεση, δεν θα υφίσταται πλέον κίνδυνος στρεβλώσεων του εμπορίου, που προκαλούσε το γεωργονομισματικό σύστημα. Παρ' όλα αυτά οι χώρες εκτός της ζώνης του ευρώ επωφελούνται ανταγωνιστικά από τις συναλλαγματικές διακυμάνσεις, φαινόμενο το οποίο δεν έχει κατά την γνώμη μου εξεταστεί επαρκώς κατά τις προετοιμασίες μετάβασης προς το ευρώ. Συνεπώς, ερωτώ εάν η Επιτροπή προτίθεται να παρακολουθήσει τις διακυμάνσεις των νομισματικών τιμών των κρατών εκτός της ζώνης του ευρώ και τις επιπτώσεις αυτών των διακυμάνσεων στις δραστηριότητες των ανταγωνιστικών χωρών, δηλαδή στη ζώνη του ευρώ. Τελειώνω με τη διαπίστωση ότι τα κράτη που αποτελούν κεντρικούς ανταγωνιστές και αποδέκτες εισαγωγών από τη Φινλανδία είναι, με εξαίρεση τη Γερμανία, ακριβώς τα εκτός της ζώνης του ευρώ κράτη, και, από αυτήν την άποψη, το σχετικό θέμα είναι εξαιρετικά σημαντικό για μας. Κατά τα άλλα θεωρώ ότι το ευρώ είναι κάτι θετικό, καθώς μας δίνει τη δυνατότητα να προστατευθούμε απέναντι στις σημερινές αναταράξεις των συναλλαγματικών αγορών.

<SPEAKER ID=46 NAME="Πρόεδρος">
Ευχαριστώ πολύ, κυρία Anttila. Κυρίες και κύριοι, θα δώσω τον λόγο στον κύριο Hallam, αλλά πρώτα πρέπει να τον ειδοποιήσω πως η Προεδρία διαπίστωσε την απουσία του την Παρασκευή της τελευταίας συνεδρίασης της ολομέλειας.

<SPEAKER ID=47 NAME="Hallam">
Κύριε Πρόεδρε, ο λόγος που απουσίαζα ήταν επειδή είχα πάει σε μία διαδικασία επιλογής, στην οποία όμως απέτυχα, και κατά πάσα πιθανότητα δεν θα είμαι μέλος του Κοινοβουλίου στο μέλλον. Τη συγκεκριμένη Παρασκευή απουσίαζα προς μεγάλη μου λύπη. Παρ' όλα αυτά, ο τρόπος με τον οποίο λειτουργεί μερικές φορές η πολιτική είναι αρκετά μυστηριώδης.
<P>
Προσυπογράφω τα όσα είπε ο συνάδελφός μου κ. Wilson και φυσικά τα σχόλια της κυρίας Anttila για μερικές από τις ανησυχίες που διακατέχουν εμάς, τις «προ-εντός» χώρες, σχετικά με τον τρόπο λειτουργίας του νομισματικού συστήματος μετά από την καθιέρωση του ενιαίου νομίσματος. Θα ήθελα επίσης να εκφράσω επίσημα ορισμένες ανησυχίες μου για μερικά πράγματα που ενδεχομένως ακούσατε σχετικά με τη βρετανική πολιτική, και συγκεκριμένα τον τρόπο με τον οποίο το Συντηρητικό Κόμμα - το κύριο κόμμα της αντιπολίτευσης - αποφάσισε να κλείσει δια παντός την πόρτα στο ευρώ.
<P>
Εξακολουθώ να διατηρώ τις επιφυλάξεις μου. Ανέκαθεν πίστευα ότι η πολιτική του John Major, το «ας περιμένουμε να δούμε», ήταν στην πραγματικότητα συνετή. Ανησυχώ πολύ γιατί το κόμμα της αντιπολίτευσης στη χώρα μας, δίνοντας την εντύπωση ότι κλείνει την πόρτα δια παντός, καθηλώνει τις θέσεις απασχόλησης στην εκλογική μου περιφέρεια. Έχουμε ανάγκη από ξένους επενδυτές σε μέρη όπως το Telford, το βόρειο Shropshire, το Hereford, το Ross-on-Wye και το Wyre Forest, και ξέρω ότι τα νέα πως ένα μεγάλο κόμμα της αντιπολίτευσης κλείνει δια παντός την πόρτα στο ευρώ θα έχει μελλοντικά αρνητικό αντίκτυπο στις ξένες επενδύσεις.
<P>
Σαφέστατα οι άνθρωποι αυτοί αντιπροσωπεύουν σήμερα μόνο μια μικρή μειοψηφία. Επιθυμώ να καταστήσω σαφές στο Κοινοβούλιο ότι οι Βρετανοί περιμένουν, εξετάζουν πολύ προσεκτικά το θέμα και σκέφτονται. Υπάρχει αυξανόμενη πίεση, κυρίως από Βρετανούς επιχειρηματίες, για να συμμετάσχουμε στο ευρώ.

<SPEAKER ID=48 LANGUAGE="DE" NAME="Lulling">
Κύριε Πρόεδρε, κύριε Επίτροπε, προ μηνών μας υποβάλατε, ως γνωστόν, εγκαίρως προτάσεις σχετικά με μία ριζική αναμόρφωση του γεωργονομισματικού καθεστώτος. Αυτό θα καταστεί βέβαια απαραίτητο ύστερα από την εισαγωγή του ευρώ ως ενιαίου νομίσματος, και δεν ήταν δα κι ανάγκη να επιστήσουν την προσοχή σας σε αυτό τα γράμματα βουλευτών, τα οποία δεν προορίζονταν πιθανώς παρά μονάχα για επίδειξη, για να γίνουν δημοφιλείς στον τομέα της γεωργίας.
<P>
Οι ειδήμονες του πολυπλοκότατου ομολογουμένως συστήματος των γεωργονομισματικών αντισταθμιστικών ενισχύσεων γνώριζαν πως δεν θα είναι πλέον απαραίτητες τέτοιου είδους αντισταθμιστικές ενισχύσεις για τους γεωργούς στη ζώνη του ευρώ, όπως άλλωστε εξήγησε πολύ καλά η εισηγήτριά μας κ. Schierhuber. Ωστόσο, αυτές θα μπορούν ακόμα να χορηγούνται στους γεωργούς οι οποίοι προέρχονται από λεγόμενα τα «PRE-INS» κράτη μέλη, όταν τα εθνικά νομίσματα των χωρών αυτών ανατιμηθούν σε σχέση με το ευρώ.
<P>
Κι εδώ ακριβώς βρίσκεται για μένα το πρόβλημα. Θέτω το ερώτημα πώς είναι δυνατόν κράτη μέλη που σκόπιμα δεν συμμετέχουν στο ευρώ να παίρνουν από το κοινοτικό ταμείο 50 % των ποσών που μπορούν να χορηγηθούν για την αντισταθμιστική ενίσχυση και το κράτος μέλος να μπορεί ακόμα και να παραιτηθεί από τη χορήγηση της εθνικής συμμετοχής στη χρηματοδότηση της ενίσχυσης. Με την εισαγωγή του ευρώ θα εξέλιπε βέβαια μονομιάς όλος ο προβληματισμός γύρω από το γεωργονομισματικό καθεστώς, και θα μπορούσαμε να εξοικονομήσουμε πολύ περισσότερα χρήματα. Ασφαλώς και δεν θα ήθελα να τιμωρηθούν οι γεωργοί που προέρχονται από τις χώρες που δεν επιθυμούν να προσχωρήσουν στο ευρώ. Δεν καταλαβαίνω, όμως, γιατί η απόφαση μη συμμετοχής των χωρών αυτών θα πρέπει να στοιχίσει στα άλλα κράτη μέλη απώλειες που πιθανώς θα ανέρχονται σε εκατοντάδες εκατομμύρια. Φρονώ πως στην προκειμένη περίπτωση θα πρέπει να αναζητήσουμε έναν τρόπο επίλυσης του προβλήματος στο πλαίσιο της χρηματοδότησης της ΕΕ, διότι οι χώρες αυτές δεν μπορούν να παίζουν διπλό παιχνίδι.

<SPEAKER ID=49 NAME="Gillis">
Kύριε Πρόεδρε, θα ήθελα να ευχαριστήσω την εισηγήτρια κυρία Schierhuber για αυτή την έκθεση. Η καθιέρωση του ευρώ από την 1η Ιανουαρίου 1999 ως ενιαίου νομίσματος της Ευρώπης θα συμβάλει σημαντικά στην ολοκλήρωση της Ένωσης. Θα δώσει μεγάλη ώθηση στις «εντός» χώρες, και σε χώρες όπως η Ιρλανδία, η οποία εξάγει μεγάλο ποσοστό της συνολικής γεωργικής παραγωγής της, το ευρώ θα μειώσει το κόστος, εφόσον δεν θα υπάρχει πλέον ανάγκη μετατροπής του νομίσματος, όταν το ευρώ καταστεί κατεξοχήν μέσο πληρωμής και σταματήσει να αποτελεί μόνο λογιστική μονάδα, όπως το Εcu.
<P>
H ΚΑΠ θα λειτουργεί πολύ πιο απλά κι αυτό θα είναι προς όφελος των γεωργών. Οι εξαγωγείς τροφίμων που συναλλάσονται και με την ΕΕ και με αγορές τρίτων χωρών δεν θα αντιμετωπίζουν πλέον στις συμβάσεις τους τις στρεβλώσεις του εμπορίου που προκαλούσε το γεωργονομισματικό καθεστώς και τις μετατροπές των νομισμάτων, γεγονός που θα συμβάλει στη μείωση των κινδύνων και του κόστους. Καλωσορίζω το άριστο προπαρασκευαστικό έργο της Επιτροπής και την ουσιαστική δυνατότητα εξοικονόμησης πλέον του ενός δις ευρώ ετησίως από τον προϋπολογισμό της ΕΕ. Ωστόσο, όπως διαφαίνεται και από την έκθεση, απαιτούνται διαφορετικοί μηχανισμοί για τις «εντός» χώρες και για τα κράτη μέλη που δεν θα συμμετέχουν στο ευρώ. Το γεγονός αυτό τονίζει ακόμα μια φορά τις δυσκολίες που θα αντιμετωπίσει η Ιρλανδία στις εμπορικές συναλλαγές της με το Ηνωμένο Βασίλειο, ως αποτέλεσμα της άρνησης του Ηνωμένου Βασιλείου να συμμετάσχει στο ευρώ. Είναι σαφές ότι, όσο συντομότερα το Ηνωμένο Βασίλειο αποφασίσει να προσχωρήσει στο ευρώ, όπως νομίζω ότι αναπόφευκτα θα πράξει, τόσο το καλύτερο για όλους μας.

<SPEAKER ID=50 NAME="Fischler">
Κύριε Πρόεδρε, αξιότιμοι κυρίες και κύριοι συνάδελφοι, θα ήθελα κατ' αρχάς να εκφράσω ένα θερμό ευχαριστώ στην Επιτροπή Γεωργίας και Ανάπτυξης της Υπαίθρου, προπάντων, όμως, στη βουλευτή κυρία Schierhuber, την εισηγήτρια αυτής της εξαίρετης έκθεσης. Χαίρομαι που η εισηγήτρια της έκθεσης, όπως και η κοινοβουλευτική επιτροπή, υποδέχθηκαν θετικά τους κύριους μεταρρυθμιστικούς στόχους της Επιτροπής. Πρώτον, πρόκειται για μια ουσιαστική απλούστευση των υφιστάμενων κανονισμών. Δεύτερον, θέλουμε να προσαρμόσουμε τον υφιστάμενο κανονισμό στην εισαγωγή του ευρώ και στην επακόλουθη νέα νομισματική κατάσταση. Τρίτον, θέλουμε να προσαρμόσουμε το σύστημα στην εκάστοτε κατάσταση της αγοράς και, τέλος, αλλά εξίσου σημαντικό, θέλουμε να αποτρέψουμε αρνητικές επιπτώσεις στα εισοδήματα των γεωργών μας.
<P>
Για την πραγματοποίηση αυτών των στόχων η Επιτροπή έχει προτείνει την κατάργηση των «πράσινων ισοτιμιών» και την αντικατάστασή τους με τις συναλλαγματικές ισοτιμίες, για τα κράτη μέλη που δεν συμμετέχουν ακόμα στο ευρώ, και με τον αμετάκλητο καθορισμό των συναλλαγματικών ισοτιμιών, για τα κράτη που συμμετέχουν στο ενιαίο νόμισμα. Ομοίως, πρέπει να διατηρηθεί για τους PRE-INS η γενεσιουργός αιτία, καθώς και, με ήσσονος σημασίας αλλαγές, το σύστημα των γεωργονομισματικών αντισταθμιστικών ενισχύσεων. Χαίρομαι που το Ευρωπαϊκό Κοινοβούλιο χαιρετίζει όλες αυτές τις προτάσεις, όπως ήδη εκφράστηκε την Τρίτη, κατά τη συζήτηση για την έκθεση Langen.
<P>
Ο κύριος Funk διατύπωσε ορισμένες σκέψεις αναφορικά με το περιθώριο και το κατώτατο όριο αισθητής ανατίμησης. Το περιθώριο της τάξεως του 2, 6 % δεν είναι σε καμία περίπτωση κάτι καινούργιο, αφού περιλαμβάνεται ήδη στο σημερινό σύστημα και έχει αρχίσει ήδη να εφαρμόζεται. Αυτό το κατώτατο όριο θα λέγαμε ότι είναι το αντίθετο του κατ' αποκοπή υπολογισμού της απώλειας εισοδήματος, που προκύπτει από μια πτώση των τιμών ή των έμμεσων ενισχύσεων στο εκάστοτε εθνικό νόμισμα. Στον κατ' αποκοπή υπολογισμό ενυπάρχει ο κίνδυνος μιας υπερβολικής αντιστάθμισης, και γι' αυτό έχουμε προβλέψει το όριο του 2, 6 %.
<P>
Αυτό, όμως, δεν έχει καμία σχέση με το λεγόμενο κατώτατο όριο αισθητής ανατίμησης του 0, 5 %, το οποίο, ομοίως, περιλαμβάνεται ήδη στο σημερινό σύστημα. Το κατώτατο όριο πρέπει απλώς να αποτρέπει την απαίτηση αντιστάθμισης για πολύ μικρές μεταβολές, διότι κάτι τέτοιο θα οδηγούσε στην παράλογη κατάσταση όπου το διοικητικό κόστος θα υπερέβαινε το ποσό που έχει τη δυνατότητα να λάβει ο γεωργός.
<P>
Η πρόταση της Επιτροπής αποτελεί στο σύνολό της παράδειγμα που καταδεικνύει πώς μια σκέψη που αποσκοπεί στην απλοποίηση μπορεί επίσης να αυξήσει τη διαφάνεια και να συμβάλει στην καλύτερη κατανόηση μιας πρότασης.
<P>
Οι επιμέρους τροπολογίες αφορούν, με μία εξαίρεση, μόνο τις αιτιολογικές σκέψεις. Με ικανοποίηση διαπιστώνω ότι όλα τα υπόλοιπα άρθρα υποστηρίχθηκαν από την εισηγήτρια. Επειδή, όμως, οι αιτιολογικές σκέψεις της πρότασης έχουν συγκεκριμένη σχέση με τα εκάστοτε άρθρα και συντάχθηκαν επί τούτου, κι επειδή, εκτός αυτού, περιορίζονται στις εντελώς απαραίτητες εξηγήσεις, θα προτιμούσα να διατηρήσω την παρούσα διατύπωση.
<P>
Επιτρέψτε μου μόνο να αναφερθώ στην τροπολογία 6, η οποία αφορά τη χρησιμοποίηση του ευρώ από τα κράτη μέλη που δεν συμμετέχουν ακόμα σε αυτό. Το σημείο αυτό αποτελεί μια σημαντική πλευρά της πρότασης. Η πρόταση τροποποίησης αποσκοπεί σε μια διατύπωση η οποία προς το παρόν δεν εναρμονίζεται με το εν λόγω άρθρο. Ωστόσο, η Επιτροπή είναι απολύτως διατεθειμένη να θέσει επί τάπητος, κατά τη διάρκεια της συζήτησης στο Συμβούλιο, τους ενδοιασμούς που αναφέρονται στο εν λόγω αίτημα.
<P>
Όσον αφορά την τροπολογία 8, άρθρο 4, εμμένω στην άποψη ότι η αλλαγή των κριτηρίων προσαρμογής στην κατάσταση της αγοράς κατά τον υπολογισμό της περικοπής των γεωργονομισματικών ενισχύσεων πρέπει να εμπίπτει στην αρμοδιότητα της Επιτροπής και της Γεωργονομισματικής Επιτροπής. Εν τέλει πρόκειται για καθαρά τεχνικές προσαρμογές, οι οποίες πρέπει προπάντων να επιχειρηθούν δυναμικά, ώστε να αποφευχθεί εκείνο που μόλις σχολιάσθηκε, δηλαδή καθυστερήσεις κατά τον υπολογισμό και την καταβολή των ενισχύσεων. Αυτός είναι και ο μοναδικός σκοπός τον οποίο επιδιώκουμε.
<P>
Τέλος, και συμπερασματικά, θα ήθελα να κλείσω ευχαριστώντας και πάλι το Κοινοβούλιο για την υποστήριξη αυτής της μεταρρύθμισης, η οποία εξασφαλίζει πλήρη και άμεση προσαρμογή της Κοινής Γεωργικής Πολιτικής στο μεγάλο βήμα της Νομισματικής Ένωσης που συντελείται στα πλαίσια του ευρωπαϊκού οικοδομήματος.

<SPEAKER ID=51 NAME="Πρόεδρος">
Ευχαριστώ, ευχαριστώ πολύ, κύριε Επίτροπε. Πριν ακόμα περάσουμε στην ψηφοφορία σας καλώ να ακούσετε μια παρέμβαση ενός λεπτού από την κυρία Schierhuber, η οποία μου ζήτησε τον λόγο ως εισηγήτρια.

<SPEAKER ID=52 LANGUAGE="DE" NAME="Schierhuber">
Κύριε Πρόεδρε, κύριε Επίτροπε, παρακολούθησα με μεγάλη προσοχή τις παρεμβάσεις σας. Η σκέψη της Επιτροπής Γεωργίας και Ανάπτυξης της Υπαίθρου, η οποία δέχθηκε ομόφωνα όλες τις τροπολογίες, ήταν βασικά να μην τροποποιήσει το κείμενο, δηλαδή την πρόταση της Επιτροπής, παρά μόνο να εμβαθύνει σε αυτό. Θα παρακαλούσα, λοιπόν, να επανεξετάσουμε το θέμα σε δεδομένη στιγμή υπό αυτό το πνεύμα.

<SPEAKER ID=53 NAME="Πρόεδρος">
Ευχαριστώ πολύ, κυρία Schierhuber.
<P>
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει και τα δύο ψηφίσματα νομοθετικού περιεχομένου)

<SPEAKER ID=54 NAME="Souchet">
Η Ομάδα των Ανεξαρτήτων για την Ευρώπη των Εθνών ψήφισε την έκθεση αυτή εφόσον εγκρίθηκαν οι έξι τροπολογίες που προτάθηκαν στην κοινοβουλευτική επιτροπή.
<P>
Αυτές οι έξι τροπολογίες υπενθυμίζουν ότι μία από τις θεμελιώδεις αρχές της ΚΓΠ είναι η ισότητα μεταξύ των γεωργών των κρατών μελών της Ευρωπαϊκής Ένωσης, και τονίζουν την ανάγκη επαγρύπνησης ώστε η εισαγωγή του εύρω να μη ζημιώσει τους γεωργούς των κρατών μελών και, κυρίως, των κρατών που πρόκειται να ενταχθούν στο ενιαίο νόμισμα.
<P>
Είχε ειπωθεί επανειλημμένως ότι οι γεωργοί θα ωφελούνταν από το ευρώ, εφόσον θα εξέλιπαν οι λεγόμενες ανταγωνιστικές υποτιμήσεις. Στην πράξη, λαμβάνοντας γνώση των προτάσεων της Επιτροπής, διαπιστώνουμε ότι δεν εκπονήθηκε καμία μελέτη σχετικά με τις επιπτώσεις του ευρώ στο εισόδημα των γεωργών. Ακόμα δε μεγαλύτερη έκπληξη προκαλεί το γεγονός ότι αυτές οι προτάσεις προβλέπουν ότι δεν θα χορηγηθεί καμία αντισταθμιστική ενίσχυση εφόσον το ποσό αυτό αντιστοιχεί σε ποσοστό ανατίμησης μικρότερο του 0, 5 % και ότι οι ενισχύσεις δεν θα χορηγούνται για τα ποσά στα οποία είχε εφαρμοσθεί επιτόκιο χαμηλότερο από το νέο επιτόκιο για διάστημα 24 μηνών πριν από την έναρξη ισχύος αυτού του κανονισμού.
<P>
Τί διαπιστώνουμε, όμως, σήμερα; Παρακολουθούμε μία παγκόσμια οικονομική κρίση που ξεκίνησε το περασμένο καλοκαίρι, οι επιπτώσεις της οποίας είναι ήδη σοβαρές για την ισοτιμία των νομισμάτων που μετέχουν στο ευρώ και το δολάριο.
<P>
Γνωρίζουμε ότι οι τιμές των γεωργικών πρώτων υλών έχουν ορισθεί σε παγκόσμιο επίπεδο σε δολάρια. Αυτό σημαίνει ότι ένα δυνατό ευρώ θα ζημίωνε τις ευρωπαϊκές γεωργικές εξαγωγές. Τί θα κάνουν οι γεωργοί μας όταν θα βλέπουν τις τιμές τους σε ευρώ να μειώνονται, έστω κι αν οι βασικές τιμές σε δολάρια παραμένουν σταθερές;
<P>
Οι προτάσεις της Επιτροπής σχετικά με την Ατζέντα 2000 δεν μιλούν παρά για πτώση των τιμών και, κατά συνέπεια, σημαντική μείωση του εισοδήματος των γεωργών, δεδομένου ότι οι αντισταθμιστικές ενισχύσεις δεν θα ανατιμηθούν παρά ελάχιστα, εν αναμονή των διαπραγματεύσεων του ΠΟΕ.
<P>
Φοβούμαι, λοιπόν, όπως και όλοι οι συνάδελφοι της Ομάδας μου, ότι η ευρωπαϊκή γεωργία θα υποφέρει πολλά από την εισαγωγή του ευρώ. Ποιό θα είναι, λοιπόν, υπ' αυτές τις συνθήκες, το μέλλον της ευρωπαϊκής γεωργίας;
<P>
Αντί να θέσουμε στους εαυτούς μας το ερώτημα αυτό, συζητάμε αυτή τη στιγμή στη γαλλική εθνοσυνέλευση, με εντελώς εξωπραγματικό τρόπο, έναν νόμο για τη γεωργία με τη θέσπιση εδαφικών συμβολαίων εκμετάλλευσης, τα οποία δεν στοχεύουν παρά μόνο στην ενθάρρυνση των γεωργών να γίνουν υπάλληλοι των νομαρχιακών διευθύνσεων γεωργίας. Αυτό όμως είναι μια άλλη ιστορία! Εν πάση περιπτώσει, φοβάμαι πολύ για το μέλλον ενός επαγγέλματος που συνεχίζει να αποτελεί το θεμέλιο της ευρωπαϊκής κοινωνίας μας.

<CHAPTER ID=5>
Αγροτικά προϊόντα και γεωργικά είδη διατροφής
<SPEAKER ID=55 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0280/98) του κυρίου Mulder, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με μια πoλιτική για τηv πoιότητα τωv αγρoτικώv πρoϊόvτωv και τωv γεωργικώv ειδώv διατρoφής.

<SPEAKER ID=56 NAME="Mulder">
Κύριε Πρόεδρε, στις συζητήσεις που διεξάγουμε αυτές τις ημέρες σχετικά με την ευρωπαϊκή γεωργική πολιτική παρατηρούνται στην ουσία δύο κύριες τάσεις. Η πρώτη είναι ότι η γεωργική πολιτική πρέπει να αλλάξει και η δεύτερη ότι τα τρόφιμα πρέπει να είναι ασφαλέστερα και να παράγονται με μεγαλύτερο σεβασμό των όρων για την ευζωία των ζώων. Η Επιτροπή Γεωργίας και Ανάπτυξης της Υπαίθρου του Ευρωπαϊκού Κοινοβουλίου επιχειρεί με την έκθεση αυτή να δώσει ορισμένη κατεύθυνση στην παρούσα συζήτηση. Κατ' αρχάς η Επιτροπή δηλώνει σαφώς ότι, οποιεσδήποτε προτάσεις κι αν υποβληθούν σχετικά με την ενίσχυση των εισοδημάτων, ο μέσος γεωργόα δεν θα πάψει ποτέ να προτιμά το εισόδημά του να προέρχεται από την αγορά μέσω των τιμών που ισχύουν, παρά να συμπληρώνει διάφορα έντυπα για να λάβει ενισχύσεις.
<P>
Κατά τη γνώμη μας, μία από τις δυνατότητες για τη βελτίωση των τιμών είναι να δοθεί ιδιαίτερη προσοχή μάλλον στην ποιότητα των τροφίμων, παρά στην ποσότητα, κάτι που ήδη αναγνωρίζεται, άλλωστε, από την Επιτροπή. Δεν πρόκειται, επομένως, για καινούργια ιδέα. Στις αρχές της δεκαετίας του '90 η Επιτροπή υπέβαλε πρόταση για τη βιολογική γεωργία, τη βιολογική παραγωγή αγροτικών προϊόντων, κι ελπίζουμε ότι σύντομα θα υποβληθεί και πρόταση για τη βιολογική παραγωγή κτηνοτροφικών προϊόντων. Όπως όμως και να έχουν τα πράγματα, είτε είναι σωστό είτε λάθος, σήμερα τα προϊόντα που έχουν παραχθεί με βιολογικό τρόπο καλύπτουν περίπου το 2 % της συνολικής παραγωγής που διατίθεται στην ευρωπαϊκή αγορά αγροτικών προϊόντων.
<P>
Η ιδιαίτερη πρόταση που υπέβαλε η Επιτροπή είναι να δοθεί μεγαλύτερη προσοχή στα περιφερειακά προϊόντα. Πρόκειται για μία έξοχη πρόταση. Η Επιτροπή Γεωργίας και Ανάπτυξης της Υπαίθρου συμφωνεί ότι πρέπει να δοθεί πολύ περισσότερη σημασία στον τομέα αυτό, ότι πρέπει να προωθηθεί η διάθεση αυτών των προϊόντων, ότι πρέπει να δημιουργηθούν ταμεία για τον σκοπό αυτό και πολλά άλλα. Είναι βέβαιο ότι η κατάσταση μπορεί να βελτιωθεί περισσότερο. Στην προκειμένη περίπτωση, τα προϊόντα καταλαμβάνουν ένα μικρό μερίδιο της αγοράς. Εάν αληθεύουν τα στατιστικά δεδομένα που λάβαμε από την Επιτροπή, το ποσοστό αυτό είναι σήμερα 8 %. Αυτό σημαίνει ότι το 90 % όλων των γεωργικών προϊόντων που παράγονται στην Ευρώπη διατίθενται στην αγορά σε διάφορα στάδια της παραγωγής. Ο ένας παραγωγός προκαλεί μεγάλη ρύπανση, ο άλλος όχι. Η αγορά ανταποκρίθηκε ήδη κατά κάποιον τρόπο στην κατάσταση αυτή. Υπάρχουν σήμερα στην Ευρώπη πολλά χαρακτηριστικά ποιότητας. Νομίζω, άλλωστε, ότι η Επιτροπή ανέθεσε πριν από λίγο καιρό τη διενέργεια σχετικής μελέτης. Σήμερα υπάρχουν περί τα 1500 χαρακτηριστικά ποιότητας, μεταξύ των οποίων ορισμένα ξεχωρίζουν. Πρόκειται για την ολοκληρωμένη παραγωγή που αρχίζει σήμερα σε όλη την Ευρώπη. Πρόκειται για την αντίληψη που αποκαλείται στα αγγλικά from the stable to the table . Κάθε κρίκος της αλυσίδας παραγωγής ελέγχεται. Η Επιτροπή Γεωργίας και Ανάπτυξης της Υπαίθρου είναι της γνώμης ότι αυτή η μορφή παραγωγής πρέπει να προωθηθεί.
<P>
Ο καταναλωτής θέλει να ξέρει τι έχει στο τραπέζι του, ενώ οι γεωργοί προτιμούν να γνωρίζουν σε ποιά κριτήρια πρέπει να ανταποκρίνονται τα προϊόντα που παράγουν. Αυτό σημαίνει επίσης ότι η πληθώρα των χαρακτηριστικών ποιότητας θα αποκτήσει κάπως μεγαλύτερη διαφάνεια, εάν καθιερωθεί ένα κοινό ευρωπαϊκό χαρακτηριστικό ποιότητας. Πρόκειται για το κυριότερο σημείο της έκθεσης. Προτείνουμε να καθιερωθεί ένα ευρωπαϊκό χαρακτηριστικό ποιότητας για το υπόλοιπο 90 % της αγοράς. Αυτό δεν σημαίνει ότι θα καταργηθούν όλα τα υφιστάμενα εθνικά, περιφερειακά, ή οποιαδήποτε άλλα ποιοτικά χαρακτηριστικά: όχι, ο καθένας είναι ελεύθερος να παράγει ό, τι θέλει, όμως μία συγκεκριμένη σήμανση πρέπει να μπορεί να ελέγχεται.
<P>
Το σύστημα θα πρέπει κατ' αρχάς να στηρίζεται στην εκούσια συμμετοχή των γεωργών και των κτηνοτρόφων. Τα τεχνικά μέτρα στα οποία στηρίζονται τα κριτήρια πρέπει να είναι γνωστά στο ευρύ κοινό και να μπορούν να ελέγχονται. Πρέπει να διενεργείται ανεξάρτητος έλεγχος είτε εκ μέρους μίας κρατικής αρχής, είτε εκ μέρους ενός οργανισμού εγκεκριμένου από το δημόσιο.
<P>
Τέλος, η προσπάθεια αυτή δεν χρειάζεται να επιβαρύνει περισσότερο τον ευρωπαϊκό προϋπολογισμό. Αντιθέτως, οι δαπάνες θα πρέπει να καλύπτονται από τους ενδιαφερόμενους. Το μόνο που ζητάμε εμείς, ως Επιτροπή Γεωργίας και Ανάπτυξης της Υπαίθρου, από τον ευρωπαϊκό προϋπολογισμό είναι λίγα πρόσθετα κονδύλια για την προαγωγή αυτού του είδους προϊόντων. Τίθεται, επομένως, το ερώτημα, κύριε Πρόεδρε, γιατί είναι τόσο σημαντική αυτή η ποιοτική πολιτική. Κατ' αρχάς, επειδή η ευρωπαϊκή αγορά ανοίγει όλο και περισσότερο στην παγκόσμια αγορά. Μου φαίνεται, λοιπόν, ότι θα ήταν εντελώς άδικο να ζητάμε από τους Ευρωπαίους γεωργούς και κτηνοτρόφους να παράγουν με τρόπο όλο και περισσότερο φιλικό προς το περιβάλλον και προς τα ζώα, ανοίγοντας ταυτόχρονα την αγορά σε αγροτικά προϊόντα από άλλες περιοχές του κόσμου τα οποία δεν χρειάζεται να πληρούν τις ίδιες προϋποθέσεις. Αυτό λέγεται αθέμιτος ανταγωνισμός, γι' αυτό και καλούμε την Επιτροπή να θίξει το θέμα αυτής της ποιοτικής κατάταξης προϊόντων, αυτών των ποιοτικών χαρακτηριστικών, στους κόλπους του ΠΟΕ.

<SPEAKER ID=57 LANGUAGE="IT" NAME="Fantuzzi">
Κύριε Πρόεδρε, συγχαίρω τον συνάδελφο Mulder, ο οποίος συνέταξε μια πολύ καλή έκθεση, αρκεί βέβαια αυτή να αποτελέσει μια βάση εργασίας για το μέλλον, αρκεί να μη σταματήσουμε εδώ, ικανοποιημένοι από όσα έκανε η Επιτροπή. Εγώ δεν είμαι ικανοποιημένος από αυτά που έκανε η Επιτροπή, παρά το γεγονός ότι μερικοί υπάλληλοι της ΓΔ VΙ λένε ότι με την πολιτική της ποιότητας όλη η ΚΓΠ δεν είναι πλέον προσανατολισμένη προς την κατεύθυνση Ford, όπως άλλοτε. Προσωπικά πιστεύω ότι αυτό πολύ λίγο αληθεύει, αφού εξακολουθούμε να έχουμε μία Κοινή Αγροτική Πολιτική έντονα προσανατολισμένη στην ποσότητα. Εάν δεν αρχίσουμε να εισάγουμε τις έννοιες της ποιότητας στις κοινές οργανώσεις αγοράς, διαχωρίζοντας τις ενισχύσεις από τους τόνους του προϊόντος, δεν υπάρχει ακόμα πραγματικός χώρος για τις πολιτικές ποιότητας, με ευθύνη των παραγωγών.
<P>
Αυτό δεν αναιρεί το γεγονός ότι υπάρχει κάποια θετική ένδειξη από την Επιτροπή, π.χ. το λογότυπο, τον Αύγουστο, για τα προϊόντα DOP και IGP. Μετά είδα στη home page της ΓΔ VΙ στο Internet, ότι υπάρχει μια νέα τοποθεσία αφιερωμένη στα προϊόντα ποιότητας, και γνωρίζω ότι βρίσκονται υπό μελέτη μέτρα προώθησης. Έτυχε να ακούσω πολλές φορές τις εκθέσεις του Ευρωπαϊκού Γραφείου Ενώσεων Καταναλωτών (ΕΓΕΚ), της Οργάνωσης των Ευρωπαίων Καταναλωτών, στην έδρα της κοινοβουλευτικής Επιτροπής Γεωργίας: αυτοί τα έχουν βάλει με τα προϊόντα ποιότητας, δεν μπορούν να κατανοήσουν το γεγονός ότι υπάρχουν πρότυπα προς αυτή την κατεύθυνση, τα ερμηνεύουν σαν ένα προστατευτικό μέτρο για τους παραγωγούς, για να έχουν ένα εισόδημα και να παραπλανούν τον καταναλωτή. Αυτό σημαίνει ότι έχουμε ακόμα πολύ δρόμο να διανύσουμε, πρέπει να δώσουμε μια πολιτιστική μάχη και πιστεύω ότι, από την άποψη αυτή, οι προτάσεις του εισηγητή για ένα κεφάλαιο όσον αφορά την ποιότητα, που θα λαμβάνονται επίσης υπόψη περιβαλλοντικά κριτήρια, είναι πολύ ενδιαφέρουσες προτάσεις.
<P>
Βέβαια, εμείς συζητάμε γι' αυτά τα πράγματα κι έπειτα, στην Ατζέντα 2000 δεν αφιερώνεται αρκετός χώρος για την ποιότητα από περιβαλλοντική άποψη. Οι αυξήσεις του κανονισμού 2078 είναι πολύ ανεπαρκείς και, κυρίως, δεν πείθει αυτή η ιδέα της σύνδεσης των περιβαλλοντικών παραγόντων με την εξάρτηση των ενισχύσεων του εισοδήματος από την πλήρη διακριτική ευχέρεια των κρατών μελών. Έπειτα, τα μέτρα προώθησης δεν αυξάνονται αρκετά. Διαθέτουμε πλέον 500 παραδοσιακά ιδιότυπα προϊόντα DOP και IGP που έχουν καταγραφεί σε ευρωπαϊκό επίπεδο: προσωπικά, λοιπόν, πιστεύω ότι πρέπει να είναι εξαιρετικοί πρεσβευτές για την προώθηση του ευρωπαϊκού τρόπου παραγωγής και κατανάλωσης σε ολόκληρο τον κόσμο, και θα πρέπει, επομένως, να αποτελέσουν το εργαλείο υποστήριξης νέων δράσεων προώθησης σε διεθνές επίπεδο.
<P>
Τέλος, συμφωνώ με τον αξιότιμο κ. Mulder: η Κοινότητα θα πρέπει να είναι πολύ προσεκτική σε διεθνές επίπεδο ως προς την προστασία της πολιτικής της ποιότητας. Στον Παγκόσμιο Οργανισμό Εμπορίου συζητάται το θέμα του κρέατος με ορμόνες και των διαγονιδιακών ειδών διατροφής σαν να επρόκειτο για τηλεοράσεις, γεγονός που θεωρώ ότι δεν είναι αποδεκτό.

<SPEAKER ID=58 LANGUAGE="IT" NAME="Filippi">
Κύριε Πρόεδρε, η Ομάδα του Ευρωπαϊκού Λαϊκού Κόμματος υποστήριξε την έκθεση του αξιότιμου κ. Mulder, τον οποίο ευχαριστούμε για την εργασία του στα πλαίσια της Επιτροπής Γεωργίας. Επέλεξε δε να μην παρουσιάσει εκ νέου στο Σώμα τροπολογίες, ακριβώς επειδή απεδέχθη την ψηφοφορία, και στον κατάλογό μας των ψηφοφοριών αρνούμεθα τροποποιήσεις, ακριβώς επειδή η εργασία τελειοποίησης είχε ήδη γίνει στην έδρα της Επιτροπής Γεωργίας.
<P>
Θα ήθελα μόνο να υπογραμμίσω μερικές πολύ σημαντικές πλευρές της έκθεσης. Η πρώτη αφορά την ανάγκη να προσφέρουμε μια συνολική στρατηγική στο θέμα της πολιτικής της ποιότητας, μέσω ενός ειδικού κανονισμού για τον τομέα όπου θα επανέρχεται πλήρως η έννοια της ποιότητας. Πολλές φορές μιλάμε για την ποιότητα και σκεφτόμαστε μόνο ότι ένα προϊόν δεν θα πρέπει να βλάπτει την υγεία. Η ποιότητα είναι κάτι πιο πολύπλοκο και οφείλουμε να προσπαθήσουμε να ανακτήσουμε πλήρως αυτή την αρχή. Το δεύτερο σημείο αφορά την προστασία των παραδοσιακών μας ιδιότυπων προϊόντων στον Παγκόσμιο Οργανισμό Εμπορίου. Το τρίτο σημαντικό σημείο αφορά - κατά τη γνώμη μου - την προώθηση νέων επαγγελματικών μορφών προστασίας και προβολής της ποιότητας και την ανάγκη να καταβάλλονταν πραγματικά μεγαλύτερα κονδύλια για την προώθηση των παραδοσιακών ιδιότυπων προϊόντων και των προϊόντων ποιότητας. Από αυτή την άποψη έχουν γίνει πολύ λίγα, και θα πρέπει να κάνουμε περισσότερα, αποφεύγοντας, όμως, τη δημιουργία νέας γραφειοκρατίας.

<SPEAKER ID=59 LANGUAGE="FI" NAME="Anttila">
Αξιότιμε κύριε Πρόεδρε, αξιότιμε κύριε Επίτροπε, κατ' αρχάς συγχαρητήρια στον συνάδελφο κύριο Mulder για τη σημαντική και εμπεριστατωμένη έκθεση που παρουσίασε. Στους καταναλωτές προκαλεί σύγχυση το πλήθος των σημάτων που δεικνύουν χαρακτηριστικά ποιότητας, προϊόντος και προέλευσης. Κατά συνέπεια, υποστηρίζω θερμά τις προτάσεις που αναφέρονται στην έκθεση του κυρίου Mulder για την καθιέρωση ενός συστήματος συντονισμού στα πλαίσια του οποίου θα θεσπίζεται κοινοτική ρύθμιση για τα υφιστάμενα σήματα, για χαρακτηριστικά ποιότητας και για τα κριτήρια χορήγησής τους. Αυτές οι ενέργειες επ' ουδενί λόγω παρεμποδίζουν δραστηριότητες για τη βελτίωση της ποιότητας των προϊόντων ή την άσκηση της πολιτικής στον τομέα της ποιότητας σε εθνικό, περιφερειακό ή τοπικό επίπεδο, δραστηριότητες που είναι επίσης πολύ απαραίτητες. Και στη Φινλανδία έχουν μόλις τεθεί οι βάσεις για την πολιτική της ποιότητας στα γεωργικά είδη διατροφής σε εθνικό επίπεδο. Στην προκειμένη περίπτωση υπάρχει συνεργασία για τη βελτίωση της ποιότητας σε όλα τα επίπεδα της αλυσίδας στον κλάδο των γεωργικών ειδών διατροφής, από το χωράφι έως το τραπέζι του καταναλωτή. Σε αυτές τις δραστηριότητες για τη βελτίωση της ποιότητας επιβάλλεται να συμμετέχει και ο εμπορικός τομέας, ο οποίος, στη Φινλανδία τουλάχιστον, ανταγωνίζεται σημέρα μόνο τις τιμές των είδων διατροφής, παραγνωρίζοντας τελείως τη σημασία της υψηλής ποιότητας. Η ποιότητα πρέπει να συνδυάζεται με υψηλότερη τιμή, επειδή και η παραγωγή της κοστίζει περισσότερα.
<P>
Υποστηρίζω την πρόταση που παρουσιάζεται στην έκθεση του κυρίου Mulder για τη δημιουργία μιας ευρωπαϊκής κατηγορίας ποιότητας που να βασίζεται σε περιβαλλοντικά κριτήρια, επειδή πιστεύω ότι η Ευρωπαϊκή Ένωση θα κατορθώσει να ανταγωνιστεί την παγκόσμια αγορά μόνο με την προβολή της υψηλής ποιότητας των προϊόντων της και με την υψηλότερη τιμή που αυτή η ποιότητα επιτρέπει.

<SPEAKER ID=60 LANGUAGE="PT" NAME="Rosado Fernandes">
Κύριε Πρόεδρε, νόμιζα ότι η ποιότητα της παρέμβασής μου θα άξιζε ένα δίλεπτο αλλά, απ' ότι φαίνεται, με έχουν ήδη κόψει με το ευρωπαϊκό σήμα ποιότητας. Εν πάση περιπτώσει, θα ήθελα να πω πως είχαμε εκφράσει τη συμφωνία μας με τις θέσεις του συναδέλφου Mulder, πως συνεχίζουμε να πιστεύουμε ότι μία από τις προδιαγραφές ποιότητας αποτελούν τα γευστικά χαρακτηριστικά του προϊόντος, όπως επίσης εμμένουμε στην άποψη ότι, εκ παραλλήλου με τα γευστικά χαρακτηριστικά, θα πρέπει επίσης να υπερασπιζόμαστε το δεοντολογικό πλαίσιο μέσα στο οποίο κατασκευάζεται το προϊόν.
<P>
Η Επιτροπή δεν μπορεί από μόνη της να διευθετήσει το συγκεκριμένο πρόβλημα: πρόκειται για ένα πρόβλημα που άπτεται του πολιτισμού, στην επίλυση του οποίου πρέπει να συμμετέχουν και οι καταναλωτές. Οφείλουμε να προειδοποιήσουμε τις ενώσεις καταναλωτών ώστε να αναλάβουν οι ίδιες την επίβλεψη των προϊόντων που διατίθενται προς κατανάλωση. Δεν είμαι της άποψης ότι έχουμε να κάνουμε με ένα οξύ πρόβλημα, δεδομένου ότι το προσδόκιμο ζωής στη Δύση ανέβηκε αλματωδώς, δημιουργώντας ακόμη και πολιτικό πρόβλημα. Επομένως, δεν βρισκόμαστε σε μια κατάσταση όπου σε καθημερινή βάση τρώμε δηλητήρια, και δεν διακατέχομαι από την υστερία που οδηγεί στη σκέψη ότι το κάθε πράγμα που καταναλώνουμε είναι δηλητήριο. Αλλά από τη στιγμή που πράγματι είμαι υπέρμαχος της ποιότητας, και επειδή πιστεύω πως η ποιότητα πρέπει να διαφυλαχθεί και να αποτραπεί η «μακντοναλντοποίηση» του κόσμου, θα επιθυμούσα ταυτόχρονα να απευθύνω έκκληση ώστε να αποφευχθεί η υπέρμετρη γραφειοκρατική επιβάρυνση της παρούσας διαδικασίας και παράλληλα να υπάρξει υπεράσπιση των γευστικών χαρακτηριστικών ενώπιον του Παγκοσμίου Οργανισμού Εμπορίου, να διαφυλαχθούν από την κακογουστιά πολλών λαών που, λόγω κουλτούρας, τρώνε οτιδήποτε τους προσφέρουν. Είμαι υπέρμαχος της ευρωπαϊκής ποιότητας ως πραγματικής ποιότητας των τροφίμων που με ευχαριστεί να καταναλώνω, και αυτό ακριβώς εννοώ όταν μιλώ για ποιότητα.

<SPEAKER ID=61 NAME="Πρόεδρος">
Ευχαριστώ, κύριε Rosado Fernandes, και σας επισημαίνω ότι η Προεδρία δεν έχει κανένα συμφέρον να περικόψει 30 δευτερόλεπτα από την ομιλία σας. Κατά συνέπεια, αν και το ρολόι μας προειδοποίησε, εγώ δεν σας προειδοποίησα με το σφυρί. Περίμενα να συμπληρώσετε τα δύο αυτά λεπτά, γιατί είναι πάντα πολύ ευχάριστο να σας ακούμε.

<SPEAKER ID=62 LANGUAGE="FI" NAME="Seppδnen">
Αξιότιμε κύριε Πρόεδρε, αξιότιμε κύριε Επίτροπε, σας διαβιβάζω τα χαιρετίσματα από τις βόρειες περιοχές της Ευρωπαϊκής Ένωσης. Είναι παράδοξο το γεγονός ότι, ενώ εμείς αντιμετωπίζουμε αντίξοες φυσικές συνθήκες, παράγουμε εντούτοις καλύτερης ποιότητας είδη διατροφής σε σύγκριση με εκείνα που παράγονται υπό ευνοϊκές φυσικές συνθήκες, γεγονός που οφείλεται στο ότι διαθέτουμε οικογενειακές καλλιέργειες και όχι βιομηχανικό τρόπο παραγωγής. Ο τρόπος παραγωγής μας είναι οικολογικός. Έχουμε ψυχρό χειμώνα που μας εξασφαλίζει λιγότερα κατάλοιπα από φυτοφάρμακα σε σύγκριση με τις χώρες του νότου. Στη χώρα μας ελέγχεται η απαγόρευση της χρήσης των ορμονών και των αντιβιοτικών, σε αντίθεση με τις χώρες όπου επικρατούν ευνοϊκές φυσικές συνθήκες. Η απελευθέρωση του εμπορίου στην ΕΕ έχει υποβιβάσει την ποιότητα στα είδη διατροφής μας και, συνεπώς, υποστηρίζουμε την καθιέρωση όλων των σημάτων για τα χαρακτηριστικά ποιότητας, των σημάτων με βάση τα περιβαλλοντικά κριτήρια και των σημάτων για το περιεχόμενο, τα οποία προστατεύουν περισσότερο τον καταναλωτή και αυξάνουν τις δυνατότητές του για επιλογή.

<SPEAKER ID=63 LANGUAGE="DE" NAME="Graefe zu Baringdorf">
Κύριε Πρόεδρε, κύριε Fischler, είπατε προηγουμένως ότι δεν μπορούν όλα τα προϊόντα να διατεθούν στις τοπικές αγορές. Όμως, αυτό που συζητάμε τώρα είναι ακριβώς το αντίθετο από αυτό που συζητούσαμε προηγουμένως. Πριν από λίγο το θέμα μας ήταν η διάθεση στην παγκόσμια αγορά όχι προϊόντων ποιότητας αλλά πλεονασμάτων, τα οποία δεν θα μπορέσουμε να ξεφορτωθούμε παρά μόνο ρίχνοντας τις τιμές, δηλαδή με ντάμπινγκ στις τιμές και στο χρήμα. Δεν έχω καμία αντίρρηση να εισαγάγουμε την ποιότητα στην παγκόσμια αγορά, εφόσον υπάρχει ανταγωνισμός. Το αυστριακό κρασί, το γαλλικό κρασί, το ζαμπόν της Πάρμας θα πρέπει τότε να είναι προϊόντα για τα οποία θα εφαρμόζεται η ίδια λογική, τόσο στην παγκόσμια όσο και στην τοπική αγορά.
<P>
Αυτό που θέλω να πω είναι ότι πρέπει να επικεντρωθούμε στην ποιότητα και όχι στην εξάλειψη πλεονασμάτων από έναν τομέα ο οποίος συγκαταλέγεται στους μεγαλύτερους εισαγωγικούς τομείς του κόσμου, τον τομέα των τροφίμων. Δεν έχουμε πλεονάσματα. Αυτά υπάρχουν παντού, όπου τα προκαλούν οι παρεμβάσεις. Ως εκ τούτου, η έκθεση αυτή είναι πολύ σημαντική. Πρέπει να επιτύχουμε μια παραγωγή που να στοχεύει στην ποιότητα, και τότε η παραγωγή θα μπορεί να απευθύνεται στην παγκόσμια αγορά. Σε αυτή, όμως, την περίπτωση, παρακαλώ να μην υπάρχουν κρατικές ενισχύσεις, παρά μόνο αναζήτηση πελατών και περιοχών στις παγκόσμιες αγορές που θα θέλουν να αγοράσουν τα προϊόντα αυτά.
<P>
Τελειώνω με μία ακόμα σκέψη. Κύριε Fischler, φυσικά εξαρτώμαστε και από την υπόλοιπη αγορά για τα δικά μας προϊόντα ποιότητας. Εάν η αγορά χοιρείου κρέατος καταρρεύσει αυτή τη στιγμή, είναι φυσικά πολύ πιο δύσκολο να διατηρηθεί σταθερή η τιμή στην τοπική αγορά ποιότητας, από ό, τι εάν η τιμή παραμένει συνολικά σταθερή. Ως εκ τούτου, δεν είμαστε τελείως ανεξάρτητοι, και έχουμε συμφέρον να αναπτύξουμε την ποιότητα της αγοράς στο σύνολό της.

<SPEAKER ID=64 LANGUAGE="FR" NAME="Barthet-Mayer">
Κύριε Πρόεδρε, η πολιτική μας σχετικά με την ποιότητα των αγροτικών προϊόντων και των ειδών διατροφής, αν και πρόσφατη, είναι ημιτελής. Βασίζεται σε τρεις κανονισμούς οι οποίοι αφορούν, από το 1991, τη βιολογική παραγωγή φυτικών προϊόντων με σταδιακή επέκταση του κανονισμού στην παραγωγή ζωικών προϊόντων, και, από το 1992, τις προστατευόμενες γεωγραφικές ενδείξεις και τις βεβαιώσεις ιδιοτυπίας.
<P>
Η έκθεση του κ. Mulder, τον οποίο συγχαίρω για την πολύ σοβαρή δουλειά του, προτείνει δύο ενδιαφέροντες άξονες για την επέκταση αυτής της πολιτικής. Κατ' αρχάς προτείνει την έγκριση ενός κανονισμού που θα βελτιώσει τη διαφάνεια και την ακρίβεια της σήμανσης. Διευκρινίζει ότι οι έλεγχοι θα πρέπει να πραγματοποιούνται από φορείς ορισμένους από τα κράτη μέλη και πραγματικά ανεξάρτητους από την παραγωγή και το εμπόριο. Στη συνέχεια προτείνει τη δημιουργία ενός ευρωπαϊκού χαρακτηριστικού ποιότητας, με βάση τον σεβασμό των περιβαλλοντικών κριτηρίων παραγωγής.
<P>
Νομίζω, κύριε Mulder, πως πρέπει να υπενθυμίσω ότι η ποιότητα αποτελεί σύνθετη έννοια, η οποία δεν μπορεί απλά να περιορισθεί σε μία και μόνο συνιστώσα, είτε πρόκειται για την υγιεινή, την αισθητική, τη γεύση, είτε για την απουσία υπολειμμάτων. Όσον αφορά τα αγροτικά προϊόντα, η ποιότητα είναι συνυφασμένη με την ποικιλία, τις μεθόδους παραγωγής, το περιβάλλον και τις μεθόδους συντήρησης. Όσον αφορά τα μεταποιημένα προϊόντα, η ποιότητα συνδέεται με την αρχική ποιότητα και με τις μεθόδους μεταποίησης.
<P>
Προκειμένου να συμπληρωθεί αυτή η έννοια, η Ομάδα μου προτείνει να εισαχθούν στην τροπολογία 8 οι έννοιες της θρεπτικής αξίας και της άριστης υγείας. Όσον αφορά τον έλεγχο, η εμπειρία μας στον τομέα της βιολογικής γεωργίας αποδεικνύει ότι οι έλεγχοι πρέπει να είναι αυστηροί, προκειμένου να αποφευχθούν οι στρεβλώσεις του ανταγωνισμού στο επίπεδο των εισαγωγών τρίτων χωρών, αλλά και μεταξύ των κρατών μελών. Αυτό ακριβώς δικαιολογεί την τροπολογία 8, η οποία υποστηρίζει ότι οι έλεγχοι θα πρέπει να είναι ισοδύναμοι για τα εισαγόμενα προϊόντα και εναρμονισμένοι για τα κοινοτικά προϊόντα.
<P>
Συμπερασματικά θα ήθελα να πω ότι μεταξύ δύο άκρων, της βιολογικής γεωργίας και της βιομηχανικής γεωργίας, υπάρχει πράγματι χώρος για μια μέση, αλλά ετερογενή, οδό, η οποία θα πρέπει να αποτελέσει αντικείμενο κανονισμού, προς συμφέρον των καταναλωτών και των παραγωγών που υιοθετούν μια ολοκληρωμένη γεωργία. Ένας πλήρης κανονισμός θα πρέπει να ορίζει τις μεθόδους παραγωγής, καθώς και τις λεπτομέρειες για τη χορήγηση ευρωπαϊκού σήματος ποιότητας, του οποίου η γνησιότητα θα πρέπει να πιστοποιείται από ένα ενιαίο λογότυπο, έτσι ώστε να προκαλεί αλλά και να αξίζει την εμπιστοσύνη των καταναλωτών.

<SPEAKER ID=65 LANGUAGE="FR" NAME="Souchet">
Κύριε Πρόεδρε, στην πραγματικότητα η έννοια της ποιότητας, για την οποία μιλούν όλοι, προσλαμβάνει πολύ διαφορετικές διαστάσεις. Κάποιοι μιλούν για την ποιότητα των προϊόντων από την άποψη της υγειονομικής ασφάλειας και, ως προς το σημείο αυτό, η κρίση της ΣΕΒ αποδεικνύει ότι ο καταναλωτής ευαισθητοποιείται όλο και περισσότερο σε αυτή την εννοιoλογική διάσταση. Αλλοι μιλούν για την ποιότητα ενός προϊόντος από οργανοληπτική άποψη, ενώ άλλοι, τέλος, κάνουν λόγο για ποιότητα σε σχέση με την παράδοση των αγροτικών προϊόντων.
<P>
Ο εισηγητής μας, τον οποίο θα ήθελα να ευχαριστήσω θερμά για την έκθεσή του, ανάλυσε ωραία τις δύο πρώτες διαστάσεις, στις οποίες οι καταναλωτές στα κράτη μέλη του βορείου τμήματος της Ένωσης επιδεικνύουν ιδιαίτερη ευαισθησία. Από την πλευρά της, η Ομάδα των Ανεξαρτήτων για την Ευρώπη των Εθνών κατέθεσε τρεις τροπολογίες στην έκθεση του συνάδελφού μας, οι οποίες στοχεύουν στην ενίσχυση της τρίτης διάστασης της έννοιας της ποιότητας.
<P>
Πράγματι, λόγω της παγκοσμιοποίησης των συναλλαγών η έννοια της τιμής τείνει όλο και περισσότερο να κυριαρχήσει στην αγορά των γεωργικών πρώτων υλών. Όσον αφορά την έννοια της «παράδοσης»στην ποιότητα, κύριε Πρόεδρε, πιστεύω ότι αποτελεί σημαντική ευκαιρία για τον ευρωπαϊκό αγροτικό χώρο. Η αγορά των αγροτικών προϊόντων δεν εξαρτάται πλέον αποκλειστικά από την τιμή, αλλά από το έδαφος.
<P>
Στη Γαλλία έχουμε μακρά παράδοση όσον αφορά τα προϊόντα με προστατευόμενη ονομασία προέλευσης. Το εθνικό ινστιτούτο για τις ονομασίες προέλευσης επέτρεψε την ανάπτυξη της ποιοτικής αμπελουργίας, τη δημιουργία και διαφύλαξη της ποιότητας ορισμένων τυριών και αλλαντικών, και διαπιστώνουμε ότι, στις περιπτώσεις που η γεωργική παραγωγή συνδέεται με προϊόντα με ονομασία προέλευσης, καθίσταται δυνατή η διαφύλαξη της αξίας των αγροτικών προϊόντων στην περιοχή παραγωγής.
<P>
Η διαφύλαξη αυτής της αξίας στις περιοχές ονομασίας επιτρέπει ταυτόχρονα τη διατήρηση των θέσεων εργασίας στον γεωργικό τομέα και την αποφυγή των ολέθριων περιβαλλοντικών επιπτώσεων των μεθόδων παραγωγής, διαφυλάσσοντας κατ' αυτόν τον τρόπο τη βιοποικιλότητα.
<P>
Ορισμένες ονομασίες προέλευσης τυριών προϋποθέτουν τη χρήση γάλακτος προερχόμενου από συγκεκριμένα είδη γαλακτοπαραγωγών αγελάδων, και στην αμπελουργία μπορούν να χρησιμοποιηθούν μόνο οι παραδοσιακές ποικιλίες αμπέλου. Τα παραδείγματα αυτά αποδεικνύουν σαφώς ότι αυτή η διάσταση των παραδοσιακών αγροτικών προϊόντων ποιότητας αποτελεί μια ευκαιρία για ορισμένες περιοχές παραγωγής του ευρωπαϊκού γεωργικού χώρου.
<P>
Είναι καιρός να αποκτήσουμε στην Ευρωπαϊκή Ένωση, όπως επισημαίνεται στην έκθεση, μία πραγματική πολιτική ποιότητας για τα αγροτικά προϊόντα και για τα γεωργικά είδη διατροφής, πολιτική που πρέπει να καλύπτει όλες τις πτυχές της έννοιας της ποιότητας. Είναι απαραίτητος ο συνδυασμός αυτών των τριών διαστάσεων προκειμένου να μπορούμε να ανταποκριθούμε ταυτόχρονα στις απαιτήσεις των καταναλωτών και της μεταποιητικής βιομηχανίας, αλλά και στην ανάγκη για μεγαλύτερη ισορροπία στον γεωργικό τομέα.
<P>
Η απασχόληση, κύριε Πρόεδρε, δεν θα αναπτυχθεί στον γεωργικό χώρο, εάν η γεωργία δεν αποδείξει ότι είναι ικανή να προσαρμόσει την παραγωγή της στις απαιτήσεις των καταναλωτών και διαφόρων παραγόντων του κλάδου και να διαφυλάξει όσο το δυνατόν περισσότερο την προστιθέμενη αξία στους τόπους παραγωγής.

<SPEAKER ID=66 LANGUAGE="FR" NAME="Happart">
Κύριε Πρόεδρε, κύριε Επίτροπε, η πολιτιστική ιδιαιτερότητα συναντάται κατά ένα μεγάλο μέρος όχι μόνο στον τρόπο διατροφής, αλλά επίσης, και κυρίως, σε αυτά που τρώμε και πίνουμε. Οι ονομασίες προέλευσης πρέπει να βασίζονται σε σαφέστατα ποιοτικά κριτήρια, είτε πρόκειται για την πρoέλευση είτε για τον τρόπο παραγωγής. Κατ' αυτόν τον τρόπο θα εξασφαλίσουμε τις πολιτιστικές ιδιαιτερότητες και θα διατηρήσουμε επιπλέον ένα σημαντικό δυναμικό οικονομικής δραστηριότητας στις γεωργικές περιοχές που δεν διαθέτουν άλλη παραγωγή ή άλλες εναλλακτικές λύσεις. Εδώ και δύο χρόνια, μετά από τη διάσκεψη του Cork, δίνουμε έμφαση στην ανάγκη διατήρησης των θέσεων εργασίας στον γεωργικό τομέα, και αναζητούμε λογικά μέσα για να το πετύχουμε. Τα προϊόντα με ονομασία προέλευσης και συγκεκριμένα χαρακτηριστικά ποιότητας αποτελούν συγκεκριμένη απάντηση.
<P>
Σήμερα το πρωί συζητήσαμε για την κρίση στον τομέα χοιρείου κρέατος, η οποία ήταν σίγουρα προβλέψιμη, αφού πρόκειται για κυκλικό φαινόμενο. Ποιά είναι η εναλλακτική λύση; Για την παραγωγή ζαμπόν Αρδεννών, για παράδειγμα, πρέπει ο χοίρος να έχει εκτραφεί και παχυνθεί στην περιοχή των Αρδεννών, με σιτηρά που παράγονται στην ίδια περιοχή, και η επεξεργασία του κρέατος πρέπει να ανταποκρίνεται σε συγκεκριμένες προδιαγραφές για κάθε στάδιο παραγωγής, από το αγρόκτημα μέχρι το πιάτο του καταναλωτή. Αυτό δεν σημαίνει βέβαια ότι στις μαζικές παραγωγές, χωρίς ονομασία προέλευσης, μπορούμε να κάνουμε ό, τι θέλουμε. Οι όροι για την ασφάλεια και την ποιότητα των προϊόντων διατροφής πρέπει να τηρούνται απαρέγκλιτα. Η ανθρώπινη υγεία εξασφαλίζεται κατ' αρχάς από τον τρόπο διατροφής, και κυρίως από την ποιότητα των προϊόντων που διατίθενται προς κατανάλωση.
<P>
Δεν θα σας υπενθυμίσω την εγκληματική ανοχή που προσάπτεται στις αρμόδιες βρετανικές αρχές στην περίπτωση των τρελών αγελάδων. Ελπίζω πως όλοι οι αρμόδιοι της Ευρώπης κατάλαβαν ότι η αναζήτηση του κέρδους από μερικούς δεν πρέπει ποτέ να κυριαρχεί στις επιταγές για την εξασφάλιση της υγείας των πολλών. Σε καμία περίπτωση και με κανένα πρόσχημα δεν πρέπει να θυσιάζουμε τις ιδιαιτερότητες της παραγωγής προϊόντων ποιότητας που προσδίδουν αξία στις τοπικές παραδόσεις στον βωμό της μαζικής παραγωγής τυποποιημένων προϊόντων διαμορφωμένων βάσει των απαιτήσεων της παγκόσμιας αγοράς. Η παραγωγή τυποποιημένων προϊόντων δεν θα δημιουργήσει ποτέ τόσες θέσεις εργασίας, ούτε θα ικανοποιήσει τόσο τον καταναλωτή, όσο η διατήρηση των τοπικών ιδιομορφιών.

<SPEAKER ID=67 LANGUAGE="DE" NAME="Keppelhoff-Wiechert">
Κύριε Πρόεδρε, κύριε Επίτροπε, ο συνάδελφός μας κύριος Mulder κατέθεσε μια εξαιρετική έκθεση σχετικά με την πολιτική για την ποιότητα των αγροτικών προϊόντων και των γεωργικών ειδών διατροφής. Εν τω μεταξύ πολλά τοπικά χαρακτηριστικά ποιότητας στην ενιαία αγορά δεν είναι καθόλου σαφή για τους καταναλωτές, και αυτός είναι ο βασικός λόγος για τον οποίο θα έπρεπε όλοι μας να χαιρετίσουμε το γεγονός ότι προτάθηκε ένας ευρωπαϊκός κανονισμός, ως συμπλήρωμα στο θέμα αυτό. Η προστασία του περιβάλλοντος και του ζωικού βασιλείου αποκτούν όλο και μεγαλύτερη σημασία για τους καταναλωτές στην Ευρώπη. Ως εκπρόσωπος ενός μεγάλου γυναικείου συνδέσμου θα ήθελα να εκφράσω τις αμφιβολίες μου κατά πόσο μία διπλή σήμανση - άρα τοπική και ευρωπαϊκή σφραγίδα ελέγχου - θα έχει ως επακόλουθο και την αύξηση των τιμών στα είδη διατροφής που έχουν παραχθεί υπό αυστηρές προδιαγραφές.
<P>
Η εμπειρία μου λέει ότι ο πολίτης είναι διατεθειμένος να πληρώσει μια υψηλότερη τελική τιμή για ρούχα, στέγη, αυτοκίνητο ή ταξίδια από ό, τι συγκεκριμένα για τα είδη διατροφής. Η διπλή σήμανση, όμως, δεν πρέπει απαραίτητα να οδηγήσει και σε αυξήσεις. Στις διαπραγματεύσεις του ΠΟΕ πρέπει να καταστήσουμε απολύτως σαφή στους Αμερικανούς έναν ευρωπαϊκό κώδικα καλής αγροτικής πρακτικής στην ενοποιημένη γεωργία ως ευρωπαϊκό μοντέλο αγροτικής οικονομίας, κάτι που προανέφεραν και πολλοί προηγούμενοι ομιλητές.
<P>
Πρέπει, όμως, να καταστεί σαφές στους πολίτες ότι όποιος απαιτεί μεγαλύτερη προστασία του περιβάλλοντος και του ζωικού βασιλείου πρέπει και να προτίθεται να πληρώσει μια λογική τιμή για προϊόντα τα οποία παράγονται με βάση αυτές τις αυστηρές προδιαγραφές. Αναπτύσσοντας ένα ευρωπαϊκό χαρακτηριστικό ποιότητας θέλουμε τώρα να βοηθήσουμε τους καταναλωτές της ενιαίας αγοράς να αναγνωρίζουν τα εθνικά και τοπικά χαρακτηριστικά ποιότητας άλλων κρατών μελών ως ενδείξεις της ιδιαίτερης ποιότητα αυτών των ειδών διατροφής.
<P>
Κατ' αυτόν τον τρόπο μια Ισπανίδα καταναλώτρια μπορεί πολύ απλά να είναι απολύτως σίγουρη ότι ένα γερμανικό προϊόν διατροφής το οποίο φέρει ένα άγνωστο σε αυτή χαρακτηριστικό ποιότητας ανταποκρίνεται σε αυστηρές και διαφανείς απαιτήσεις. Τα αναγνωρισμένα ευρωπαϊκά χαρακτηριστικά πρέπει να πληρούν συγκεκριμένες βασικές προϋποθέσεις, και πιστεύω ότι με αυτήν την έκθεση του κυρίου Mulder μπορούμε να διευρύνουμε ακόμα περισσότερο την αγορά αυτών των προϊόντων.
<P>
Προς το παρόν υπάρχουν ήδη δύο ευρωπαϊκές κατηγορίες ποιότητας για τα αγροτικά προϊόντα, η βιολογική γεωργία και η κοινοτική προστασία παραδοσιακών ιδιότυπων προϊόντων. Εμείς στο Κοινοβούλιο θέλουμε να τις επεκτείνουμε περισσότερο, κατά μια τρίτη κατηγορία για βιολογικά προϊόντα τα οποία πληρούν επίσης κριτήρια προστασίας του περιβάλλοντος και του ζωικού βασιλείου. Με αυτόν τον τρόπο μπορούμε να ανταποκριθούμε στη ζήτηση από τους καταναλωτές αγροτικών προϊόντων φιλικών προς το περιβάλλον και να αποδώσουμε επιπλέον αξία στην πολυσυζητημένη ολοκλήρωση της παραγωγής, που, όμως, θεωρώ ότι δεν είναι ακόμα σταθερά οριοθετημένη.

<SPEAKER ID=68 NAME="Hardstaff">
Κύριε Πρόεδρε, κι εγώ πιστεύω ότι το μέγεθος, το σχήμα και η εμφάνιση των τροφίμων δεν αποτελούν τα μοναδικά κριτήρια εκτίμησης της ποιότητας. Μολονότι δεν συμφωνώ και πολύ συχνά με τον κ. Rosado Fernandes σε αυτή την αίθουσα, συμμερίζομαι ανεπιφύλακτα την άποψή του ότι η γεύση, το άρωμα και η θρεπτική αξία αποτελούν τους πραγματικούς γνώμονες καθορισμού της ποιότητας των τροφίμων.
<P>
Πρόσφατα ήμουν στην Πολωνία για τη Μικτή Κοινοβουλευτική Επιτροπή. Μετά από τρεις ημέρες πολύ εντατικής εργασίας αισθανόμουν εξαιρετικά καλά και υγιής. Όταν αναρωτήθηκα γιατί, το απέδωσα στην εξαιρετική ποιότητα της διατροφής μου εκείνες τις τρεις ημέρες, κατά τις οποίες απόλαυσα φρέσκα φρούτα, λαχανικά, φρέσκα ψάρια και κρέας, καθώς και το πιο γευστικό ψωμί που δοκίμασα ποτέ. Εντούτοις, στην ΕΕ τείνουμε να θεωρούμε ότι η Πολωνία είναι ανεπαρκής στον γεωργικό τομέα.
<P>
Πρέπει να εξετάσουμε τις γεωργικές μεθόδους στην Ευρώπη των 15 και τον τρόπο με τον οποίο ορίζουμε την ποιότητα. Τα προϊόντα μαζικής παραγωγής με τη γλυκιά γεύση και την ωραία εμφάνιση δεν είναι πραγματικά προϊόντα ποιότητας, όπως αρχίζουν πλέον να αναγνωρίζουν ακόμα και τα μεγάλα σούπερ-μάρκετ. Οι Ευρωπαίοι καταναλωτές ζητούν δικαίως όλο και περισσότερο είδη διατροφής παραγόμενα με φυσικό τρόπο, αμόλυντα από την υπερβολική χρήση εντομοκτόνων κ.λπ., είδη διατροφής με πραγματικό άρωμα και θρεπτική αξία, και οι γεωργοί, οι βιομηχανίες τροφίμων και τα σούπερ-μάρκετ της Ευρώπης θα πρέπει να προσαρμοσθούν ώστε να ικανοποιήσουν αυτή την απαίτηση.

<SPEAKER ID=69 LANGUAGE="DE" NAME="Schierhuber">
Κύριε Πρόεδρε, κύριε Επίτροπε, αξιότιμοι κυρίες και κύριοι, συγχαρητήρια στον κύριο Mulder για την έκθεσή του. Η πολιτική της ποιότητας είναι απαραίτητη για την ευρωπαϊκή αγροτική οικονομία, αν και διαπιστώνεται ότι κατά τον ορισμό της ποιότητας επικρατούν συνεχώς διαφορές αντίληψης. Η παραγωγή ποιότητας πρέπει να έχει αντίκτυπο και στην τιμή και στο εισόδημα των γεωργών. Στο σημείο αυτό θα ήθελα να επισημάνω ότι, κατά τη διάρκεια της κρίσης της σπογγώδους εγκεφαλοπάθειας των βοοειδών (ΣΕΒ), ειδικά στην Αυστρία δεν προκλήθηκε καμία αναταραχή στην εμπορία των προϊόντων που είχαν παραχθεί σύμφωνα με τα χαρακτηριστικά ποιότητας και διέθεταν αποδεικτικό προέλευσης.
<P>
Αν και προς το παρόν δεν είναι δυνατόν να υπάρξει ενιαίο ευρωπαϊκό χαρακτηριστικό ποιότητας, στόχος θα πρέπει να είναι, όπως αναπτύσσεται λεπτομερώς στο σημείο 8 της απόφασής μας, να προχωρούμε συνέχεια προς αυτήν την κατεύθυνση. Η μεγάλη πλειοψηφία των Ευρωπαίων γεωργών δεν ζει σε προνομιούχες περιοχές. Ως εκ τούτου, δεν έχουν τη δυνατότητα να αυξήσουν σημαντικά το εισόδημά τους μέσω μεγαλύτερης παραγωγής. Συνεπώς, μόνο η παραγωγή ποιότητας μπορεί να αποτελέσει το σημαντικότερο κριτήριο για την ευρωπαϊκή αγροτική οικονομία και για τη διάκρισή της, ενώ είναι απολύτως αναγκαία μια αντίστοιχη εξασφάλιση στα πλαίσια των επόμενων διαπραγματεύσεων του ΠΟΕ.

<SPEAKER ID=70 NAME="Fischler">
Κύριε Πρόεδρε, κυρίες και κύριοι βουλευτές, διάβασα με μεγάλο ενδιαφέρον την έκθεση του κ. Μulder σχετικά με την πολιτική για την ποιότητα των αγροτικών προϊόντων και των γεωργικών ειδών διατροφής. Κατ' αρχάς θέλω να δηλώσω ότι συμφωνώ με τις θέσεις που εκφράζονται στην εν λόγω έκθεση. Είναι σίγουρο ότι όλα τα σημεία της πρότασης ψηφίσματος παρουσιάζουν ιδιαίτερο ενδιαφέρον και πρέπει να τύχουν της ανάλογης προσοχής από την Επιτροπή. Θα ήθελα όμως, να ασχοληθώ στην παρούσα φάση με τα δύο βασικά κεφάλαια της έκθεσής σας.
<P>
Εν πρώτοις, θα ήθελα να επιστήσω την προσοχή σας σε ένα συγκεκριμένο σημείο όσον αφορά την ανάπτυξη ενός ευρωπαϊκού χαρακτηριστικού ποιότητας το οποίο θα εναρμονίζει τα ήδη υφιστάμενα χαρακτηριστικά ποιότητας. Το πρώτο πράγμα που πρέπει να ελέγχει κανείς αρχικά σε περίπτωση δημιουργίας νέας νομοθεσίας είναι αν τα προς επίλυση προβλήματα μπορούν να ρυθμιστούν αποτελεσματικά εντός του ήδη υπάρχοντος νομικού πλαισίου ή όχι. Σας υπενθυμίζω σχετικά τη θεμελιώδη αντίληψη της Επιτροπής όσον αφορά τη νομοθεσία, όπως αυτή ορίζεται στη Λευκή Βίβλο (1985) σχετικά με την ολοκλήρωση της ενιαίας αγοράς. Σύμφωνα με την αντίληψη αυτή, στο εξής θα υποβάλλονται προτάσεις μόνο για εναρμονισμένους κοινούς κανόνες που θα αφορούν την προστασία των καταναλωτών και της δημόσιας υγείας, την προστασία του περιβάλλοντος και τις θεμιτές εμπορικές πρακτικές. Ό, τι δεν εμπίπτει σε αυτούς τους κανόνες, πρέπει να ρυθμίζεται με αμοιβαία αναγνώριση των κανόνων, προτύπων και τεχνικών προδιαγραφών που ισχύουν σε κάθε κράτος μέλος.
<P>
Η υποχρέωση των κρατών μελών να δηλώνουν τα πρότυπα και τις τεχνικές προδιαγραφές στην Επιτροπή αποτελεί προϋπόθεση για την επίτευξη του επιδιωκόμενου στόχου, την άρση δηλαδή των τεχνικών εμποδίων στο κοινοτικό εμπόριο. Αν το περιεχόμενο του χαρακτηριστικού ποιότητας διαφέρει κατά πολύ μεταξύ των κρατών μελών, αυτό συνιστά σημαντικό εμπόδιο για το ενδοκοινοτικό εμπόριο, γεγονός που αποδεικνύουν οι εργασίες των υπηρεσιών της Επιτροπής σχετικά με το θέμα αυτό και διάφορες αποφάσεις του Ευρωπαϊκού Δικαστηρίου.
<P>
Ως εκ τούτου, στις αρχές της δεκαετίας του '90 ο Ευρωπαίος νομοθέτης έθεσε το νομικό πλαίσιο για τις προστατευόμενες ονομασίες προέλευσης, τις προστατευόμενες γεωγραφικές ενδείξεις, τα εγγυημένα παραδοσιακά ιδιότυπα προϊόντα, καθώς και για τη βιολογική γεωργία. Τα παραπάνω δικαιολογούνται βάσει της μεγαλύτερης αποτελεσματικότητας του κοινού μέτρου έναντι των μέτρων που λαμβάνουν τα κράτη μέλη ξεχωριστά - ή, αν θέλετε, λόγω της ευρωπαϊκής προστιθέμενης αξίας.
<P>
Αντιθέτως, οι προτάσεις για στοιχεία ποιότητας ή για πιστοποίηση ιδιαίτερων χαρακτηριστικών των προϊόντων, με εξαίρεση τα παραδοσιακά ιδιότυπα προϊόντα, απορρίφθηκαν. Προς το παρόν η Επιτροπή δεν θεωρεί ότι έχει αλλάξει κάτι ουσιαστικό όσον αφορά τη βάση της πρότερης απόφασής της. Η μη ικανοποιητική εμπειρία από το ευρωπαϊκό σήμα ποιότητας (ECO-label) συνηγορεί στα παραπάνω, αλλά αυτό δεν σημαίνει ότι δεν θα παρακολουθήσουμε τις εξελίξεις με τη δέουσα προσοχή.
<P>
Επιτρέψτέ μου τώρα να αναφερθώ εν συντομία στη δεύτερη βασική πρόταση, η οποία προβλέπει μία νέα ευρωπαϊκή κατηγορία ποιότητας με κριτήριο το περιβάλλον. Όπως γνωρίζετε, αναφορικά με την ολοκληρωμένη παραγωγή υπάρχουν ήδη πολυάριθμα κοινοτικά μέτρα, μελέτες και ερευνητικά προγράμματα, ιδιαίτερη ενίσχυση στο πλαίσιο της Κοινής Οργάνωσης της Αγοράς, όπως στα φρούτα και τα λαχανικά, καθώς και χρηματοδότηση των μέτρων για το αγροτικό περιβάλλον στο πλαίσιο του Κανονισμού 2078. Οι τομείς αυτοί πρέπει να τύχουν περαιτέρω ενίσχυσης στο πλαίσιο της Ατζέντας 2000.
<P>
Ο προβληματισμός σε αυτό το επίπεδο πρέπει να συνεχιστεί και να οριστούν, επί παραδείγματι, κατευθυντήριες γραμμές, αφού ληφθούν υπόψη η ποικιλία των προϊόντων, οι διαφορετικοί τρόποι διαχείρισης, τα γεωγραφικά δεδομένα και η χρήση των τεχνολογιών. Είμαι πεπεισμένος, ότι η περαιτέρω ανάπτυξη της ολοκληρωμένης γεωργίας θα έχει ως αποτέλεσμα καθαρή προστιθέμενη αξία για το περιβάλλον και υπό την έννοια της βιώσιμης χρήσης του εδάφους. Ακριβώς για τον λόγο αυτό απαιτείται εν πρώτοις η υιοθέτηση μιας σαφούς στρατηγικής. Εφόσον από μία τέτοια συνολική στρατηγική προκύψουν λόγοι ύπαρξης ευρωπαϊκών χαρακτηριστικών ποιότητας και εφόσον επιτευχθεί επαρκής συνοχή μέσω κοινών μέτρων, τότε μπορεί βεβαίως να είναι ενδεδειγμένη η ανάπτυξη ευρωπαϊκών χαρακτηριστικών ποιότητας. Στην παρούσα φάση νομίζω ότι είναι ακόμα νωρίς να διατυπώσουμε τις οριστικές μας θέσεις επί του θέματος.

<SPEAKER ID=71 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει το ψήφισμα)

<SPEAKER ID=72 NAME="Πρόεδρος">
Συγχαίρουμε τον κύριο Mulder για την έγκριση της σημαντικής του έκθεσης.

<SPEAKER ID=73 LANGUAGE="DE" NAME="Graefe zu Baringdorf">
Κύριε Πρόεδρε, έχω κι εγώ μία ερώτηση για τον κ. Fischler πριν αποχωρήσει. Στο σημείο 5 συμφωνήσαμε ότι τα ζωικής προέλευσης προϊόντα θα συμπεριλαμβάνονται στον Κανονισμό 2092/91 σχετικά με τη βιολογική γεωργία και ότι θα δρομολογηθεί η σχετική δράση. Όπως γνωρίζετε, εδώ και πολύ καιρό έχει κατατεθεί κοινή πρόταση της Επιτροπής και του Κοινοβουλίου επί του συγκεκριμένου θέματος, την οποία, όμως, το Συμβούλιο δεν εγγράφει στην ημερήσια διάταξη. Δράττομαι της ευκαιρίας να καλέσω εσάς προσωπικά, καθώς και το Κοινοβούλιο, να πιέσετε επ' αυτού ώστε η εν λόγω πρόταση να περιληφθεί στην ημερήσια διάταξη, έστω και τώρα, , στο πλαίσιο της αυστριακής προεδρίας. Προβαίνω σε αυτή την έκκληση επειδή γνωρίζω ότι η βιολογική γεωργία παίζει σημαντικότατο ρόλο στη χώρα σας, για το οποίο θα ήθελα άλλωστε να σας συγχαρώ.

<SPEAKER ID=74 NAME="Fischler">
Κύριε Πρόεδρε, κύριε βουλευτή, κυρίες και κύριοι, είμαι πρόθυμος να μεταφέρω την επιθυμία του Κοινοβουλίου στην παρούσα προεδρία. Μπορώ, όμως, επίσης να σας πληροφορήσω ότι, εξ όσων γνωρίζω από την ίδια, η παρούσα προεδρία σκοπεύει να ασχοληθεί με το θέμα εντός της θητείας της.

<SPEAKER ID=75 NAME="Gillis">
Το μεγαλύτερο μέρος γης της περιφέρειάς μου και πολλά από τα άτομα που εκπροσωπώ εδώ στο Κοινοβούλιο ασχολούνται με την παραγωγή, την επεξεργασία και την εμπορευματοποίηση τροφίμων για εγχώρια κατανάλωση και για εξαγωγές. Όλοι οι ψηφοφόροι μου είναι καταναλωτές τροφίμων. Συνεπώς, η ασφάλεια, η ποιότητα και η υγιεινή των τροφίμων αποτελούν θέματα υψίστης σημασίας για όλους εμάς. Είναι σαφές ότι η κρίση της ΣΕΒ και τα πορίσματα της Εξεταστικής Επιτροπής τράβηξαν την προσοχή τόσο των παραγωγών όσο και των καταναλωτών. Οι παραγωγοί συνειδητοποιούν όσο ποτέ στο παρελθόν ότι ο σεβασμός των συμφερόντων των καταναλωτών και η ικανοποίηση των αναγκών τους είναι βασικές προϋποθέσεις για την επιτυχή εμπορευματοποίηση των τροφίμων. Από την πλευρά τους, οι καταναλωτές δικαιολογημένα απαιτούν διαφάνεια - καλές μεθόδους παραγωγής, υψηλές προδιαγραφές κτηνοτροφίας και καλές συνθήκες διαβίωσης των ζώων. Ζητούν επίσης φιλικότερα προς το περιβάλλον γεωργικά συστήματα που θα διασφαλίσουν τη βιωσιμότητα της γεωργίας.
<P>
Υποστηρίζω ανεπιφύλακτα την αρχή των σημάτων ποιότητας. Ως παραγωγός, συμμετείχα για πολλά χρόνια στην ανάπτυξη μιας τέτοιας εθνικής ποιοτικής αγοράς. Ωστόσο, έχω κάποιες αμφιβολίες για το κατά πόσο ένα γενικό σήμα ανάπτυξης της ΕΕ θα μπορούσε να εισαχθεί πάνω από τα υφιστάμενα σήματα ποιότητας χωρίς ζημία για το ένα ή το άλλο. Οι παραγωγοί και οι πωλητές λιανικής πώλησης χρησιμοποιούν ποιοτικές αγορές για να καθησυχάσουν τους πελάτες τους - όχι μόνο για να τους δώσουν πληροφορίες σχετικά με τις μεθόδους παραγωγής και την προέλευση, αλλά και ως πολύ σημαντικό μέσο πωλήσεων και προώθησης.
<P>
Η ιδέα μιας συνολικής αγοράς ποιότητας της ΕΕ προϋποθέτει την ύπαρξη ενός αυστηρά ελεγχόμενου συστήματος παρακολούθησης που να διασφαλίζει ότι η ΕΕ διατηρεί πολύ υψηλές προδραγραφές. Είναι επίσης σημαντικό να αναγνωριστούν μεμονωμένα οι υφιστάμενες αγορές ποιότητας και να συνεχίσουν να αποφέρουν κέρδος έναντι των τεράστιων αναπτυξιακών δαπανών τους.
<P>
Ένα συνολικό σήμα ποιότητας της ΕΕ θα μπορούσε επίσης να χρησιμοποιηθεί στο πλαίσιο του ΠΟΕ για να επιβάλει συμμόρφωση με τα πρότυπα υγείας της ΕΕ για τα εισαγόμενα προϊόντα διατροφής.

<SPEAKER ID=76 NAME="Sindal">
Οι Δανοί σοσιαλδημοκράτες υπερψήφισαν σήμερα την έκθεση Mulder σχετικά με τα αγροτικά προϊόντά και τα γεωργικά είδη διατροφής βάσει της άποψης ότι η έκθεση είναι σε γενικές γραμμές αποδεκτή. Στηρίζουμε την ανάπτυξη ευρωπαϊκής σήμανσης ποιότητας που θα λαμβάνει υπόψη της και την ευημερία των ζώων αλλά και το περιβάλλον. Είμαστε, ωστόσο, της άποψης ότι είναι σημαντικό να διασαφηνιστεί τί ακριβώς εννοούμε όταν λέμε ευημερία των ζώων και περιβάλλον. Πρέπει να θεσπιστούν συγκεκριμένοι κανόνες και οι χώρες που τους παραβιάζουν να χάνουν το δικαίωμα πρόσβασης στην αγορά. Πολλά κράτη μέλη αντιλαμβάνονται την ποιότητα ως κάτι που συνδέεται με τη γεύση. Εμείς θεωρούμε ότι ποιότητα σημαίνει επίσης ενδιαφέρον για την ευημερία των ζώων και για το περιβάλλον. Είναι σημαντικό να υπάρξει διαφάνεια για τους καταναλωτές μέσω αυτής της σήμανσης.

<SPEAKER ID=77 NAME="Van Dam">
Σε διάφορα κράτη μέλη έχουν αναπτυχθεί χαρακτηριστικά ποιότητας για προϊόντα που προέρχονται από ολοκληρωμένες γεωργικές καλλιέργειες. Προκειμένου να βελτιωθεί η διαφάνεια προς όφελος του καταναλωτή, ο συνάδελφος Mulder προτείνει να εξετασθεί το ενδεχόμενο να υπαχθούν οι ενδείξεις αυτές σε ένα ενιαίο ευρωπαϊκό σήμα ποιότητας. Ως ολλανδική υποομάδα υποστηρίζουμε την ιδέα και αυτός είναι και ο λόγος για τον οποίο υποστηρίξαμε την έκθεση Mulder. Ωστόσο, θα θέλαμε να κάνουμε ορισμένες παρατηρήσεις.
<P>
Αφενός ένα ευρωπαϊκό λογότυπο δεν μπορεί να αντικαταστήσει τις υφιστάμενες εθνικές, περιφερειακές και τοπικές ενδείξεις ποιότητας, αλλά στην καλύτερη περίπτωση να τις συμπληρώσει. Κάθε περιφέρεια διαθέτει τις δικές της ιδιαίτερες γεωγραφικές ιδιομορφίες και πολιτιστικές αξίες και αντιμετωπίζει ιδιαίτερα περιβαλλοντολογικά προβλήματα. Για τον λόγο αυτό οι κανόνες για την ολοκληρωμένη γεωργία και τα συναφή χαρακτηριστικά ποιότητας μπορούν μόνο εν μέρει να εναρμονισθούν σε ευρωπαϊκή κλίμακα. Σε αυτό θα πρέπει να προστεθεί το γεγονός ότι η επιτυχία ενός σήματος εξαρτάται απόλυτα από την εμπιστοσύνη των καταναλωτών. Εν τω μεταξύ οι υφιστάμενες ενδείξεις ποιότητας θεωρούνται αξιόπιστες. Δεν μπορούμε δε να είμαστε βέβαιοι ότι οι καταναλωτές θα δείξουν την ίδια εμπιστοσύνη σε μία ευρωπαϊκή σημαιούλα.
<P>
Αφετέρου είμαστε σύμφωνοι με την καθιέρωση ενός ευρωπαϊκού χαρακτηριστικού ποιότητας, αρκεί να έχει πραγματικά νόημα. Αυτό σημαίνει ότι τα προϊόντα αυτά θα πρέπει να φέρουν έναντι των κοινών αγροτικών προϊόντων προστιθέμενη αξία όχι μόνο όσον αφορά στην ποιότητά τους αυτή καθαυτή, αλλά και όσον αφορά την προστασία του περιβάλλοντος. Διαφορετικά, η ευρωπαϊκή σήμανση ποιότητας δεν είναι τίποτα περισσότερο παρά ένα φθηνό κόλπο για την αύξηση των πωλήσεων.
<P>
Εν ολίγοις, υποστηρίζουμε τη διερεύνηση των δυνατοτήτων για την καθιέρωση ενός ευρωπαϊκού χαρακτηριστικού ποιότητας. Η οριστική μας γνώμη γι' αυτό θα εξαρτηθεί από τις συγκεκριμένες επιπτώσεις του. Από την άποψη αυτή υπάρχουν δύο ενδιαφέροντα σημεία: πρώτον, πρέπει να υπάρχουν επαρκή περιθώρια για τη χρήση εθνικών και περιφερειακών χαρακτηριστικών ποιότητας και, δεύτερον, πρέπει να πρόκειται για προϊόντα περισσότερο φιλικά προς το περιβάλλον από ό, τι τα συνήθη αγροτικά προϊόντα.

<CHAPTER ID=6>
Στόχος 2: προτεραιότητα στην απασχόληση
<SPEAKER ID=78 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0213/98), του κυρίου Vallvι, εξ ονόματος της Επιτροπής Περιφερειακής Πολιτικής, σχετικά την αvακoίvωση της Επιτρoπής όσov αφoρά τα vέα περιφερειακά πρoγράμματα 1997-1999 για τoν στόχo 2 της κoιvoτικής διαρθρωτικής πoλιτικής - πρoτεραιότητα στη δημιoυργία θέσεωv απασχόλησης.

<SPEAKER ID=79 NAME="Vallvι">
Κύριε Πρόεδρε, κυρία Επίτροπε, θα συζητήσουμε αυτή την πτυχή του προγραμματισμού του Στόχου 2 για την περίοδο 1997-1999.
<P>
Αναρωτιέμαι αν υπάρχει νόημα να συζητηθεί αυτή η ανακοίνωση, την οποία υπέβαλε η Επιτροπή πριν από έναν σχεδόν χρόνο, και συγκεκριμένα στις 14 Νοεμβρίου 1997. Επρόκειτο για την ανάλυση της περιόδου 1997-1999, αλλά το έγγραφο έφτασε σε εμάς όταν είχε ήδη περάσει το ένα τρίτο του αντίστοιχου χρόνου.
<P>
Από την άλλη πλευρά, δεν μπορεί να αποσιωπηθεί το γεγονός ότι η συζήτηση αυτού του εγγράφου διεξάγεται όταν η Επιτροπή Περιφερειακής Πολιτικής έχει ήδη καταρτίσει πέντε εκθέσεις για την Ατζέντα 2000, οι οποίες θα συζητηθούν στην επιτροπή ακριβώς την επόμενη εβδομάδα.
<P>
Πιστεύω, όμως, πως είναι καλό να επωφεληθούμε αυτής της συζήτησης για να μιλήσουμε για την περιφερειακή πολιτική, εφόσον στο Ευρωπαϊκό Κοινοβούλιο δεν γίνονται πολλά, αν και δεν πρέπει να ξεχνάμε ότι η Ευρωπαϊκή Ένωση αφιερώνει το 34 % του προϋπολογισμού της στην εν λόγω πολιτική.
<P>
Θέλω εδώ να ευχαριστήσω ιδιαιτέρως την κυρία Επίτροπο, η οποία ήλθε για να παραστεί στη συζήτηση αυτής της έκθεσης, γεγονός που δεν με εκπλήσσει, καθώς επιδεικνύει συνεχώς το ενδιαφέρον της για τις εργασίες της Επιτροπής Περιφερειακής Πολιτικής.
<P>
Δεν θα επωφεληθώ της έκθεσης σχετικά με την περίοδο 1997-1999 για να αναφερθώ σε αυτό που θα είναι ή θα πρέπει να είναι στο μέλλον η περιφερειακή πολιτική της Ευρωπαϊκής Ένωσης και για να αναλύσω την Ατζέντα 2000. Όχι, δεν θα το κάνω, γιατί αυτό θα αποτελέσει αντικείμενο μελλοντικών συζητήσεων στο Κοινοβούλιο, πιθανόν μάλιστα κατά τη σύνοδο του Νοεμβρίου.
<P>
Θέλω να τονίσω τις τροποποιήσεις που εισήχθησαν για την εφαρμογή του Στόχου 2 κατά την περίοδο 1997-1999, οι οποίες αφορούν κυρίως μη υλικούς παράγοντες, την ανάπτυξη των επιχειρήσεων, ιδιαιτέρως των ΜΜΕ, την καινοτομία και την ανάπτυξη των προϊόντων, την επαγγελματική κατάρτιση και την απόκτηση επαγγελματικών προσόντων, καθώς επίσης και τα μέτρα που θα πρέπει να ληφθούν για την προστασία του περιβάλλοντος.
<P>
Κατά τη γνώμη μου, κυρία Επίτροπε, με αυτές τις αλλαγές θα αφήσουμε κατά μέρος τη χρησιμοποίηση των διαρθρωτικών πόρων - και συγκεκριμένα αυτών του Στόχου 2 - προς όφελος της δημιουργίας έργων υποδομής που κατά κάποιο τρόπο θα υποκαταστήσουν αυτά του Στόχου 1.
<P>
Ο Στόχος 2 είναι η μετατροπή των βιομηχανικών περιοχών, και η λέξη «μετατροπή» διατηρείται στην Ατζέντα 2000. Πρόκειται για μετατροπή που διευρύνει το πεδίο εφαρμογής της για να περιλάβει, εκτός από τον τομέα της βιομηχανίας, και τους τομείς της υπαίθρου, των πόλεων και της αλιείας.
<P>
Η μετατροπή στοχεύει στο να αποτελέσει ουσιαστικό μέσο για την προώθηση και τη βελτίωση της οικονομικής και κοινωνικής συνοχής στο πλαίσιο της Ευρωπαϊκής Ένωσης. Είναι προφανές πως η σημαντικότερη προτεραιότητα κατά την εν λόγω περίοδο 1997-1999 είναι η δημιουργία θέσεων απασχόλησης. Πρόκειται για έναν ουσιαστικό στόχο σε μια Ευρώπη που - δεν πρέπει να το ξεχνάμε - έχει πληθυσμό 18 εκατομμυρίων που δεν βρίσκουν μια θέση εργασίας.
<P>
Από την άλλη πλευρά, είναι λυπηρό το γεγονός ότι δεν έχει υπάρξει μια αξιολόγηση συντονισμένη με τη δράση που ανέλαβαν ήδη ορισμένα κράτη μέλη σχετικά με τις κοινωνικές ομάδες για τις οποίες υπάρχει κίνδυνος να πληγούν μελλοντικά από μακροχρόνια ανεργία.
<P>
Θέλω να επιμείνω στις τέσσερις προτεραιότητες: την ανταγωνιστικότητα, την Ε&Α, την κατάρτιση και τις ισότητα των ευκαιριών, καθώς και την προστασία του περιβάλλοντος. Πρόκειται για προτεραιότητες πολύ σημαντικές ενόψει της μετατροπής και της ανάπτυξης κάποιων ανταγωνιστικών περιφερειακών οικονομικών δομών.
<P>
Δεν μπορώ, ωστόσο, να πάψω να λυπάμαι που οι δαπάνες αυξήθηκαν βασικά για την Ε&Α, ενώ δεν αυξήθηκαν σχεδόν καθόλου για τις υπόλοιπες προτεραιότητες.
<P>
Τα προγράμματα 1997-1999 αποτελούν προφανώς μια συνέχεια των προγραμμάτων της περιόδου 1994-1996. Πρέπει δε να τονισθεί πως ο νέος προσανατολισμός του Στόχου 2 για το 1997 - αυτό είναι ένα από τα πλεονεκτήματα της καθυστερημένης ανάλυσης των εκθέσεων - επέτρεψε να διαπιστωθεί πλήρης αξιοποίηση των διαθέσιμων πόρων. Η εφαρμογή της αρχής της προσθετικότητας και η παρουσία της κατά την έγκριση του προγράμματος συνεχίζει να παρουσιάζει μερικές φορές προβλήματα, γεγονός που απαιτεί διευκρίνιση και καθορισμό των παραγόντων που την επηρεάζουν.
<P>
Πρέπει επίσης να ενισχυθεί η αρχή της συνεργασίας, και είναι σημαντικός ο ρόλος των περιφερειακών αρχών και των κοινωνικών εταίρων, όπως διαπιστώνω ότι προέβλεψε για το μέλλον η Επίτροπος.
<P>
Είναι επίσης σημαντικό να τονίσουμε πως η γειτνίαση των περιοχών του Στόχου 2 με περιοχές του Στόχου 1 πρέπει να αποτελέσει κριτήριο το οποίο πρέπει να αξιολογηθεί επαρκώς.
<P>
Τέλος, θέλω να εκφράσω τις ευχαριστίες μου για τις τροπολογίες οι οποίες υπεβλήθησαν, παρ' όλο που ο υποφαινόμενος δεν επιθυμεί την ενσωμάτωση των τροπολογιών που αναφέρονται στην Ατζέντα 2000.

<SPEAKER ID=80 NAME="Gonzαlez Αlvarez">
Κύριε Πρόεδρε, κυρία Επίτροπε, η Επιτροπή Απασχόλησης και Κοινωνικών Υποθέσεων εκπόνησε μια κοινή γνωμοδότηση για τις εκθέσεις Vallvι και Howitt, η οποία συζητήθηκε ήδη την περασμένη εβδομάδα και αναφέρεται στην προσαρμογή των προγραμμάτων των διαρθρωτικών ταμείων μέχρι το τέλος του 1999 και στα νέα περιφερειακά προγράμματα από το 1997 έως το 1999 σε σχέση με τον Στόχο 2. Το κοινό αυτών των εκθέσεων είναι μια πρόταση για μεσοπρόθεσμη αναθεώρηση των διαρθρωτικών παρεμβάσεων της Ευρωπαϊκής Ένωσης, και, καθώς ανέφερε ο εισηγητής ο κ.Vallvι, βρισκόμαστε στο μέσο αυτής της χρονικής περιόδου.
<P>
Συμμεριζόμαστε το μέλημα του εισηγητή κ.Vallvι η απασχόληση να αποτελεί στην πράξη τον πρωταρχικό στόχο αυτής της πρότασης, και γι' αυτόν τον λόγο πιστεύουμε πως είναι απαραίτητο να ενισχυθούν οι τέσσερις τομείς στους οποίους αναφέρθηκε: οι ΜΜΕ - άνω του 80 % της απασχόλησης στην Ευρωπαϊκή Ένωση συνδέεται με τις μικρομεσαίες επιχειρήσεις - το περιβάλλον - προσωπικά, ως μέλος της Επιτροπή Περιβάλλοντος, γνωρίζω πολύ καλά πως υπάρχουν πολύ σημαντικοί τομείς στις νέες βάσεις της απασχόλησης, μέσω της ενίσχυσης του περιβάλλοντος, γεγονός που θα ήταν πολύ σημαντικό να ληφθεί υπόψη - η Ε&Α, και, φυσικά, η ισότητα των ευκαιριών - να έχουν μια για πάντα οι γυναίκες τις ίδιες ευκαιρίες με τους άντρες.
<P>
Συμμεριζόμαστε επίσης τις κριτικές για την έλλειψη αξιολόγησης της προηγούμενης περιόδου, η οποία θα μας επέτρεπε να διατυπώσουμε υπό καλύτερες συνθήκες προτάσεις για το μέλλον. Έχουμε δει τις δυσκολίες που αντιμετωπίσθηκαν στο παρελθόν ως προς τη συμμετοχή των περιβαλλοντικών αρχών και των κοινωνικών εταίρων σε καθένα από τα προγράμματα, και δεν υπάρχει μια πραγματική αξιολόγηση του ρόλου των νέων βάσεων της απασχόλησης στις δαπάνες αυτών των διαρθρωτικών ταμείων για τη δημιουργία θέσεων εργασίας, κυρίως στις περιοχές που βρίσκονται σε βιομηχανική παρακμή, όπως είναι η δική μου, η περιοχή της Αστούριας. Γι' αυτόν τον λόγο πιστεύουμε πως είναι πολύ σημαντικό να ληφθεί υπόψη στο μέλλον, σε αυτήν την εν εξελίξει μεταρρύθμιση η οποία θα συζητηθεί την επόμενη εβδομάδα, η ανάγκη για την οριζόντια εφαρμογή των αρχών της διαφάνειας, της συμμετοχής, της ισότητας των ευκαιριών και της αειφόρου ανάπτυξης - μόνο ένα 5, 2 % αφιερώνεται στην αειφόρο ανάπτυξη - και της ισορροπίας μεταξύ της πολιτικής για την προώθηση της απασχόλησης και των οικονομικών πολιτικών που δεν πλήττουν την απασχόληση, γιατί, μερικές φορές οι οικονομικές πολιτικές έχουν καταστρεπτικές συνέπειες για την απασχόληση. Πιστεύουμε επίσης πως πρέπει να αποδίδεται μικρότερη σημασία στη χρηματοδότηση των υποδομών, γιατί δημιουργούν θέσεις εργασίας σε βραχυπρόθεσμη βάση, ενώ πρέπει να αυξηθεί η χρηματοδότηση των νέων βάσεων της απασχόλησης, γιατί δημιουργούν θέσεις εργασίας σε πιο μακροπρόθεσμη βάση.

<SPEAKER ID=81 NAME="Howitt">
Κύριε Πρόεδρε, εκ μέρους της Ομάδας του Ευρωπαϊκού Σοσιαλιστικού Κόμματος (ΕΣΚ) επιθυμώ να εκφράσω την αμέριστη υποστήριξή μας προς το υφιστάμενο πρόγραμμα μέτρων για την πάταξη της ανεργίας στις περιοχές της Ευρώπης που βρίσκονται σε βιομηχανική παρακμή. Το υποστηρίζουμε, επειδή η δημιουργία θέσεων εργασίας και η εξάλειψη της μάστιγας της ανεργίας πρέπει να αποτελεί την πρώτη προτεραιότητα των προγραμμάτων των Διαρθρωτικών μας Ταμείων. Το υποστηρίζουμε, επειδή οι κάτοικοι των περιοχών που ζουν από τα ανθρακωρυχεία, την υφαντουργία, τον χάλυβα και την άμυνα δεν επεδίωξαν την οικονομική κρίση η οποία στέρησε την πνοή από τις κοινότητές τους, και κανείς δεν μπορεί να τους ζητήσει να ανοικοδομήσουν την οικονομία τους χωρίς κρατική υποστήριξη. Το υποστηρίζουμε, επίσης, επειδή αυτές οι δαπάνες των 9 δις Εcu - περισσότερο από 7 εκατομμύρια λίρες - αντιπροσωπεύουν τις προτεραιότητες των πολιτών σχετικά με το πώς θα πρέπει να δαπανώνται τα ευρωπαϊκά κεφάλαια.
<P>
Συγχαίρω τον κ.Vallvι για την έκθεσή του, και θέλω να επισημάνω ότι υπάρχουν πολλοί τομείς συμφωνίας με τη δική μου παράλληλη έκθεση για τις κατευθυντήριες γραμμές αναφορικά με τους τομείς του Στόχου 1 και 5β για την ίδια χρονική περίοδο. Συμφωνούμε ότι χρειάζεται να εξασφαλίσουμε σε όλα τα προγράμματα μεγαλύτερη προσήλωση στις ίσες ευκαιρίες και στους στόχους για το περιβάλλον. Πέντε τοις εκατό για το περιβάλλον σημαίνει ότι το 95 % των χρημάτων μπορεί να βλάψει τους φυσικούς μας πόρους, κι αυτό δεν είναι πολύ καλό.
<P>
Συμφωνούμε ως προς την ανάγκη υποστήριξης της διαδικασίας των κατευθυντήριων γραμμών, ώστε να εξασφαλίσουμε ότι τα κοινά θέματα αποτελούν τη βάση των προγραμμάτων σε όλες τις χώρες μας, και ως προς την ανάγκη για πλήρη διαβούλευση με την Ευρωπαϊκή Επιτροπή σχετικά με τις συγκεκριμένες κατευθυντήριες γραμμές. Ελπίζω ότι ο Επίτροπος θα αδράξει σήμερα το πρωί την ευκαιρία και θα μας εγγυηθεί ότι οι νέες κατευθυντήριες γραμμές θα είναι έτοιμες έως τις 31 Δεκεμβρίου.
<P>
Συμφωνούμε ότι η καθυστερημένη έγκριση των προγραμμάτων κατά την πρώτη περίοδο - 12 % των πιστώσεων μεταφέρθηκαν - προκαλεί απαράδεκτη ζημία στις περιφέρειες και τις περιοχές οι οποίες, μετά από μία υπερβολικά μακρά αναμονή, υποχρεούνται να προβούν υπερβολικά γρήγορα σε δαπάνες.
<P>
Εκ μέρους της πατρίδας μου δηλώνω ότι εκτιμούμε το γεγονός ότι το Ηνωμένο Βασίλειο είναι ο μεγαλύτερος δικαιούχος του συγκεκριμένου προγράμματος, με περίπου 2, 7 δις Ecu - πάνω από 2 δις λίρες. Περισσότερες από 150.000 ΜΜΕ στη Βρετανία βοηθούνται σήμερα χάρη σε αυτά τα χρήματα. Με το 14 % των συνολικών δημοσίων επενδύσεων στη μητροπολιτική Γαλλία να επιδοτείται από το συγκεκριμένο πρόγραμμα, καταδεικνύεται αναμφίβολα η αξία που έχει το δίκτυ ασφαλείας το οποίο υποστηρίζουμε για τη νέα προγραμματική περίοδο, ώστε να αποφύγουμε μια ξαφνική απώλεια αυτού του σημαντικού επιπέδου στήριξης. Ευχαριστώ την Επιτροπή που δέχθηκε ό, τι είχαμε να πούμε.
<P>
Η Ομάδα του ΕΣΚ θα υποστηρίξει τη συντριπτική πλειοψηφία των τροπολογιών που υποβλήθηκαν σήμερα ενώπιον του Σώματος. Υποστηρίζουμε, ιδιαίτερα, τα συμπεράσματα των συναδέλφων μας της Επιτροπής Απασχόλησης και Κοινωνικών Υποθέσεων, ότι θα πρέπει να διατεθούν περισσότερα χρήματα σε νέες πηγές απασχόλησης, περιλαμβανομένου του τομέα της συνεργασίας, προγραμμάτων για το περιβάλλον και τοπικών αναπτυξιακών πρωτοβουλιών. Συμφωνούμε μαζί τους ότι η πλήρης έλλειψη αξιολόγησης του αριθμού των δικαιούχων ατόμων με ειδικές ανάγκες συνιστά καταφανή αποτυχία επίτευξης του κύριου στόχου, στο οποίο αναφέρεται πολύ συχνά η Επιτροπή.
<P>
Επιτρέψτε μου να σας εξηγήσω πού διαφωνούμε. Πρώτον, δεν μπορούμε να υποστηρίξουμε συγκεκριμένες τροπολογίες οι οποίες επιλέγουν ως ειδική προτεραιότητα τομείς αλιείας ή πόλεων, παρά τις προσωπικές μας συμπάθειες, επειδή το πρόγραμμα συνιστά ένα ισορροπημένο πακέτο όπου κανένα ειδικό συμφέρον δεν μπορεί να υπερτερεί έναντι άλλου. Δεύτερον, δεν μπορούμε να υποστηρίξουμε προτάσεις για τον καταμερισμό της χρηματοδότησης ή κριτήρια σε σχέση με τον νέο κανονισμό των διαρθρωτικών ταμείων. Η συζήτηση αυτή διεξάγεται σε επίπεδο κοινοβουλευτικής επιτροπής και θα ήταν πρώιμο να επιλύσουμε σήμερα τα συγκεκριμένα ζητήματα. Τρίτον, δεν θα επικρίνουμε την Επιτροπή ως μόνη υπεύθυνη για τις μειωμένες δαπάνες ή για την αποτυχία επαρκούς επίτευξης των οριζόντιων στόχων.
<P>
Συμμεριζόμαστε τις ανησυχίες, αλλά προτιμούμε να συνεργαστούμε με την Επίτροπο για να αντιμετωπίσουμε αποτελεσματικά τις αιτίες των εν λόγω προβλημάτων στο μέλλον.
<P>
Τέλος, στο ψήφισμά μας της 14ης Φεβρουαρίου 1996 δηλώσαμε στην Επίτροπο τις απαιτήσεις μας για το συγκεκριμένο πρόγραμμα, και είμαι ικανοποιημένος από το γεγονός ότι έγιναν αποδεκτές σε μεγάλο βαθμό. Η 14η Φεβρουαρίου είναι η ημέρα του Αγίου Βαλεντίνου - ημέρα των ερωτευμένων. Εκφράζουμε τον βαθύτατο σεβασμό μας στην κυρία Wulf-Mathies, ακόμα κι αν δεν μπορούμε να εγγυηθούμε σήμερα μια τόσο στενή σχέση μεταξύ του Κοινοβουλίου και της Επιτροπής, την ευχαριστούμε και την συγχαίρουμε για το πολύ σημαντικό έργο της στο συγκεκριμένο πρόγραμμα.

<SPEAKER ID=82 LANGUAGE="DE" NAME="Berend">
Κύριε Πρόεδρε, κυρία Επίτροπε, κυρίες και κύριοι, κατ' αρχάς θα ήθελα, όπως και ο εισηγητής κ. Vallvι, να χαιρετίσω τον καθορισμό των κατευθυντηρίων γραμμών αναφορικά με τις προτεραιότητες της Επιτροπής, με στόχο την ισορροπία μεταξύ της οικονομικής πολιτικής, της δημιουργίας και διατήρησης των θέσεων εργασίας και των άλλων εξειδικευμένων πολιτικών της Ένωσης. Με το τελευταίο εννοούμε την ανταγωνιστικότητα, τη στήριξη των ΜΜΕ, το περιβάλλον και την αειφόρο ανάπτυξη, καθώς και την καινοτομία και την ισότητα ευκαιριών.
<P>
Τα μέτρα που προβλέπει ο νέος Στόχος 2 είναι ιδιαιτέρως σημαντικά για τη δημιουργία και διατήρηση των θέσεων εργασίας. Η συνέχεια που διακρίνει τα διάφορα νέα προγράμματα σε σχέση με τα παλαιότερα είναι ενθαρρυντική. Δεν πρέπει, όμως, να παραβλέπουμε το γεγονός ότι η ποιότητα των προγραμμάτων υπολείπεται των προσδοκιών μας και τα αποτελέσματα της ενδιάμεσης αξιολόγησης δεν φτάνουν στους αρμόδιους αποδέκτες αρκετά νωρίς ώστε να μπορούν να αξιοποιηθούν για μελλοντικούς σχεδιασμούς.
<P>
Η αρχή της προσθετικότητας και η αξιολόγησή της εξακολουθούν να προκαλούν ακόμα προβλήματα εξαιτίας της ελλιπούς διαβίβασης των απαραίτητων εγγράφων. Η καθιέρωση προϋποθέσεων για τη δεύτερη προπληρωμή μας βρίσκει σύμφωνους. Ωστόσο πρέπει να απλοποιηθούν σε μεγάλο βαθμό οι νέες διατάξεις σχετικά με τις αξιολογήσεις.
<P>
Υποστηρίζουμε τα σχέδια της Επιτροπής για παροχή μεγαλύτερης ελευθερίας δράσης στα κράτη μέλη αναφορικά με τη σύνδεση των εθνικών κριτηρίων που ισχύουν στα κράτη μέλη και των κοινοτικών κριτηρίων. Θεωρούμε δε ότι οι φόβοι του εισηγητή για πιθανή κατάχρηση αυτής της ελευθερίας εκ μέρους των κρατών μελών είναι αβάσιμοι. Κατά τη γνώμη μου, η προσέγγιση της Επιτροπής που βασίζεται στην αρχή της επικουρικότητας αποτελεί ένα βήμα προς τη σωστή κατεύθυνση.

<SPEAKER ID=83 LANGUAGE="SV" NAME="Lindqvist">
Κύριε Πρόεδρε, κυρία Επίτροπε, οι τέσσερις τομείς - μικρές και μεσαίες επιχειρήσεις, περιβάλλον και βιώσιμη ανάπτυξη, ίσες ευκαιρίες για γυναίκες και άνδρες, καθώς και επενδύσεις σε έρευνα και ανάπτυξη - αποτελούν καλές προτεραιότητες για να δημιουργηθούν νέες θέσεις εργασίας.
<P>
Θέλω να τονίσω ιδιαίτερα τον τομέα του περιβάλλοντος, με νέα οικολογικά προϊόντα και νέα οικολογικά συστήματα, έναν τομέα του μέλλοντος ο οποίος πρόκειται να χρειαστεί καλή και οικολογική τεχνολογία σε ολόκληρο τον κόσμο. Φυσικά αυτό πρέπει να το εκμεταλλευτούμε και να φροντίσουμε να προηγούμαστε πολύ σε αυτόν τον τομέα.
<P>
Υπάρχουν, ωστόσο, και ορισμένα μειονεκτήματα. Πρέπει να αξιοποιηθούν καλύτερα τα κονδύλια. Δεν θα πρέπει να υπάρχουν άδειες καρέκλες και χρήματα που δεν χρησιμοποιούνται επί πολλούς μήνες ή και εξάμηνο για τα προγράμματα. Η αξιολόγηση πρέπει να βελτιωθεί με σωστές εκτιμήσεις των περιβαλλοντικών επιπτώσεων και εκτιμήσεις αναφορικά με την ισότητα μεταξύ των φύλων σε όλα τα προγράμματα, ώστε να τηρούνται οι βασικοί κανόνες που έχουν τεθεί για τις ίσες ευκαιρίες, το περιβάλλον και τη βιώσιμη ανάπτυξη.
<P>
Στον νέο Στόχο 2 επιθυμώ ιδιαίτερα την ενίσχυση των παράκτιων περιοχών, των περιοχών του αρχιπελάγους και των νησιωτικών περιοχών, δηλαδή των παλαιών περιοχών του Στόχου 5β. Προσωπικά θα στηρίξω την πρόταση τροπολογίας αριθ. 4 που αναφέρεται στην αυξημένη εθνική επιρροή.

<SPEAKER ID=84 LANGUAGE="FR" NAME="Donnay">
Κύριε Πρόεδρε, η Ευρωπαϊκή Ένωση αριθμεί περίπου 20 εκατομμύρια ανέργων, αριθμός ιδιαίτερα ανησυχητικός. Ως εκ τούτου, το ζήτημα της απασχόλησης αποτελεί μεγάλη πρόκληση. Τα αποτελέσματα της τέταρτης φάσης του προγράμματος του Στόχου 2, όπου δίνεται προτεραιότητα στη δημιουργία θέσεων εργασίας, είναι σχετικά ικανοποιητικά, αλλά απομένουν πολλά ακόμα να γίνουν.
<P>
Μπορούμε να συνάγουμε ορισμένα από τα πορίσματα της έκθεσης. Πέρα, όμως, από αυτόν τον μερικό απολογισμό, ας αναρωτηθούμε για τις προτάσεις της Επιτροπής ως προς τον μελλοντικό Στόχο 2. Υπάρχει, κατά τη γνώμη μας, κίνδυνος ο περιορισμός της απόδοσης να έχει αρνητικές επιπτώσεις στην παράταση των προγραμμάτων με σκοπό να εξασφαλισθεί η αναγκαία συνέχειά τους. Με σκεπτικισμό αντιμετωπίζεται και ο καθορισμός ενδεικτικών ποσοστών για την κατανομή των παρεμβάσεων των προγραμμάτων μεταξύ των διαφόρων προτεραιοτήτων, καθώς και ο ακραίος πολυδιάστατος χαρακτήρας αυτού του στόχου, που υπάρχει κίνδυνος να βλάψει τη συνοχή και την αποτελεσματικότητά του.
<P>
Είναι, τέλος, απαραίτητη η διατήρηση μιας ουσιαστικής ενίσχυσης προς τις περιοχές που βρίσκονται σε βιομηχανική παρακμή, προκειμένου να καταφέρουν να συνεχίσουν μια ανάπτυξη που, οι περισσότερες εξ αυτών, ξεκίνησαν ήδη καλά, και η οποία θα κινδύνευε πολύ από μια ενδεχόμενη μείωση των ενισχύσεων.
<P>
Συμπερασματικά, θα ήθελα να τονίσω ότι πρέπει να επωφεληθούμε στο έπακρο από τα όσα μας διδάσκει ο σημερινός Στόχος 2, έτσι ώστε να βελτιστοποιήσουμε τα αποτελέσματα των παρεμβάσεων του μελλοντικού νέου στόχου για την απασχόληση.

<SPEAKER ID=85 NAME="Πρόεδρος">
Ευχαριστώ πολύ, κύριε Donnay.
<P>
Κυρίες και κύριοι, θα δώσω τώρα τον λόγο στον κύριο Manuel Escolα Hernando, εξ ονόματος της Ομάδας της Ευρωπαϊκής Ριζοσπαστικής Συμμαχίας. Πρόκειται για την πρώτη παρέμβαση του κ. Manuel Escolα Hernando στο Κοινοβούλιο. Επιτρέψτε μου να τον καλωσορίσω και, καθώς είχα την ευκαιρία να γνωρίζω προσωπικά και αυτόν και την εξέλιξή του, επιτρέψτε μου επίσης να του ευχηθώ να είναι η συνεργασία του εδώ πολύ θετική για το κοινό έργο που επιτελεί το Κοινοβούλιο και για την προοπτική συνεργασίας με στόχο την πρόοδο της Ευρωπαϊκής Ένωσης.

<SPEAKER ID=86 LANGUAGE="ES" NAME="Escolα Hernando">
Κύριε Πρόεδρε, όπως πολύ καλά είπατε, πρόκειται για την πρώτη μου παρέμβαση στο Ευρωπαϊκό Κοινοβούλιο, εξ ονόματος της Ομάδας της Ευρωπαϊκής Ριζοσπαστικής Συμμαχίας, και θα ήθελα να εκφράσω την υποστήριξή μας προς αυτή την έκθεση. Θα θέλαμε να επιμείνουμε ιδιαίτερα στην ιδέα που περιλαμβάνεται στην παράγραφο 18 της εν λόγω έκθεσης, την οποία συμμεριζόμαστε πλήρως αναφορικά με την πρόταση που υπέβαλε η Επιτροπή για τον νέο Στόχο 2. Συμμεριζόμαστε, λοιπόν, τον φόβο για τη διακριτική ευχέρεια που μπορεί να εισαγάγει το γεγονός της τόσο σημαντικής αύξησης του περιθωρίου ελιγμού των κρατών μελών, αν διατηρηθεί η πρόταση συνδυασμού κοινοτικών κριτηρίων με εθνικά κριτήρια κατά την επιλογή των θεωρητικά πλέον κατάλληλων περιφερειών ως δικαιούχων των ενισχύσεων του νέου Στόχου 2.
<P>
Αυτή η πρακτική θα μπορούσε, κυρίες και κύριοι, να ερμηνευθεί από κάποιους ως μια αποποίηση της ευθύνης, εκ μέρους της Επιτροπής, υπέρ των εσωτερικών πολιτικών συμφερόντων του κάθε κράτους μέλους. Θα μπορούσαμε ακόμα να μιλήσουμε για κάποιον εξορθολογισμό των διαρθρωτικών πολιτικών, συνέπεια των οποίων θα μπορούσε να είναι όχι μόνο η παραποίηση των αποτελεσμάτων που επιδιώκει η Επιτροπή με τη δημιουργία του νέου Στόχου 2, αλλά και η εξ αρχής απομάκρυνση από τον βασικό της στόχο, την υποστήριξη δηλαδή των υποβαθμισμένων περιοχών που αντιμετωπίζουν διαρθρωτικά προβλήματα. Υπάρχει, κυρίες και κύριοι, το ενδεχόμενο να μείνουν έξω οι πλέον κατάλληλες περιοχές για τον Στόχο 2, και να επιλεγούν άλλες, όχι και τόσο κατάλληλες, λόγω εσωτερικών πολιτικών συμφερόντων των κρατών μελών.
<P>
Από αυτήν την άποψη θεωρούμε απαραίτητη μια αντικειμενικότητα των κριτηρίων επιλογής εκ μέρους της Επιτροπής για τον μελλοντικό Στόχο 2.

<SPEAKER ID=87 LANGUAGE="PT" NAME="Porto">
Κύριε Πρόεδρε, ο Στόχος 2 των διαρθρωτικών ταμείων αξίζει πολύ ιδιαίτερης προσοχής διότι, πέραν του ότι είναι εξαιρετικά σημαντικός, εμφανίζει και πολλές δυσκολίες για τη σωστή προώθησή του.
<P>
Δεδομένου ότι γίνεται λόγος για βιομηχανικές περιοχές σε παρακμή, θα πρέπει να εξεταστεί πολύ προσεκτικά εάν πρόκειται για βιομηχανικούς τομείς με προοπτική και, πιο συγκεκριμένα, οφείλουμε να εξετάσουμε μία προς μία τις βιομηχανικές μονάδες και να διαπιστώσουμε εάν πρόκειται για βιώσιμες επιχειρήσεις. Εάν ναι, θα πρέπει να χορηγηθεί η απαραίτητη άμεση ενίσχυση στο πλαίσιο της ορθής εφαρμογής του «επιχειρήματος των γηραλέων επιχειρήσεων».
<P>
Σε αντίθετη περίπτωση, εάν δηλαδή διαπιστωθεί ότι δεν πρόκειται για βιομηχανίες ή επιχειρήσεις μεσοπρόθεσμα ή μακροπρόθεσμα ανταγωνιστικές, τότε είναι προς το συμφέρον όλων, και πρωτίστως προς το συμφέρον των εργαζομένων, να βρεθούν εφικτές εναλλακτικές λύσεις μέσα σε έναν κόσμο όπου κυριαρχεί ο ανταγωνισμός και όπου το ενδεχόμενο να ξανακλείσουν τα σύνορα δεν είναι ούτε αναμενόμενο, αλλά ούτε και επιθυμητό.
<P>
Από τη στιγμή που στον Στόχο 2 θα εντάσσονται τώρα και αστικές περιοχές που χρήζουν μετατροπής, θα πρέπει να ληφθεί πολύ σοβαρά υπόψη το γεγονός ότι ο συγκεκριμένος στόχος δεν θα μπορέσει να επιτευχθεί εφόσον δεν χαραχθούν ξεκάθαρες πολιτικές ισορροπημένης προώθησης των χωρών. Σε περίπτωση που συνεχίσουν να εφαρμόζονται, όπως συμβαίνει στη χώρα μου, πολιτικές συγκέντρωσης των δραστηριοτήτων σε συγκεκριμένους πόλους, με αποκορύφωμα την πολιτική του διπολισμού, με τη συγκέντρωση των πλέον ποιοτικών και δυναμικών δραστηριοτήτων σε μία ή το πολύ σε δύο πόλεις, θα συνεχίσουν να σημειώνονται μετακινήσεις πληθυσμού προς αυτούς τους πόλους, με όλα τα συνεπαγόμενα δυσεπίλυτα κοινωνικά προβλήματα που άπτονται του αποκλεισμού και της ανασφάλειας. Στην προκειμένη περίπτωση, για έναν τέτοιο «αγώνα ενάντια στο ρεύμα», δεν θα επαρκεί καμία χρηματοδοτική ροή, είτε από εθνικούς πόρους είτε από πόρους της Ευρωπαϊκής Ένωσης, προς τις συγκεκριμένες περιοχές.
<P>
Οι συγκρίσιμες εμπειρίες ανά την Ευρώπη είναι αρκετά ξεκάθαρες: δεν παρατηρείται κανένα πρόβλημα αυτού του είδους σε χώρες που διαθέτουν ένα ισορροπημένο δίκτυο αστικών περιοχών, που παρέχει τη δυνατότητα να ριζώνει ο πληθυσμός στον τόπο καταγωγής του, επιτυγχάνοντας έτσι μια καλύτερη αξιοποίηση των εγχώριων πόρων.
<P>
Διόλου δεν αμφισβητούμε το γεγονός ότι οφείλουμε διαρκώς να μεριμνούμε για τα κοινωνικά προβλήματα που αντιμετωπίζουν άτομα τα οποία δεν ευθύνονται για την εφαρμογή εσφαλμένων πολιτικών. Αλλά πρέπει συγχρόνως να πραγματοποιούμε βήματα προς την εξεύρεση ουσιαστικών λύσεων από τις οποίες θα επωφεληθούμε όλοι.

<SPEAKER ID=88 LANGUAGE="DE" NAME="Klaί">
Κύριε Πρόεδρε, κυρία Επίτροπε, κυρίες και κύριοι, η διαρθρωτική πολιτική είναι πάντοτε και πολιτική της αγοράς εργασίας. Στις περιφέρειες λειτουργεί ένα κύκλωμα. Οι άνθρωποι διαμένουν εκεί όπου υπάρχει εργασία. Εργάζονται, όμως, κατά προτίμηση και στις περιφέρειες, όπου, εκτός από δουλειά τους, τους προσφέρεται και ένα ποιοτικό περιβάλλον διαβίωσης, δηλαδή ένα καλό υγιές φυσικό περιβάλλον, καλή υποδομή και ταχεία κυκλοφοριακή σύνδεση μεταξύ της κατοικίας και του χώρου εργασίας. Στον ιδανικό τόπο εργασίας συμπεριλαμβάνεται και το πολιτιστικό περιβάλλον. Τα σχολεία, η επιμόρφωση και η κατάρτιση, καθώς και η δυνατότητα πολιτιστικών εκδηλώσεων ψυχαγωγίας κατά τον ελεύθερο χρόνο πρέπει να θεωρούνται δεδομένα. Σε περίπτωση που ένας από αυτούς τους άξονες του κυκλώματος εκλείψει, επέρχεται ανισορροπία κι έχουμε το φαινόμενο της ερήμωσης ολόκληρων περιφερειών. Όπου δεν υπάρχει δουλειά, δεν ζουν άνθρωποι και, αντιστρόφως, όπου δεν υπάρχουν άνθρωποι, δεν υπάρχει και δουλειά. Στο σημείο αυτό καλείται να παρέμβει η διαρθρωτική πολιτική. Πρέπει να δούμε το συνολικό περιβάλλον, και όχι αποκλειστικά και μόνο τη θέση εργασίας ως μεμονωμένο στοιχείο.
<P>
Έστω ότι παρακολουθούμε την κατασκευή ενός δρόμου. Στον τόπο των εργασιών βλέπουμε μεγάλα μηχανήματα και λίγους εργάτες. Δεν βλέπουμε, όμως, ότι αυτός ο δρόμος είναι μία αρτηρία ζωής για την περιφέρεια. Η αξιολόγηση των μεμονωμένων προγραμμάτων έχει δείξει ότι όπου ρέει κοινοτικό χρήμα, ρέουν και πρόσθετα μέσα συγχρηματοδότησης, ιδιαίτερα από τον ιδιωτικό τομέα. Για κάθε εκατομμύριο Ecu κοινοτικής συγχρηματοδότησης τα κράτη μέλη συνεισφέρουν από την πλευρά τους με 2 εκατομμύρια, ενώ το 20 % των συνολικών πιστώσεων προέρχεται από τον ιδιωτικό τομέα. Δίνεται έτσι το έναυσμα για μια τεράστια δραστηριοποίηση. Πρέπει λοιπόν να βλέπουμε μακριά και για τον λόγο αυτό υιοθετώ την άποψη του εισηγητή της έκθεσης κ. Vallvι ότι ο χρονικός ορίζοντας των τριών χρόνων είναι πολύ σύντομος. Πρέπει να βλέπουμε σφαιρικά τα πράγματα, ώστε να εξασφαλίσουμε τις βέλτιστες δυνατές συνθήκες διαβίωσης για τους Ευρωπαίους πολίτες.

<SPEAKER ID=89 NAME="Χατζηδάκης">
Κύριε Πρόεδρε, κυρία Επίτροπε, ενώ έχει μείνει ουσιαστικά ένας χρόνος μέχρι να τελειώσει η προγραμματική περίοδος στην οποία αναφερόμαστε, ουσιαστικά δεν μπορούμε να κάνουμε τίποτε άλλο παρά να εξάγουμε συμπεράσματα και διδάγματα για την νέα προγραμματική περίοδο.
<P>
Είναι λοιπόν σημαντικό -και αυτή είναι η πρώτη μου παρατήρηση- ότι δημιουργούνται, σύμφωνα με τις εκτιμήσεις της Επιτροπής, για την περίοδο που κουβεντιάζουμε 880.000 θέσεις εργασίας στις περιοχές του Στόχου 2. Θα μπορούσε ο αριθμός να είναι μεγαλύτερος, αλλά θα μπορούσε προφανώς να είναι και μικρότερος. Και κατά συνέπεια εγώ εκφράζω την ικανοποίησή μου για αυτό. Δεύτερον, εκφράζω την ικανοποίησή μου για το γεγονός ότι έχουμε επικεντρωθεί σε τέσσερις προτεραιότητες, στην ανταγωνιστικότητα, την προστασία του περιβάλλοντος, την ισότητα των φύλων και την καινοτομία, τις οποίες θεωρώ πολύ σημαντικές. Ταυτόχρονα, όμως, υπάρχουν και προβλήματα, τα οποία ανέφεραν οι συνάδελφοι, όσον αφορά την ποιότητα των προγραμμάτων και την εκ των προτέρων εκτίμηση των θέσεων εργασίας που δημιουργούνται, και τα οποία καλό είναι να αντιμετωπισθούν.
<P>
Τώρα, για την καινούργια προγραμματική περίοδο, εμείς ως Ευρωπαϊκό Λαϊκό Κόμμα πρέπει να σας πω -το ξέρετε- ότι έχουμε πολλές αμφιβολίες για την προσπάθεια που κάνει η Επιτροπή να αντιμετωπίσει με τον καινούργιο Στόχο 2 ταυτοχρόνως τα προβλήματα των βιομηχανικών και των αγροτικών περιοχών που έχουν προβλήματα μετατροπής. Από εκεί και πέρα, όμως, θεωρούμε αναγκαίο, αν μη τί άλλο, να υπάρχει μία εγγύηση ότι θα έχουμε μία κάλυψη 10 % -πληθυσμιακά εννοώ- σε ευρωπαϊκό επίπεδο για τις βιομηχανικές περιοχές και 5 % για τις αγροτικές μέσα στον κανονισμό.
<P>
Επίσης, είμαστε υπέρ της πρότασης της Επιτροπής να υπάρχουν ταυτόχρονα εθνικά και κοινοτικά κριτήρια για την επιλογή των περιφερειών αυτών. Το επιβάλλει η αρχή της επικουρικότητας. Και είμαστε και υπέρ της πρότασης της Επιτροπής να υπάρχει δίχτυ ασφαλείας, δηλαδή μέγιστη μείωση της τάξεως του 33 % για τις περιοχές που καλύπτονται σήμερα από τους στόχους 2 και 5Β.

<SPEAKER ID=90 NAME="Wulf-Mathies">
Κύριε Πρόεδρε, κυρίες και κύριοι, κατ' αρχάς θα ήθελα να εκφράσω τις θερμές μου ευχαριστίες για την εποικοδομητική συζήτηση και την εξαιρετικά εποικοδομητική έκθεση, τόσο σε σας κ. Vallvι, όσο και σε όσους συμμετείχαν στη συζήτηση. Χαιρετίζω τη μεγάλη σύμπνοια μεταξύ της Επιτροπής και του Κοινοβουλίου και ως προς τις κατευθυντήριες γραμμές, και ως προς τα σημεία όπου απαιτείται στήριξη για την περίοδο προγραμματισμού του Στόχου 2 (1997-1999). Πρωταρχικός μας στόχο πρέπει να είναι η παροχή βοήθειας για τη δημιουργία βιώσιμων θέσεων απασχόλησης στις περιφέρειες που διέρχονται περίοδο διαρθρωτικών αλλαγών.
<P>
Με χαροποιεί ιδιαίτερα το γεγονός ότι στηρίζετε τις μεταρρυθμιστικές προτάσεις της Επιτροπής για τη συγκέντρωση, την αποκέντρωση και την απλοποίηση και ότι στην έκθεσή σας αναγνωρίζετε ότι η Επιτροπή ήδη από τη δεύτερη περίοδο προώθησης του Στόχου 2 καταβάλλει προσπάθειες ώστε να βρίσκουν άμεση εφαρμογή τα διδάγματα του παρελθόντος. Δεν μπορώ παρά να συμφωνήσω μαζί σας ως προς τη διαπίστωση της πρότασης ψηφίσματος ότι η συγκέντρωση πρέπει να επιτευχθεί μέσω της αλληλεγγύης. Η θετική αποδοχή των κατευθυντήριων γραμμών για το Στόχο 2 ως μέσο στήριξης των αναπτυξιακών σχεδίων των κρατών μελών ενισχύει και αυτή την επιχειρηματολογία της Επιτροπής για αναμόρφωση των διαρθρωτικών ταμείων. Σε αυτό το σημείο θα ήθελα να διευκρινίσω ακόμα μία φορά ότι, εν πρώτοις, σκοπεύουμε μέχρι το τέλος του χρόνου να ολοκληρώσουμε τις κατευθυντήριες γραμμές για τη νέα προγραμματική περίοδο και γνωρίζετε, βάσει της διαδικασίας που ακολουθήσαμε για τις κατευθυντήριες γραμμές σχετικά με το Στόχο 2, ότι θα το πράξουμε βάσει διαλόγου με την Επιτροπή Περιφερειακής Πολιτικής και το Κοινοβούλιο, καθώς οι στόχοι μας είναι κοινοί.
<P>
Μας βρίσκει απόλυτα σύμφωνους το αίτημά σας να υπάρξει μελλοντικά μεγαλύτερος ποσοτικός προσδιορισμός των άμεσων στόχων. Έχουμε ήδη παραδώσει στα κράτη μέλη μεθοδολογικό πλαίσιο για την εκ των προτέρων αξιολόγηση των αποτελεσμάτων για την απασχόληση κατά την περίοδο 1997-1999, αλλά μετά λύπης μας διαπιστώνουμε ότι δεν το χρησιμοποιούν εντατικά. Ως εκ τούτου, στόχος μας είναι να βελτιώσουμε μελλοντικά τους δείκτες και τη διαδικασία αξιολόγησης. Επιτρέψτε μου, με αφορμή την παρατήρηση ενός βουλευτή, να διευκρινίσω για μία ακόμα φορά ότι το δυναμικό απόδοσης μπορεί να δώσει θετικά ερεθίσματα, καθώς υπάρχουν και δείκτες και η παρότρυνση της Επιτροπής για τη χρήση τους, αλλά υπολείπεται δυνατοτήτων για να επιτευχθεί μία θετική επίδραση, επί παραδείγματι αναφορικά με τέτοια μέσα.
<P>
Η Επιτροπή συμφωνεί με την παρατήρησή σας ότι πρέπει να εστιάσουμε την προσοχή μας στην προώθηση των κεντρικών σημείων που περιέχουν οι κατευθυντήριες γραμμές - αναφέρομαι στην ανταγωνιστικότητα, τις ΜΜΕ, την καινοτομία, το περιβάλλον και την προώθηση της ισότητας ευκαιριών - με σκοπό τη βελτίωσή τους. Πιστεύουμε, όμως, ότι οι προτάσεις μας σχετικά με τους νέους κανονισμούς για τα διαρθρωτικά ταμεία, δηλαδή τα οικονομικής φύσης κίνητρα που δίδονται σε σχέση με κοινοτικά, βασικά θέματα ενδιαφέροντος, όπως το περιβάλλον ή οι γυναίκες, θα αποβούν πιο αποτελεσματικά από τις ποσοστώσεις. Επιπλέον, πρέπει να είμαστε ιδιαίτερα προσεκτικοί ώστε να μην παρεμποδίσουμε οι ίδιοι - εξαιτίας των ποσοστώσεων - την προσέγγιση που ακολουθούμε στην περιφερειακή πολιτική, την ανάληψη δηλαδή πρωτοβουλιών από τη βάση.
<P>
Επιτρέψτε μου τώρα να επαναλάβω εν συντομία τις θέσεις μας όσον αφορά στο ζήτημα της συνοχής του νέου Στόχου 2, καθώς διεφάνη έντονος προβληματισμός σχετικά με τη σύνδεση των εν λόγω θεμάτων. Επαναλαμβάνω, λοιπόν, ότι σε όλες τις περιοχές, είτε πρόκειται για βιομηχανικές περιφέρειες, είτε για την ύπαιθρο, είτε για περιοχές που εξαρτώνται από την αλιεία, ή για προβληματικές αστικές περιοχές, πρόκειται για το ίδιο ζήτημα, δηλαδή την παροχή βοήθειας για την αντιμετώπιση των διαρθρωτικών αλλαγών και για τη δημιουργία θέσεων εργασίας σε τομείς άλλους από αυτούς που διέρχονται κρίση και υφίστανται απώλειες θέσεων εργασίας.
<P>
Στο σχέδιο του κανονισμού περιλαμβάνονται κριτήρια κατά το ήμισυ εθνικά και προσαρμόσιμα, τα οποία, σε συνδυασμό με την μεγαλύτερη ευελιξία στην επιλογή των περιφερειών, παρέχουν στα κράτη μέλη την απαραίτητη ελευθερία κινήσεων ώστε να λαμβάνουν υπόψη τους τις εθνικές και περιφερειακές ιδιαιτερότητες και να εφαρμόζουν συμπληρωματικά κριτήρια. Αυτό ικανοποιεί το αίτημα που εκφράσατε επανειλημμένως κατά τη διάρκεια της συζήτησης. Η Επιτροπή δεν συμμερίζεται τις ανησυχίες σας ότι ο προτεινόμενος συνδυασμός αφενός κοινοτικών και αφετέρου προσαρμόσιμων εθνικών κριτηρίων παρέχει στα κράτη μέλη υπερβολική ελευθερία δράσης και ίσως αυτό θα μπορούσε να οδηγήσει σε καταχρήσεις. Θα ήθελα βεβαίως να τονίσω ότι η Επιτροπή θα πράξει τα δέοντα ώστε να μη διακινδυνεύσει την προσέγγιση που έχει υιοθετήσει στις περιφέρειες, την ανάληψη δηλαδή πρωτοβουλιών από τη βάση, λόγω πιθανής εθνικής τομεοποίησης και διασπάθισης. Νομίζω ότι η στήριξη εκ μέρους του Κοινοβουλίου όσον αφορά το συγκεκριμένο ζήτημα είναι μείζονος σημασίας, ώστε να είμαστε σε θέση να αντικρούσουμε με σιγουριά τους συγκεκριμένους φόβους που εξέφρασαν σαφώς ο κ. Vallvι και ένας ακόμα ομιλητής. Θεωρώ επίσης σημαντικό, μέσω της ενσωμάτωσης των περιοχών που λαμβάνουν ενισχύσεις, να ξεπεραστεί ο ανταγωνισμός μεταξύ των επιμέρους πολιτικών, καθώς και ο ανταγωνισμός μεταξύ πόλεων και υπαίθρου, και να αξιοποιηθούν οι συνέργειες που σήμερα δεν αξιοποιούνται σωστά σε πολλές περιπτώσεις.
<P>
Είμαστε σύμφωνοι ως προς τη σημασία των εταιρικών σχέσεων. Θα ήθελα στο σημείο αυτό να εκφράσω ρητά την πεποίθησή μας ότι τόσο η συμμετοχή φορέων τοπικής και περιφερειακής αυτοδιοίκησης και των κοινωνικών εταίρων, όσο και η συμμετοχή μη κυβερνητικών και περιβαλλοντικών οργανώσεων, αλλά και περισσότερων γυναικών στις επιτροπές παρακολούθησης, θα μας φέρει μελλοντικά πιο κοντά στον Ευρωπαίο πολίτη και θα προκαλέσει ευρύτερη κινητοποίηση για την επίτευξη των κοινών μας στόχων. Ως εκ τούτου, θεωρούμε ότι η νέα αυτή αρχή της εταιρικής σχέσης θα λειτουργήσει καταλυτικά προς την κατεύθυνση της βελτίωσης της αποτελεσματικότητας, καθώς και ως προς τη διαφάνεια της κοινής δράσης.
<P>
Όσον αφορά το θέμα της απλοποίησης, παρατηρώ απόλυτη σύμπνοια. Επιτρέψτε μου να διαλευκάνω μια παρεξήγηση. Ακόμα και σε περίπτωση ανακατατάξεων εντός των βασικών σημείων στα οποία εστιάζονται τα προγράμματα, το όργανο που θα είναι υπεύθυνο μελλοντικά για τη λήψη αποφάσεων θα είναι η εκάστοτε επιτροπή παρακολούθησης. Η επιρροή της Επιτροπής έχει μειωθεί προκειμένου να εξαλειφθεί η γραφειοκρατία.
<P>
Θα ήθελα, τέλος, να προσθέσω λίγα λόγια για την αρχή της προσθετικότητας. Τα προβλήματα που αντιμετωπίσαμε κατά την επιβολή της συμπληρωματικότητας αναφέρθηκαν σαφώς, τόσο στην ανακοίνωση της Επιτροπής, όσο και στην έκθεση του κ. Vallvι. Με την προτεινόμενη μεταρρύθμιση επιδιώκουμε την απλοποίηση και την αύξηση της επιλεξιμότητας. Στο εγγύς μέλλον, όταν η συμπληρωματικότητα θα έχει ενσωματωθεί στο διαδικαστικό μέρος της κατάρτισης προγράμματος, θα μπορούμε να διασφαλίσουμε περισσότερο από πριν ότι τα κράτη μέλη και η Επιτροπή έχουν καταλήξει σε έναν κοινά αποδεκτό ορισμό της προσθετικότητας και θα έχουν τη δυνατότητα αναθεώρησής της.
<P>
Από τα παραπάνω προκύπτει ότι ο έλεγχος για την τήρηση της αρχής της προσθετικότητας δεν χρειάζεται να λαμβάνει χώρα μία φορά το χρόνο, αλλά μόνο τρεις φορές εντός της περιόδου ενίσχυσης. Αυτό αφενός μας εξασφαλίζει λιγότερη γραφειοκρατία και αφετέρου την απαραίτητη αποτελεσματικότητα, ώστε να διασφαλίσουμε ότι η διαρθρωτική βοήθεια αποτελεί πρόσθετο στρατηγικό στοιχείο για την περιφερειακή ανάπτυξη και δεν υποκαθιστά εθνικούς πόρους.
<P>
Υπ' αυτή την έννοια θα ήθελα να σας εκφράσω και πάλι τις θερμές μου ευχαριστίες για την υποστήριξη όχι μόνο της έκθεσης, αλλά και της συζήτησης στην ολομέλεια.

<SPEAKER ID=91 NAME="Πρόεδρος">
Ευχαριστώ πολύ, κυρία Wulf-Mathies.
<P>
Η συζήτηση έληξε.
<P>
Πριν προχωρήσουμε στην ψηφοφορία, τον λόγο έχει ο κ. Kellett-Bowman για ένα διαδικαστικό θέμα.

<SPEAKER ID=92 LANGUAGE="EN" NAME="Kellett-Bowman">
Κύριε Πρόεδρε, πρόκειται για διαδικαστικό θέμα. Παρατήρησα ότι η Ομάδα των Ανεξάρτητων για την Ευρώπη των Εθνών ζήτησε σε αυτή την ψηφοφορία έξι ψηφοφορίες δια ονομαστικής κλήσεως, με όλες τις συνέπειες σε χρόνο και χρήμα. Αφησαν δε πίσω τους έναν βουλευτή για να είναι σίγουροι ότι αυτό θα γίνει.
<P>
(Χειροκροτήματα)

<SPEAKER ID=93 NAME="Πρόεδρος">
Κύριε Kellett-Bowman, η ονομαστική ψηφοφορία ζητήθηκε σύμφωνα με τον Κανονισμό. Η παρούσα Προεδρία δεν μπορεί να κάνει τίποτε άλλο από το να τηρήσει τους κανόνες του Κανονισμού. Δεν μπορώ να κάνω κάτι άλλο, αλλά τα λόγια σας θα καταγραφούν στα πρακτικά.

<SPEAKER ID=94 LANGUAGE="FR" NAME="Berthu">
Κύριε Πρόεδρε, θα ήθελα απλώς να απαντήσω με μία φράση στον κ. Kellett-Bowman. Ρίχνοντας μια ματιά στη συζήτηση και στις ψήφους, είμαστε ικανοποιημένοι που ζητήσαμε ονομαστικές ψηφοφορίες. Μία από τις τροπολογίες μας έγινε αποδεκτή, άλλες απερρίφθησαν με διαφορά λίγων ψήφων, και πιστεύουμε πως κάναμε πολύ σωστά που επιμείναμε στο αίτημά μας.

<SPEAKER ID=95 NAME="Πρόεδρος">
Ευχαριστώ πολύ, κύριε Berthu. Η Προεδρία έχει ήδη προειδοποιήσει πως η πρόταση έγινε σύμφωνα με τον Κανονισμό και πως, συνεπώς, δεν μπορούσε να γίνει καμία τροποποίηση.
<P>
Προχωρούμε στην ψηφοφορία.
<P>
(Το Σώμα εγκρίνει το ψήφισμα)

<SPEAKER ID=96 NAME="Andersson">
Υπερψήφισα την πρόταση τροπολογίας αριθ. 4 γιατί θέλω να υπάρχει μεγαλύτερη ευελιξία, κυρίως όσον αφορά την κρατική οικονομική ενίσχυση.

<SPEAKER ID=97 NAME="Souchet">
Η έκθεση του κ. Vallvι παρουσιάζεται με τη μορφή διπτύχου. Η πρώτη της πτυχή επιχειρεί έναν απολογισμό του Στόχου 2 στις 60 επιλέξιμες περιφέρειες για την περίοδο 1989-1993. Ο εισηγητής διαπιστώνει με ειλικρίνεια ότι το τοπίο καλύπτεται από πυκνή ομίχλη: «σπανίως υπήρχαν» στοιχεία και οι δείκτες επίδοσης «δεν ήσαν τυποποιημένοι». Κατά συνέπεια, η πλέον στοιχειώδης ακρίβεια θα έπρεπε να οδηγήσει τον εισηγητή να κρατά τις αποστάσεις του από τις αβάσιμες παγκόσμιες εκτιμήσεις που ανακοίνωσε η Επιτροπή αναφορικά με τον αριθμό των θέσεων εργασίας που δημιουργήθηκαν ή διατηρήθηκαν χάρη στην ύπαρξη των προγραμμάτων του Στόχου 2. Ο κύριος Vallvι γνωρίζει φυσικά πώς «τα στοιχεία αυτά θα πρέπει να ληφθούν υπόψη με ιδιαίτερη προσοχή λόγω πολλών ελλιπών ή μεμονωμένων στοιχείων, λόγω του ιδιαίτερου χαρακτήρα τους και λόγω της έλλειψης συνδέσεως με τους στόχους. Προσθέτει όμως ότι «Παρ' όλα αυτά η στοχοθέτηση ήταν εξαιρετική στα συγκεκριμένα προγράμματα, ενώ η αξιολόγηση του κατά πόσον τα προγράμματα υπήρξαν επιτυχή αποδείχθηκε δύσκολη».
<P>
Ωστόσο, αποδέχεται τελικά έναν αριθμό 450.000 έως 500.000 καθαρών θέσεων εργασίας παγκοσμίως που οφείλονται στα προγράμματα του Στόχου 2, ο οποίος αποτελεί προφανώς προϊόν προπαγάνδας, εφόσον δεν είναι στατιστικά ορθός. Η αλήθεια είναι ότι κανείς δεν είναι σε θέση να εκτιμήσει τις πραγματικές επιπτώσεις αυτών των διαρθρωτικών ταμείων, που είναι ιδιαίτερα σημαντικά για τον τομέα της απασχόλησης. Είχαμε προτείνει μία τροπολογία με τις ίδιες ακριβώς επιφυλάξεις που εξέφρασε και ο εισηγητής στην αιτιολογική του έκθεση, η οποία όλως περιέργως δεν έγινε αποδεκτή από τον συντάκτη...
<P>
Η δεύτερη πτυχή της έκθεσης του κύριου Vallvι αναφέρεται στις προοπτικές του νέου Στόχου 2. Ο εισηγητής προβληματίζεται για την ετερογένεια του νέου στόχου και μάλλον εκφράζεται κατ' ευφημισμόν όταν δηλώνει ότι «αμφιβάλλει για την αισιοδοξία της Επιτροπής ότι θα επιτευχθεί συνοχή σε έναν τόσο διαφοροποιημένο στόχο». Εκφράζει εξάλλου τον φόβο του μήπως το ανώτατο όριο πληθυσμού που καθιέρωσε η Επιτροπή οδηγεί στη θέσπιση ακατάλληλων κριτηρίων για τον προσδιορισμό των θεωρητικά επιλέξιμων περιοχών.
<P>
Λυπούμαι που ο εισηγητής ξεχνά τελείως τη σημασία των παράκτιων περιοχών των κρατών μελών της Ευρωπαϊκής Ένωσης, αν και πρόκειται για ένα από τα κύρια χαρακτηριστικά των χωρών της δυτικής Ευρώπης. Ο κίνδυνος ερήμωσης υφίσταται όντως για πολλές περιοχές, και κυρίως για εκείνες που θα βρεθούν σε ακόμα μειονεκτικότερη θέση λόγω του περιφερειακού τους χαρακτήρα. Ο καλοκαιρινός τουρισμός δεν θα μπορέσει να διατηρήσει από μόνος του σε μόνιμη βάση τη ζωή στις παράκτιες περιοχές μας. Η υιοθέτηση μιας καθαρά τοπικιστικής λογικής, η οποία θα δημιουργούσε σημαντικές διαφορές οργάνωσης μεταξύ των παράκτιων τομέων, κινδυνεύει να προκαλέσει σοβαρές διαταραχές. Πρέπει, λοιπόν, σε γενικές γραμμές να δοθεί στα κράτη μέλη η απαιτούμενη ευελιξία, έτσι ώστε να προωθήσουν μια ισορροπημένη χωροταξική διαμόρφωση και να αντιμετωπίσουν τον κίνδυνο της σταδιακής ερήμωσης ορισμένων περιοχών. Έχοντας αυτό ως στόχο, η προτεινόμενη γεωγραφική κατανομή, που αντιστοιχεί σε ποσοστά 10 %, 5 %, 2 % και 1 %, δεν μπορεί να ερμηνευθεί με αυστηρότητα. Η Ομάδα μας πρότεινε πολλές τροπολογίες προς αυτήν την κατεύθυνση.
<P>
Αυτή η ευελιξία είναι ιδιαίτερα σημαντική για τις ζώνες που εξαρτώνται από την αλιεία, όπου είναι απαραίτητο να εξακολουθήσει να υπάρχει η δυνατότητα αντιστάθμισης των διαφόρων περιορισμών που επιβάλλονται στους αλιείς μέσω σαφώς στοχοθετημένων παρεμβάσεων διαρθρωτικής ενίσχυσης, προϋπόθεση απαραίτητη για την αποτελεσματικότητα και τη συνέχιση μιας κοινής πολιτικής για μία δίκαιη αλιεία. Διαφορετικά δεν υπάρχει καν λόγος να συνεχίσουμε να μιλάμε για ΚΑΠ, εφόσον θα είναι πλέον μόνο κούφια λόγια.
<P>
Τέλος, αξίζει να επισημάνουμε τις επιφυλάξεις, πολύ φρόνιμες, αλήθεια, του φιλελεύθερου εισηγητή κύριου Vallvι, σχετικά με τη σχέση απασχόλησης - δημοσίων επιδοτήσεων. Είναι παράδοξο πώς δεν σκέφθηκε να μας υπενθυμίσει ότι ο καλύτερος τρόπος για τα κράτη μέλη, προκειμένου να διαφυλάξουν ή να δημιουργήσουν θέσεις εργασίας, είναι να μειώσουν τη φορολογία τους και να ελαττώσουν τους διοικητικούς περιορισμούς που επιβάλλουν στις επιχειρήσεις, και για την Ευρωπαϊκή Ένωση να προωθήσει με αποτελεσματικότερο τρόπο το δίκαιο εμπόριο.
<P>
Για όλους αυτούς τους λόγους, η Ομάδα μας δεν μπόρεσε να υποστηρίξει αυτή την έκθεση.

<CHAPTER ID=7>
Πρόγραμμα ARIANE - Πρόγραμμα KALEIDOSCOPE
<SPEAKER ID=98 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
Α4-0355/98 του κυρίου Pex, εξ ονόματος της Επιτροπής Πολιτισμού, Νεότητας, Παιδείας και Μέσων Ενημέρωσης, σχετικά με την απόφαση τoυ Ευρωπαϊκoύ Κoιvoβoυλίoυ και τoυ Συμβoυλίoυ περί τρoπoπoίησης της απόφασης 2085/97/ΕΚ για τη θέσπιση πρoγράμματoς στήριξης, συμπεριλαμβαvoμέvης της μετάφρασης, στov τoμέα τoυ βιβλίoυ και της αvάγvωσης (Πρόγραμμα ARIANE)-Α4-0356/98 του κυρίου Pex, εξ ονόματος της Επιτροπής Πολιτισμού, Νεότητας, Παιδείας και Μέσων Ενημέρωσης, σχετικά με την απόφαση τoυ Ευρωπαϊκoύ Κoιvoβoυλίoυ και τoυ Συμβoυλίoυ περί τρoπoπoίησης της απόφασης 719/96/ΕΚ της 29ης Μαρτίoυ 1996 για τη θέσπιση πρoγράμματoς στήριξης καλλιτεχvικώv και πoλιτισμικώv εκδηλώσεωv ευρωπαϊκής διάστασης (Πρόγραμμα KALEIDOSCOPE).
<SPEAKER ID=99 NAME="Pex">
Κύριε Πρόεδρε, αισθάνομαι ιδιαίτερη χαρά που μπορώ σήμερα να αναφερθώ στη συνέχεια των πολιτιστικών προγραμμάτων ARIANE και KALEIDOSCOPE για το 1999. Το ARIANE είναι ένα πρόγραμμα κοινοτικής στήριξης του βιβλίου και της ανάγνωσης, συμπεριλαμβανομένης της μετάφρασης. Το πρόγραμμα καταρτίσθηκε για την περίοδο από 1η Ιανουαρίου 1997 έως και 31η Δεκεμβρίου 1998. Σε αυτά τα δύο οικονομικά έτη η Ευρωπαϊκή Ένωση χορήγησε ενισχύσεις για τη μετάφραση 300 περίπου λογοτεχνικών έργων, τη διάδοση των βιβλίων 80 περίπου συγγραφέων από περιοχές με λιγότερο διαδεδομένες γλώσσες μετά από τη μετάφρασή τους στις περισσότερο διαδεδομένες ευρωπαϊκές γλώσσες, την υλοποίηση περισσοτέρων από 50 σχεδίων συνεργασίας από βιβλιοθήκες, πολιτιστικές οργανώσεις κ.λπ., και τη μετεκπαίδευση περισσοτέρων από 900 μεταφραστών λογοτεχνικών έργων. Εν ολίγοις, το ARIANE απέδωσε καρπούς και πρέπει, συνεπώς, να συνεχισθεί.
<P>
Το δεύτερο πολιτιστικό πρόγραμμα, το KALEIDOSCOPE, αφορά τη στήριξη καλλιτεχνικών και πολιτιστικών δραστηριοτήτων με ευρωπαϊκή διάσταση. Το πρόγραμμα αυτό είχε καταρτισθεί για την περίοδο από 1η Ιανουαρίου 1996 έως και 31η Δεκεμβρίου 1998. Κατά την περίοδο αυτή το KALEIDOSCOPE υποστήριξε συνολικά 420 πολιτιστικά προγράμματα. Στην κατάρτιση και την εκτέλεση των προγραμμάτων αυτών συμμετείχαν περί τις 1500 πολιτιστικές οργανώσεις από τα 15 κράτη μέλη της Ευρωπαϊκής Ένωσης, η ΕΚΑΧ και οι χώρες της Κεντρικής και Ανατολικής Ευρώπης. Παράλληλα, το πρόγραμμα υποστήριξε τις δραστηριότητες 50.000 καλλιτεχνών και άλλων επαγγελματιών του πολιτιστικού τομέα. Μέσω του προγράμματος 20.000 νέοι απέκτησαν πρόσβαση σε καλλιτεχνικές και πολιτιστικές δραστηριότητες, διοργανώθηκαν σχεδόν 10.000 θεατρικές παραστάσεις και εκθέσεις, δημιουργήθηκαν 600 θέσεις πρακτικής άσκησης και εκτελέσθηκαν πολλές άλλες δραστηριότητες. Με άλλα λόγια, το KALEIDOSCOPE προσέφερε αξιοσημείωτη υποστήριξη στην ανάπτυξη και τη διατήρηση καλλιτεχνικών και πολιτιστικών δραστηριοτήτων στην Ευρωπαϊκή Ένωση. Θα ήταν, επομένως, κρίμα να διακοπεί η λειτουργία του ΑΡΙΑΝΕ και του KALEIDOSCOPE την 1η Ιανουαρίου 1999 για να ξαναρχίσει ένα χρόνο αργότερα, την 1η Ιανουαρίου 2000, με ένα νέο πρόγραμμα. Η λύση που επινόησε η Ευρωπαϊκή Επιτροπή - η οποία, παρεμπιπτόντως, ευθύνεται γι' αυτό το σφάλμα - να αρχίσουν πριν από το 1999 πειραματικά προγράμματα προκειμένου να καλυφθεί το έτος δεν μπορούσε να εφαρμοσθεί λόγω της απόφασης του Δικαστηρίου των Ευρωπαϊκών Κοινοτήτων όπου αναφέρεται ότι δεν υπάρχει νομική βάση στην οποία θα μπορούσαν να στηριχθούν παρόμοια πειραματικά προγράμματα.
<P>
Ωστόσο, το Σαββατοκύριακο της 12ης και 13ης Σεπτεμβρίου έγινε ένα θαύμα στο Linz της Αυστρίας. Ο Επίτροπος κ. Oreja και ο Υφυπουργός Πολιτισμού της Αυστρίας κ. Wittmann, κατόρθωσαν να πείσουν το Συμβούλιο των Υπουργών Πολιτισμού ότι είναι απαραίτητη η συνέχιση των σημερινών προγραμμάτων.
<P>
Χάρη στη συνεργασία όλων των μελών της Επιτροπής Πολιτισμού και της Επιτροπής Προϋπολογισμών του Κοινοβουλίου προσαρμόσθηκε σε χρόνο ρεκόρ ο προϋπολογισμός του 1999 και εξετάσθηκε πρόταση για την ανεύρεση νομικής βάσης. Οι σχετικές αποφάσεις ελήφθησαν ομόφωνα. Για τεχνικούς, όμως, λόγους στην πρόταση της Επιτροπής περιλαμβάνονται χαμηλότεροι προϋπολογισμοί από ό, τι είχε οριστεί στη διοργανική συμφωνία, και λυπούμαι πολύ γι' αυτό. Στην προκειμένη περίπτωση συμφωνήθηκε να συνεχισθούν τα προγράμματα με βάση τους προϋπολογισμούς του 1998. Αυτός είναι και ο λόγος για τον οποίο οι σημερινές προτάσεις περιλαμβάνουν τροπολογία για την αύξηση των προϋπολογισμών στο επίπεδο του 1998. Μολονότι, επομένως, το Κοινοβούλιο είναι υποχρεωμένο να κάνει τη δουλειά της Επιτροπής, εμείς προφέρουμε μετά χαράς τη συνεργασία μας. Για λόγους τήρησης της τάξης θα αναφέρω τα σχετικά ποσά: 4, 1 εκατομμύρια Ecu για το ARIANE και 10, 2 εκατομμύρια Ecu για το KALEIDOSCOPE.
<P>
Με την απόφαση που - ελπίζουμε - θα ληφθεί σύντομα, θα συνεχισθούν και του χρόνου τα δύο πολιτιστικά προγράμματα. Το 2000 ελπίζουμε να ξεκινήσουμε με ένα νέο συνδυασμό προγραμμάτων, που φαίνεται ότι θα έχουν μία νέα διάρθρωση: πρόκειται για το πρώτο πολιτιστικό πρόγραμμα πλαίσιο 2000-2004. Τον λόγο έχει τώρα το Συμβούλιο. Η ομόφωνη απόφαση των Υπουργών Πολιτισμού πρέπει να επανεπικυρωθεί. Δυστυχώς το Συμβούλιο μπορεί να αποφασίσει μόνο με ομοφωνία. Προφανώς στην τελευταία συνεδρίαση της Επιτροπής των Μονίμων Αντιπροσώπων η απόφαση των Υπουργών Πολιτισμού δεν ήταν γνωστή, δεδομένου ότι υπήρχαν ακόμα μερικά κράτη μέλη που πρόβαλαν αντιρρήσεις.
<P>
Για τον λόγο αυτό απευθύνω έκκληση στο Συμβούλιο και σε όλα τα κράτη μέλη να λάβουν την απόφαση αυτή πριν από την πρώτη ανάγνωση του προϋπολογισμού στο Κοινοβούλιο, έτσι ώστε τα αντίστοιχα ποσά, τα οποία σήμερα φέρουν την ένδειξη pm, να συμπεριληφθούν πραγματικά στον προϋπολογισμό μας.

<SPEAKER ID=100 LANGUAGE="DE" NAME="von Habsburg">
Κύριε Πρόεδρε, θα ήθελα να προσθέσω λίγα λόγια σε αυτά που μας είπε ο κ. Pex. Για μας το σημαντικότερο είναι ότι επιτέλους πείσθηκαν οι κυβερνήσεις ότι με την ολοκλήρωση των εργασιών για την υιοθέτηση του ευρώ μπαίνουμε σε μία νέα φάση της ευρωπαϊκής ανάπτυξης, στην οποία θα έχει υψηλή προτεραιότητα όχι μόνο η οικονομία, αλλά και ο πολιτισμός. Το γεγονός αυτό φαίνεται ότι δεν έχει γίνει ακόμα απολύτως αντιληπτό από τα ανώτερα κλιμάκια, γι' αυτό και αντιμετωπίζουμε διάφορες αναβολές και δυσκολίες σε σχέση με τα πολιτιστικά προγράμματα. Θα ήθελα να εκφράσω τις θερμές μου ευχαριστίες στον κ. Pex για την επιμονή του να αποκτήσουμε επιτέλους, τουλάχιστον στην αρχή της νέας χιλιετηρίδας, πολιτιστικά προγράμματα για τη διατήρηση της μεγάλης ποικιλομορφίας του ευρωπαϊκού πολιτισμού.

<SPEAKER ID=101 NAME="Wulf-Mathies">
Κύριε Πρόεδρε, κυρίες και κύριοι βουλευτές, όπως γνωρίζετε, η Επιτροπή με την πρότασή της για παράταση των προγραμμάτων KALEIDOSCOPE και ARIANE θέλει να εξασφαλίσει τη συνέχιση των κοινών πολιτιστικών δράσεων για το 1999. Στόχος μας είναι να καλυφθεί ο χρόνος μέχρι την ψήφιση του πρώτου πολιτιστικού προγράμματος-πλαισίου της ΕΕ (2000-2004). Κατ' αρχάς η Επιτροπή είχε προγραμματίσει τη λήψη προπαρασκευαστικών μέτρων για τον επόμενο χρόνο, τα οποία θα αποτελούσαν τη γέφυρα μεταξύ της πρώτης γενιάς των προγραμμάτων KALEIDOSCOPE και ARIANE και του προβλεπόμενου για το 2000 νέου προγράμματος-πλαισίου. Τα μέτρα αυτά προσανατολίζονταν προς τα βασικά σημεία του νέου προγράμματος-πλαισίου. Μετά από την απόφαση του Ευρωπαϊκού Δικαστηρίου, της 12ης Μαϊου, σύμφωνα με την οποία κάθε δαπάνη της Κοινότητας πρέπει να έχει νομική βάση, η Επιτροπή προτίμησε, αντί να προχωρήσει με τα προγραμματισμένα μέτρα, να παρατείνει τη διάρκεια ισχύος των δύο υφισταμένων προγραμμάτων, ώστε να εξασφαλίσει τουλάχιστον συνέχεια δράσης.
<P>
Ιδιαίτερο μέλημα της Επιτροπής ήταν να μη διακυβευθεί η επιτυχία της υφιστάμενης συνεργασίας στον πολιτιστικό τομέα, κάτι που είχε άλλωστε επισημάνει και ο εισηγητής, συνεργασία η οποία εκφράζεται υπό τη μορφή εταιρικών σχέσεων με κοινούς πολιτιστικούς στόχους. Στις 21 Σεπτεμβρίου τα τρία θεσμικά όργανα συμφώνησαν σε άτυπη συνάντησή τους για την παράταση του χρόνου ισχύος των προγραμμάτων KALEIDOSCOPE και ARIANE μέχρι το τέλος του 1999, υπό τις ίδιες συνθήκες και με τους ίδιους πόρους του 1998.
<P>
Εφόσον η Επιτροπή, επιδιώκοντας τη συνοχή, πρότεινε στο προσχέδιο του προϋπολογισμού για το 1999 την έγκριση ενός χαμηλότερου ποσού, πρέπει τώρα οι προτάσεις να τροποποιηθούν στο πλαίσιο της νομοθεσίας και του προϋπολογισμού και θα αναλάβει ο καθένας να πράξει τα δέοντα. Προσωπικά τάσσομαι υπέρ της έκκλησης του κ. Pex και του κ. von Habsburg να κλείσει το κεφάλαιο αυτό με θετικούς οιωνούς.
<P>
Θα ήθελα να εκφράσω τις ευχαριστίες μου προς το Κοινοβούλιο, ιδιαιτέρως δε προς τον κ. Pex, εισηγητή και Πρόεδρο της Επιτροπής Πολιτισμού, Νεότητας, Παιδείας και Μέσων Ενημέρωσης για την εποικοδομητική συνεργασία. Σας ευχαριστώ επίσης που μέσα σε τόσο σύντομο χρονικό διάστημα επιτύχατε αυτή τη βελτίωση, προς όφελος της πολιτιστικής δράσης στην Κοινότητα κατά το 1999. Κατ' αυτόν τον τρόπο αποδεικνύετε εκ νέου ότι θεωρείτε τον πολιτισμό θέμα μείζονος σημασίας στο πλαίσιο της ευρωπαϊκής ολοκλήρωσης. Τέλος, θα ήθελα να τονίσω ότι η επικουρικότητα και η ποικιλομορφία μπορούν να συνυπάρξουν, ότι αυτό δεν αποκλείει την από κοινού συνειδητοποίηση αυτών των δύο στοιχείων και τον τονισμό τους μέσω της ανταλλαγής και της διαφάνειας των κοινοτικών δράσεων.

<SPEAKER ID=102 LANGUAGE="ES" NAME="Medina Ortega">
Κύριε Πρόεδρε, ζητώ συγγνώμη από τον κύριο Πρόεδρο και το Σώμα για την κατάχρηση της υπομονής που πάντα επιδεικνύει ο κ. Πρόεδρος. Σε αυτήν την περίπτωση θέλω να κάνω μια παρέμβαση η οποία έχει, κατά τη γνώμη μου, άμεση σχέση με αυτές τις εκθέσεις που συζητούμε, την έκθεση KALEIDOSCOPE σχετικά με τη στήριξη καλλιτεχνικών και πολιτισμικών δραστηριοτήτων, και την έκθεση, επίσης του κυρίου Pex, σχετικά με ένα πρόγραμμα στήριξης, συμπεριλαμβαvoμέvης της μετάφρασης, στov τoμέα τoυ βιβλίoυ και της αvάγvωσης, το πρόγραμμα ΑRIANE. Xθες, κύριε Πρόεδρε, η επιτροπή του βραβείου Νόμπελ απένειμε το ομώνυμο βραβείο σε έναν μεγάλο Ευρωπαίο συγγραφέα, τον Πορτογάλο Josι Saramago, κάτοικο Ισπανίας, υιοθετημένο γιο από το νησί από όπου κατάγομαι, το Lanzarote, όπου ζει. Θα ήθελα, λοιπόν, να μεταφέρω με κάποιον τρόπο στον Πρόεδρο του Κοινοβουλίου το αίτημά μου να σταλεί ο χαιρετισμός του Σώματος στον κύριο Saramago, ο οποίος, επιπλέον, επισκεπτόταν το Ευρωπαϊκό Κοινοβούλιο και συμμετείχε στις δραστηριότητες αυτές.

<SPEAKER ID=103 NAME="Πρόεδρος">
Ευχαριστώ πολύ, κύριε Medina. Γνωρίζετε πολύ καλά πως υπάρχει μια ισπανική παροιμία που λέει ότι «όσο υπάρχει ψωμί θα είναι η χρονιά καλή». Επομένως, τα λόγια σας είναι ευπρόσδεκτα, αλλά στα χθεσινά συνοπτικά πρακτικά φαίνεται πως αμέσως μετά την ανακοίνωση της συμφωνίας απευθύνθηκα στην ολομέλεια του Κοινοβουλίου με το ίδιο πνεύμα, και σίγουρα δεν θα ξεχάσω αυτό το ζήτημα όταν θα φύγουμε σήμερα. Επομένως, τα λόγια του κυρίου Medina ενσωματώνονται προφανώς στα συνοπτικά πρακτικά, και είμαι σίγουρος πως θα προσδώσουν κύρος σε όσα είπα χθες και πως όντως ο Πρόεδρος του Κοινοβουλίου θα απευθύνει χαιρετισμό στον κύριο Josι Saramago.
<P>
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει και τα δύο ψηφίσματα νομοθετικού περιεχομένου)

<SPEAKER ID=104 NAME="Πρόεδρος">
Κυρίες και κύριοι, συγχαίρω τον κύριο Pex για το εξαιρετικό έργο του στην Επιτροπή Πολιτισμού, Νεότητας, Παιδείας και Μέσων Ενημέρωσης, της οποίας προεδρεύει.

<SPEAKER ID=105 NAME="Hawlicek">
Με χαροποιεί ιδιαιτέρως η σημερινή νομοθετική πρόταση για παράταση των προγραμμάτων KALEIDOSCOPE και ARIANE. Η Επιτροπή Πολιτισμού ήδη πριν από το καλοκαίρι σχολίαζε αρνητικά το γεγονός ότι το 1999 δεν θα είχε να επιδείξει πολιτιστικό πρόγραμμα, παρά μόνο πιλοτικά προγράμματα, κάτι που θα επέφερε μείωση των κονδυλίων για τον πολιτισμό της τάξεως του 40 %.
<P>
Χάρη στην παρέμβαση του υφυπουργού Dr. Peter Wittmann επετεύχθη, κατά τη διάρκεια της άτυπης συνεδρίασης του Συμβουλίου των Υπουργών Πολιτισμού στην πόλη Linz, στις 11 Σεπτεμβρίου 1998, η λήψη πολιτικής απόφασης για την παράταση των δύο προγραμμάτων για ένα επιπλέον έτος. Χάρη στον ιδιαίτερο ζήλο του Προέδρου της Επιτροπής Πολιτισμού κ. Pex λάβαμε στις 14 Σεπτεμβρίου 1998, στο πλαίσιο της κοινοβουλευτικής επιτροπής, την αντίστοιχη απόφαση επί του τροποποιημένου προϋπολογισμού και στις 21 Σεπτεμβρίου καταλήξαμε σε πολιτική συμφωνία Συμβουλίου, Κοινοβουλίου και Επιτροπής για παράταση ενός έτους των προγραμμάτων KALEIDOSCOPE και ARIANE.
<P>
Στην εν λόγω συμφωνία ορίζεται ότι οι πόροι από τον προϋπολογισμό θα παραμείνουν στα επίπεδα του 1998, θα ανέρχονται δηλαδή σε 14, 3 εκατ. Ecu και όχι σε 10, 9 εκατ. Ecu, όπως προέβλεπε η πρόταση της Επιτροπής.
<P>
Είμαι σίγουρος ότι το Κοινοβούλιο θα συμφωνήσει με τη δίκαιη αυτή πρόταση και ότι ο πρόεδρος του συμβουλίου Dr. Wittmann θα μπορέσει να περάσει την απόφαση για τα 14, 3 εκατομμύρια Ecu από το Συμβούλιο των Υπουργών Πολιτισμού στις 17 Νοεμβρίου 1998.
<P>
Αυτή η παράταση των προγραμμάτων αποτελεί χαρακτηριστικό παράδειγμα της εξαίρετης συνεργασίας μεταξύ του Ευρωπαϊκού Κοινοβουλίου και της αυστριακής προεδρίας στο Συμβούλιο.

<SPEAKER ID=106 NAME="Πρόεδρος">
Το Κοινοβούλιο εξήντλησε την ημερήσια διάταξη. Τα συνοπτικά πρακτικά της παρούσας συνεδρίασης θα υποβληθούν στο Κοινοβούλιο για έγκριση στην αρχή της επόμενης συνεδρίασης.
<P>
Κυρίες και κύριοι, πριν σβήσουν τα φώτα της αίθουσας έχω την ευχαρίστηση και το χρέος να ευχαριστήσω τις υπηρεσίες του Σώματος για την υπομονετική και αποτελεσματική συνεργασία τους.
<P>
Επιτρέψτε μου, όμως, επωφελούμενος αυτής της φιλικής ανακοίνωσης που γίνεται κάθε Παρασκευή, να σας εκφράσω επίσης ένα συναίσθημα το οποίο είμαι σίγουρος πως συμμερίζεστε όλοι, τουλάχιστον σε γενικές γραμμές. Αυτή την εβδομάδα το μπλε της σημαίας της Ευρωπαϊκής Ένωσης πήρε λίγο από το χρώμα της Ιβηρικής, το χρώμα της πορτογαλικής και της ισπανικής σημαίας, γιατί είχαμε δύο γεγονότα τα οποία, κατά την άποψή μου, θα εμπλουτίσουν την πολιτισμική και πολιτική μας κληρονομιά, παρότι προέρχονται από δύο τόσο διαφορετικές πλευρές. Όσον αφορά την πολιτισμική κληρονομιά, όπως μόλις ανέφερε ο κ. Medina, απονεμήθηκε προ ολίγου απολύτως επάξια το βραβείο Νόμπελ στον κύριο Saramago. Πρόκειται όντως για αναγνώρισή του ως λογοτέχνη, αλλά και για μια αναγνώριση της πορτογαλικής γλώσσας, μια από τις πολιτισμικές κληρονομιές αυτού του θεσμικού μας οργάνου, μια σημαντική γλώσσα όχι μόνο λόγω της ιστορίας της, αλλά και λόγω της συμβολής της σε αυτό το Σώμα, σε αυτό το θεσμικό όργανο, ένα γλωσσολογικό χέρι αλληλεγγύης και συνεργασίας το οποίο απλώνεται προς τη Νότιο Αμερική, και πιστεύω πως πρέπει να χαιρόμαστε γι' αυτό.
<P>
Πρέπει να χαιρόμαστε όμως, κυρίες και κύριοι, και για ένα δεύτερο γεγονός - και αυτό με αγγίζει λίγο πιο πολύ: αυτήν την εβδομάδα προεδρεύσαμε παρουσία του επικεφαλής του ισπανικού κράτους, της Α.Μ. του βασιλιά Χουάν Κάρλος. Πιστεύω δε πως όλοι του επεφυλάξαμε θερμή υποδοχή και όλοι τονίσαμε έντονα την αξία των ευρωπαϊκής διάστασης λόγων του. Φαινομενικά ένας παρατηρητής θα μπορούσε να εκπλαγεί βλέποντας δημοκράτες και μονάρχες να εκφράζουν ένα κοινό συναίσθημα, αλλά λέω φαινομενικά, γιατί ο βασιλιάς Χουάν Κάρλος, κυρίες και κύριοι, είναι δημοκράτης και όχι παθητικός δημοκράτης, ένας δημοκράτης του οποίου τη θετική συμβολή στην ειρηνική μετάβαση της Ισπανίας από τη δικτατορία στη δημοκρατία δεν μπορεί να ξεχάσει κανείς όταν έχει μια πρόσφατη, αλλά τίμια, ιστορική μνήμη. Επιπλέον, υπερασπίσθηκε στην πρώτη γραμμή το δημοκρατικό μας σύνταγμα, όταν κάποτε, στις 23 Φεβρουαρίου, έγινε απόπειρα πραξικοπήματος στην Ισπανία.
<P>
Κυρίες και κύριοι, ήθελα να εκφράσω αυτή τη σκέψη γιατί η συμβολή αυτών των δύο προσωπικοτήτων στον πολιτισμικό και πολιτικό τομέα συμπίπτει με το ταπεινό και καθημερινό δικό μας έργο, και, τουλάχιστον όσο με αφορά, ενισχύει την εμπιστοσύνη μου στο μέλλον της Ευρωπαϊκής Ένωσης.

<CHAPTER ID=8>
Διακοπή της συνόδου
<SPEAKER ID=107 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου .
<P>
(Η συνεδρίαση λήγει στις 12.45)

