<CHAPTER ID="003">
Δήλωση της Προεδρίας
<SPEAKER ID="008" NAME="Πρόεδρος">
Έχω άλλη μια άσχημη είδηση να σας ανακοινώσω. Με λύπη και αγανάκτηση δέχθηκα την είδηση της δολοφονίας της ρωσίδας δημοσιογράφου Anna Politkovskaya. Πιστεύω ότι το Ευρωπαϊκό Κοινοβούλιο πρέπει να αποτίσει φόρο τιμής σε αυτή τη δημοσιογράφο, στο κουράγιο της και στην εξαιρετική αποφασιστικότητά της.
<P>
Όπως γνωρίζετε, μετά την είδηση της δολοφονίας της εξέδωσα ένα ανακοινωθέν τύπου καλώντας τις ρωσικές αρχές να καταβάλουν κάθε προσπάθεια για να εξακριβωθούν οι αιτίες και να βρεθούν οι δράστες αυτής της φριχτής δολοφονίας όσο το δυνατόν γρηγορότερα. Ελπίζουμε ότι ανακαλύπτοντας τους ενόχους η Ρωσία θα αποδείξει ότι είναι ένα δημοκρατικό κράτος που σέβεται την ελευθερία έκφρασης.
<P>
Αυτό το συμβάν, στις παραμονές της συνάντησης του Λάχτι, έχει προφανώς ιδιαίτερα κρίσιμη σημασία για μας. Εξ ονόματός μου και εξ ονόματος του συνόλου του Ευρωπαϊκού Κοινοβουλίου, θα ήθελα να εκφράσω για άλλη μια φορά τα θερμά μας συλλυπητήρια στην οικογένειά της και στους φίλους της.
<P>
Ωστόσο, πιστεύω επίσης ότι αυτή είναι μια καλή ευκαιρία να θυμηθούμε ότι οι δολοφονίες δημοσιογράφων δεν είναι, δυστυχώς, κάτι που συμβαίνει μόνο σε σπάνιες περιπτώσεις. Αντιθέτως, πολλοί άνθρωποι χάνουν τη ζωή τους υπερασπιζόμενοι την ελευθερία της έκφρασης και της ενημέρωσης. Αυτό συνέβη σήμερα στη Ρωσία, αλλά συνέβη και στον Λίβανο προχθές, σε πολλές λατινοαμερικανικές χώρες, σε πολλές αφρικανικές χώρες και σε πολλές χώρες της Νοτιοανατολικής Ασίας. Οι άνθρωποι που παρέχουν πληροφορίες και διαμορφώνουν την κοινή γνώμη το κάνουν συχνά με κίνδυνο της ζωής τους.
<P>
Αυτή η τελευταία δολοφονία δεν είναι περισσότερο ή λιγότερο τραγική από οποιαδήποτε άλλη από τις πολλές άλλες περιπτώσεις που έχουμε δει. Πιστεύω, ωστόσο, ότι η περίπτωση του θανάτου της Anna Politkovskaya και οι περιπτώσεις των 63 δολοφονημένων και των πάνω από 120 κρατουμένων δημοσιογράφων απαιτούν μια έκφραση του σεβασμού μας προς αυτούς τους ανθρώπους.
<P>
Σας ζητώ να τηρήσουμε ενός λεπτού σιγή εις μνήμη της Anna Politkovskaya και των 63 δημοσιογράφων που δολοφονήθηκαν επιτελώντας το καθήκον τους.
<P>
(Το Σώμα, όρθιο, τηρεί ενός λεπτού σιγή)
