<CHAPTER ID="002">
Ημερήσια διάταξη
<SPEAKER ID="006" NAME="Πρόεδρος">
Ενόψει των πρόσφατων εξελίξεων, και κατόπιν συμφωνίας με τις πολιτικές Ομάδες, θα ήθελα να προτείνω τις τροποποιήσεις που ακολουθούν στην διάταξη των εργασιών της Τετάρτης. Πρόκειται για νέες τροποποιήσεις σε σχέση με εκείνες που εγκρίναμε εχθές, στις 17.30. Είναι πρόσθετες τροποποιήσεις.
<P>
Πρώτον, διαγράφουμε από τη διάταξη των εργασιών την Ώρα των Ερωτήσεων προς το Συμβούλιο. Το Συμβούλιο με ενημέρωσε ότι, λόγω των δυσκολιών που αντιμετωπίζουμε αυτήν την εβδομάδα στα μέσα μεταφοράς, ο κ. Lopez Garrido υποχρεούται να αναχωρήσει για το Στρασβούργο την Τετάρτη στις 18.00, επομένως, δεν θα μπορέσουμε να έχουμε Ώρα των Ερωτήσεων το βράδυ της Τετάρτης. Δεύτερον, διαγράφουμε από τη διάταξη των εργασιών την έκθεση της κ. Ţicau σχετικά με την ενεργειακή απόδοση των κτιρίων, διότι δεν εγκρίθηκε στην επιτροπή τη Δευτέρα. Τρίτον, εγγράφουμε ως τρίτο σημείο στην ημερήσια διάταξη του απογεύματος την προφορική ερώτηση με θέμα την απαγόρευση της εξόρυξης μετάλλων με χρήση κυανίου, αμέσως μετά τις συζητήσεις σχετικά με το SWIFT και το PNR (αφορά τις καταστάσεις ονομάτων επιβατών). Ως εκ τούτου, η συνεδρίαση της Τετάρτης θα λήξει στις 19.00. Επαναλαμβάνω πολύ συνοπτικά: διαγράψαμε τα σημεία που δεν είναι δυνατόν να συζητηθούν και, κατά συνέπεια, δεν θα περατώσουμε τη συνεδρίαση της Τετάρτης στις 24.00, αλλά στις 19.00. Επαναλαμβάνω ότι για τα θέματα αυτά ζητήθηκε η γνώμη των προέδρων των πολιτικών Ομάδων.
<SPEAKER ID="007" NAME="Paul Rübig" AFFILIATION="PPE">
(DE) Κύριε Πρόεδρε, θέλω απλώς να ρωτήσω εάν θα πραγματοποιηθούν εντέλει οι συνεδριάσεις του Σώματος την Πέμπτη, εάν θα συνεδριάσουν επιτροπές όπως η STOA (Αξιολόγηση Επιστημονικών και Τεχνολογικών Επιλογών) και άλλες επιτροπές, εάν θα είναι διαθέσιμες υπηρεσίες διερμηνείας κατά τις συνεδριάσεις και εάν θα γίνουν δεκτές ομάδες επισκεπτών στο Σώμα την Πέμπτη.
<SPEAKER ID="008" NAME="Πρόεδρος">
Συντάσσω τώρα ηλεκτρονικό μήνυμα προς όλους τους βουλευτές, το οποίο θα υπογράψω προσωπικά. Ορισμένοι από εμάς δεν κατόρθωσαν καν να φθάσουν στο Στρασβούργο και θέλουν επίσης να λάβουν αυτήν την ενημέρωση. Το ηλεκτρονικό μήνυμα θα αποσταλεί γύρω στις 11.00 και θα περιέχει απαντήσεις σε όσο το δυνατόν περισσότερες από τις ερωτήσεις για τις οποίες γνωρίζουμε ήδη τις απαντήσεις.
<P>
Την Πέμπτη θα μπορέσουν να διεξαχθούν κανονικά όλες οι συνεδριάσεις στις επιτροπές, αλλά δεν θα διεξαχθεί καμία ψηφοφορία. Οι υπηρεσίες του Ευρωπαϊκού Κοινοβουλίου θα είναι εδώ, αλλά δεν θα διεξαχθεί σύνοδος Ολομέλειας. Τα πάντα θα λειτουργούν κανονικά, πλην της συνόδου Ολομέλειας. Θα υποδεχτούμε τις ομάδες που έρχονται στο Στρασβούργο προκειμένου να επισκεφθούν το Κοινοβούλιο -ήτοι τις ομάδες που έχουμε καλέσει. Θα μπορέσουν να επισκεφτούν το Κοινοβούλιο και να εισέλθουν στην αίθουσα της Ολομέλειας, αλλά δεν θα διεξαχθούν οι εργασίες.
<P>
" μοναδική διαφορά από μία συνήθη ημέρα εργασιών θα έγκειται στο γεγονός ότι δεν θα πραγματοποιηθούν οι εργασίες της Ολομέλειας και οι ψηφοφορίες. Οι υπόλοιπες εργασίες θα συνεχιστούν κανονικά την Πέμπτη.
<P>
Την Πέμπτη και την Παρασκευή θα μπορέσετε να υπογράψετε τον κατάλογο παρουσίας.
<P>
Οι λοιπές πληροφορίες θα σας κοινοποιηθούν μέσω της ηλεκτρονικής επιστολής, την οποία θα λάβετε το αργότερο έως το μεσημεριανό γεύμα.
<P>
Εχθές διεξήχθη συνεδρίαση της Διάσκεψης των Προέδρων, καθώς και συνεδρίαση του Προεδρείου. Ελήφθησαν αποφάσεις επί πολλών θεμάτων. Εφεξής, θα εργάζεται μία ομάδα δράσης, η οποία θα περιλαμβάνει και τις κοινοβουλευτικές υπηρεσίες. " εν λόγω ομάδα δράσης βρίσκεται σε διαρκή επαφή με εμένα, και εγώ θα είμαι σε επαφή με τους προέδρους των πολιτικών Ομάδων, διότι πρέπει να διατηρούμε συνεχή επαφή για όλα τα ζητήματα που αφορούν τη λήψη αποφάσεων για αυτή την εβδομάδα και τις προσεχείς εβδομάδες. Παρακαλώ, μην ξεχνάτε ότι οι επιτροπές του Ευρωπαϊκού Κοινοβουλίου θα συνεδριάσουν την επόμενη εβδομάδα και δεν πρέπει να παρεμποδίσουμε την κανονική ροή των εργασιών στις επιτροπές, ενώ πρέπει να ολοκληρώσουμε κανονικά και τις προπαρασκευαστικές εργασίες για τη συνεδρίαση στις Βρυξέλλες. Δεν έχουν ληφθεί ακόμα οι σχετικές αποφάσεις, αλλά αναμένεται να ληφθούν κατά τις προσεχείς ημέρες.
<P>
Παρακαλώ να αναμένετε συνοπτική ενημέρωση από εμένα σχετικά με οτιδήποτε έχει αποφασιστεί και με οτιδήποτε σχεδιάζουμε για το μέλλον.
