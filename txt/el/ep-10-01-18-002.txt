<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Με μεγάλη θλίψη σάς ενημερώνω ότι η κ. Boal, αναπληρώτρια προϊσταμένη της αντιπροσωπείας της Ευρωπαϊκής Ένωσης στην Αϊτή, εξακολουθεί, δυστυχώς, να αγνοείται. " αναζήτηση για την κ. Boal συνεχίζεται. Εργαζόταν στο Ευρωπαϊκό Κοινοβούλιο. Σήμερα, το έθνος της Αϊτής, που επλήγη από τη μεγάλη τραγωδία του σεισμού, είναι στις σκέψεις καθενός από εμάς. Οι επιμέρους χώρες της Ευρώπης, καθώς και ολόκληρη η Ευρωπαϊκή Ένωση, έχουν υποσχεθεί σημαντική οικονομική βοήθεια για την Αϊτή, μαζί με την ανάπτυξη 150 αστυνομικών, ως μέρος της ευρωπαϊκής χωροφυλακής. Ομάδες που εστάλησαν από επιμέρους χώρες της ΕΕ εργάζονται επίσης εκεί. Πρόκειται για τον χειρότερο κατακλυσμό στην ιστορία της Αϊτής, και έναν από τους χειρότερους στην ιστορία της ανθρωπότητας. Επιπλέον, πολλοί από τους συμπολίτες μας, πολίτες της Ευρώπης, έχουν πεθάνει εκεί, και πολλοί πίστευεται ότι αγνοούνται. Θα ήθελα να τιμήσουμε τα θύματα αυτής της ασύλληπτης καταστροφής με ενός λεπτού σιγή. Παρακαλώ σηκωθείτε.
<P>
Με μεγάλη μου λύπη, επίσης, πληροφορήθηκα την εκτέλεση στην Κίνα του Akmal Shaikh, βρετανού πολίτη. Είναι ένα από τα περίπου 7 000 άτομα που εκτελούνται στη χώρα αυτή κάθε χρόνο. Είναι επίσης ο πρώτος πολίτης της Ευρωπαϊκής Ένωσης που εκτελείται στην Κίνα από το 1951. Το Ευρωπαϊκό Κοινοβούλιο καταδικάζει, και ανέκαθεν καταδίκαζε, τη θανατική ποινή και θα συνεχίσει τις προσπάθειές του, ώστε να επιτύχει δικαιοστάσιο σε σχέση με τις εκτελέσεις.
<P>
Εχθές, διεξήχθη ο πρώτος γύρος των προεδρικών εκλογών στην Ουκρανία. Εκπρόσωποι του Ευρωπαϊκού Κοινοβουλίου παρακολουθούν τις εκλογές και ήταν παρόντες εχθές. Δεν έχουμε λάβει ακόμη επίσημη ενημέρωση για την πρόοδο των εκλογών. Οι συνάδελφοί μας δεν έχουν στείλει καμία επίσημη ενημέρωση, αλλά περιμένουμε πληροφορίες ανά πάσα στιγμή. Τις αναμένουμε για να αποδειχθεί ότι οι εκλογές έχουν διεξαχθεί δίκαια, και ότι το ίδιο θα ισχύσει για τον δεύτερο γύρο, που θα πραγματοποιηθεί στις αρχές του Φεβρουαρίου.
<P>
Την 1η Ιανουαρίου, η Ισπανία ανέλαβε την Προεδρία του Συμβουλίου της Ευρωπαϊκής Ένωσης. Είμαι βέβαιος ότι, στο πλαίσιο της νέας συνθήκης και σε συνεργασία με τον νέο Πρόεδρο του Συμβουλίου, η ισπανική Προεδρία θα σημειώσει επιτυχία και θα εκπληρώσει τους στόχους που έχουν τεθεί. Στο πρόγραμμα της συνόδου μας, έχουμε συνάντηση με τον πρωθυπουργό Θαπατέρο, και πρόκειται να συζητήσουμε για το πρόγραμμα των τριών Προεδριών. Ως εκ τούτου, δεν θα μιλάμε μόνο για την Ισπανία, αλλά και για το Βέλγιο και την Ουγγαρία.
<P>
Κυρίες και κύριοι, επιτρέψτε μου, τέλος, παρακαλώ, να εκφράσω τις πιο θερμές ευχές μου για ευημερία και επιτυχία το νέο έτος 2010. Μακάρι η αρχή αυτής της νέας δεκαετίας να αποτελέσει πηγή έμπνευσης για όλους μας, ώστε να εργαστούμε σθεναρά εξ ονόματος των πολιτών μας. Όπως είπα και πριν από μία εβδομάδα στις Βρυξέλλες - νέος χρόνος, νέα συνθήκη και νέα εποχή για την Ευρωπαϊκή Ένωση. Το Κοινοβούλιό μας φέρει ιδιαίτερη ευθύνη για το μέλλον της Ευρωπαϊκής Ένωσης. Όλοι το γνωρίζουμε.
