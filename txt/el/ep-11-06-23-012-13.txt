<CHAPTER ID="012-13">
13. Πρόληψη και διόρθωση των υπερβολικών μακροοικονομικών ανισορροπιών (
<SPEAKER ID="162" NAME="Sharon Bowles">
εξ ονόματος της Επιτροπής Οικονομικής και Νομισματικής Πολιτικής. - (EN) Κυρία Πρόεδρε, εξ ονόματος της επιτροπής, θα ήθελα να ζητήσω την αναβολή της τελικής ψηφοφορίας, σύμφωνα με το άρθρο 57, παράγραφος 2, του Κανονισμού.
<P>
Όπως γνωρίζετε, αυτή ήταν η άποψη της επιτροπής που εκφράστηκε την Τρίτη, και θεωρούμε ότι μπορούμε τώρα να προχωρήσουμε σε περαιτέρω συζητήσεις με το Συμβούλιο με στόχο την επίτευξη ενός ικανοποιητικού αποτελέσματος.
<P>
Συνεπώς, ζητώ την αναβολή, προκειμένου να μπορέσουμε να ολοκληρώσουμε τη διαδικασία ή να αφήσουμε ανοιχτή την πόρτα για την ολοκλήρωσή της, με μια συμφωνία πρώτης ανάγνωσης τον Ιούλιο.
<SPEAKER ID="163" NAME="Martin Schulz" LANGUAGE="DE">
Κυρία Πρόεδρε, εμείς στην Ομάδα της Προοδευτικής Συμμαχίας των Σοσιαλιστών και Δημοκρατών στο Ευρωπαϊκό Κοινοβούλιο ήδη ψηφίσαμε κατά της εν λόγω τροπολογίας σε επίπεδο επιτροπής. Θεωρήσαμε ότι αυτή η έκθεση ήταν έτοιμη να τεθεί τώρα σε ψηφοφορία, και η σαρωτική έγκριση αυτής της έκθεσης φαινόταν ότι θα μας δικαίωνε. Γνωρίζουμε τα επιχειρήματα που αναπτύχθηκαν αναφορικά με τον λόγο για τον οποίο θα πρέπει να ξεκινήσουν εκ νέου διαπραγματεύσεις με το Συμβούλιο, και για τον λόγο αυτόν θα ήθελα να δηλώσω τη θέση μου σχετικά με τις προτάσεις για αναβολή που θα ακολουθήσουν τα υπόλοιπα μέρη αυτού του πακέτου. Μπορούμε να το θεωρήσουμε αυτό ως ένδειξη ότι οι κυβερνήσεις της Γερμανίας και της Γαλλίας πρέπει να προχωρήσουν για μία ακόμη φορά σε δύο σημαντικά ζητήματα. Ωστόσο, γνωρίζουμε από το Συμβούλιο ότι αυτό δεν πρόκειται να συμβεί. Για τον λόγο αυτόν, υπάρχει ένα ερώτημα αποφασιστικής σημασίας για εμάς: τι σχεδιάζουν να κάνουν οι Ομάδες που στηρίζουν αυτήν την πρόταση εάν το Συμβούλιο δεν προβεί σε αλλαγές που θα αντικατοπτρίζουν τις αποφάσεις μας; Θα ψηφίσουν υπέρ ή κατά των πακέτων; Αυτό είναι ένα σημαντικό θέμα για εμάς.
<SPEAKER ID="164" NAME="Corien Wortmann-Kool" AFFILIATION="PPE">
(EN) Κυρία Πρόεδρε, θα ήθελα να υπογραμμίσω όσα είπε η κ. Bowles: ελπίζουμε ότι θα καταλήξουμε σε μια τελική συμφωνία επί της έκθεσης πριν από τη σύνοδο της Ολομέλειας τον Ιούλιο.
<P>
Εξαρχής, υποστηρίξαμε ως Κοινοβούλιο -συμπεριλαμβανομένης της Ομάδας των Σοσιαλιστών- ότι θεωρούμε πως πρόκειται για ένα πακέτο. Συνεπώς, ας το θεωρήσουμε ως ένα πακέτο και ας στηρίξουμε τώρα την πρόταση της κ. Bowles για αναβολή της ψηφοφορίας έως τον Ιούλιο.
