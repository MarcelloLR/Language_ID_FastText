<CHAPTER ID="004-05">
5. Σχέδιο διορθωτικού προϋπολογισμού αριθ. 6/2010 : Τμήμα ΙΙ - Ευρωπαϊκό Συμβούλιο και Συμβούλιο - Τμήμα ΙΙΙ - Επιτροπή - Τμήμα Χ - Ευρωπαϊκή Υπηρεσία Εξωτερικής Δράσης (
<SPEAKER ID="118" NAME="Πρόεδρος">
Κυρίες και κύριοι, ολοκληρώσαμε τη νομοθετική διαδικασία για την Ευρωπαϊκή Υπηρεσία Εξωτερικής Δράσης. Καταρχάς θα ήθελα να ευχαριστήσω το πλήθος των ανθρώπων που παρίστανται αυτήν τη στιγμή στην Αίθουσα, τους βουλευτές του ΕΚ, για το ιδιαίτερα δύσκολο και σύνθετο έργο που επιτέλεσαν. Οι πρόεδροι πολλών επιτροπών του Ευρωπαϊκού Κοινοβουλίου διαδραμάτισαν ηγετικό ρόλο σε αυτήν την προσπάθεια. Ευχαριστώ λοιπόν τους εν λόγω προέδρους για το αξιόλογο έργο τους, θα ήθελα όμως να απευθύνω επίσης ιδιαίτερες ευχαριστίες σε ορισμένους ανθρώπους που εκπροσώπησαν το Σώμα ως διαπραγματευτές ή εισηγητές, και να τους αναφέρω ονομαστικά από αυτό το βήμα. Τα ονόματά τους είναι: Elmar Brok, Guy Verhofstadt, Roberto Gualtieri, Ingeborg Grässle, Crescenzio Rivellini και Bernhard Rapkay, καθώς και οι βουλευτές του ΕΚ που επεξεργάστηκαν τον προϋπολογισμό: László Surján και Sidonia Jędrzejewska.
<P>
Αναφέρθηκα σε αυτούς τους συναδέλφους ονομαστικά, επειδή κατέβαλαν τεράστιες προσπάθειες προκειμένου να εξασφαλιστεί εποικοδομητική συμφωνία για την Ευρωπαϊκή Υπηρεσία Εξωτερικής Δράσης. Πιστεύουμε ότι αυτή η συμφωνία θα είναι χρήσιμη για την Ευρωπαϊκή Ένωση. Συγχαίρω λοιπόν όλους όσοι συνέβαλαν σε αυτήν· οφείλουμε όμως να συγχαρούμε ιδιαίτερα τη λαίδη Ashton και όσους διαπραγματεύτηκαν στο πλευρό της, και να συγχαρούμε το Συμβούλιο για το αποτέλεσμα. Μαζί μας βρίσκεται επίσης ο πρέσβης κ. Christoffersen, ο οποίος μετείχε επίσης στις διαπραγματεύσεις. Χειροκρότημα, παρακαλώ.
<P>
(Χειροκροτήματα)
