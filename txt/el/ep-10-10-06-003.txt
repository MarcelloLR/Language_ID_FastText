<CHAPTER ID="003">
Δηλώσεις της Προεδρίας
<SPEAKER ID="007" NAME="Πρόεδρος">
Τη Δευτέρα, η Ουγγαρία βίωσε τη μεγαλύτερη καταστροφή στην ιστορία της χώρας. Διαρροή από δεξαμενή που περιείχε εξαιρετικά τοξική κόκκινη ιλύ στοίχισε τη ζωή σε τουλάχιστον τρεις ανθρώπους και τον τραυματισμό πολλών εκατοντάδων ατόμων. Εξ ονόματος του Ευρωπαϊκού Κοινοβουλίου, θα ήθελα να εκφράσω την αλληλεγγύη μας προς τις οικογένειες των ανθρώπων που έχασαν τη ζωή τους και προς όλους τους πληγέντες.
<P>
Κυρίες και κύριοι, συνάδελφοι βουλευτές, αύριο είναι μία σημαντική επέτειος - η τέταρτη επέτειος από τη δολοφονία της Anna Politkovskaya. Δεν λησμονούμε ότι αφιέρωσε τη ζωή της στην αποκάλυψη της αλήθειας σχετικά με την κατάσταση στον Βόρειο Καύκασο. Γνωρίζουμε πόσο σημαντική είναι η ανεξάρτητη δημοσιογραφία σε κάθε κοινωνία. Τιμήσαμε την αποφασιστικότητα της Anna Politkovskaya στον αγώνα για την ελευθερία του λόγου και του Τύπου δίνοντας το όνομά της σε μία από τις αίθουσες του κέντρου Τύπου μας στις Βρυξέλλες. Ωστόσο, διατηρώντας στη μνήμη μας τη δική της θυσία, δεν λησμονούμε και τη θυσία άλλων ανθρώπων: της Natalia Estemirova, της Anastasia Baburova, υπερασπιστών των ανθρωπίνων δικαιωμάτων, του Stanislav Markelov και του Sergei Magnitsky, καθώς και πολλών άλλων. Οι υπαίτιοι για τον θάνατό τους εξακολουθούν να διαφεύγουν της σύλληψης. Παροτρύνουμε τις ρωσικές αρχές να επιδείξουν πλήρη δέσμευση υπέρ της διασφάλισης του κράτους δικαίου και του τερματισμού του κλίματος ανομίας και ατιμωρησίας στην περιοχή του Βόρειου Καυκάσου.
<P>
(Χειροκροτήματα)
<P>
Στις 10 Οκτωβρίου, θα εορτάσουμε την παγκόσμια ημέρα κατά της θανατικής ποινής. Επαναλαμβάνω την έκκληση του Ευρωπαϊκού Κοινοβουλίου για τη θέσπιση μορατόριουμ σε όλες τις χώρες του πλανήτη όσον αφορά τη χρήση της θανατικής ποινής. Ο θάνατος δεν μπορεί σε καμία περίπτωση να συνιστά πράξη δικαιοσύνης. Επικροτούμε τις αλλαγές που έχουν επέλθει συναφώς σε χώρες όπως η Ρωσία, το Μπουρούντι και το Τόγκο, δυστυχώς, όμως, θανατικές ποινές εξακολουθούν να επιβάλλονται στην Ιαπωνία και τις "ΠΑ.
<P>
Πιστεύουμε ότι ο δημόσιος διάλογος σε αυτές τις δημοκρατικές χώρες δύναται να συμβάλει στην αλλαγή της εν λόγω κατάστασης. Ωστόσο, εκείνο που πρωτίστως μας προβληματίζει είναι ο αριθμός των θανατικών ποινών που εκτελούνται σε χώρες όπως η Κίνα και το Ιράν. Απευθύνουμε έκκληση στις κυβερνήσεις και στις αρχές των χωρών αυτών να τερματίσουν την άσκηση πρακτικών αυτού του είδους.
<P>
(Χειροκροτήματα)
