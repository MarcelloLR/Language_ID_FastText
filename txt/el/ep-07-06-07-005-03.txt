<CHAPTER ID="005-03">
3. Εφαρμογή των διατάξεων του κεκτημένου Σένγκεν όσον αφορά το Σύστημα Πληροφοριών Σένγκεν (ψηφοφορία) 
<P>
- Έκθεση Coelho
<P>
- Πριν από την ψηφοφορία:
<SPEAKER ID="067" NAME="Carlos Coelho " AFFILIATION="PPE-DE">
εισηγητής. - (PT) Επιτρέψτε μου τρία μόνο σύντομα σχόλια: ένα ευχαριστώ, μια προειδοποίηση και μια πληροφορία. Θέλω καταρχάς να ευχαριστήσω όλες και όλους τους βουλευτές της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων και όλες τις πολιτικές ομάδες, η καλή θέληση των οποίων κατέστησε δυνατή την ταχεία έγκριση αυτής της έκθεσης. Θέλω επίσης να ευχαριστήσω την πορτογαλική κυβέρνηση -και ειδικότερα τον υπουργό Εξωτερικών κ. José Magalhães- η οποία ανέλαβε την πρωτοβουλία να προτείνει αυτό το σύστημα βάσει του οποίου τα νέα κράτη μέλη που πληρούν τα κριτήρια αξιολόγησης της σύμβασης Σένγκεν δεν χρειάζεται να παραμένουν αδίκως εκτός της ζώνης Σένγκεν, αλλά θα μπορούν να εντάσσονται αμέσως στο σύστημα.
<P>
Δεύτερον, μιλώντας εξ ονόματος του Κοινοβουλίου ως εισηγητής του, θέλω να απευθύνω μια προειδοποίηση στο Συμβούλιο και την Επιτροπή. Κατά τη γνώμη μας, δεν πρέπει σε καμία περίπτωση να επιτραπεί σε αυτό το μεταβατικό μέτρο να εμποδίσει την ταχεία ολοκλήρωση του Συστήματος Πληροφοριών Σένγκεν δεύτερης γενιάς, το οποίο δεν πρέπει να καθυστερήσει, αλλά να συνεχίσει να αποτελεί προτεραιότητα ενόψει της προστιθέμενης αξίας και της σημαντικής καινοτομίας που αντιπροσωπεύει για τη συλλογική μας ασφάλεια.
<P>
Τρίτο και τελευταίο, μια πληροφορία. Θέλω να επιστήσω την προσοχή του Συμβουλίου και της Επιτροπής στην ανάγκη άσκησης πίεσης στα κράτη μέλη. Κάθε κράτος μέλος είναι υπεύθυνο για την προετοιμασία της ένταξής του στο σύστημα και για την άρση των εσωτερικών συνόρων. " ένταξη στο σύστημα Σένγκεν σημαίνει ότι υπάρχει αμοιβαία εμπιστοσύνη μεταξύ μας όσον αφορά την παρακολούθηση των εξωτερικών μας συνόρων. Κατά τη διάρκεια αυτής της διαδικασίας αξιολόγησης του συστήματος Σένγκεν είναι ανεπίτρεπτη η επιδίωξη πολιτικών συμφωνιών μεταξύ κυβερνήσεων με σκοπό την αποδυνάμωση των κριτηρίων και των απαιτήσεων. Το θέμα δεν είναι η καλλιέργεια σχέσεων συμπάθειας. Αφορά την κοινή μας ασφάλεια και την ασφάλεια των πολιτών της Ένωσης, πράγματα που δεν μπορούμε να αντιμετωπίζουμε με ελαφρότητα.
