<CHAPTER ID="006">
Εντολή βουλευτή (συνέχεια) 
<SPEAKER ID="094" NAME="Πρόεδρος">
Πολύ καλά, εφόσον δεν θέλετε να κάνετε ησυχία, θα δώσω τον λόγο στους Προέδρους των Ομάδων, οι οποίοι δεν έχουν μιλήσει ακόμα επί του θέματος.
<SPEAKER ID="095" NAME="Brian Crowley">
συμπρόεδρος της Ομάδας UEN. - (EN) Κύριε Πρόεδρε, σχετικά με ένα θέμα επί της διαδικασίας, δεν θα καθυστερήσω τη συνεδρίαση για πολύ, αλλά θέλω να πω ότι ήταν άδικο που δεν δώσατε τον λόγο στον αντιπρόεδρο της Ομάδας Ένωση για την Ευρώπη των Εθνών, κ. Kamiński, ο οποίος είχε δηλώσει ότι ήθελε να παρέμβει επί του θέματος. Το αν θα συμφωνούσατε ή θα διαφωνούσατε με την παρέμβασή του είναι άσχετο. Δόθηκε και σε άλλους η ευκαιρία να παρέμβουν και έπρεπε να δοθεί και σ' εκείνον η ίδια ευκαιρία.
<P>
Κάποιοι σε αυτό το Σώμα έχουν διαφορετική άποψη όσον αφορά την ερμηνεία που πρότειναν οι ομιλητές και έπρεπε να τους δοθεί η ευκαιρία να εκφράσουν τις απόψεις τους από τη στιγμή που ακούστηκαν και άλλες απόψεις.
<P>
(Χειροκροτήματα)
<SPEAKER ID="096" NAME="Πρόεδρος">
Κύριε Crowley, μπορούμε να δώσουμε τον λόγο σε οποιοδήποτε από τα 765 μέλη του Σώματος, προκειμένου να μιλήσουν για το θέμα. Έδωσα τον λόγο στους Προέδρους των Ομάδων και μιλήσατε εξ ονόματος της Ομάδας σας.
<SPEAKER ID="097" NAME="Bruno Gollnisch" LANGUAGE="FR">
Κύριε Πρόεδρε, πιστεύω ότι ως Πρόεδρος Ομάδας έχω τα ίδια δικαιώματα με τους άλλους. Ο συνάδελφος, ο κ. Cohn-Bendit, είπε ότι πρέπει να καταδικάζονται οι φασιστικές και σταλινικές ίντριγκες. Ωραία, λοιπόν, πιστεύω ότι η βασική δυσκολία σε αυτό το θέμα είναι να μάθουμε ακριβώς αν ο κ. Geremek συμμετείχε στις σταλινικές ίντριγκες, σε αυτή την πλέον αποτρόπαια μορφή ολοκληρωτισμού, και αν ναι, σε τι βαθμό.
<P>
Σημειώνω ότι η προστασία των δικαιωμάτων των μελών του ΕΚ, η οποία είναι εξίσου σημαντική για μας όσο και για εσάς, είναι από τη δική σας σκοπιά συχνά μεταβαλλόμενη. Όταν ο κ. Le Pen εξέπεσε από το βουλευτικό αξίωμα στο τέλος μιας άδικης διαδικασίας -μετά από ένα παράλογο συμβάν στη διάρκεια του προεκλογικού αγώνα- επικαλεστήκατε την εθνική κυριαρχία. Όταν ένας από τους συναδέλφους μας, ο κ. Ruiz Mateos, εμποδίστηκε να ορκιστεί στην Ισπανία διότι είχε ασκηθεί δίωξη σε βάρος του, επικαλεστήκατε την εθνική κυριαρχία. Όταν ασκήθηκε δίωξη σε βάρος μου ενάντια στην ελευθερία μου έκφρασης λόγου, αρνηθήκατε να προασπίσετε την ασυλία μου και επικαλεστήκατε την εθνική κυριαρχία.
<P>
Hodie mihi, cras tibi, σήμερα είναι η σειρά μου, και αύριο θα είναι η δική σας σειρά!
<P>
(Χειροκροτήματα από την Ομάδα ITS)
<SPEAKER ID="098" NAME="Πρόεδρος">
Αυτό το θέμα θα παραπεμφθεί στη Διάσκεψη των Προέδρων. Θα συζητηθεί αύριο το πρωί και πιστεύω ότι η μεγάλη πλειοψηφία του Ευρωπαϊκού Κοινοβουλίου συντάχθηκε με τους υποστηρικτές του κ. Geremek. Κατ' εξαίρεση και μολονότι είμαι Πρόεδρος θέλω και εγώ να παράσχω την πλήρη μου στήριξη.
<P>
(Χειροκροτήματα από την αριστερή πτέρυγα)
