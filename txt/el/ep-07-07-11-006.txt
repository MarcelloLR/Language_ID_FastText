<CHAPTER ID="006">
Δήλωση της Προεδρίας
<SPEAKER ID="087" NAME="Πρόεδρος">
Σήμερα το Ανώτατο Δικαστήριο της Λιβύης επικύρωσε τη θανατική ποινή που επιβλήθηκε στις πέντε βουλγάρες νοσοκόμες και στον παλαιστίνιο γιατρό που κρατούνται στη Λιβύη από τον Φεβρουάριο του 1999. Κατηγορούνται ότι μόλυναν εσκεμμένα εκατοντάδες παιδιά από τη Λιβύη με τον ιό HIV. Έχω ταραχθεί ιδιαίτερα από αυτή την είδηση, που είναι θλιβερή για όλους, ειδικά, ασφαλώς, για τις νοσοκόμες και τον γιατρό, και για τους συγγενείς και φίλους τους.
<P>
Συναντήθηκα με μέλη των οικογενειών τους τον Απρίλιο, και θα ήθελα να εκφράσω σε αυτούς την αλληλεγγύη και τη στήριξή μας σε αυτή τη δύσκολη στιγμή. Θα ήθελα επίσης να τους στείλω ένα μήνυμα ελπίδας. Αυτό δεν είναι το τέλος της διαδικασίας. Το θέμα θα παραπεμφθεί τώρα στο Ανώτατο Δικαστικό Συμβούλιο της Λιβύης. Πιστεύουμε ότι οι λιβυκές αρχές θα λάβουν τα αναγκαία μέτρα για την αναθεώρηση και την ακύρωση της θανατικής ποινής, ανοίγοντας τον δρόμο για την ταχεία επίλυση της υπόθεσης.
<P>
Για μια ακόμη φορά, επαναλαμβάνουμε τη ριζική μας αντίθεση στη θανατική ποινή, η οποία είναι αντίθετη στην ανθρώπινη αξιοπρέπεια. Εκφράζουμε την αλληλεγγύη μας στα θύματα που μολύνθηκαν με HIV/AIDS στο νοσοκομείο της Βεγγάζης. Απευθύνουμε έκκληση στις λιβυκές αρχές να δείξουν επιείκεια και να απελευθερώσουν τις πέντε βουλγάρες νοσοκόμες και τον παλαιστίνιο γιατρό.
<P>
(Παρατεταμένα χειροκροτήματα)
