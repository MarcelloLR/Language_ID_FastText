<CHAPTER ID="002">
Ανακοίνωση των υποψηφιοτήτων για την εκλογή του Προέδρου
<SPEAKER ID="006" NAME="Πρόεδρος">
Σας υπενθυμίζω ότι η εκλογή του Προέδρου θα αρχίσει στις 10.00 και τονίζω ότι, σύμφωνα με τις διατάξεις του άρθρου 11, παράγραφος 2, του Κανονισμού, καμία συζήτηση με αντικείμενο άσχετο προς την εκλογή του Προέδρου ή τον έλεγχο της εντολής δεν μπορεί να διεξαχθεί υπό την προεδρία του πρεσβύτερου βουλευτή.
<P>
Σας υπενθυμίζω επίσης ότι, σύμφωνα με τις διατάξεις του άρθρου 12, παράγραφος 1, του Κανονισμού, οι υποψηφιότητες για την Προεδρία του Ευρωπαϊκού Κοινοβουλίου πρέπει να υποβληθούν με τη συναίνεση των υποψηφίων και ότι αυτές μπορούν να υποβληθούν αποκλειστικά από μια πολιτική ομάδα ή από 40 τουλάχιστον βουλευτές.
<P>
Σύμφωνα με τους όρους που προβλέπει ο Κανονισμός, έλαβα τις ακόλουθες υποψηφιότητες για την Προεδρία του Ευρωπαϊκού Κοινοβουλίου:
<P>
κ. Jens-Peter Bonde
<P>
κ. Monica Frassoni
<P>
κ. Hans-Gert Poettering
<P>
κ. Francis Wurtz
<P>
Οι υποψήφιοι δήλωσαν ότι αποδέχονται τις υποψηφιότητές τους αντίστοιχα. Τονίζω επίσης ότι, σύμφωνα με το άρθρο 13, παράγραφος 1, για να εκλεγεί ένας υποψήφιος, πρέπει να αποσπάσει την απόλυτη πλειοψηφία των ψηφισάντων κατά τις τρεις πρώτες ψηφοφορίες. Τα λευκά και τα άκυρα ψηφοδέλτια δεν λαμβάνονται υπόψη κατά την καταμέτρηση των ψήφων.
<P>
(Ο Πρόεδρος προβαίνει στην κλήρωση των ψηφολεκτών)
<P>
Ως ψηφολέκτες διορίζονται οι ακόλουθοι βουλευτές:
<P>
η κ. Åsa Westlund
<P>
η κ. Edit Herczog
<P>
ο κ. Mogens N.J. Camre
<P>
η κ. Jamila Madeira
<P>
ο κ. Ιωάννης Κασουλίδης
<P>
ο κ. Thomas Wise
<P>
η κ. Gitte Seeberg
<P>
ο κ. Dariusz Rosati
<P>
Προχωρώ τώρα στον διορισμό των ψηφολεκτών στις διάφορες κάλπες, που έχουν επιλεγεί με αλφαβητική σειρά.
<P>
Προτού προχωρήσουμε στην ψηφοφορία, θα δώσω σε καθέναν από τους τέσσερις υποψηφίους τον λόγο ενώ, σύμφωνα με τον Κανονισμό, η ομιλία του δεν πρέπει να υπερβαίνει τα πέντε λεπτά.
<SPEAKER ID="007" NAME="Jens-Peter Bonde" AFFILIATION="IND/DEM">
(EN) Κύριε Πρόεδρε, αγαπητοί συνάδελφοι, γνωρίζουμε από το 2004 ότι ο επόμενος Πρόεδρός μας θα ήταν ο κ. Poettering, μπορούμε όμως και πάλι να αποφύγουμε μια στέψη. " σημερινή ψηφοφορία είναι μυστική. Θα ήθελα να προτρέψω όλους τους συναδέλφους να χρησιμοποιήσουν την ψήφο τους στον πρώτο γύρο για να δείξουν στον κ. Poettering την επείγουσα ανάγκη μας για μεταρρυθμίσεις.
<P>
Όσον αφορά το θέμα της μίας έδρας, στην επόμενη συνεδρίαση της Διάσκεψης των Προέδρων ο νέος μας Πρόεδρος θα πρέπει να προτείνει μια πρώτη συζήτηση για τις έδρες μας και το χρονοδιάγραμμα εργασιών μας για το 2008. Θα μπορούσαμε απλώς να αποφασίσουμε να συναντηθούμε στην πόλη όπου συνεδριάζει η Επιτροπή, χωρίς να αναφέρω τις Βρυξέλλες ή το Στρασβούργο, και στη συνέχεια να προσκαλέσουμε τον Πρόεδρο της Επιτροπής και τους αρμόδιους Επιτρόπους να αιτιολογήσουν τις προτάσεις τους από τη συνεδρίαση της ίδιας ημέρας και να δεχτούν τις πολιτικού περιεχομένου παρατηρήσεις μας.
<P>
Έτσι λειτουργεί ένα πραγματικό κοινοβούλιο. Στη συνέχεια, θα μπορούσαμε να ορίσουμε μια σταθερή ώρα μιας καλά οργανωμένης ψηφοφορίας για όλους τους τομείς κοινής λήψης αποφάσεων, κάτι που θα μας επέτρεπε να επιτύχουμε τον μαγικό αριθμό των 393 ψήφων για τις τροπολογίες μας. Μετά τις γαλλικές προεδρικές εκλογές τον Μάιο, θα μπορούσαμε να προσκαλέσουμε σε συζήτηση τον νέο Πρόεδρο της Γαλλίας και τους Πρωθυπουργούς του Βελγίου και του Λουξεμβούργου προκειμένου να δοθεί μια διαρκής λύση για όλες τις έδρες.
<P>
Όσον αφορά τις ψηφοφορίες, ο νέος μας Πρόεδρος οφείλει να απορρίπτει κάθε πρόταση για ψηφοφορία που δεν έχει προετοιμαστεί κατάλληλα από τις επιτροπές. Πρέπει να ψηφίζουμε για πραγματικές πολιτικές διαφορές, και όχι για τεχνικές λεπτομέρειες. Πέρυσι, διεξήχθησαν 5 500 ψηφοφορίες για τις οποίες ελάχιστοι βουλευτές μπορούν να πουν για τι ακριβώς ψήφισαν.
<P>
Όσον αφορά την καλύτερη νομοθεσία, το Κοινοβούλιο ασκεί πραγματική επιρροή στις επιτροπές συνδιαλλαγής, αλλά είμαστε ανεπαρκώς οργανωμένοι για αυτό. Χρειαζόμαστε ειδικευμένους νομικούς εμπειρογνώμονες σε όλους τους τομείς για να αντισταθμίζουμε τις προτάσεις της Επιτροπής. Πρέπει να επικεντρωθούμε στη νομοθεσία, αντί να σπαταλούμε την ώρα μας σε συζητήσεις για τομείς όπου το Κοινοβούλιο δεν έχει λόγο.
<P>
Όσον αφορά την κατανομή των εισηγήσεων και των θέσεων, πρέπει να αποκτήσουμε μεγαλύτερη ευελιξία ώστε να δίνεται η δυνατότητα να λαμβάνονται υπόψη τα προσωπικά προσόντα. Το σύστημα D'Hondt είναι απλώς υπερβολικά άκαμπτο. Αντί για αυτού, γιατί δεν χρησιμοποιούμε τη μέθοδο Sainte-Laguë; Και αυτό το σύστημα είναι αναλογικό, επιτρέπει όμως και μικρότερες αντιπροσωπείες στις μεγάλες ομάδες -δηλαδή, στην πλειονότητα των βουλευτών- και τη δυνατότητα για πιο ενδιαφέρουσες πρώτες επιλογές στις μικρότερες ομάδες και τους ανεξάρτητους βουλευτές.
<P>
Στις προσόψεις των κτιρίων μας εδώ στο Στρασβούργο, συνεχίζεται η εκστρατεία για το "ναι" σε ένα Σύνταγμα που απορρίφτηκε από τους γάλλους και τους ολλανδούς ψηφοφόρους. Τα κτίρια δεν ανήκουν σε Υπουργείο Προπαγάνδας, εδώ είναι κοινοβούλιο. Το κοινοβούλιο λαμβάνει αποφάσεις, αλλά ως θεσμικό όργανο οφείλει να μην εκφράζει απόψεις. Υπάρχουν πλειοψηφίες και μειοψηφίες, αλλά όλες οι απόψεις είναι ισοδύναμες και όλοι οι βουλευτές είναι ίσοι. Επομένως, σας παρακαλώ να δώσετε εντολή στο προσωπικό σας να καθαρίσει το Κοινοβούλιο από τη θεσμική προπαγάνδα που υποστηρίζει συγκεκριμένες θέσεις.
<P>
Όσον αφορά την εκπροσώπησή μας στο εξωτερικό, έως σήμερα η Επιτροπή Συνταγματικών Υποθέσεων του Κοινοβουλίου έχει στείλει 58 εκπροσώπους για να διαπραγματευτούν το Σύνταγμα με τα εθνικά κοινοβούλια. Από αυτούς, οι 54 ήταν υπέρ του Συντάγματος και μόνο 4 κατά. Σε 7 από τις 11 συνεδριάσεις, η πλευρά του "όχι" δεν εκπροσωπήθηκε καθόλου.
<P>
Αυτοί οι αριθμοί δεν εκφράζουν αναλογικά τους 137 βουλευτές που ψήφισαν "όχι" στο Σύνταγμα. Ο νέος μας Πρόεδρος πρέπει να διασφαλίσει τη δίκαιη εκπροσώπηση των διαφορετικών απόψεων όταν εκπροσωπούμαστε στο εξωτερικό. Πρέπει να υπάρχουν ίσες ευκαιρίες για τις πλευρές του "ναι" και του "όχι" όταν επαναλάβουμε τη συνταγματική διαδικασία υπό τη γερμανική Προεδρία. Μια δημοκρατία κρίνεται και από τον τρόπο που αντιμετωπίζει τις μειονότητές της.
<P>
Όσον αφορά την πολιτική στον τομέα του προσωπικού, οι δύο μεγάλες ομάδες μοιράζονται πλέον τις περισσότερες ηγετικές διοικητικές θέσεις. Ο επόμενος Πρόεδρός μας θα πρέπει να εισηγηθεί ένα νέο σύστημα για το μέλλον και να απαιτήσει άμεσα από όλα τα μέλη του προσωπικού να διακόψουν τους ιδιαίτερους δεσμούς τους με τα κόμματά τους. Κάθε μέλος του προσωπικού πρέπει να είναι πολιτικά αμερόληπτο και να εξυπηρετεί εξίσου όλους τους βουλευτές.
<P>
Όσον αφορά την θέση του ίδιου του Προέδρου, ο επόμενος Πρόεδρός μας θα μπορούσε να θεσμοθετήσει μια "νέα" παλαιά παράδοση. Γιατί να μην σταματήσει να λαμβάνει μέρος σε συνεδριάσεις πολιτικών ομάδων και φανερές ψηφοφορίες και να μας αποδείξει ότι είναι ένας πρόεδρος αφοσιωμένος σε όλους μας; Γιατί να μην καθιερώσει αυτήν την καλή παλαιά πρακτική από το πρώτο κοινοβούλιο στον κόσμο, το Κοινοβούλιο του Westminster;
<P>
Τέλος, θα ήθελα να χαιρετήσω τον κ. Joseph Daul ως τον νέο ηγέτη της Ομάδας PPE-DE. Οι άνθρωποι είναι αθώοι μέχρι αποδείξεως του εναντίου. Θα ήθελα να πληροφορηθώ εάν αυτή η αρχή εφαρμόστηκε κατάλληλα στην Ομάδα PPE-DE όταν απέρριψαν τον κ. Hökmark υπέρ του κ. Daul με ισχνή πλειοψηφία.
<P>
(Χειροκροτήματα)
<SPEAKER ID="008" NAME="Monica Frassoni" AFFILIATION="Verts/ALE">
(IT) Κύριε Πρόεδρε, κυρίες και κύριοι, το Ευρωπαϊκό Κοινοβούλιο είναι το μοναδικό υπερεθνικό κοινοβούλιο στον κόσμο με πραγματικές νομοθετικές εξουσίες, το οποίο εκλέγεται με καθολική ψηφοφορία και ο Πρόεδρός του οποίου είναι η φωνή και το πρόσωπο του Κοινοβουλίου. Σήμερα θέτω υποψηφιότητα, ακριβώς επειδή πιστεύω ότι η φιλοδοξία να καταστήσει κανείς περισσότερο απτή την ευρωπαϊκή διάσταση της δημοκρατίας και η ικανότητα να εκπροσωπεί τη βούληση της πλειοψηφίας, διατηρώντας παράλληλα την ανεξαρτησία της γνώμης του και σεβόμενος την αξία των μεμονωμένων βουλευτών, αποτελούν απαραίτητα τα χαρακτηριστικά για όποιον επιλέγεται να ηγηθεί αυτού του Σώματος.
<P>
Τα επόμενα δυόμισι χρόνια ο Πρόεδρος, ο οποίος εύχομαι να είναι γυναίκα, θα πρέπει να είναι σε θέση να δείχνει επανειλημμένα ότι εκπροσωπεί ένα θεσμικό όργανο που δρα ανεξάρτητα από τα συμφέροντα των κρατών μελών και από τις πιέσεις οικονομικών ομάδων συμφερόντων, και να είναι σε θέση να μιλά σε μια ολοένα και περισσότερο διαιρεμένη και αδιάφορη κοινή γνώμη.
<P>
(FR) Ο Πρόεδρος, άνδρας ή γυναίκα, θα πρέπει να δείξει ότι είναι σε θέση να αγωνιστεί για τα συνταγματικά δικαιώματα που απέκτησε το Κοινοβούλιο. Θα πρέπει να γνωρίζουμε πώς να υπερασπιζόμαστε αυτά τα ουσιώδη και νόμιμα δικαιώματα όταν μας πουν ίσως η κ. Merkel αύριο ότι, αν θέλουμε να ξεφύγουμε από το συνταγματικό αδιέξοδο, δεν υπάρχει λόγος να κινηθούμε μέσω του Ευρωπαϊκού Κοινοβουλίου ή να διοργανώσουμε δημόσια συζήτηση και ότι ένας γρήγορος γύρος διακυβερνητικών διαπραγματεύσεων θα εξυπηρετούσε τον σκοπό μας περίφημα: δηλαδή μια ακόμη Διακυβερνητική Διάσκεψη, κεκλεισμένων των θυρών, η οποία θα έχει ως αποτέλεσμα ένα ακόμη μη ικανοποιητικό συμβιβασμό με εκπτώσεις.
<P>
(ES) Σε έναν κόσμο στον οποίο ακόμη και η Επιτροπή και ορισμένα κράτη μέλη ανέχονται τη χρήση παραβιάσεων ατομικών και συλλογικών δικαιωμάτων ως νόμισμα για τον οικονομικό τομέα, για τον έλεγχο πόρων και για την καταπολέμηση της τρομοκρατίας, το Ευρωπαϊκό Κοινοβούλιο και ο Πρόεδρός του πρέπει να συνεχίσουν να υψώνουν μια φωνή και να παρέχουν νομιμότητα για όλους εκείνους τους ανθρώπους που δεν μπορούν να μιλήσουν ή να ενεργήσουν ελεύθερα, όπου και αν βρίσκονται, και πρέπει να συνεχίσουν να καταγγέλλουν δημοσίως δυσάρεστες αλήθειες, όπως έκαναν στην Τσετσενία και στην Κίνα και στην περίπτωση των πτήσεων της CIA, του Γκουαντάναμο, της Κούβας και πολλών άλλων θεμάτων.
<P>
(Χειροκροτήματα)
<P>
EN) Ο Πρόεδρος που θα εκλεγεί θα πρέπει να διασφαλίσει ότι οι μεγάλες ομάδες δεν θα αναβάλλουν συνεχώς τη συζήτηση για το θέμα της έδρας. Πάνω από ένα εκατομμύριο πολίτες έχουν υπογράψει την αίτηση για μία έδρα, και όμως οι μεγάλες ομάδες σε αυτό το Σώμα εξακολουθούν να αποφεύγουν κάθε συζήτηση για την έδρα του Κοινοβουλίου. Αυτό το θέμα έχει γίνει σημαντικό για την αξιοπιστία του θεσμικού μας οργάνου, είτε μας αρέσει είτε όχι. Ανεξάρτητα από την επιλογή μας, θα πρέπει να πάρουμε μια σαφή θέση, κάτι που προϋποθέτει τουλάχιστον τη διεξαγωγή συζήτησης επί του θέματος.
<P>
Ο Πρόεδρος που θα εκλεγεί πρέπει επίσης να ιεραρχήσει τις εσωτερικές μεταρρυθμίσεις που έχουν ανασταλεί για πολύ καιρό. Οι συζητήσεις μας πρέπει να γίνουν περισσότερο ενδιαφέρουσες και επίκαιρες, κάτι που βεβαίως συνεπάγεται μεγαλύτερη ευελιξία. Ωστόσο, ο νέος Πρόεδρος θα πρέπει να συνεργαστεί με το Συμβούλιο και την Επιτροπή και να τους ενθαρρύνει να βελτιώσουν την ποιότητα των απαντήσεών τους κατά την Ώρα των Ερωτήσεων και των δηλώσεων: η εξασφάλιση ότι οι απαντήσεις δεν είναι απλώς διπλωματικές αερολογίες αποτελεί έναν ακόμη τρόπο παρότρυνσης των βουλευτών μας να παρίστανται σε αυτό το Σώμα κατά τις συνόδους της ολομέλειας.
<P>
(DE) Αν η καλύτερη διακυβέρνηση σημαίνει και την ψήφιση λιγότερων νόμων, τότε πρέπει και να διαθέτουμε τα μέσα για την εκτίμηση των επιπτώσεών τους και καλύτερο έλεγχο της εφαρμογής των ευρωπαϊκών νόμων. Ωστόσο ο πρόεδρος του Κοινοβουλίου δεν πρέπει μόνο να ακούει όλες τις Ομάδες, αλλά και να διασφαλίζει πως το προσωπικό του Κοινοβουλίου θα διατηρήσει την ανεξαρτησία και την απόστασή του απέναντι στα πολιτικά ρεύματα.
<P>
(Χειροκροτήματα)
<P>
Σήμερα υπάρχει τάση για όλο και σαφέστερο πολιτικό χρωματισμό της διοίκησης και για ξεκάθαρη μοιρασιά των θέσεων μεταξύ του Ευρωπαϊκού Λαϊκού Κόμματος και των Σοσιαλιστών που ταπεινώνει πολλούς από τους υπαλλήλους μας και θα αποδυναμώσει το θεσμικό μας όργανο. " τάση αυτή πρέπει να αντιστραφεί.
<P>
EN) Συνάδελφοι, σήμερα ζητώ την υποστήριξή σας επειδή πιστεύω ότι παρά τις πολιτικές μας διαφορές μοιραζόμαστε μια βαθιά ανησυχία για τον κίνδυνο να καταστεί αυτό το Κοινοβούλιο ένας υπερβολικά ήσυχος και πειθήνιος χώρος. Μπορούμε και οφείλουμε να αναστρέψουμε αυτή την τάση και, ανεξάρτητα από το αποτέλεσμα αυτών των εκλογών, δεσμεύομαι να εργαστώ με πάθος για την προώθηση του δύσκολου έργου να δημιουργήσουμε έναν συνασπισμό για αλλαγή.
<P>
(Ζωηρά και παρατεταμένα χειροκροτήματα από την Ομάδα Verts/ALE)
<SPEAKER ID="014" NAME="Hans-Gert Poettering" AFFILIATION="PPE-DE">
(DE) Κύριε Πρόεδρε, κυρίες και κύριοι, σήμερα είμαι υποψήφιος για το αξίωμα του προέδρου του Ευρωπαϊκού Κοινοβουλίου για να υπηρετήσω μαζί με εσάς τους πολίτες της Ευρωπαϊκής Ένωσης, το δίκαιο και την αλληλεγγύη μεταξύ των λαών μας.
<P>
Το κάνω αυτό διότι έχω υπηρετήσει σε αυτό το Σώμα από τις πρώτες άμεσες εκλογές του 1979 κι εξής, όταν ξεκίνησα ως συντονιστής της Ομάδας μου στην Επιτροπή Περιφερειακής Ανάπτυξης, όπου γνώρισα τα προβλήματα των διαρθρωτικά αδύναμων περιοχών σε ολόκληρη την Ευρώπη. Ήμουν για δέκα χρόνια πρόεδρος της Υποεπιτροπής για την Ασφάλεια και τον Αφοπλισμό σε μια εποχή όπου το έργο που αρχίζαμε αντιμετωπιζόταν με περιπαικτική διάθεση. Θυμάμαι ιδίως την εξαίρετη συνεργασία με τον πρώην πρόεδρό μας Klaus Hänsch.
<P>
Ως αντιπρόεδρος της Ομάδας μας -ιδιότητα για την οποία είμαι ιδιαίτερα υπερήφανος- ήμουν υπεύθυνος, εξ ονόματος του κόμματός μου και της πολιτικής μας οικογένειας, για τη Συνθήκη του Άμστερνταμ που αποτέλεσε υπέρβαση ως προς τον νομοθετικό ρόλο του Ευρωπαϊκού Κοινοβουλίου. Στη συνέχεια ήμουν αρμόδιος για θέματα διεύρυνσης. Όλοι όσοι υπήρξαν μάρτυρες των γεγονότων γνωρίζουν ότι τάχθηκα εξ αρχής υπέρ της ισότιμης μεταχείρισης κατά τις διαπραγματεύσεις όλων των χωρών της Κεντρικής Ευρώπης που είναι τώρα μέλη της ΕΕ. Είμαι ευτυχής διότι σήμερα οι χώρες της Κεντρικής Ευρώπης ανήκουν στην κοινότητα αξιών της Ευρωπαϊκής Ένωσης.
<P>
(Χειροκροτήματα)
<P>
Ως πρόεδρος της Ομάδας μου, υπέβαλα εδώ σε αυτήν την αίθουσα σε κριτική αξιολόγηση της Συνθήκης της Νίκαιας. Τότε, τον Δεκέμβριο του 2000, είχα πει: "Αυτό που χρειαζόμαστε είναι περαιτέρω μεταρρύθμιση. Χρειαζόμαστε μία μεγάλη συνέλευση που θα ασχοληθεί με το μέλλον της Ευρώπης". Αισθάνομαι ευτυχής διότι η άποψη αυτή κέρδισε την υποστήριξη της Ομάδας μας και κατόπιν και ολόκληρου σχεδόν του Ευρωπαϊκού Κοινοβουλίου.
<P>
Στηριζόμενος σε αυτή τη βάση, θέλω να επιτύχω μαζί με εσάς κάποια πράγματα: η Ευρώπη πρέπει να γίνει μια Ευρώπη των πολιτών. Πρέπει να κερδίσουμε την υποστήριξη των πολιτών στο μεγάλο μας σχέδιο -να ενώσουμε την ήπειρό μας διατηρώντας ταυτόχρονα τις ταυτότητες των λαών μας- και αυτό είναι ένα έργο που πρέπει να επιτελέσουμε όλοι μαζί με πειστικό τρόπο. Απαιτείται περαιτέρω βελτίωση στη συνεργασία με τα εθνικά κοινοβούλια, αλλά όχι μόνο σε εθνικό επίπεδο, καθώς η Ευρώπη βασίζεται και στις περιφέρειές, στις πόλεις μας και στις κοινότητές μας και εκεί, επίσης, απαιτείται μια συνεργασία καλής πίστης. Αντί να είμαστε αντίπαλοι, εκείνοι κι εμείς εργαζόμαστε για έναν κοινό στόχο: την ενότητα της ηπείρου μας.
<P>
Είμαι αποφασισμένος να συμβάλω ώστε να υλοποιήσουμε το περιεχόμενο της συνταγματικής συνθήκης. Αυτή η Ευρωπαϊκή Ένωση έχει 500 εκατομμύρια πολίτες και χρειάζεται μεταρρυθμίσεις. Πρέπει να αγωνιστούμε -ειρηνικά- για να γίνουν πραγματικότητα οι μεταρρυθμίσεις αυτές και εδώ θα ήθελα να προσθέσω ότι η Ευρώπη μας θα έχει προοπτικές για το μέλλον μόνο εάν δηλώσουμε πίστη στις αξίες μας. Γι' αυτό, οι αξίες που συνομολογήσαμε στο δεύτερο μέρος του Συντάγματος είναι σημαντικές και πρέπει να τις υλοποιήσουμε μαζί.
<P>
Τέλος, θέλω να συνεισφέρω μαζί με εσάς στον διάλογο των πολιτισμών, ειδικά με τον αραβικό και τον ισλαμικό κόσμο. Τα τελευταία 5-6 χρόνια επισκέφθηκα 16 αραβικές χώρες. Χρειαζόμαστε καλύτερη συνεργασία μαζί τους. Θέλουμε μια εταιρική σχέση και -ει δυνατόν- μια φιλία με τον αραβικό και τον ισλαμικό κόσμο βασισμένη στις πεποιθήσεις μας. Σεβόμενοι τις πεποιθήσεις των άλλων, πρέπει να βαδίσουμε ειρηνικά προς το μέλλον.
<P>
Είμαι και ανέκαθεν ήμουν υπέρμαχος των ανθρωπίνων δικαιωμάτων. Ανέκαθεν επικρίναμε τις σφαγές στην Τσετσενία και λέω ως φίλος των "ΠΑ ότι το Γκουαντάναμο δεν συνάδει με το ευρωπαϊκό κράτος δικαίου μας.
<P>
(Χειροκροτήματα)
<P>
Θα ήθελα να ευχαριστήσω θερμά την Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών και τον πρόεδρό της κ. Daul, τη Σοσιαλιστική Ομάδα στο Ευρωπαϊκό Κοινοβούλιο και τον πρόεδρό της κ. Schulz για την υποστήριξή τους και επίσης να εκφράσω τις ευχαριστίες μου και για την υποστήριξη των Φιλελευθέρων και Δημοκρατών και του προέδρου τους κ. Watson, της Ομάδας Ένωση για την Ευρώπη των Εθνών και του προέδρου της κ. Crowley, καθώς και για την υποστήριξη άλλων συναδέλφων.
<P>
Θα ήθελα να εκφράσω τον σεβασμό μου προς τους άλλους προέδρους Ομάδων οι οποίοι είναι συνυποψήφιοί μου για το αξίωμα αυτό. Αξιότιμοι βουλευτές, θέλω να εργαστώ μαζί σας για την ένωση της ευρωπαϊκής ηπείρου μας με τον ίδιο ζήλο που δείχνω από το 1979. Σας υπόσχομαι ότι θα είμαι δίκαιος και αντικειμενικός Πρόεδρος του Σώματος και ζητώ την εμπιστοσύνη σας.
<P>
(Χειροκροτήματα)
<SPEAKER ID="015" NAME="Francis Wurtz" AFFILIATION="GUE/NGL">
(FR) Κύριε Πρόεδρε, κυρίες και κύριοι, ολόκληρη η ομάδα μου, συμπεριλαμβανομένων των συναδέλφων μου που είχαν ανυπέρβλητο κώλυμα να παραβρεθούν στο Κοινοβούλιο σήμερα, εκφράστηκε υπέρ της υποψηφιότητάς μου. Γιατί; Επειδή πάντοτε θεωρούσαμε ότι η εκλογή του Προέδρου του Ευρωπαϊκού Κοινοβουλίου είναι πολιτική πράξη κάποιας σημασίας και, ως τέτοια, μια ευκαιρία για να μην καθίστανται δυσδιάκριτες οι πολιτικές διαφορές που υφίστανται μεταξύ μας αλλά, αντίθετα, για να τις εκφράζουμε δυνατά και καθαρά, τουλάχιστον στον πρώτο γύρο, εφόσον υπάρξουν και άλλοι. Αυτό μας φαίνεται ότι ισχύει περισσότερο αυτήν τη φορά, όταν το δεύτερο ήμισυ της κοινοβουλευτικής περιόδου θα σηματοδοτηθεί από τη συζήτηση για το μέλλον της Ευρώπης. Σε σχέση με αυτό, ο κ. Poettering υπερασπίζεται σταθερά και με σαφήνεια ένα ορισμένο όραμα της Ευρώπης με το οποίο οι περισσότεροι συντηρητικοί και φιλελεύθεροι βουλευτές του ΕΚ και μέλη της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών και της Ομάδας Ένωση για την Ευρώπη των Εθνών μπορούν εύκολα να ταυτιστούν.
<P>
Θα πρέπει να αναγνωριστεί ότι εγώ, από την πλευρά μου, υποστηρίζω σε αυτό το Σώμα, ακριβώς τόσο σταθερά και με τόση σαφήνεια όσο και ο κ. Poettering, ένα άλλο όραμα της Ευρώπης στο οποίο θα μπορούσαμε να αναφερθούμε ως μια εναλλακτική επιλογή έναντι εκείνου που ονομάζουμε φιλελεύθερη Ευρώπη.
<P>
Αν έπρεπε να ορίσω αυτή την εναλλακτική επιλογή με αδρές γραμμές, θα αναφερόμουν σε πέντε τομείς. Πρώτα από όλα, υπάρχει η κοινωνική διάσταση. Πρέπει να σταματήσουμε να αντιπαραθέτουμε το ένα κοινωνικό πρότυπο στο άλλο πρότυπα τα οποία συστηματικά ροκανίζουν τα κοινωνικά επιτεύγματα αρκετών γενεών. Στη συνέχεια υπάρχει η οικολογική διάσταση. Πρέπει να αντισταθούμε στον ολοένα και ισχυρότερο πειρασμό να μειώσουμε τις φιλοδοξίες μας στο όνομα του ανταγωνισμού σε ένα ανοιχτό οικονομικό σκηνικό. Υπάρχει επίσης η διάσταση της αμοιβαίας υποστήριξης. Πρέπει να απαγορεύσουμε κάθε είδους αποκλεισμό, να κινητοποιήσουμε κάθε μέσο που έχουμε στη διάθεσή μας για την καταπολέμηση των ανισοτήτων στην ανάπτυξη, και να γυρίσουμε την πλάτη στην Ευρώπη-Φρούριο. Πάνω απ' όλα, υπάρχει η δημοκρατική διάσταση. Πρέπει να ενθαρρύνουμε το κριτικό πνεύμα, να τολμήσουμε να αφήσουμε τον λαό να εκφράζεται και να συμφωνεί στο ερώτημα που χρειάζεται να τεθεί. Τέλος, υπάρχει η παγκόσμια διάσταση. Πρέπει να χρησιμοποιήσουμε όποια μέσα πίεσης διαθέτουμε για να μετασχηματίσουμε τις διεθνείς σχέσεις. Πρέπει να ενώσουμε τις δυνάμεις μας προκειμένου να αντιταχθούμε στον πόλεμο στο Ιράκ και να αγωνιστούμε για μια δίκαιη λύση στην Παλαιστίνη και για μια αυθεντική εταιρική σχέση με την Αφρική. Στις σχέσεις μας με τις "νωμένες Πολιτείες, πρέπει να υπερισχύει η αρχή με βάση την οποία είμαστε έθνη που συμμαχούμε, παρά έθνη που ευθυγραμμιζόμαστε.
<P>
" υποψηφιότητά μου στοχεύει στο να προσφέρει απλά στους συναδέλφους βουλευτές οι οποίοι ταυτίζονται με αυτή την επιθυμία για αλλαγή και με αυτήν την απαίτηση για κριτικό προβληματισμό όσον αφορά το σημερινό κοινωνικό πρότυπο, την ευκαιρία να εκφράσουν την άποψή τους. " δημοκρατία έχει να κάνει με την αποδοχή της απόφασης της πλειοψηφίας, και δεν υπάρχει αμφιβολία ότι ο κ. Poettering θα είναι ο επόμενος Πρόεδρος του Ευρωπαϊκού Κοινοβουλίου και αυτός ο οποίος θα μας εκπροσωπεί όλους. Δημοκρατία σημαίνει επίσης σεβασμό στο άτομο. Επιθυμώ να επαναλάβω σε αυτήν την αίθουσα ότι δεν έχω παρά επαίνους για την αφοσίωση και τη συνεργασία που επέδειξε ο κ. Poettering στη Διάσκεψη των Προέδρων, όπου καθόμασταν στο ίδιο τραπέζι επί επτάμισι χρόνια.
<P>
Ωστόσο δημοκρατία είναι πρωτίστως μια συζήτηση γύρω από ιδέες και, σε λίγα λεπτά, αυτό θα αποδειχθεί με τη μορφή μιας σαφούς και κατηγορηματικής ψήφου που θα αντικατοπτρίζει τις πεποιθήσεις μας. Όλοι φέρουμε πολιτική ευθύνη. Αυτός ακριβώς είναι ο λόγος για τον οποίο, από την πλευρά μου, δεν αισθάνθηκα την ανάγκη να διεξαγάγω κανενός είδους προεκλογική εκστρατεία. Ο καθένας μας πρέπει να αποδέχεται τις ευθύνες του με τα μάτια μας ορθάνοιχτα.
<SPEAKER ID="016" NAME="Πρόεδρος">
Ευχαριστώ τους τέσσερις ομιλητές για τις ομιλίες τους καθώς και για το ότι δεν υπερέβησαν τον καθορισμένο χρόνο ομιλίας.
