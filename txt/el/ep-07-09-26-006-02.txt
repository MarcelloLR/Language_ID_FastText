<CHAPTER ID="006-02">
2. Δικαίωμα του εκλέγειν και του εκλέγεσθαι κατά τις ευρωεκλογές από τους πολίτες της ΕΕ που κατοικούν σε άλλο κράτος μέλος (ψηφοφορία)
<P>
- Έκθεση Andrew Duff
<P>
- Πριν από την ψηφοφορία:
<SPEAKER ID="086" NAME="Andrew Duff  " AFFILIATION="ALDE">
εισηγητής. - (EN) Κύριε Πρόεδρε, στην έκθεση υποστηρίζονται οι προτάσεις της Επιτροπής υπέρ της απλούστευσης των διαδικασιών για τους πολίτες οι οποίοι επιθυμούν να μετέχουν ως υποψήφιοι ή ως ψηφοφόροι στις εκλογές για την ανάδειξη των μελών του Ευρωπαϊκού Κοινοβουλίου στο κράτος μέλος στο οποίο διαμένουν. Γίνονται δε πλήρως σεβαστές οι εθνικές νομοθεσίες και πρακτικές, ενώ προωθείται το επιχείρημα της μελλοντικής επέκτασης της διασυνοριακής δημοκρατίας. Παρακαλώ όλες και όλους τους συναδέλφους να στηρίξουν το ψήφισμα της επιτροπής χωρίς τροπολογίες.
<SPEAKER ID="087" NAME="Franco Frattini">
Αντιπρόεδρος της Επιτροπής. - (FR) Κύριε Πρόεδρε, θέλω να ευχαριστήσω τον εισηγητή, κ. Duff, για την έκθεσή του, η οποία είναι γεμάτη από χρήσιμες ιδέες. Ορισμένες από τις τροπολογίες που προτείνει το Ευρωπαϊκό Κοινοβούλιο υπερβαίνουν κατά πολύ τις προτάσεις της Επιτροπής με σκοπό την επίλυση ορισμένων διοικητικών δυσχερειών κατά την εφαρμογή της οδηγίας, όπως περιγράφονται στην έκθεσή της για τις εκλογές του 2004.
<P>
Εντούτοις, κατανοώ πλήρως τα κίνητρα στα οποία βασίστηκαν ορισμένες από τις τροπολογίες του Κοινοβουλίου -τις οποίες, επιπλέον, υποστηρίζει και η Επιτροπή- ιδίως όσον αφορά την ανάγκη να βελτιωθούν ο βαθμός συμμετοχής των πολιτών στις ευρωπαϊκές εκλογές και η ευρωπαϊκή σύνθεση των εκλογών για το Ευρωπαϊκό Κοινοβούλιο. Όλα αυτά συνδέονται με ζητήματα που αφορούν τον αποκλεισμό της διπλής υποψηφιότητας, η κατάργηση της οποίας επιδιώκεται με μια από τις τροπολογίες, και την αυτόματη διαδικασία που οδηγεί σε απώλεια δικαιωμάτων υποβολής υποψηφιότητας.
<P>
" Επιτροπή τάσσεται, συνεπώς, υπέρ μιας πιο λεπτομερούς εξέτασης των θεμάτων αυτών, εν ανάγκη μέσω της διενέργειας κατάλληλης μελέτης, και το Ευρωπαϊκό Κοινοβούλιο θα μετέχει προφανώς σε αυτή τη διαδικασία. Τα θέματα αυτά μπορούν επίσης να συζητηθούν, εν ανάγκη, από τη διοργανική ομάδα για την πληροφόρηση, η οποία εξετάζει επί του παρόντος όλους τους πιθανούς τρόπους με τους οποίους μπορεί να καταστεί κάπως πιο αποτελεσματική η διάδοση των πληροφοριών για τις ευρωπαϊκές εκλογές του 2009.
<SPEAKER ID="088" NAME="Richard Corbett" AFFILIATION="PSE">
(EN) Κύριε Πρόεδρε, επί της διαδικασίας, διαπιστώνω ότι η Ομάδα ALDE έχει ζητήσει τη διενέργεια ξεχωριστής ψηφοφορίας για κάθε τροπολογία που έχει κατατεθεί επί της έκθεσης αυτής.
<P>
Βάσει του Κανονισμού μας, μόνο μια πολιτική ομάδα μπορεί να καταθέσει τροπολογία. Ήθελα να ελέγξω κατά πόσον αυτό έγινε όντως εξ ονόματος της Ομάδας, ή αν πρόκειται για αίτημα ενός από τα μέλη της που ισχυρίζεται ότι ενεργεί εξ ονόματος της Ομάδας.
<SPEAKER ID="089" NAME="Πρόεδρος">
Κύριε Corbett, έχουμε μπροστά μας τις αποδείξεις ότι η Ομάδα έχει όντως υποβάλει το αίτημα, οπότε όλα είναι εντάξει. Λυπούμαι, όμως όλα είναι εντάξει!
<P>
(Γέλια)
