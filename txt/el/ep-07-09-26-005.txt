<CHAPTER ID="005">
Έλεγχος της εντολής των νέων μελών του Ευρωπαϊκού Κοινοβουλίου
<SPEAKER ID="078" NAME="Giuseppe Gargani" AFFILIATION="PPE-DE">
(IT) Κύριε Πρόεδρε, κυρίες και κύριοι, η Επιτροπή Νομικών Θεμάτων με εξουσιοδότησε να εκθέσω πολύ σύντομα το θέμα με προφορικό τρόπο. Κατά την περίοδο συνόδου της 10ης και 11ης Σεπτεμβρίου ελέγξαμε την εντολή των 18 βουλευτών από τη Βουλγαρία, καθώς και των επτά επιπλέον βουλευτών που ορίστηκαν από τις αρμόδιες εθνικές αρχές λόγω των παραιτήσεων που υποβλήθηκαν. Επαληθεύσαμε, ελέγχοντας όλα τα επίσημα έγγραφα και τα συνημμένα πρακτικά, ότι οι δηλώσεις περί ασυμβίβαστου είναι εν τάξει και ότι οι δηλώσεις οικονομικών συμφερόντων έχουν υπογραφεί από τους βουλευτές. Φρονώ συνεπώς ότι εκφράζω όλες και όλους τους βουλευτές του Σώματος καλωσορίζοντας τα 18, συν επτά, μέλη του Κοινοβουλίου από τη Βουλγαρία, με τα οποία συμπληρώνεται η εκπροσώπηση της Ευρώπης μας. Απευθύνουμε λοιπόν σήμερα θερμό καλωσόρισμα σε όσες και όσους θα συμμετέχουν εφεξής, μαζί μας, στο έργο του Ευρωπαϊκού Κοινοβουλίου.
<SPEAKER ID="079" NAME="Πρόεδρος">
Σας ευχαριστούμε, κύριε Gargani. Αυτές οι εντολές έχουν επομένως ελεγχθεί. Ευχόμαστε στα νέα μέλη καλή επιτυχία.
