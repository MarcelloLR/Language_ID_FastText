<CHAPTER ID="013-03">
3. Η υπόθεση της οικογένειας al-Kurd (ψηφοφορία) 
<P>
Πριν από την ψηφοφορία της αιτιολογικής σκέψης Β
<SPEAKER ID="289" NAME="Charles Tannock" AFFILIATION="PPE-DE">
Κύριε Πρόεδρε, προτείνω μια προφορική τροπολογία στην αιτιολογική σκέψη B, ώστε να προστεθεί η φράση "αμφισβητούμενης ιδιοκτησίας". Μπορώ να σας διαβάσω ολόκληρη τη φράση, εάν θέλετε. Έχει ως εξής: "λαμβάνοντας υπόψη ότι η έξωση αυτή βασίστηκε σε απόφαση που εκδόθηκε από το Ισραηλινό Ανώτατο Δικαστήριο στις 16 Ιουλίου 2008 ύστερα από μακρές και αμφιλεγόμενες νομικές διαδικασίες σχετικά με την αμφισβητούμενη ιδιοκτησία ενώπιον ισραηλινών δικαστηρίων και αρχών". Διαφορετικά το αντικείμενο της διαμάχης δεν είναι εμφανές και θα πρέπει να προσδιοριστεί.
<SPEAKER ID="290" NAME="Πρόεδρος">
Είναι προφανές ότι ο αριθμός των βουλευτών που σηκώθηκαν όρθιοι για να αντιτεθούν στην συμπερίληψη αυτής της προφορικής τροπολογίας δεν φτάνει τους σαράντα.
<P>
Συνεπώς, υποβάλλω την αιτιολογική σκέψη Β όπως τροποποιήθηκε προφορικά.
<SPEAKER ID="291" NAME="Μάριος Ματσάκης" AFFILIATION="ALDE">
Κύριε Πρόεδρε, προκειμένου να έχουμε μεγαλύτερη στήριξη της εν λόγω αιτιολογικής σκέψης, θα ήθελα να προτείνω μια προφορική τροπολογία στην προφορική τροπολογία του κ. Tannock. Θα ήθελα απλώς να προστεθεί η λέξη "φαινομενική" πριν από τη λέξη "αμφισβητούμενη", ώστε να διαμορφώνεται ως εξής: "σχετικά με τη φαινομενική αμφισβητούμενη ιδιοκτησία". Έτσι ο κ. Tannock θα έχει την ικανοποίηση ότι συμπεριλάβαμε το αντικείμενο της διαμάχης στην αιτιολογική σκέψη, και θα αφήσουμε το θέμα ανοιχτό.
<SPEAKER ID="292" NAME="Charles Tannock" AFFILIATION="PPE-DE">
Κύριε Πρόεδρε, φοβάμαι ότι δεν γνωρίζω τους κανόνες λεπτομερώς, ωστόσο δεν νομίζω ότι μπορεί να υποβληθεί προφορική τροπολογία σε άλλη προφορική τροπολογία στο Κοινοβούλιο, εκτός εάν υπάρχει πλήρης ομοφωνία του Σώματος. Προσωπικά διαφωνώ και έχω την αίσθηση ότι το ίδιο ισχύει και για τους περισσότερους βουλευτές της Ομάδας μου.
<P>
Μια "φαινομενική" διαμάχη δεν σημαίνει τίποτα: η διαμάχη είναι διαμάχη. Εκδικάσθηκε ενώπιον των δικαστηρίων και αυτή ήταν η ετυμηγορία. Εγώ όμως θέλησα να διευκρινίσω το αντικείμενό της.
<SPEAKER ID="293" NAME="Πρόεδρος">
Όπως ενημερώθηκα σχετικά με το προηγούμενο ζήτημα, ισχύει το εξής: όταν υπάρχει προφορική τροπολογία σε μια άλλη προφορική τροπολογία, και εφόσον το πρώτο πρόσωπο που κατέθεσε την προφορική τροπολογία αποδεχτεί τη δεύτερη προφορική τροπολογία κοινή συναινέσει, τότε η δεύτερη αυτή προφορική τροπολογία λαμβάνεται υπόψη. Σε περίπτωση που η δεύτερη προφορική τροπολογία δεν γίνει αποδεκτή από τον συντάκτη, δεν συμπεριλαμβάνεται στην ψηφοφορία.
<P>
Λυπούμαι, κ. Ματσάκη, αλλά η τροπολογία σας δεν μπορεί να ληφθεί υπόψη.
<P>
Αντίθετα, η τροπολογία του κ. Tannock δεν απερρίφθη διότι δεν εκφράστηκε αντίθεση από σαράντα βουλευτές και, ως εκ τούτου, είμαι υποχρεωμένος να την υποβάλω.
<SPEAKER ID="294" NAME="Kathalijne Maria Buitenweg" AFFILIATION="Verts/ALE">
Κύριε Πρόεδρε, ζητώ συγγνώμη αλλά δεν γνωρίζω λεπτομερώς τον Κανονισμό. Δεν μπορούμε απλώς να ψηφίσουμε; Δεν μπορούμε να αποφύγουμε να ψηφίσουμε επειδή δεν έχουμε 45 βουλευτές ή όσους απαιτούνται τέλος πάντων. Δεν μπορούμε να αποφύγουμε να ψηφίσουμε διότι αυτό απαιτείται όταν σηκωνόμαστε όρθιοι. Μπορούμε όμως να ψηφίσουμε επί των προφορικών τροπολογιών. Δεν μπορούμε να ψηφίσουμε μόνο επί των τμημάτων που αφορούν την αμφισβητούμενη ιδιοκτησία και στη συνέχεια να εξετάσουμε εάν υπάρχει ή όχι πλειοψηφία;
<SPEAKER ID="295" NAME="Πρόεδρος">
Αυτό ακριβώς ετοιμαζόμουν να προτείνω και εγώ. Στο σημείο αυτό θα ψηφίσουμε επί της αιτιολογικής σκέψης Β, όπως τροποποιήθηκε από τον κ. Tannock.
<P>
(Το Σώμα εγκρίνει την προφορική τροπολογία)
<P>
- Πριν από την ψηφοφορία της αιτιολογικής σκέψης Δ
<SPEAKER ID="296" NAME="Charles Tannock" AFFILIATION="PPE-DE">
Κύριε Πρόεδρε, ζητώ και πάλι συγγνώμη, όμως θα ήθελα να προτείνω την προσθήκη δύο ακόμη λέξεων στην αιτιολογική σκέψη Δ, προκειμένου να διασφαλιστεί η σαφήνεια, διότι ορισμένες από τις προηγούμενες παρεμβάσεις υποδηλώνουν βεβαιότητα. Κάτι τέτοιο δεν ισχύει. Συνεπώς, η αιτιολογική σκέψη θα πρέπει να διαμορφωθεί ως εξής: "τονίζοντας ότι η έξωση πραγματοποιήθηκε παρά τις διεθνείς αντιρρήσεις· λαμβάνοντας υπόψη ότι οι "νωμένες Πολιτείες έθεσαν το ζήτημα στις ισραηλινές αρχές, καθώς επίσης ότι η απόφαση αυτή μπορεί να ανοίξει το δρόμο για την κατάληψη και άλλων 26 οικιών στην συνοικία Sheikh Jarrah στην Ανατολική Ιερουσαλήμ, που θα έχει ως αποτέλεσμα να υποστούν έξωση άλλες 26 οικογένειες· λαμβάνοντας υπόψη ότι το θέμα αυτό έχει πολιτικές συνέπειες για το μελλοντικό καθεστώς της Ανατολικής Ιερουσαλήμ".
<P>
Είναι σαφές. Δεν μπορούμε να πούμε ότι "θα ανοίξει", αλλά ότι "μπορεί να ανοίξει", και αυτό θα πρέπει να αποφασιστεί από τα δικαστήρια και όχι στο πλαίσιο συζητήσεων, όπως ισχυρίστηκαν ορισμένοι συνάδελφοί μου προηγουμένως.
<SPEAKER ID="297" NAME="Μάριος Ματσάκης" AFFILIATION="ALDE">
Κύριε Πρόεδρε, φοβάμαι ότι θα πρέπει να καταψηφίσω την προφορική τροπολογία του γνώστη και φίλου μου κ. Tannock, βασιζόμενος σε στοιχεία που παρείχε η κ. Galit Peleg, Πρώτη Γραμματέας της ισραηλινής αποστολής της ΕΕ. Έχω εδώ ένα μήνυμα ηλεκτρονικής αλληλογραφίας το οποίο η κ. Galit Peleg απέστειλε σε πολλούς βουλευτές, μεταξύ των οποίων και ο κ. Tannock, υποθέτω.
<P>
Στην πρώτη γραμμή αναφέρονται τα εξής: "επί Οθωμανικής Αυτοκρατορίας, δύο εβραϊκές ΜΚΟ αγόρασαν την έκταση και κατασκεύασαν τα κτίρια αυτής της συνοικίας", που σημαίνει το σύνολο της περιοχής -όχι μόνον ένα σπίτι, αλλά όλα τα κτίρια της συνοικίας. Το έχω εδώ, σε περίπτωση που θέλει κάποιος να το κοιτάξει, συμπεριλαμβανομένου του κ. Tannock.
<SPEAKER ID="298" NAME="Πρόεδρος">
Κύριε Ματσάκη, θα ήθελα να σας υπενθυμίσω ότι υπάρχει μόνο ένας τρόπος για να αντιτεθείτε σε μια προφορική τροπολογία, και αυτός είναι να σηκωθείτε όρθιος και όχι να αρχίσετε νέα συζήτηση.
<P>
Επιβεβαιώνω ότι δεν σηκώθηκαν όρθιοι σαράντα βουλευτές.
<SPEAKER ID="299" NAME="Kathalijne Maria Buitenweg" AFFILIATION="Verts/ALE">
Κύριε Πρόεδρε, είχατε την εντύπωση ότι ήμαστε απολύτως σύμφωνοι και ότι είχαμε συνεννοηθεί, το ερώτημά μου όμως ήταν άλλο. Κατανοώ ότι δεν μπορούμε να αποφύγουμε να ψηφίσουμε επί της τροπολογίας διότι δεν επαρκεί ο αριθμός των παριστάμενων βουλευτών, ωστόσο θεωρώ ότι θα μπορούσαμε να ψηφίσουμε επί των τμημάτων που πρότεινε ο κ. Tannock. Αυτό σημαίνει ότι πρέπει να ψηφίσουμε μόνο για τη φράση "μπορεί να ανοίξει" και μόνο κατόπιν αυτού πρέπει να αποφασίσουμε σχετικά με το υπόλοιπο τμήμα της αιτιολογικής σκέψης Δ. Θεωρώ κάπως παράδοξο το γεγονός ότι, μόνο και μόνο επειδή δεν έχουμε 45 παριστάμενους βουλευτές, θα πρέπει να συμπεριλάβετε κάτι το οποίο ενδέχεται να μην συγκεντρώνει την πλειοψηφία του Σώματος.
<SPEAKER ID="300" NAME="Πρόεδρος">
Λυπάμαι, αλλά θα πρέπει να σας εξηγήσω ξανά τη διαδικασία ψηφοφορίας του Κοινοβουλίου. Εάν η πλειοψηφία καταψηφίσει την αιτιολογική σκέψη Δ, όπως αυτή τροποποιήθηκε προφορικά, επιστρέφουμε στην αιτιολογική σκέψη Δ με τη μορφή που είχε πριν από την τροπολογία. Επομένως, εάν επιθυμείτε να αντιτεθείτε σε αυτή την προσθήκη, πρέπει να την καταψηφίσετε. Εάν δεν καταψηφιστεί από την πλειοψηφία, η αιτιολογική σκέψη Δ θα εγκριθεί όπως τροποποιήθηκε προφορικά. Ο μόνος τρόπος για να απαλλαγείτε από μια προφορική τροπολογία που δεν σας είναι αρεστή είναι να την καταψηφίσετε τώρα, καθώς κηρύσσω την έναρξη της ψηφοφορίας.
<P>
(Το Σώμα εγκρίνει την αρχική προφορική τροπολογία)
<SPEAKER ID="301" NAME="Véronique De Keyser" AFFILIATION="PSE">
(FR) Θα ήθελα να υποβάλω μια σύντομη παρατήρηση, κύριε Πρόεδρε, η οποία θα ήθελα να καταγραφεί στα Συνοπτικά Πρακτικά.
<P>
Αυτό είναι ένα κοινό ψήφισμα το οποίο μπήκαμε στον κόπο να συζητήσουμε με τον πλέον διαλλακτικό τρόπο. Όλοι έκαναν υποχωρήσεις. Δυστυχώς, διαπιστώνω ότι, με τις προφορικές τροπολογίες τις οποίες έχει το δικαίωμα να υποβάλει και μέσω των χωριστών ψηφοφοριών, η Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών τροποποίησε σημαντικά την ουσία του. Αναρωτιέμαι, λοιπόν, κατά πόσο οι εντεταλμένοι βουλευτές που προέβησαν σε συμβιβασμό έχουν όντως μια τέτοια εντολή από την ομάδα τους, κάτι που θα έχω υπόψη μου σε μελλοντικές διαπραγματεύσεις.
<SPEAKER ID="302" NAME="Πρόεδρος">
" δήλωσή σας θα ληφθεί υπόψη και θα συμπεριληφθεί στα Συνοπτικά Πρακτικά.
<SPEAKER ID="303" NAME="Μάριος Ματσάκης" AFFILIATION="ALDE">
Κύριε Πρόεδρε, θα ήθελα να συγχαρώ την Ομάδα του ΕΛΚ-ΕΔ διότι κατόρθωσε να συγκεντρώσει την πλειοψηφία των βουλευτών της την Πέμπτη το απόγευμα και να επιτύχει αυτό που ήθελε σχετικά με τα θέματα που αφορούν παραβιάσεις των ανθρωπίνων δικαιωμάτων. Τους συγχαίρω.
<SPEAKER ID="304" NAME="Proinsias De Rossa" AFFILIATION="PSE">
Κύριε Πρόεδρε, θα σας παρακαλούσα να καταγραφεί στα πρακτικά η ένστασή μου για την κατάχρηση του συστήματος υποβολής προφορικών τροπολογιών που σημειώθηκε εδώ σήμερα.
<SPEAKER ID="305" NAME="Luisa Morgantini" AFFILIATION="GUE/NGL">
(IT) Κύριε πρόεδρε, κυρίες και κύριοι, θεωρώ λυπηρό το γεγονός ότι γίνονται συμβιβασμοί που στη συνέχεια δεν τηρούνται, ιδιαίτερα εάν αναλογιστεί κανείς ότι η οικογένεια al-Kurd δεν αντιπροσωπεύει απλώς ένα όνομα, αλλά ανθρώπους που δεν τους επιτρέπεται - και στο σημείο αυτό απευθύνομαι σε εσάς, κ. Casaca - να μείνουν ούτε σε σκηνή, αφού τους απαγορεύτηκε ακόμη και αυτό. Είναι πραγματικά λυπηρό το γεγονός ότι οι βουλευτές σκέπτονται μόνο την πολιτική και όχι την ανθρώπινη διάσταση.
<SPEAKER ID="306" NAME="Bernd Posselt" AFFILIATION="PPE-DE">
(DE) Κύριε Πρόεδρε, θα ήθελα να ευχαριστήσω τον κ. Ματσάκη για την αμεροληψία του. Όλες οι ομάδες έχουν ήδη υποβάλει προφορικές τροπολογίες, οι οποίες είναι πολύ σημαντικές σε επείγουσες υποθέσεις, διότι λάθη μπορούν να προκύψουν ανά πάσα στιγμή και πολλές φορές πρέπει να διορθώνονται. Αυτό πράξαμε και σε αυτή την περίπτωση, όπως έχουν πράξει ουκ ολίγες φορές τόσο οι Σοσιαλδημοκράτες και οι Πράσινοι, όσο και όλες οι άλλες ομάδες. Δεν πρέπει να αισθάνεστε προσβεβλημένος διότι δεν συγκεντρώσατε την πλειοψηφία σε μία περίπτωση.
<SPEAKER ID="307" NAME="Marcin Libicki" AFFILIATION="UEN">
(PL) Κύριε Πρόεδρε, συμφωνώ με την άποψη ότι σήμερα έγινε κατάχρηση του Κανονισμού. Ωστόσο, ο Κανονισμός εφαρμόζεται και ο κανόνας που απαιτεί την καταψήφιση από 40 βουλευτές ισχύει, αν και γνωρίζουμε ότι δεν θα μπορέσουμε ποτέ να τον τηρήσουμε την Πέμπτη το απόγευμα. Κύριε Πρόεδρε, θα ήθελα να μάθω ποια είναι η δική σας άποψη και κατά πόσο πιστεύετε ότι θα πρέπει να αλλάξουμε έναν κανόνα που απαιτεί την καταψήφιση μιας προφορικής τροπολογίας από 40 βουλευτές, τη στιγμή που ο αριθμός των παρόντων βουλευτών στο Σώμα είναι τόσο μικρός ώστε κάτι τέτοιο είναι αδύνατον να επιτευχθεί.
<SPEAKER ID="308" NAME="Paulo Casaca" AFFILIATION="PSE">
(PT) Κύριε Πρόεδρε, θα ήθελα να πω ότι αυτό που με ενδιαφέρει πρωτίστως είναι ο σεβασμός της ανθρώπινης αξιοπρέπειας ανεξαρτήτως ταυτότητας, και στην προκειμένη περίπτωση της οικογένειας al-Kurd, ανεξαρτήτως θρησκεύματος, προέλευσης και χρώματος. Με προσβάλλει ιδιαίτερα το γεγονός ότι αυτό αμφισβητείται από κάποιον απλώς και μόνο επειδή η άποψή μου διαφέρει από τη δική του σχετικά με μια συγκεκριμένη νομοθετική πράξη.
<SPEAKER ID="309" NAME="Πρόεδρος">
Συνοψίζοντας αυτή την ενδιαφέρουσα ανταλλαγή απόψεων, προτείνω να διαβιβασθούν όσα διαδραματίστηκαν στην αποψινή συνεδρίαση στα αρμόδια όργανα, προκειμένου να διαπιστωθεί τι πρέπει να γίνει.
<P>
Προσωπικά, στη σημερινή συνεδρίαση εφάρμοσα τους ισχύοντες κανονισμούς ψύχραιμα και με τη μεγαλύτερη δυνατή σχολαστικότητα. Όπως επεσήμαναν και άλλοι βουλευτές, πιστεύω ότι το πρόβλημα αυτό δεν θα προέκυπτε εάν παρευρίσκονταν περισσότεροι βουλευτές την Πέμπτη το απόγευμα.
