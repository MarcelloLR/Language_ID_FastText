<CHAPTER ID="008">
Απονομή του Βραβείου Ζαχάρωφ (Πανηγυρική Συνεδρίαση) 
<SPEAKER ID="176" NAME="Πρόεδρος">
Αγαπητέ ασκών την Προεδρία κύριε Chastel, αγαπητή Ύπατη Εκπρόσωπε της Ένωσης για Θέματα Εξωτερικής Πολιτικής και Πολιτικής Ασφαλείας/Αντιπρόεδρε της Επιτροπής κυρία Ashton, αγαπητοί προσκεκλημένοι,
<SPEAKER ID="178" NAME="Guillermo Fariñas" AFFILIATION="PPE">
(ES) Μήνυμα προς το Ευρωπαϊκό Κοινοβούλιο: Santa Clara, 14 Δεκεμβρίου 2010
<P>
Αξιότιμε Πρόεδρε του Ευρωπαϊκού Κοινοβουλίου κύριε Jerzy Buzek,
<P>
Αξιότιμοι Αντιπρόεδροι και βουλευτές αυτού του δημοκρατικού και πολυεθνικού βήματος,
<P>
δυστυχώς για την ανεκτικότητα, που τόσο λείπει από τον ανήσυχο πλανήτη μας, δεν είμαι σε θέση να βρίσκομαι κοντά σας ως εκπρόσωπος του αδάμαστου κουβανικού λαού και της μερίδας εκείνης των πολιτών της χώρας μου που έχει αποβάλει πια τον φόβο απέναντι στο ολοκληρωτικό καθεστώς το οποίο μας καταπιέζει εδώ και 52 ολόκληρα χρόνια, με πιο πρόσφατο παράδειγμα θάρρους τον μαρτυρικό Orlando Zapata Tamayo.
<P>
Για κακή τύχη των κυβερνητών της πατρίδας μου, νομίζω ότι ακριβώς το γεγονός πως δεν μπορώ να φύγω και να επιστρέψω ελεύθερα στη χώρα που γεννήθηκα αποτελεί την πιο αδιάψευστη απόδειξη ότι, δυστυχώς, τίποτε δεν έχει αλλάξει στο δεσποτικό καθεστώς της χώρας μου.
<P>
Για τους σημερινούς κυβερνήτες της Κούβας, εμείς οι πολίτες είμαστε αυτό που ήταν οι πρόγονοί μας όταν ξεριζώθηκαν από την Αφρική και μεταφέρθηκαν με τη βία στην Αμερική πριν μερικούς αιώνες. Για να μπορέσω να ταξιδέψω εγώ -ή κάθε άλλος απλός πολίτης- στο εξωτερικό, είναι αναγκαίο ένα "έγγραφο απελευθέρωσης", όπως αυτό που χρειάζονταν παλιότερα οι σκλάβοι, μόνο που σήμερα το ονομάζουν "Λευκή Κάρτα".
<P>
" μεγάλη μου ελπίδα είναι πως δεν θα εξαπατηθείτε από τις Σειρήνες ενός αδυσώπητου καθεστώτος "σκληρού κομμουνισμού" που έχει ως μόνο στόχο, αφού επιδείξει υποτιθέμενες οικονομικές αλλαγές, να πείσει την Ευρωπαϊκή Ένωση και το Ευρωπαϊκό Κοινοβούλιο να άρουν την ισχύ της κοινής θέσης, ώστε να επωφεληθεί από πιστώσεις και επενδύσεις που προσφέρονται για την υποστήριξη των χωρών του Τρίτου Κόσμου με τις συμφωνίες του Κοτονού.
<P>
Κοντά σας θα βρίσκονται σίγουρα πρώην πολιτικοί κρατούμενοι ή αιχμάλωτοι συνείδησης που πρόσφατα απελευθερώθηκαν από το καθεστώς του "σκληρού κομμουνισμού". Θα ήταν λάθος να σκεφθείτε ότι είναι πλέον ελεύθεροι. Εκείνοι και οι οικογένειές τους υφίστανται μια "ψυχολογική εξορία", αφού τα πιο αγαπημένα τους πρόσωπα έπεσαν θύματα εκβιασμού των νεοσταλινικών αρχών της Κούβας.
<P>
Εμείς οι ειρηνικοί αντιφρονούντες στο εσωτερικό της χώρας, αντιμετωπίζουμε με στωϊκότητα και συγκράτηση τις υλικές και πνευματικές δυσκολίες, αλλά και τον κίνδυνο να χάσουμε την ελευθερία ή και τη ζωή μας, ως μέλη της λιγότερο ευνοημένης μερίδας του πληθυσμού της χώρας. Εδώ όλοι υποφέρουμε, δεν δυσανασχετούμε όμως, αλλά περιμένουμε την υποστήριξή σας.
<P>
Αξιότιμοι βουλευτές του Ευρωπαϊκού Κοινοβουλίου, σας ζητώ να μην υποχωρήσετε απέναντι στις επιδιώξεις της κουβανικής κυβερνητικής ελίτ, εάν δεν υλοποιηθούν τα εξής πέντε σημεία:
<P>
Πρώτο: να συνεχισθεί η απελευθέρωση, χωρίς απέλαση, όλων των πολιτικών κρατουμένων και των αιχμαλώτων συνείδησης και να δεσμευθούν δημόσια ότι ποτέ ξανά δεν θα φυλακίσουν μη βίαιους πολιτικούς αντιπάλους.
<P>
Δεύτερο: να σταματήσουν αμέσως οι βιαιοπραγίες και οι απειλές κατά ειρηνικών αντιφρονούντων στο εσωτερικό της χώρας, εκ μέρους στρατιωτικών και παραστρατιωτικών οργάνων του καθεστώτος.
<P>
Τρίτο: να ανακοινώσουν ότι θα εξετασθούν και θα καταργηθούν όλοι οι κουβανικοί νόμοι που έρχονται σε αντίθεση με την Οικουμενική Διακήρυξη των Ανθρωπίνων Δικαιωμάτων.
<P>
Τέταρτο: να δοθούν, στην καθημερινή πρακτική, οι δυνατότητες ίδρυσης αντιπολιτευόμενων πολιτικών κομμάτων, μέσων ενημέρωσης που δεν θα υπόκεινται στο σύστημα του "κρατικού σοσιαλισμού", ανεξάρτητων συνδικάτων και κάθε άλλου είδους ειρηνικών κοινωνικών φορέων.
<P>
Πέμπτο: να γίνει δημοσίως αποδεκτό ότι όλοι οι Κουβανοί που κατοικούν στο εξωτερικό έχουν το δικαίωμα να συμμετέχουν στην πολιτιστική, οικονομική, πολιτική και κοινωνική ζωή της Κούβας.
<P>
Αυτή την κρίσιμη για την πατρίδα μου ιστορική στιγμή, εσείς, όπως και όλοι οι καλοπροαίρετοι άνθρωποι στον κόσμο, πρέπει να παρακολουθείτε τις συνεχείς κοινωνικές εκρήξεις και διαμαρτυρίες στη χώρα μου, λόγω της απογοήτευσης που προκαλεί η αλαζονεία μιας κυβέρνησης που είναι ικανή να διατάξει ακόμη και τη θανάτωση των συμπατριωτών μου.
<P>
Εύχομαι να μην επιτρέψει ο Θεός το ξέσπασμα ενός εμφυλίου πολέμου μεταξύ Κουβανών, εξαιτίας της ανόητης άρνησης να γίνει δεκτό ότι ο "κρατικός σοσιαλισμός" απέτυχε, παντού όπου επιχειρήθηκε η εφαρμογή του, κάτι που, άλλωστε, παραδέχθηκε και ο ίδιος ο ιστορικός ηγέτης της (κακώς) αποκαλούμενης κουβανικής επανάστασης.
<P>
Οι υπερήλικες κυβερνήτες της Κούβας, περιφρονώντας τους υπηκόους τους, δεν θέλουν να κατανοήσουν ότι πρέπει να υπηρετούν τον λαό τους και ότι όλοι όσοι πραγματικά υπηρετούν το λαό τους δίνουν στους πολίτες την ευκαιρία να τους αντικαταστήσουν ή να τους διατηρήσουν στην εξουσία. Κανένας κυβερνήτης δεν επιτρέπεται να θέλει να υπηρετείται από τους πολίτες, όπως συμβαίνει στην Κούβα.
<P>
Τα αδέλφια μου στον αγώνα για τη δημοκρατία, είτε βρίσκονται ακόμη στη φυλακή, είτε είναι φαινομενικά ελεύθεροι, είτε έχουν πάρει τον σκληρό δρόμο της εξορίας, και εγώ μαζί τους, θα συνεχίσουμε τον άνισο αλλά ειρηνικό αγώνα μας εναντίον των καστρικών καταπιεστών και, με τη βοήθεια του Θεού, θα νικήσουμε χωρίς να χυθεί αίμα.
<P>
Αυτό που ποτέ δεν επιτρέπω στον εαυτό μου, ούτε εγώ ούτε οι συναγωνιστές μου, είναι να κρατήσω στην ψυχή μου μνησικακία για τους αντιπάλους μου. Εκείνο που μας αποδεικνύει ανώτερους στον αγώνα μας για την ανασυγκρότηση της πατρίδας μας είναι ότι, όσον καιρό αγωνίζομαι, έμαθα να καθοδηγούμαι από τα λόγια του πρώτου γνωστού αντιφρονούντος, του Χριστού: "να αγαπάτε τους εχθρούς σας".
<P>
Ευχαριστώ το Ευρωπαϊκό Κοινοβούλιο, που δεν εγκαταλείπει τον κουβανικό λαό σε αυτόν τον αγώνα για τη δημοκρατία, που συνεχίζεται ήδη για πάνω από μισόν αιώνα. Το Βραβείο Ζαχάρωφ για την ελευθερία της σκέψης 2010, που απονέμεται σε μένα, το δέχομαι μόνο επειδή αισθάνομαι πως αποτελώ ένα μικρό μέρος της έμφυτης επαναστατικότητας αυτού του λαού στον οποίο είμαι υπερήφανος που έχω την τιμή να ανήκω.
<P>
Σας ευχαριστώ πολύ, αξιότιμοι βουλευτές του Ευρωπαϊκού Κοινοβουλίου, διότι δεν ξεχνάτε τις δύσκολες στιγμές που περνάμε και, έτσι, πλησιάζετε το φως της ελευθερίας στην πατρίδα μου.
<P>
Μακάρι να δώσει ο Θεός να έλθει σύντομα η συμφιλίωση και η ευλογία της Δημοκρατίας στην Κούβα.
<P>
Guillermo Fariñas Hernández
<P>
Πτυχιούχος Ψυχολογίας
<P>
Βιβλιοθηκονόμος και ανεξάρτητος δημοσιογράφος, τρεις φορές πρώην πολιτικός κρατούμενος.
<P>
(Χειροκροτήματα)
