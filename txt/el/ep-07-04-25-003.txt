<CHAPTER ID="003">
Έκθεση προόδου 2006 σχετικά με την Κροατία (συζήτηση) 
<SPEAKER ID="056" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Swoboda, εξ ονόματος της Επιτροπής Εξωτερικών Υποθέσεων, σχετικά με την έκθεση προόδου του 2006 για την Κροατία.
<SPEAKER ID="057" NAME="Hannes Swoboda " AFFILIATION="PSE">
εισηγητής. - (DE) Κύριε Πρόεδρε, κυρίες και κύριοι, θα ήθελα αρχικά να ευχαριστήσω τους συναδέλφους μου, ιδίως της Επιτροπής Εξωτερικών Υποθέσεων, για την πραγματικά πολύ καλή και αποδοτική συνεργασία.
<P>
Θα ήθελα να ευχαριστήσω επίσης όλους τους εκπροσώπους της Κροατίας που συνέβαλαν σημαντικά στην προετοιμασία του δρόμου της Κροατίας προς την Ευρωπαϊκή Ένωση - τον πρέσβη της στην Ευρωπαϊκή Ένωση, τον κύριο διαπραγματευτή, την Υπουργό Εξωτερικών και κυρίως τον πρωθυπουργό κ. Sanader, που τα τελευταία χρόνια της θητείας του συνεισέφερε σημαντικά στην προώθηση της προετοιμασίας. Θα ήθελα όμως να ευχαριστήσω και τον πρώην πρωθυπουργό -και προσωπικό μου φίλο- κ. Račan, που δυστυχώς είναι σοβαρά άρρωστος. Εκείνος άρχισε την κατάλληλη προετοιμασία της πορείας της Κροατίας προς την Ευρωπαϊκή Ένωση. Όλα αυτά τα πρόσωπα δεν είναι μόνο προσωπικότητες της Κροατίας, αλλά και ευρωπαϊκές προσωπικότητες, γιατί ανοίγουν τον δρόμο για να μπορέσει να φθάσει στην Ευρωπαϊκή Ένωση ολόκληρη η περιοχή της νοτιοανατολικής Ευρώπης όταν θα έχουν εκπληρωθεί τα ανάλογα κριτήρια.
<P>
Ορισμένοι με ρώτησαν μήπως είμαι υπερβολικά φιλικός προς την Κροατία. Ναι, έχω στενό συναισθηματικό δεσμό με τη χώρα αυτή, βλέπω όμως και τα σημεία όπου χρειάζεται κριτική, τα πράγματα που δεν έχουν γίνει ακόμα. Έτσι, δεν συμφωνώ να διαγραφούν απλά ορισμένα στοιχεία κριτικής από την έκθεση με την παρούσα μορφή της. Πρέπει να είμαστε ειλικρινείς απέναντι στην Κροατία. Δεν τη βοηθάμε συγκαλύπτοντας πράγματα, αλλά τη βοηθάμε επισημαίνοντας τα θέματα που παραμένουν ανοιχτά.
<P>
Πολλά έχουν ήδη δρομολογηθεί, όμως μερικές μεταρρυθμίσεις εκκρεμούν ακόμα, και δεν εννοώ μόνο ως προς τη διοίκηση της δικαιοσύνης, αλλά και ως προς τις οικονομικές μεταρρυθμίσεις. Ελπίζω ότι οι μεταρρυθμίσεις θα προχωρήσουν, παρά τις εκλογές που θα γίνουν σήμερα. Χαίρομαι για τη συνεργασία που έγινε με το Διεθνές Ποινικό Δικαστήριο της Χάγης. Αυτό το βήμα της Κροατίας ήταν σημαντικό και θα ήθελα να κάνει το βήμα αυτό και η γειτονική Σερβία. Παρ' όλ' αυτά, το έργο αυτό πρέπει να συνεχιστεί το επόμενο διάστημα.
<P>
Επίσης, δεν έχει ολοκληρωθεί ακόμα η επιστροφή των προσφύγων. Όταν γνωρίζει κανείς πως μερικά χωριά δεν έχουν ούτε νερό ούτε ρεύμα, καταλαβαίνει ότι η επιστροφή δεν είναι οπωσδήποτε ελκυστική για τους πρόσφυγες. Εδώ πρέπει να γίνουν ακόμα αρκετά.
<P>
Υπάρχουν και προβλήματα στα σύνορα. Δεν είναι περίεργο ότι μετά από τη διαίρεση της Γιουγκοσλαβίας, τα σύνορα δεν είναι απόλυτα καθορισμένα. Το καλύτερο είναι οι διμερείς λύσεις, δηλαδή να μπορεί να βρει κάθε φορά η Κροατία μία διαφορετική λύση με τον κάθε γείτονά της. Όταν όμως δεν είναι δυνατό να βρεθεί μια τέτοια λύση με κάποια χώρα, πρέπει να ζητείται η βοήθεια τρίτων χωρών που μπορούν να διαμεσολαβήσουν, να λάβουν αποφάσεις και να λύνουν προβλήματα με ευρωπαϊκό τρόπο, όχι ως αντιπαράθεση για θέματα αρχής αλλά αντιμετωπίζοντάς τα από πρακτική, οικονομική και εθνική άποψη.
<P>
Στην έκθεσή μου επεσήμανα συνειδητά ότι η Κροατία πρέπει να κάνει τα πάντα προκειμένου να καταστεί δυνατό να ολοκληρωθούν οι διαπραγματεύσεις μέχρι το 2008, έτσι ώστε αυτό το Κοινοβούλιο να μπορέσει να δώσει καταρχήν την έγκρισή του πριν από τις ευρωεκλογές του Ιουνίου του 2009. Το αν θα μπορέσουμε να δώσουμε πραγματικά εκ πεποιθήσεως την έγκρισή μας είναι ένα ζήτημα που πρέπει να το λύσει πρωταρχικά η ίδια η Κροατία.
<P>
Οι κροάτες πολιτικοί της κυβέρνησης και της αντιπολίτευσης ξέρουν ότι σήμερα γίνεται ολοένα και πιο δύσκολη η έγκριση για μία διεύρυνση, για νέα κράτη μέλη, γιατί φυσικά έχει επέλθει κάποια κόπωση σχετικά με τα θέματα της διεύρυνσης. Πρέπει όμως να είμαστε ειλικρινείς και τίμιοι. Στη διαδικασία της Θεσσαλονίκης είχαμε πει ξεκάθαρα ότι όταν θα εκπληρωθούν τα κριτήρια της Κοπεγχάγης και θα είναι δεδομένη η συνεργασία με το Διεθνές Ποινικό Δικαστήριο, τότε οι χώρες αυτές θα έχουν δικαίωμα στην ένταξη. " ένταξη της Κροατίας θα μπορούσε να είναι ένα θετικό μήνυμα για τις άλλες χώρες. Αυτό δεν σημαίνει βέβαια ότι μπορούν τότε να γίνουν αυτόματα ή πιο εύκολα μέλη, μπορούν όμως να δουν ότι όταν μία χώρα κάνει αυτά που πρέπει, είναι δυνατό να γίνει μέλος της Ευρωπαϊκής Ένωσης. Κανένας από εμάς δεν μπορεί να θέλει να δημιουργηθεί μία μαύρη τρύπα στην περιοχή αυτή.
<P>
Πιστεύουμε βαθύτατα ότι και η Ευρωπαϊκή Ένωση πρέπει να φέρει σε πέρας τα δικά της καθήκοντα και να ολοκληρώσει τη συνταγματική διαδικασία με την ανάλογη θεσμική μεταρρύθμιση. Δεν μπορώ παρά να επαναλάβω αυτό που είπε ο κ. Schulz στην κ. Merkel στην τελευταία ομιλία του στις Βρυξέλλες: το Συμβούλιο και η Επιτροπή πρέπει να κάνουν τα πάντα για να ολοκληρωθεί και αυτή η διαδικασία ταυτόχρονα και παράλληλα με τις διαπραγματεύσεις με την Κροατία, έτσι ώστε η Κροατία να μπορέσει να γίνει μέλος της Ένωσης κι όχι να βρει την πόρτα κλειστή. Δεν πρέπει να θεωρήσουμε ότι μπορούμε να εγκαταλείψουμε την εμβάθυνση και τη θεσμική μεταρρύθμιση της Ευρωπαϊκής Ένωσης. Και τα δύο πρέπει να γίνουν παράλληλα, έτσι ώστε να μπορούμε μετά πραγματικά να καλωσορίσουμε την Κροατία ως νέο μέλος μίας ενισχυμένης Ευρωπαϊκής Ένωσης.
<P>
(Χειροκροτήματα)
<SPEAKER ID="058" NAME="Günter Gloser">
Προεδρεύων του Συμβουλίου. (DE) Κύριε Πρόεδρε, κύριε Επίτροπε, κυρίες και κύριοι, σας ευχαριστώ εξ ονόματος της γερμανικής Προεδρίας του Συμβουλίου και ευχαριστώ ιδιαίτερα τον κ. Swoboda για την ισορροπημένη πρόταση ψηφίσματος του Ευρωπαϊκού Κοινοβουλίου σχετικά με την τελευταία έκθεση προόδου της Επιτροπής για την Κροατία. Όπως είπατε κι εσείς στις παρατηρήσεις σας, θεωρώ κι εγώ ότι η πρόταση ψηφίσματος ξεχωρίζει το ίδιο καλά τα θετικά και τα αρνητικά στοιχεία όπως και η έκθεση προόδου της Επιτροπής για την Κροατία. Επίσης, αποτολμά μία σαφή πολιτική τοποθέτηση, ιδίως ως προς τον βαθμό εκπλήρωσης των πολιτικών κριτηρίων της Κοπεγχάγης, και αυτό πρέπει να επικροτηθεί.
<P>
Το Ευρωπαϊκό Κοινοβούλιο προσφέρει σημαντικό έργο στο πλαίσιο της διαδικασίας της διεύρυνσης. " ενεργός και κριτική παρακολούθηση από το Ευρωπαϊκό Κοινοβούλιο συμβάλλει σαφώς στη διαφάνεια αυτής της διαδικασίας διεύρυνσης, αλλά και στη μεγαλύτερη υποστήριξή της από τον πληθυσμό της Ευρώπης. Γνωρίζουμε ότι εδώ ασκείται κατά καιρούς κριτική, για παράδειγμα σε σχέση με την ταχύτητα, όμως είναι σημαντικό να παρακολουθήσει το Ευρωπαϊκό Κοινοβούλιο αυτή τη διαδικασία.
<P>
Χαίρομαι διότι στον τομέα αυτόν οι απόψεις του Κοινοβουλίου και του Συμβουλίου ταυτίζονται σε μεγάλο βαθμό. Αυτό παραμένει εξαιρετικά σημαντικό για να συνεχιστεί η διαδικασία της διεύρυνσης σύμφωνα με το πνεύμα των συμπερασμάτων του Ευρωπαϊκού Συμβουλίου. Όπως αναφέρατε, εδώ παίζει εξέχοντα ρόλο η κοινή κοινοβουλευτική επιτροπή του Ευρωπαϊκού Κοινοβουλίου και του κροατικού Sabor και είναι άλλο ένα μέσο μεταφοράς ιδεών με τον διάλογο.
<P>
" Κροατία συνεχίζει να προοδεύει στον δρόμο προς την ΕΕ και οι ενταξιακές διαπραγματεύσεις προχωρούν. Φυσικά όμως οι πρόοδοι στις διαπραγματεύσεις εξακολουθούν να εξαρτώνται από την ταχύτητα με την οποία εκπληρώνει η Κροατία όσα υπαγορεύει η διαδικασία ελέγχου και οι διαπραγματεύσεις.
<P>
Όπως αναφέρει η έκθεση προόδου της Επιτροπής της 8ης Νοεμβρίου 2006, παρ' όλες τις προόδους, η Κροατία έχει ακόμα πολλά να κάνει και θα πρέπει να επισπεύσει τις προσπάθειές της σε ορισμένους τομείς. Όπως είπε ο κ. Swoboda, αυτό ισχύει ιδίως για τη μεταρρύθμιση της δικαιοσύνης και της δημόσιας διοίκησης, για την καταπολέμηση της διαφθοράς και τις μεγάλες προσπάθειες για οικονομική μεταρρύθμιση. Επιτρέψτε μου να αναφερθώ με δυο λόγια σε επιμέρους τομείς.
<P>
Διαπιστώνουμε ότι σημειώθηκαν βέβαια ορισμένες πρόοδοι ως προς τη μεταρρύθμιση της δικαιοσύνης, υπάρχουν όμως ακόμα προβλήματα που πρέπει να λυθούν. Εδώ πρέπει να υπογραμμίσουμε και πάλι ότι είναι εξέχουσας σημασίας η δημιουργία μίας δικαιοσύνης που θα είναι ανεξάρτητη, αμερόληπτη, διαφανής, θα εργάζεται αξιόπιστα και θα είναι αποτελεσματική. Επίσης, αυτό αποτελεί ουσιαστική προϋπόθεση για την ενίσχυση του κράτους δικαίου και την κανονική εφαρμογή του κοινοτικού κεκτημένου. Οι πρόοδοι στον τομέα αυτόν είναι σημαντικές για την αξιολόγηση της ετοιμότητας της Κροατίας για να γίνει τελικά μέλος της ΕΕ.
<P>
Το ίδιο ισχύει για τη διαφθορά που εξακολουθεί να συνιστά σοβαρό πρόβλημα. Και εδώ εμμένουμε να γίνουν μεγαλύτερες προσπάθειες για την πρόληψη, την αποκάλυψη και την αποτελεσματική πάταξη της διαφθοράς.
<P>
Μία δημόσια διοίκηση διαφανής, ανεξάρτητη, με επαγγελματισμό και υποχρέωση λογοδοσίας αποτελεί την ουσιαστική βάση για την επιτυχημένη εφαρμογή του κοινοτικού κεκτημένου. Επίσης, έχει τεράστια σημασία για όλους τους πολίτες, αλλά και για τους επενδυτές, που είναι ασφαλώς απαραίτητοι. Αυτό άλλωστε το μάθαμε από προηγούμενες διευρύνσεις.
<P>
Γι' αυτό η Κροατία θα πρέπει να συνεχίσει τις προσπάθειές της για σχέσεις καλής γειτονίας. Ως εκ τούτου, απευθύνουμε κατηγορηματική έκκληση να γίνουν εντονότερες προσπάθειες προκειμένου να βρεθούν για όλα τα διμερή θέματα με γείτονες χώρες που παραμένουν ανοιχτά -ιδίως όσον αφορά τα σύνορα- οριστικές λύσεις, που πρέπει να μπορούν να αποδεχτούν και οι δύο πλευρές.
<P>
Ως προς τα οικονομικά κριτήρια, επιδοκιμάζουμε το γεγονός ότι επιτεύχθηκε γενικά συμφωνία για τα ουσιώδη στοιχεία της οικονομικής πολιτικής. Επίσης, παρατηρήθηκαν θετικοί δείκτες όπως χαμηλά ποσοστά πληθωρισμού, σταθερή ισοτιμία και επιτάχυνση της ανάπτυξης. " Κροατία προφανώς θα μπορέσει να αντιμετωπίσει μεσοπρόθεσμα την πίεση του ανταγωνισμού και των δυνάμεων της αγοράς στην Ένωση. Προϋπόθεση όμως γι' αυτό είναι να εφαρμόσει με αποφασιστικότητα τα μεταρρυθμιστικά της προγράμματα και να διορθώσει τις αδυναμίες που απομένουν. Σε συνάρτηση με αυτό απευθύναμε έκκληση προς την Κροατία να επιταχύνει τις διαρθρωτικές μεταρρυθμίσεις, συμπεριλαμβανομένης της αναδιάρθρωσης των επιχειρήσεων.
<P>
Τέλος, διαπιστώνουμε με ικανοποίηση ότι η Κροατία βελτίωσε την ικανότητά της για εφαρμογή του κοινοτικού κεκτημένου. Στους περισσότερους τομείς επιτεύχθηκαν πρόοδοι, όμως είναι ακόμα απαραίτητη η αποφασιστική συνέχιση των προσπαθειών για προσέγγιση των νομικών διατάξεων και των διοικητικών ικανοτήτων. Σε πολλούς τομείς δεν έχουν υλοποιηθεί ούτε καν οι βραχυπρόθεσμες προτεραιότητες της ενταξιακής εταιρικής σχέσης.
<P>
Ως εκ τούτου, επικροτούμε θερμά το γεγονός ότι η Κροατία πρόσφατα ενέκρινε εθνικό πρόγραμμα για την ενσωμάτωσή της στην ΕΕ. Αυτό συνιστά μία επίκαιρη αντίδραση της Κροατίας στις συστάσεις που της έγιναν στο πλαίσιο της ενταξιακής εταιρικής σχέσης. Περιμένουμε με ανυπομονησία την υλοποίηση του προγράμματος.
<P>
Τελειώνοντας, θα ήθελα να ευχαριστήσω και πάλι θερμά για τη συνεργασία στα θέματα της διεύρυνσης, γιατί το Ευρωπαϊκό Κοινοβούλιο με την ήρεμη στάση του συνεισφέρει σημαντικά σε μία λογική πολιτική για τη διεύρυνση. Περιμένω με χαρά τη συνέχεια της συνεργασίας αυτής στο μέλλον. Υπάρχουν άλλωστε διάφορα σχέδια με τα οποία πρέπει να ασχοληθούμε από κοινού.
<SPEAKER ID="059" NAME="Vladimír Špidla">
Μέλος της Επιτροπής. (FR) Κύριε Πρόεδρε, η Επιτροπή χαιρετίζει την έκθεση Swoboda για την Κροατία. Είναι μια ισορροπημένη έκθεση, η οποία εξετάζει τις βασικές προκλήσεις που θα αντιμετωπίσει η Κροατία στην ενταξιακή της πορεία προς την Ευρωπαϊκή Ένωση, μεταξύ άλλων, στο πολιτικό πεδίο. Είμαι βέβαιος ότι η έγκριση εκ μέρους του Ευρωπαϊκού Κοινοβουλίου ενός ψηφίσματος επί της έκθεσης αυτής θα συμβάλει τα μάλα στη διαδικασία διεύρυνσης για τη συμπερίληψη της Κροατίας.
<P>
Οι ενταξιακές διαπραγματεύσεις με την Κροατία ξεκίνησαν καλά. " διαδικασία αναλυτικής εξέτασης περατώθηκε επιτυχώς τον Οκτώβριο του 2006. Έδωσε μια συνολική εικόνα του τρέχοντα βαθμού συμμόρφωσης της Κροατίας με το κοινοτικό κεκτημένο, καθώς και για θέματα στα οποία απαιτούνται περαιτέρω προσπάθειες. Ο ρυθμός προόδου της Κροατίας στον δρόμο προς την ένταξη θα εξαρτηθεί σε πολύ μεγάλο βαθμό από την ικανότητά της να εκπληρώσει όλα τα αναγκαία κριτήρια. Δεν πρόκειται για εύκολη αποστολή. " Κροατία πρέπει να ευθυγραμμίσει τη νομοθεσία της με τους αναρίθμητους κανονισμούς της ΕΕ και να εξασφαλίσει ότι αυτοί εφαρμόζονται και τηρούνται. Πρέπει επίσης να συνεχίσει τις προσπάθειές της για την εκπλήρωση των πολιτικών και οικονομικών κριτηρίων.
<P>
Μέχρι στιγμής έχουν ανοίξει έξι από τα τριάντα τρία κεφάλαια των διαπραγματεύσεων. Για δύο εξ αυτών, οι διαπραγματεύσεις ανεστάλησαν προσωρινώς. Καθορίστηκαν οι στόχοι για εννέα κεφάλαια και αυτοί πρέπει να επιτευχθούν προτού ανοίξουν οι διαπραγματεύσεις σε τομείς όπως η πολιτική ανταγωνισμού, οι δημόσιες συμβάσεις και η ελεύθερη κυκλοφορία κεφαλαίων. " Ευρωπαϊκή Ένωση και η Κροατία ετοιμάζουν τις διαπραγματευτικές τους θέσεις σε πολλά άλλα κεφάλαια. Ευελπιστούμε να μπορέσουμε να ανοίξουμε διαπραγματεύσεις σε άλλα κεφάλαια στη διάρκεια της γερμανικής Προεδρίας.
<P>
Γενικότερα, η Κροατία έχει γερά θεμέλια επί των οποίων μπορεί να στηριχθεί για να σημειώσει περαιτέρω πρόοδο. Υπολείπονται, ωστόσο, πράγματα να γίνουν, ιδίως όσον αφορά τα πολιτικά και οικονομικά κριτήρια, όπου εξακολουθούν να υφίστανται δυσκολίες. Πιστεύουμε, ιδίως, ότι αποτελεί επιτακτική ανάγκη να συνεχίσει η Κροατία τις προσπάθειές της και να φέρει συγκεκριμένα αποτελέσματα σε ό,τι αφορά τη μεταρρύθμιση του δικαστικού συστήματος, τη δημόσια διοίκηση και την καταπολέμηση της διαφθοράς.
<P>
" Κροατία ξεκίνησε να υλοποιεί τη στρατηγική της για τη δικαστική μεταρρύθμιση και βλέπουμε τώρα τα πρώτα αποτελέσματα. Αυτό είναι θετικό. Ωστόσο, το κροατικό δικαστικό σύστημα πάσχει από σοβαρές ελλείψεις και επιδέχεται ακόμα πολλές βελτιώσεις, όπως ορθώς παρατηρεί στην έκθεσή του ο κ. Swoboda. Υπάρχει τεράστιος αριθμός εκκρεμών δικαστικών υποθέσεων. Οι διαδικασίες είναι υπερβολικά χρονοβόρες και πρέπει να διασφαλίσουμε ότι οι δικαστικές αποφάσεις θα εφαρμόζονται ορθώς και ότι οι δικαστές θα διακρίνονται από ολοένα και μεγαλύτερη ανεξαρτησία και επαγγελματισμό. " κυβέρνηση πρέπει επίσης να υποβάλει το σχέδιό της για τον εξορθολογισμό του δικαστικού συστήματος. Πρέπει επίσης να γίνουν βελτιώσεις στον τρόπο διεξαγωγής των δικών για εγκλήματα πολέμου. " διαφθορά παραμένει ένα ανησυχητικό πρόβλημα. Ελήφθησαν ορισμένα μέτρα στο πλαίσιο του προγράμματος κατά της διαφθοράς, αλλά μόλις τώρα αρχίζουν να υλοποιούνται.
<P>
Είναι αναγκαία η υλοποίηση ολόκληρου του προγράμματος, όπως και μια ισχυρή πολιτική βούληση για την κλιμάκωση των προσπαθειών. Οι πολλές αδυναμίες που εξακολουθούν να υφίστανται στον τομέα της δημόσιας διοίκησης δεν διευκολύνουν την καταπολέμηση της διαφθοράς. " Κροατία πρέπει κατεπειγόντως να επιταχύνει τη μεταρρυθμιστική διαδικασία σε αυτόν τον τομέα. " Κροατία οδεύει προς την ορθή κατεύθυνση σε ό,τι αφορά τα δικαιώματα των μειονοτήτων. Ωστόσο, πρέπει ακόμα να αντιμετωπίσει αρκετές συγκεκριμένες προκλήσεις στο μέλλον όσον αφορά τον επαναπατρισμό των προσφύγων. Δεν έχουν επιλυθεί ακόμη κάποια προβλήματα, μεταξύ άλλων, η διάθεση στέγης σε πρόσφυγες, οι οποίοι είχαν ιδιοκτησιακά δικαιώματα ή δικαιώματα μίσθωσης προτού φύγουν από την Κροατία.
<P>
" έκθεση ορθώς επισημαίνει τη θετική επίδραση της Κροατίας στην περιοχή, ιδίως υπό την παρούσα της ιδιότητα ως Προεδρεύουσας της διαδικασίας για τη συνεργασία στη Νοτιοανατολική Ευρώπη. Ωστόσο, υπογραμμίζει την ανάγκη να συνεχιστεί η ενθάρρυνση της Κροατίας στις προσπάθειές της να εξασφαλίσει καλές σχέσεις με τους γείτονές της, επιταχύνοντας κυρίως το έργο που στοχεύει στην επίλυση των διμερών θεμάτων που εκκρεμούν, ιδίως όσον αφορά την οριοθέτηση των συνόρων.
<P>
Όσον αφορά τα οικονομικά κριτήρια, σημειώθηκε συνολικά ικανοποιητική πρόοδος. Πράγματι, μπορεί να θεωρηθεί ότι η Κροατία έχει μια λειτουργούσα οικονομία της αγοράς. Είναι, όμως, προς το συμφέρον της να συνεχίσει να κινείται στην κατεύθυνση μιας ανοικτής και ανταγωνιστικής οικονομίας, ούτως ώστε να μπορέσει, σε εύθετο χρόνο, να διαχειριστεί τις πιέσεις του ανταγωνισμού της Ευρωπαϊκής Ένωσης. Πρέπει να προβεί σε περαιτέρω οικονομικές μεταρρυθμίσεις και να λάβει ορισμένες δύσκολες αποφάσεις σε σχέση κυρίως με τη βιομηχανική αναδιάρθρωση, ιδίως στον χαλυβουργικό και ναυπηγικό τομέα.
<P>
Το αν θα επιτευχθεί ή όχι πρόοδος στις διαπραγματεύσεις εξαρτάται από την Κροατία. Μόνο το μέλλον θα δείξει πότε θα είναι η Κροατία έτοιμη για ένταξη. " θέση της Επιτροπής είναι να μην οριστεί ημερομηνία ένταξης προτού ολοκληρωθεί το στάδιο των ενταξιακών διαπραγματεύσεων. Υπολείπονται πολλά ακόμα που πρέπει να κάνει η Κροατία και η πρόοδος των διαπραγματεύσεων θα εξαρτηθεί από την ικανότητά της να ανταποκριθεί στις απαιτήσεις της ένταξης. " Επιτροπή θα συνεχίσει να καταβάλλει κάθε δυνατή προσπάθεια για να βοηθήσει την Κροατία στην επίτευξη αυτού του στόχου.
<SPEAKER ID="060" NAME="Bernd Posselt">
εξ ονόματος της Ομάδας PPE-DE. - (DE) Κύριε Πρόεδρε, αν υπήρχε ιστορική δικαιοσύνη, τότε ο ευρωπαϊκός λαός των Κροατών θα ήταν ανάμεσα στους ιδρυτές της Ευρωπαϊκής Ένωσης. Αυτό εμποδίστηκε από τον κομμουνισμό και την ένωση των Νότιων Σλάβων. Αν υπήρχε ιστορική δικαιοσύνη, τότε η Κροατία θα είχε ενταχθεί στην Ευρωπαϊκή Ένωση τουλάχιστον πριν από τρία χρόνια μαζί με την Ουγγαρία, τη Σλοβενία, τη Δημοκρατία της Τσεχίας και άλλες χώρες με τις οποίες μοιράζεται μία ιστορία και έναν πολιτισμό και με τις οποίες ήταν πάντα ενωμένη. Αυτό δεν κατέστη δυνατό γιατί επί χρόνια, μία γειτονική χώρα κατείχε το ένα τρίτο της Κροατίας.
<P>
Σήμερα, η Κροατία βαδίζει επιτέλους προς την Ευρωπαϊκή Ένωση και εμείς πρέπει να συνεισφέρουμε στην ιστορική δικαιοσύνη δίνοντας σε αυτή τη χώρα τη δυνατότητα να προσχωρήσει στην ΕΕ μέσα σε αυτή τη δεκαετία. Είναι η μόνη ευρωπαϊκή χώρα που μπορεί και πρέπει να επιτύχει αυτόν τον στόχο. Αυτό δεν σημαίνει πως δεν βλέπουμε τα σημεία που επιδέχονται κριτικής. Ευχαριστώ για την καλή συνεργασία με τον κ. Swoboda. Αυτά τα σημεία κριτικής πρέπει να θιγούν.
<P>
Κύριε Επίτροπε, πρέπει να κάνουμε τα πάντα προκειμένου να μην ορθωθούν μπροστά στην Κροατία τεχνητά εμπόδια που δεν αντιμετώπισαν άλλες υποψήφιες χώρες. Πρέπει να καταλάβουμε ότι δεν είναι σωστό να πληρώσει η Κροατία την απογοήτευση από την προηγούμενη διεύρυνση. Δεν μπορούμε να αντιμετωπίσουμε την Κροατία με τον ίδιο τρόπο που αντιμετωπίζουμε την υπόλοιπη Νοτιοανατολική Ευρώπη ή την Τουρκία, γιατί είναι μία χώρα που αναμφίβολα έχει προχωρήσει πολύ περισσότερο ως προς τις προετοιμασίες για την ένταξη, παρά τις κάποιες ελλείψεις. Γι' αυτό πρέπει να τακτοποιήσουμε κι εμείς τα του οίκου μας και να καταστήσουμε ικανή την Ευρωπαϊκή Ένωση να δεχτεί γρήγορα την Κροατία στην ΕΕ.
<P>
Θα ήθελα να επισημάνω ξεκάθαρα ότι η Κροατία, με τις ενταξιακές προετοιμασίες που έκανε και με τεσσεράμισι εκατομμύρια πληθυσμό, ασφαλώς δεν θα επιβαρύνει υπερβολικά την ικανότητα ολοκλήρωσης της ΕΕ, αντίθετα μάλιστα θα αποτελέσει σημαντικό παράγοντα σταθερότητας σε μία δύσκολη περιοχή και θα ενισχύσει την Ευρωπαϊκή Ένωση.
<SPEAKER ID="061" NAME="Jan Marinus Wiersma">
εξ ονόματος της Ομάδας PSE. - (NL) Κύριε Πρόεδρε, καταρχάς, θέλω να ευχαριστήσω τον αγαπητό μου συνάδελφο και φίλο κ. Swoboda για το έργο του ως εισηγητή και να τον συγχαρώ για την έκθεσή του, η οποία δείχνει ότι ο εισηγητής παρακολουθεί στενά τις εξελίξεις στην Κροατία, μια υποψήφια χώρα που έχει σημειώσει τεράστια πρόοδο και έχει κάνει σημαντικά βήματα προς την ΕΕ, κάτι που ορθώς ο εισηγητής τονίζει σε αυτή την έκθεση. Παράλληλα, ωστόσο, ο εισηγητής είναι ειλικρινής και ανοιχτός ως προς το τι πρέπει ακόμα να γίνει και σχετικά με τις μεταρρυθμίσεις που περιμένουμε να υλοποιήσει η κροατική κυβέρνηση βραχυπρόθεσμα.
<P>
" Ομάδα μου πιστεύει ακράδαντα στην ευρωπαϊκή προοπτική των χωρών των Δυτικών Βαλκανίων και, όπως είπα και προηγουμένως, υποστηρίζει την υποψηφιότητα της Κροατίας εμφατικά και ομόφωνα. Συνεπώς, δεν υπάρχει αμφιβολία στην Ομάδα μου ως προς τις δεσμεύσεις του Ευρωπαϊκού Συμβουλίου και το ερώτημα αν η Κροατία μπορεί να γίνει μέλος της ΕΕ. Πρέπει να σημειωθεί, ωστόσο, ότι η βασική αρχή μας είναι τα κριτήρια προσχώρησης και η ανανεωμένη στρατηγική διεύρυνσης, επί της οποίας επιτύχαμε ευρεία συναίνεση σε αυτό το Σώμα τον περασμένο Δεκέμβριο και η οποία υποστηρίζεται επίσης από την Επιτροπή και το Συμβούλιο. Αυτό σε καμία περίπτωση δεν σημαίνει ότι τα κριτήρια που ισχύουν για την Κροατία είναι διαφορετικά από των προηγούμενων υποψηφίων. Σημαίνει, όμως, ότι περιμένουμε από την κροατική κυβέρνηση να συνεχίσει να εργάζεται στηριζόμενη στα θεμέλια που τέθηκαν σε μεγάλο βαθμό από τις προηγούμενες κυβερνήσεις υπό την ηγεσία του Πρωθυπουργού Racan.
<P>
Μας μένει έτσι μία τελευταία, κοινή πρόκληση: ο συγχρονισμός των οδικών χαρτών για την ολοκλήρωση των διαπραγματεύσεων με την Κροατία, αφενός, και εκείνων για τις απαραίτητες θεσμικές μεταρρυθμίσεις στην ΕΕ, αφετέρου. Δεν μπορούμε να πιέσουμε καμία από τις δύο διαδικασίες, αλλά καθώς στόχος μας είναι να επιτύχουμε μια λύση μέχρι τα μέσα του 2009 όσον αφορά το συνταγματικό μέλλον, μαζί με την Ομάδα μου, δεν βλέπω κανένα εμπόδιο που δεν μπορούμε να ξεπεράσουμε για να ολοκληρώσουμε τη διαδικασία προσχώρησης της Κροατίας χωρίς περιττές καθυστερήσεις.
<SPEAKER ID="062" NAME="István Szent-Iványi">
εξ ονόματος της Ομάδας ALDE. - (HU) " Κροατία αξίζει αναγνώριση για τα αποτελέσματα που επετεύχθησαν τα τελευταία χρόνια. Οι εσωτερικές μεταρρυθμίσεις έχουν ξεκινήσει, η εναρμόνιση των νόμων προχωρά καλά και υπάρχει πλήρης συνεργασία με το Διεθνές Ποινικό Δικαστήριο για την Πρώην Γιουγκοσλαβία. Αλλά η Κροατία έχει ακόμα πολλά να κάνει για να μπορέσει να γίνει μέλος. Οι διοικητικές μεταρρυθμίσεις μόλις ξεκίνησαν και, μολονότι έγιναν σημαντικά βήματα για τη δικαστική μεταρρύθμιση, απαιτούνται περισσότερα. Ο αγώνας για την καταπολέμηση της διαφθοράς ελάχιστα αποτελέσματα έχει επιφέρει μέχρι στιγμής, η επιστροφή των προσφύγων χρειάζεται περισσότερη υποστήριξη και πρέπει να γίνουν ακόμα πολλά για την προστασία του περιβάλλοντος. Συνεπώς, η κροατική κυβέρνηση είναι πολύ απασχολημένη.
<P>
Σε αντίθεση με τις προηγούμενες προσδοκίες και από τις δύο πλευρές, οι διαπραγματεύσεις έχουν μείνει πίσω και δεν φταίει μόνο η Κροατία γι' αυτό. Πρέπει κι εμείς να κάνουμε περισσότερα για να τηρήσουμε το πρόγραμμα και να προετοιμαστούμε για την ενδεχόμενη προσχώρηση της Κροατίας στα θεσμικά όργανα της ΕΕ. Προσδίδουμε μεγάλη σημασία στην ικανότητα της Κροατίας να επιλύσει τα ζητήματα που είναι σε εκκρεμότητα με τους γείτονές της -συμπεριλαμβανομένων των συνοριακών διαφορών- το συντομότερο δυνατόν. Απαιτείται γι' αυτό εποικοδομητική σκέψη και ευελιξία, όχι μόνο από τη πλευρά της Κροατίας αλλά και από την πλευρά των εταίρων της. Αν δεν μπορέσουν να επιτευχθούν αυτά τα αποτελέσματα, η επέμβαση ενός τρίτου μέρους κρίνεται ενδεδειγμένη. Επί του παρόντος, όλα τα πολιτικά κόμματα συμφωνούν σχετικά με την προσχώρηση στην ΕΕ, αλλά η κοινή γνώμη είναι, στην πλειοψηφία της, αναποφάσιστη.
<P>
" κυβέρνηση πρέπει να κάνει περισσότερα για να κερδίσει την κοινή γνώμη. Οι εκλογές πλησιάζουν στην Κροατία και η εκλογική μάχη είναι μακρά. Έχει ήδη ξεκινήσει και γι' αυτόν ακριβώς τον λόγο πρέπει να φροντίσουμε να παραμείνουμε ουδέτεροι σε ευαίσθητα εσωτερικά πολιτικά θέματα. Δεν πρέπει να πάρουμε το μέρος κανενός, αλλά αντ' αυτού να στείλουμε ένα μήνυμα στο σύνολο της Κροατίας. Κατά τη γνώμη μου, αυτό το μήνυμα πρέπει να είναι θετικό. Συγχαίρω τον κ. Hannes Swoboda, διότι η καλά ισορροπημένη έκθεσή του επισημαίνει τόσο τα πλεονεκτήματα όσο και τα προβλήματα, ενθαρρύνοντας την Κροατία να συνεχίσει τις προσπάθειές της.
<SPEAKER ID="063" NAME="Milan Horáček">
εξ ονόματος της Ομάδας Verts/ALE. - (DE) Κύριε Πρόεδρε, θα ήθελα να ευχαριστήσω θερμά τον κ. Swoboda για την έκθεσή του που παρουσιάζει τόσο τις αδυναμίες όσο και τις προόδους της Κροατίας στην πορεία της προς την ΕΕ.
<P>
Πρέπει να επισημάνουμε και να εξετάσουμε με ακρίβεια τα σημεία της κριτικής που αφορούν την εκπλήρωση των κριτηρίων ένταξης - όχι μόνο σχετικά με τη διοικητική και οικονομική μεταρρύθμιση, την καταπολέμηση της διαφθοράς και τη μεταρρύθμιση της δικαιοσύνης, αλλά με όλους τους τομείς της εκπόνησης νομοθεσίας και της εφαρμογής της.
<P>
Θα αναφέρω μερικά παραδείγματα: ο εκδημοκρατισμός σημαίνει και αντιμετώπιση του παρελθόντος. Γι' αυτό, υποβάλαμε το αίτημα της συστηματικής και αμερόληπτης διερεύνησης εγκλημάτων κατά της ανθρωπότητας στη διάρκεια του πολέμου, που παραμένουν ακόμα σε μεγάλο βαθμό ατιμώρητα. Αναφέρεται ότι διάφορες ΜΚΟ και άλλοι ακτιβιστές υπέστησαν παρακολούθηση και εκφοβισμό. Μία ζωντανή κοινωνία των πολιτών και η ενεργός συμμετοχή των ΜΚΟ στην πολιτική ζωή είναι απολύτως απαραίτητα σε μία πλουραλιστική και δημοκρατική κοινωνία και πρέπει να εδραιωθούν απόλυτα πριν από την προσχώρηση. Εξακολουθούν να δυσφημούνται δημόσια σεξουαλικές μειονότητες και οι σχετικές αξιόποινες πράξεις δεν διώκονται ικανοποιητικά.
<P>
Παρ' όλ' αυτά, θα ήθελα να καταστήσω σαφές ότι η χώρα βρίσκεται στον σωστό δρόμο για την ένταξη στην ΕΕ, διότι αντιμετωπίζει τις πολιτικές, περιβαλλοντικές και οικονομικές προκλήσεις των κριτηρίων της Κοπεγχάγης. Εφόσον ενθαρρύνουμε την Κροατία να εκπληρώσει γρήγορα τις υποχρεώσεις της και να αναπτύξει το κράτος δικαίου, τη δημοκρατία και τα ανθρώπινα δικαιώματα, θα πρέπει να εφαρμόσουμε κι εμείς ευσυνείδητα και αποφασιστικά τις μεταρρυθμίσεις μας προκειμένου να επιτύχουμε μαζί τους στόχους μας μέχρι το 2009.
<SPEAKER ID="064" NAME="Pál Schmitt" AFFILIATION="PPE-DE">
(HU) Ως πρόεδρος της Κοινής Κοινοβουλευτικής Επιτροπής ΕΕ-Κροατίας, θέλω να τονίσω ότι η Κροατία θεωρείται παράδειγμα προς μίμηση από όλα τα γειτονικά κράτη των δυτικών Βαλκανίων που έχουν επίσης στόχο να προσχωρήσουν στην ΕΕ. Συνεπώς, είναι καθήκον του Ευρωπαϊκού Κοινοβουλίου να υποστηρίξει με κάθε διαθέσιμο μέσο τη σύμμαχό του, η οποία είναι αφοσιωμένη στις ευρωπαϊκές αξίες και να στείλει ένα θετικό μήνυμα ενθαρρύνοντας την εφαρμογή των αναγκαίων μεταρρυθμίσεων.
<P>
Τα μέλη της κοινής κοινοβουλευτικής αντιπροσωπείας που παρέστησαν στην τελευταία σύσκεψη τον Μάρτιο μπόρεσαν να διαπιστώσουν ιδίοις όμασι πόσο σοβαρά η κυβέρνηση της Κροατίας προετοιμάζεται για την προσχώρηση. Το συμπέρασμά τους ήταν ότι σε όλους τους τομείς έγιναν σημαντικά βήματα για την εκπλήρωση των πολιτικών, νομικών και οικονομικών κριτηρίων για την προσχώρηση. " δυναμική των διαπραγματεύσεων είναι ικανοποιητική και η αντιπροσωπεία υποστήριξε τον φιλόδοξο στόχο της Κροατίας να συμμετάσχουν οι πολίτες της στις προσεχείς ευρωπαϊκές εκλογές το 2009. Είναι προφανές ότι η κυβέρνηση λαμβάνει αποτελεσματικά μέτρα για την πάταξη της διαφθοράς, τη μεταρρύθμιση των διοικητικών και δικαστικών δομών της και για να μπορέσει να επιδείξει σημαντικά αποτελέσματα σχετικά με την επιστροφή των προσφύγων, την προστασία των δικαιωμάτων των μειονοτήτων και στον τομέα της περιφερειακής συνεργασίας.
<P>
" προσχώρηση της Κροατίας έχει ήδη καθυστερήσει υπερβολικά. Επικαλούμενη στο παρελθόν έλλειψη συνεργασίας με το δικαστήριο της Χάγης, και τώρα λόγω της περιορισμένης ικανότητας ολοκλήρωσης της ΕΕ -καθώς και της απουσίας νομικών και συμβατικών βάσεων- η Κροατία έχει μείνει σε αβεβαιότητα. Συνεπώς, η δημοτικότητα της Ευρωπαϊκής Ένωσης στους πολίτες της Κροατίας είναι πολύ χαμηλή. Δεν μπορώ παρά να εγκρίνω τη νέα στρατηγική επικοινωνίας που ανέλαβε η κροατική κυβέρνηση μαζί με την αντιπολίτευση για την ενημέρωση των πολιτών σχετικά με τα αναμενόμενα πλεονεκτήματα της προσχώρησης. Συστήνω τη συγκρότηση ενός συνεπούς μακροπρόθεσμου σχεδίου δράσης πληροφόρησης από την ΕΕ, με στόχο τη μείωση του σκεπτικισμού και της δυσπιστίας των 4,5 εκατομμυρίων κροατών πολιτών προς την ΕΕ.
<P>
Επιστρέφοντας στην έκθεση του κ. Swoboda, συγχαίρω τον εισηγητή και προσωπικά θα την υποστηρίξω. Ελπίζω ότι οι τροπολογίες που πρότεινε η Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών θα εγκριθούν επίσης.
<SPEAKER ID="065" NAME="Πρόεδρος">
Καλή επιτυχία στην αντιπροσωπεία σας.
<SPEAKER ID="066" NAME="Borut Pahor" AFFILIATION="PSE">
(SL) Καταρχάς, θα ήθελα να εκφράσω τα ειλικρινή μου συγχαρητήρια στον συνάδελφο βουλευτή, τον εισηγητή Swoboda.
<P>
Στα έγγραφά του μέχρι σήμερα το Ευρωπαϊκό Κοινοβούλιο παρότρυνε διαρκώς την Κροατία να διευθετήσει τα εκκρεμή συνοριακά ζητήματα με τις γειτονικές χώρες μέσω διμερών συμφωνιών. Παρά αυτές τις προσπάθειες, τίποτα δεν άλλαξε. Πιθανώς, δεν άλλαξε τίποτα διότι οι κροάτες πολιτικοί δεν θέλουν, ή δεν ξέρουν πώς, να αναλάβουν την ευθύνη για τη διευθέτηση αυτών των εκκρεμών συνοριακών θεμάτων μέσω διμερών συμφωνιών, παρά το γεγονός ότι κάποιοι από τους γείτονες της Κροατίας, συμπεριλαμβανομένης της Σλοβενίας, έκαναν ό,τι μπορούσαν για να επιτύχουν τη σύναψη αυτών των συμφωνιών.
<P>
Γι' αυτόν τον λόγο είναι καλό και σωστό να επιτύχει συναίνεση ο εισηγητής Swoboda αναφέροντας μια πιθανή μεσολάβηση από τρίτο μέρος και αυτό πρέπει να αφορά όλα τα συνοριακά θέματα και όλες τις χώρες που έχουν κοινά σύνορα με την Κροατία και οι οποίες, στην πλειονότητά τους, δεν έχουν διευθετήσει τα συνοριακά θέματά τους με την Κροατία.
<P>
Είναι σωστό επίσης να χαιρετίσουμε την πρόοδο που σημείωσε η Κροατία και να ζητήσουμε από την Ευρωπαϊκή Ένωση να κάνει ό,τι μπορεί για να παράσχει νομική βάση για την προσχώρηση της Κροατίας στην Ευρωπαϊκή Ένωση.
<SPEAKER ID="067" NAME="Jelko Kacin" AFFILIATION="ALDE">
(SL) " Κροατία αξίζει συγχαρητήρια για όλα όσα αναφέρονται σε αυτή την έκθεση, διότι σημείωσε σαφή πρόοδο σε ένα ευρύ φάσμα τομέων. Ωστόσο, το Ζάγκρεμπ πρέπει τώρα να επαναβεβαιώσει την αποφασιστικότητά του να εφαρμόσει τις υποχρεώσεις του σχετικά με τη μεταρρύθμιση του δικαστικού κλάδου, την εισαγωγή μιας οικονομίας της αγοράς χωρίς διακρίσεις, την προστασία των εθνοτικών μειονοτήτων και την επιστροφή των προσφύγων και των εκτοπισθέντων ατόμων.
<P>
Οι σχέσεις μας με τη γείτονα Κροατία είναι πολύ καλά αναπτυγμένες, γι' αυτό προσβλέπω στη στιγμή που οι συνάδελφοί μας από το Ζάγκρεμπ θα μπορέσουν να παραστούν σε αυτή την Αίθουσα ως παρατηρητές. Ωστόσο, στο πνεύμα της εδραίωσης διμερών σχέσεων, υποστηρίζω την πρόταση για την τροπολογία 23 που κατέθεσε ο συνάδελφος βουλευτής, Alfonso Andria, της Ομάδας της Συμμαχίας Φιλελευθέρων και Δημοκρατών για την Ευρώπη. " Ιταλία και η Σλοβενία ενοχλήθηκαν πράγματι από την απόφαση του κροατικού κοινοβουλίου τον περασμένο Δεκέμβριο να ενεργοποιήσει την κροατική Ζώνη Οικολογικής Προστασίας και Προστασίας της Αλιείας. Αυτή η μονομερής πρόκληση έπληξε αναμφίβολα την αξιοπιστία της Κροατίας και υπονόμευσε τις κατά τα άλλα καλές σχέσεις στην περιοχή. " προτεινόμενη τροπολογία του κ. Andria είναι σημαντική διότι τονίζει τη σημασία της τριμερούς συμφωνίας που συνήφθη από την Ιταλία, την Κροατία και τη Σλοβενία στις Βρυξέλλες στις 4 Ιουνίου 2004.
<P>
Χαιρετίζω επίσης τη θετική ανταπόκριση του κ. Swoboda στην πρωτοβουλία να συμπληρωθεί η τροπολογία 24 με μια προφορική προτεινόμενη τροπολογία. Με αυτόν τον τρόπο, δημιούργησε μια ισορροπημένη έκθεση, δεδομένου ότι η Κροατία έχει επίσης εκκρεμή συνοριακά θέματα με τη Βοσνία, το Μαυροβούνιο και τη Σερβία. Ας μην ξεχνάμε ότι η Βοσνία, το Μαυροβούνιο και η Σερβία αξίζουν κι αυτές ένα ευρωπαϊκό μέλλον.
<SPEAKER ID="068" NAME="Alojz Peterle" AFFILIATION="PPE-DE">
(SL) Καταρχάς, θέλω να συγχαρώ τον εισηγητή Hannes Swoboda και τον σκιώδη εισηγητή Bernd Posselt για το άριστο έργο που επιτέλεσαν, το οποίο αποτέλεσε τη βάση για την ευρεία υποστήριξη σε αυτή την έκθεση.
<P>
Με ικανοποίηση διαπιστώνω ότι η έκθεση ξεκινά αναγνωρίζοντας τη θετική πρόοδο της Κροατίας σε πολλούς τομείς. Παράλληλα, η έκθεση παρουσιάζει επίσης μια ρεαλιστική και λεπτομερή εικόνα των απαιτητικών έργων που πρέπει ακόμα να εφαρμόσει η Κροατία, ως υποψήφια χώρα, στον δρόμο της προς την προσχώρηση. Μεταξύ αυτών των έργων η έκθεση αναφέρει τα εκκρεμή θέματα της Κροατίας με τις γειτονικές χώρες.
<P>
Προσδοκώ ότι η Κροατία, στο πνεύμα αυτής της έκθεσης, θα εφαρμόσει όλες τις δεσμεύσεις της που προκύπτουν από τις συμφωνίες που σύναψε μέχρι σήμερα με τη Σλοβενία και με άλλες γειτονικές χώρες. Επίσης προσδοκώ ότι η Κροατία θα προσπαθήσει μαζί με αυτές τις χώρες να διευθετήσει τα διμερή θέματα και να διαμορφώσει σταθερές καλές σχέσεις γειτονίας, ειδικά με τους κατοίκους των συνοριακών περιοχών. Οι σχέσεις καλής γειτονίας πρέπει να εδραιωθούν μέσω κοινής και όχι μονομερούς δράσης.
<P>
Χαιρετίζω τη φιλοδοξία ότι, εφόσον εφαρμοστούν αυτές οι δεσμεύσεις, η διαδικασία διαπραγμάτευσης θα ολοκληρωθεί εγκαίρως ώστε το Ευρωπαϊκό Κοινοβούλιο να δώσει τη σύμφωνη γνώμη του πριν τις προσεχείς κοινοβουλευτικές εκλογές της ΕΕ. Το σχέδιο της ευρωπαϊκής ολοκλήρωσης πρέπει να συνεχιστεί. Πρέπει να γνωρίζουμε πόσο σημαντικό είναι κάθε βήμα που κάνει η Κροατία και οι χώρες της νοτιοανατολικής Ευρώπης προς την εφαρμογή των ευρωπαϊκών αξιών, των αρχών και των κοινών κανόνων του παιχνιδιού και πόσο θα πρέπει να το χαιρετίσει αυτό η Ευρώπη.
<P>
Χαιρετίζω την έμφαση που δίνεται στην έκθεση στη σημασία της προώθησης της Κροατίας προς όλες τις άλλες χώρες των οποίων οι προοπτικές πλήρους προσχώρησης στην Ευρωπαϊκή Ένωση άνοιξαν με τις αποφάσεις που ελήφθησαν στη Θεσσαλονίκη. Πρέπει επίσης να συνειδητοποιήσουμε το γεγονός ότι εγκρίνουμε μια έκθεση σχετικά με την πρόοδο που σημειώθηκε από μία εκ των χωρών που βίωσαν τον όλεθρο του πολέμου στη δεκαετία του 1990. Ορισμένα ίχνη του πολέμου μπορούν να σβήσουν μόνο μέσω της πραγματικής δέσμευσης στο πνεύμα της Ευρώπης, το οποίο περιλαμβάνει προσπάθειες για συμφιλίωση. Συνεπώς, σε αυτό το πλαίσιο, οι επιτυχίες της Κροατίας είναι επίσης σημαντικές για την πρόοδο στην ευρύτερη περιοχή.
<P>
Ξέρουμε ότι η ιστορία δεν είναι πάντα σύμμαχός μας. Παρά ταύτα, σχετικά με κάποιες από τις προτεινόμενες προσθήκες, πρέπει να πω ότι είμαι βέβαιος πως αυτή η έκθεση δεν μπορεί να επιβάλει στην Κροατία, ως δημοκρατική χώρα που καταδίκασε κάθε μορφή ολοκληρωτισμού, ένα έργο που οι δυτικές δημοκρατίες δεν επέβαλαν στο παρελθόν σε καμία άλλη χώρα.
<P>
(Χειροκροτήματα)
<SPEAKER ID="069" NAME="Pier Antonio Panzeri" AFFILIATION="PSE">
(IT) Κύριε Πρόεδρε, κυρίες και κύριοι, συμφωνώ με το σύνολο της έκθεσης του κ. Swoboda.
<P>
" αλλαγή της στάσης όσον αφορά τη συνεργασία με το Δικαστήριο της Χάγης ήταν ασφαλώς σημαντική, αλλά είναι αναγκαίο η κυβέρνηση και όλα τα πολιτικά κόμματα της Κροατίας να καταβάλουν μια περαιτέρω προσπάθεια που θα απευθύνεται προς την κοινή γνώμη προκειμένου να κλείσει οριστικά η σελίδα των εθνικιστικών διεκδικήσεων.
<P>
Εμείς είμαστε υπέρ της μελλοντικής ένταξης της Κροατίας γιατί θέλουμε η χώρα αυτή να εδραιώσει τη συμμετοχή της στην Ευρώπη ασπαζόμενη τις αξίες και τις πολιτικές της προκειμένου να συμβάλει στη σταθεροποίηση των Δυτικών Βαλκανίων, στην οποία η Ιταλία αποδίδει θεμελιώδη σημασία.
<P>
Υπό αυτήν την έννοια δεν ωφελεί η αναμόχλευση τραυμάτων του παρελθόντος. Αντιθέτως, όπως αναφέρει και η έκθεση, θέλουμε να ενθαρρύνουμε μια ευρεία διαδικασία αποκατάστασης της αλήθειας και συμφιλίωσης όλων των ενδιαφερόμενων πλευρών τόσο στην Κροατία όσο και στο σύνολο των Βαλκανίων. Οι νόμιμες διεκδικήσεις που αφορούν τις μειονότητες στην Κροατία, μεταξύ των οποίων και η ιταλική, πρέπει να αντιμετωπιστούν σύμφωνα με τις αρχές του διεθνούς δικαίου και το σύνολο της κοινοτικής νομοθεσίας μας, όπως άλλωστε απαιτούν οι διεξαγόμενες διαπραγματεύσεις. " πλήρης ενσωμάτωσή τους σε όλα τα επίπεδα της ζωής της χώρας παραμένει ο θεμελιώδης στόχος. Θα παρακολουθήσουμε λοιπόν και για αυτόν τον λόγο την πορεία των διαπραγματεύσεων.
<SPEAKER ID="070" NAME="Annemie Neyts-Uyttebroeck" AFFILIATION="ALDE">
(FR) Κύριε Πρόεδρε, κυρίες και κύριοι βουλευτές, θα είμαι εξαιρετικά σύντομη και θα πω το εξής: στις διαπραγματεύσεις μεταξύ της Επιτροπής και της Κροατίας, η Κροατία δεν πρέπει να είναι όμηρος ούτε των συμβάντων, τα οποία έλαβαν χώρα κατά τις διαπραγματεύσεις με την Τουρκία, ούτε της όποιας αδυναμίας εκ μέρους της Ευρωπαϊκής Ένωσης να μεταρρυθμίσει επαρκώς τα θεσμικά της όργανα πριν από την ένταξη της εν λόγω χώρας.
<P>
" Ομάδα μου στηρίζει την Κροατία και ελπίζει ότι θα μπορέσει να ενταχθεί στην Ένωση αμέσως μόλις ολοκληρωθούν οι διαπραγματεύσεις. " Ομάδα μου ελπίζει -το επαναλαμβάνω- ότι αυτές οι διαπραγματεύσεις θα διεξαχθούν ομαλώς, πράγμα που δεν σημαίνει, παρεμπιπτόντως, ότι θα πρέπει να υπολείπονται σε αυστηρό πλαίσιο. Είναι προς το συμφέρον της Κροατίας να προετοιμαστεί όσο το δυνατόν καλύτερα προκειμένου να μπορέσει να ενταχθεί στην Ένωση το συντομότερο δυνατόν.
<SPEAKER ID="071" NAME="Πρόεδρος">
Το Σώμα ευχαριστεί τον κ. Gloser, από το Συμβούλιο, και τον κ. Špidla, από την Επιτροπή, για την παραίτησή τους από τον χρόνο ομιλίας τους στο τέλος της συζήτησης.
<P>
" συζήτηση έληξε.
<P>
Γραπτές δηλώσεις (άρθρο 142 του Κανονισμού)
<SPEAKER ID="072" NAME="Alexander Stubb " AFFILIATION="PPE-DE">
γραπτώς. - (EN) Θέλω να συγχαρώ τον συνάδελφό μου, Hannes Swoboda, για την έκθεσή του σχετικά με την πρόοδο της Κροατίας στην πορεία προς την ένταξη στην ΕΕ.
<P>
Ως συνήθως, έχω τρεις παρατηρήσεις:
<P>
Πρώτον, η διεύρυνση είναι η πιο αποτελεσματική εξωτερική πολιτική της ΕΕ. Το κίνητρο της ένταξης στην ΕΕ βοήθησε τους γείτονες της ΕΕ να αναπτύξουν τις κοινωνίες τους με βάση τις αρχές του σεβασμού των ανθρωπίνων δικαιωμάτων, της οικονομίας της αγοράς, του κράτους δικαίου και της αποτελεσματικής διοίκησης. Πολλοί από τους πρώην γείτονες είναι τώρα μέλη της ΕΕ.
<P>
Δεύτερον, η έκθεση μάς υπενθυμίζει ότι η Νίκαια δεν παρέχει επαρκή βάση για τη διεύρυνση. Πρέπει να τακτοποιήσουμε τα του οίκου μας. " ευθύνη βαρύνει την Ένωση και όχι τις υποψήφιες χώρες. " Συνταγματική Συνθήκη, όποιο όνομα και αν λάβει, παρέχει την απαραίτητη θεραπεία.
<P>
Τρίτον, ενθυμούμενος την πρόσφατη ιστορία, ελπίζω ολόψυχα οι επιτυχίες της Κροατίας να είναι τα πρώτα βήματα προσχώρησης για ολόκληρη την περιοχή των Δυτικών Βαλκανίων. Αυτή η διαδικασία ενδιαφέρει ιδιαιτέρως την ΕΕ, καθώς και η ίδια ξεκίνησε ως σχέδιο συμφιλίωσης.
<P>
" έκθεση του κ. Swoboda δηλώνει με σαφήνεια ότι η Κροατία σημείωσε σημαντική πρόοδο όσον αφορά τα πολιτικά και οικονομικά κριτήρια. Κατά συνέπεια, ας συγχαρούμε την Κροατία.
