<CHAPTER ID="015">
Διάταξη των εργασιών
<SPEAKER ID="021" NAME="Πρόεδρος">
Το τελικό σχέδιο της ημερήσιας διάταξης, που κατάρτισε η Διάσκεψη των Προέδρων κατά τη συνεδρίαση της Πέμπτης, 28 Αυγούστου 2008, σύμφωνα με τα άρθρα 130 και 131 του Κανονισμού, έχει διανεμηθεί. Δεν έχουν προταθεί τροποποιήσεις, οπότε εγκρίνεται η ημερήσια διάταξη.
<SPEAKER ID="022" NAME="Hannes Swoboda" AFFILIATION="PSE">
(DE) Κύριε Πρόεδρε, έχοντας δει την ημερήσια διάταξη και με δεδομένο ότι η συζήτηση σχετικά με τη Γεωργία θα διεξαχθεί σήμερα, δεν έχουμε κανένα συγκεκριμένο αίτημα. Εντούτοις, εάν υπάρξουν καθυστερήσεις και η συνεδρίαση διαρκέσει περισσότερο, με αποτέλεσμα η συζήτηση σχετικά με τη Γεωργία να μην μπορεί να πραγματοποιηθεί έως αύριο, τότε προτείνουμε την αναβολή της συζήτησης σχετικά με τη δέσμη κοινωνικών μέτρων έως τη δεύτερη περίοδο συνόδου του Σεπτεμβρίου διότι, κατά τη γνώμη μου, θα είναι αδύνατο να συζητήσουμε και για τη δέσμη κοινωνικών μέτρων και για τη Γεωργία το ίδιο πρωί. Ήθελα απλώς να ενημερώσω εκ των προτέρων, ούτως ειπείν, το Σώμα.
<SPEAKER ID="023" NAME="Πρόεδρος">
Σας ευχαριστούμε, κύριε Swoboda. Νομίζω ότι δεν πραγματοποιήθηκε διερμηνεία, ιδίως προς τα αγγλικά, αν έχω εντοπίσει σωστά τους ενδιαφερόμενους συναδέλφους. Επιτρέψτε μου να επαναλάβω αυτό που είπε μόλις τώρα ο κ. Swoboda. Ο κ. Swoboda επεσήμανε ότι, αν η συζήτηση σχετικά με τη σημερινή σύνοδο κορυφής δεν πραγματοποιηθεί σήμερα αλλά διεξαχθεί αύριο, τότε η συζήτηση σχετικά με τη δέσμη κοινωνικών μέτρων πρέπει να αναβληθεί έως τη δεύτερη περίοδο συνόδου του Σεπτεμβρίου, καθόσον ο χρόνος που έχει προβλεφθεί για αυτήν τη συζήτηση θα καταναλωθεί κατά τη συζήτηση της σημερινής συνόδου κορυφής. Νομίζω ότι αυτή είναι η ουσία της επισήμανσής του. Συμφωνούμε επ' αυτού; Φαίνεται ότι συμφωνούμε. Προχωρούμε, λοιπόν, τώρα στις παρεμβάσεις ενός λεπτού επί σημαντικών πολιτικών θεμάτων, σύμφωνα με το άρθρο 144 του Κανονισμού.
