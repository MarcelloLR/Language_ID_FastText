<CHAPTER ID="009-02">
2. Γειτονικές χώρες του Νότου, και συγκεκριμένα η Λιβύη, περιλαμβανομένων των ανθρωπιστικών πτυχών (
<SPEAKER ID="118" NAME="Ana Gomes" AFFILIATION="S&amp;D">
(PT) Κύριε Πρόεδρε, έχει προστεθεί ένα νέο πρόσθετο στοιχείο που δεν εκφράζεται στο ψήφισμα και ζητώ από το Σώμα να εκφράσει μαζί μου την αγανάκτηση και την ανησυχία μας. Αφορά αυτό που συνέβη στην ομάδα δημοσιογράφων του BBC, οι οποίοι συνελήφθησαν και βασανίστηκαν παράνομα, και υπέστησαν επίσης εικονικές εκτελέσεις, και οι οποίοι είδαν πολλούς άλλους Λίβυους να κρατούνται στις φυλακές υπό εντελώς απάνθρωπες συνθήκες.
<P>
Αυτό δείχνει επίσης ότι οι δημοσιογράφοι δεν έχουν τη δυνατότητα να επιτελέσουν ελεύθερα το έργο τους στη Λιβύη. Πρόκειται για ένα σημαντικό ζήτημα και καλώ το Κοινοβούλιο να εκφράσει μαζί μας την αγανάκτηση και την ανησυχία μας, την οποία πρέπει να μεταφέρουμε στο Συμβούλιο.
<SPEAKER ID="119" NAME="Πρόεδρος">
Κυρία Gomes, έχετε κατά νου κάποια συγκεκριμένη τροπολογία; Μπορούμε να εξετάσουμε μόνο μια συγκεκριμένη τροπολογία και όχι μια γενική έκκληση.
<SPEAKER ID="120" NAME="Ana Gomes" AFFILIATION="S&amp;D">
(PT) Κύριε Πρόεδρε, από όσα γνωρίζω η Ομάδα των Φιλελευθέρων πρόκειται να προτείνει την προφορική τροπολογία που συμφωνήθηκε, εάν όμως δεν συμβεί αυτό, θα την παρουσιάσω εγώ με μεγάλη μου χαρά.
<SPEAKER ID="121" NAME="Πρόεδρος">
Εντάξει, καταλαβαίνω. Είναι ένα γενικό σχόλιο. Σας ευχαριστώ.
<SPEAKER ID="122" NAME="Michał Tomasz Kamiński" AFFILIATION="ECR">
(PL) Κύριε Πρόεδρε, με όλο τον σεβασμό, σας ακούσαμε να λέτε ότι το ψήφισμα εγκρίθηκε, όμως δεν είδα το αποτέλεσμα, τουλάχιστον στη δική μου οθόνη και στην οθόνη του καθίσματος εμπρός από εμένα. Νομίζω ότι θα πρέπει να μας δοθούν και τα αποτελέσματα, και εννοώ συγκεκριμένα το αποτέλεσμα αυτής της ψηφοφορίας.
<SPEAKER ID="123" NAME="Πρόεδρος">
Ορίστε το αποτέλεσμα: 316 ψήφοι υπέρ, 264 ψήφοι κατά και 33 αποχές.
<SPEAKER ID="124" NAME="József Szájer" AFFILIATION="PPE">
(EN) Κύριε Πρόεδρε, θα ήθελα να υπενθυμίσω στο Σώμα τα δύο μέτρα και δύο σταθμά που εφαρμόζουμε. Στην περίπτωση του ουγγρικού νόμου για τα μέσα ενημέρωσης, ένα γεγονός που σημειώθηκε τη Δευτέρα δεν αντικατοπτρίστηκε στο ψήφισμά μας.
<P>
Τώρα επιχειρούμε να συμπεριλάβουμε κάτι που συνέβη μόλις χθες. Αυτό αποτελεί σαφώς εφαρμογή δύο μέτρων και δύο σταθμών από το Σώμα, πράγμα λυπηρό και απαράδεκτο.
<SPEAKER ID="126" NAME="Guy Verhofstadt" AFFILIATION="ALDE">
(EN) Κύριε Πρόεδρε, το κάνω αυτό εξ ονόματος όλων των αρχηγών των Ομάδων, καθώς και των περισσοτέρων εκ των συντονιστών, διότι χθες, μετά τη συζήτηση, επικρατούσε η γενική αίσθηση ότι πρέπει να ενισχυθεί η παράγραφος 11. " προφορική τροπολογία που παρουσιάζω είναι η εξής: "καλεί την Αντιπρόεδρο της Επιτροπής/Υπάτη Εκπρόσωπο της Ένωσης για την Εξωτερική Πολιτική και Πολιτική Ασφαλείας να αποκτήσει σχέσεις με το Προσωρινό Μεταβατικό Εθνικό Συμβούλιο της Λιβύης, και να ξεκινήσει τη διαδικασία επισημοποίησής τους προκειμένου να ενθαρρύνει τη μετάβαση προς τη δημοκρατία, εξασφαλίζοντας τη συμμετοχή ευρέος φάσματος εκπροσώπων της λιβυκής κοινωνίας και ενδυναμώνοντας τις γυναίκες και τις μειονότητες στη μεταβατική διαδικασία, και να υποστηρίξει το ΠΜΕΣ στην απελευθερωμένη περιοχή έτσι ώστε να ανακουφιστούν οι πιέσεις που δέχεται ο τοπικός πληθυσμός και να καλυφθούν οι βασικές ανθρωπιστικές ανάγκες του, συμπεριλαμβανομένης της ιατρικής βοήθειας".
<P>
Αυτή είναι η προφορική τροπολογία εξ ονόματος των επτά αρχηγών των Ομάδων και όλων των συντονιστών, με τους οποίους συμφωνήθηκε.
