<CHAPTER ID="006">
Τροποποίηση της ημερήσιας διάταξης
<SPEAKER ID="092" NAME="Πρόεδρος">
Κυρίες και κύριοι, σήμερα το πρωί, διεξήχθη συνεδρίαση της Διάσκεψης των Προέδρων. Ολοκληρώσαμε τη συνεδρίαση πριν από 10 λεπτά. Συζητήσαμε εκτενέστατα τα ζητήματα διοργάνωσης της ψηφοφορίας επί των ψηφισμάτων σχετικά με τη στρατηγική "Ευρώπη 2020". Όπως γνωρίζετε πολύ καλά, πρόκειται για μια στρατηγική που αποσκοπεί να φέρει στους πολίτες μας θέσεις εργασίας, ευημερία και σταθερότητα σε ολόκληρη την Ένωση για μια ολόκληρη δεκαετία. Επομένως, πρόκειται για μια ζωτικής σημασίας στρατηγική για τη μελλοντική κατάσταση στην Ευρωπαϊκή Ένωση, καθώς και εκτός της Ένωσης, καθώς μπορούμε να είμαστε ισχυροί μόνο εάν είμαστε ισχυροί εσωτερικά.
<P>
Σχετικά με τη συζήτηση κατά τη διάρκεια της συνεδρίασης της Διάσκεψης των Προέδρων, διατυπώθηκαν επιχειρήματα υπέρ του να ψηφίσουμε επί των ψηφισμάτων σχετικά με τη στρατηγική "Ευρώπη 2020" σήμερα, γιατί επιθυμούμε να τα έχουμε στη διάθεσή μας το ταχύτερο δυνατό ώστε να μπορούμε να συμμετέχουμε υπεύθυνα στη συζήτηση που διεξάγεται επί του ζητήματος αυτού με άλλα ευρωπαϊκά θεσμικά όργανα. Ωστόσο, εκφράστηκαν επίσης επιχειρήματα προβάλλοντας την ανάγκη για μια στρατηγική που θα εγκριθεί με συντριπτική πλειοψηφία. Εάν επιθυμούμε να επηρεάσουμε την κατάσταση στην Ένωση, πρέπει να διασφαλίσουμε ότι τα ψηφίσματα στηρίζονται από μεγάλη πλειοψηφία βουλευτών.
<P>
Υπάρχει ο φόβος ότι μπορεί να μην επιτευχθεί αυτή η πλειοψηφία σήμερα. Επομένως, αφενός, χρειαζόμαστε τη στρατηγική το ταχύτερο δυνατόν και, αφετέρου, χρειαζόμαστε ένα ισχυρό ψήφισμα. Αυτό χρειαζόμαστε.
<P>
Σχετικά με αυτήν την υπεύθυνη συζήτηση μεταξύ των προέδρων των πολιτικών ομάδων μας, αποφάσισα να υποβάλω την πρόταση να αναβληθεί η συζήτηση. Αυτό είναι σύμφωνο με το άρθρο 140 του Κανονισμού μας.
<P>
Θα το επαναλάβω: η απόφαση είναι πολύ σημαντική, γιατί κατανοούμε ότι χρειαζόμαστε το ψήφισμα γρήγορα, αλλά χρειαζόμαστε ένα ψήφισμα με ισχυρή υποστήριξη, και αυτά τα ζητήματα είναι εξαιρετικής σημασίας.
<SPEAKER ID="093" NAME="Joseph Daul" LANGUAGE="FR">
Κύριε Πρόεδρε, σας ευχαριστώ για τη δήλωσή σας. Θα ήθελα να προσθέσω ότι οι ούγγροι φίλοι μας βρίσκονται στην ίδια κατάσταση με τους πολωνούς φίλους μας όσον αφορά τις πλημμύρες. Επομένως, οι σκέψεις μας για τους ούγγρους συμπολίτες μας είναι ίδιες με αυτές για τους πολωνούς συμπολίτες μας.
<P>
(Χειροκροτήματα)
<P>
Επικροτώ την παρουσίασή σας. Σε μια κατάσταση κρίσης, οι δημοκρατικές δυνάμεις πρέπει να συνασπίζονται. Έχοντας αυτό κατά νου πρότεινα στη Διάσκεψη των Προέδρων, πριν από αυτήν τη σύνοδο στο Στρασβούργο, να αναβληθεί αυτή η απόφαση για τον Ιούνιο, επειδή παρατήρησα ορισμένες ανακολουθίες και αμφισημίες. Δεν πέτυχα πλειοψηφία στη Διάσκεψη των Προέδρων -είμαστε ένα δημοκρατικό Κοινοβούλιο εδώ- και, ως εκ τούτου, προσπαθήσαμε να προετοιμάσουμε αυτό το ψήφισμα.
<P>
Κατά τη διάρκεια του χθεσινού γεύματος, στο πλαίσιο συζητήσεων στις αντίστοιχες ομάδες μας, συνειδητοποιήσαμε ότι δεν υπήρχε χρόνος. Δεν θέλω να πω ότι η εργασία ήταν πρόχειρη, καθώς αυτό θα σήμαινε ότι αρνούμαι να αναγνωρίσω το έργο που επιτέλεσαν οι υπηρεσίες μας, οι αντιπρόεδροί μας και οι υπεύθυνοι για την εκπόνηση της συγκεκριμένης εργασίας. Σκεφτήκαμε, πριν από όλους ή ορισμένους επικεφαλής αντιπροσωπειών, ότι ενδεχομένως να ήταν καλύτερο, για την εικόνα του Κοινοβουλίου, να αποσύρουμε το κείμενο και να διεξαγάγουμε την ψηφοφορία την επόμενη φορά· η κρίση, επιτρέψτε μου να παρατηρήσω, δεν πρόκειται να τερματιστεί μέχρι τον Ιούνιο. Συζητήσαμε το ζήτημα και αποφασίσαμε να ζητήσουν οι επικεφαλής των μεγάλων Ομάδων την αναβολή της ψηφοφορίας μέχρι τον Ιούνιο.
<P>
Ο Martin Schulz μου είπε -και ήταν ο μόνος που το έκανε- ότι πρωτίστως χρειαζόμουν την πλειοψηφία της Ομάδας, αλλά όλοι χρειάζονται την πλειοψηφία της Ομάδας. Γι' αυτόν τον λόγο δεν συζητήσαμε τροποποιήσεις στην Ομάδα μας εχθές το απόγευμα, ούτε συζητήσαμε το ψήφισμα σήμερα, καθώς η Ομάδα ήταν υπέρ της αναβολής, προκειμένου να βρεθεί μια λύση, κάτι που το Κοινοβούλιο θεωρεί απαραίτητο έναντι των συμπολιτών μας.
<P>
Εν τω μεταξύ, λάβαμε μια επιστολή από τον Guy Verhofstadt· αυτό μας έκανε να αποφασίσουμε να ζητήσουμε μια απλή αναβολή τριών εβδομάδων. Σε αυτήν την κατάσταση κρίσης, σας ζητώ να εγκρίνετε την αναβολή αυτήν ώστε εμείς, το Κοινοβούλιο, να αποδείξουμε στους συμπολίτες μας ότι είμαστε ένα ισχυρό όργανο και υπεύθυνοι άνδρες και γυναίκες.
<SPEAKER ID="094" NAME="Πρόεδρος">
Ο κ. Schulz επιθυμεί να εκφράσει τη διαφωνία του για την πρόταση.
<SPEAKER ID="095" NAME="Martin Schulz" LANGUAGE="DE">
Κύριε Πρόεδρε, στην αρχή της ομιλίας του, ο κ. Daul αναφέρθηκε στη δύσκολη κατάσταση στην Ουγγαρία. Πολλές χώρες αντιμετωπίζουν προβλήματα επί του παρόντος. Για παράδειγμα, οι πολίτες της Σλοβακίας έχουν πληγεί σοβαρά από τις πλημμύρες. Αισθανόμαστε βαθιά αλληλεγγύη προς τους πολίτες όλων των χωρών που περνούν δοκιμασίες αυτού του είδους, συμπεριλαμβανομένης της Ουγγαρίας, της Πολωνίας και της Σλοβακίας.
<P>
Κύριε Πρόεδρε, εσείς και ο κ. Daul περιγράψατε την κατάσταση στη Διάσκεψη των Προέδρων, καθώς και εχθές και σήμερα το πρωί. Δεν έχω να προσθέσω τίποτα επί διαδικαστικών θεμάτων. Ωστόσο, εξ ονόματος του κ. Cohn-Bendit, του κ. Bisky και εμού, θα ήθελα να εξηγήσω γιατί δεν ψηφίσαμε υπέρ της πρότασής σας για αναβολή της ψηφοφορίας σήμερα το πρωί στη Διάσκεψη των Προέδρων, καθώς πιστεύουμε ότι πρέπει και, εντέλει, μπορούμε να ψηφίσουμε σήμερα.
<P>
Εκφράστηκε η επιθυμία να εγκριθεί ένα ψήφισμα αυτού του είδους στο Κοινοβούλιο σε ένα ευρύτερο επίπεδο και με ευρύτερη πλειοψηφία απ' ό,τι συνέβη τον Φεβρουάριο. Αυτό που συνέβη τις τελευταίες ημέρες δεν σχετίζεται με τη διαδικασία, αλλά με το περιεχόμενο. Ωστόσο, ένα πράγμα είναι απολύτως σαφές. Υπήρξε μια απομάκρυνση από το περιεχόμενο επί του οποίου επιτεύχθηκε γενική συναίνεση τον Φεβρουάριο και, δεδομένης της σοβαρότητας της κρίσης, αυτό δεν προκαλεί έκπληξη. Υπάρχουν πολλές διαφορετικές λύσεις. Υπάρχουν λύσεις που ορισμένοι άνθρωποι πιστεύουν ότι είναι καλές, και αυτό είναι θεμιτό από δημοκρατικής άποψης, και υπάρχουν οι δικές μας λύσεις, οι οποίες διαφέρουν από αυτές και οι οποίες πιστεύουμε ότι είναι καλύτερες. Δεν μπορούμε να εξαντλήσουμε όλες τις δυνάμεις μας αναζητώντας τη συναίνεση. Ήρθε πλέον η ώρα να υιοθετήσουμε σταθερές θέσεις. Μπορείτε να υιοθετήσετε σταθερές θέσεις και το ίδιο θα κάνουμε και εμείς. Επιχειρήσαμε να βρούμε μια συναινετική λύση, αλλά δεν το πετύχαμε. Κατά συνέπεια, πρέπει να προσπαθήσουμε τώρα να επιτύχουμε πλειοψηφία υπέρ της μίας ή της άλλης θέσης.
<P>
Εάν επιτευχθεί πλειοψηφία υπέρ της αναβολής, πρέπει να δηλώσω στο σημείο αυτό ότι εμείς, η Ομάδα της Προοδευτικής Συμμαχίας των Σοσιαλιστών και Δημοκρατών στο Ευρωπαϊκό Κοινοβούλιο, θα παραμείνουμε, φυσικά, ανοικτοί σε νέες διαπραγματεύσεις. Ωστόσο, το σημείο εκκίνησης για αυτές τις διαπραγματεύσεις θα είναι το κείμενο που υποβάλαμε μαζί με τους συνάδελφους βουλευτές της Ομάδας των Πρασίνων/Ευρωπαϊκή Ελεύθερη Συμμαχία. Συνεπώς, κύριε Πρόεδρε, είμαι της άποψης ότι πρέπει να ψηφίσουμε σήμερα.
<P>
(Το Σώμα εγκρίνει το αίτημα)
<SPEAKER ID="096" NAME="Πρόεδρος">
Θέλω επίσης να ευχαριστήσω τον κ. Daul και τον κ. Schulz οι οποίοι επέστησαν την προσοχή στο γεγονός ότι σήμερα πλήττονται από πλημμύρες και άλλα μέρη της Ευρώπης. Έχετε απόλυτο δίκιο, η έκφραση αλληλεγγύης απευθύνεται σε όλες τις πληγείσες χώρες και σε όλους τους πολίτες της Ευρώπης που διατρέχουν σήμερα κίνδυνο.
<SPEAKER ID="097" NAME="Jan Březina" AFFILIATION="PPE">
(EN) Κύριε Πρόεδρε, το νερό που κατέκλυσε την Πολωνία προήλθε από την Τσεχική Δημοκρατία, όπου προκάλεσε τεράστιες ζημίες στο πρώτο στάδιο των πλημμυρών αυτών. " Τσεχική Δημοκρατία ανήκει επίσης στην Ευρωπαϊκή Ένωση.
<SPEAKER ID="098" NAME="Πρόεδρος">
Κυρίες και κύριοι, το ανέφερα αυτό πριν από ένα λεπτό, όταν ευχαρίστησα τον κ. Daul και τον κ. Schulz. Σας ευχαριστώ κι εσάς, κύριε Březina, που επιστήσατε την προσοχή σε αυτό το ζήτημα. Αντιμετωπίζουμε καταστροφικές πλημμύρες. Σας ευχαριστώ πολύ.
