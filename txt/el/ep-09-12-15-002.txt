<CHAPTER ID="002">
Ανακοίνωση της Προεδρίας
<SPEAKER ID="006" NAME="Πρόεδρος">
Καταρχάς, θα ήθελα να σας διαβάσω μία σημαντική πληροφορία. Στις 2 Δεκεμβρίου, έλαβα ανακοίνωση της Επιτροπής προς το Ευρωπαϊκό Κοινοβούλιο και το Συμβούλιο σχετικά με τις συνέπειες της έναρξης ισχύος της Συνθήκης της Λισαβόνας στις τρέχουσες διοργανικές διαδικασίες λήψης αποφάσεων. Με βάση την ανακοίνωση αυτή, το Κοινοβούλιο, ως θεσμικό όργανο, θεωρεί ότι καλείται εκ νέου να γνωμοδοτήσει σχετικά με όλες τις προτάσεις που περιλαμβάνονται σε αυτήν και για τις οποίες η Συνθήκη της Λισαβόνας αναγνωρίζει την αρμοδιότητα του Κοινοβουλίου. Το Κοινοβούλιο διαπιστώνει επίσης ότι, δυνάμει της ίδιας ανακοίνωσης, η Ευρωπαϊκή Επιτροπή έχει αποσύρει ορισμένες προτάσεις.
<P>
Στην περίπτωση των νομοθετικών προτάσεων που εκκρεμούσαν την 1η Δεκεμβρίου 2009, ημερομηνία έναρξης ισχύος της Συνθήκης της Λισαβόνας, ο Πρόεδρος της Επιτροπής κάλεσε τις κοινοβουλευτικές επιτροπές στις οποίες έχουν ήδη υποβληθεί προτάσεις κατά την τρέχουσα νομοθετική περίοδο, όπως προκύπτει από τα πρακτικά των συνεδριάσεων, να ελέγξουν τις νομικές βάσεις και τις διαδικαστικές τροποποιήσεις που προτείνει η Επιτροπή, καθώς και κάθε άλλη τροποποίηση που πρόκειται να πραγματοποιηθεί με βάση τις διατάξεις της Συνθήκης της Λισαβόνας, και να αποφασίσουν εάν προτίθενται να επιβεβαιώσουν τις θέσεις που έχουν ήδη υιοθετήσει στο πλαίσιο της διαδικασίας διαβούλευσης ως πρώτες αναγνώσεις συνήθους νομοθετικής διαδικασίας ή ως εγκρίσεις.
<P>
Είναι αυτονόητο ότι το Κοινοβούλιο επιφυλάσσεται, εν πάση περιπτώσει, του δικαιώματος να ζητήσει από την Επιτροπή να υποβάλει νέες προτάσεις. Όσον αφορά τις προτάσεις για τις οποίες το Ευρωπαϊκό Κοινοβούλιο δεν είχε κληθεί να γνωμοδοτήσει πριν από την έναρξη ισχύος της Συνθήκης της Λισαβόνας, εναπόκειται στην Επιτροπή να διαβιβάσει νέες προτάσεις με βάση τη συνήθη νομοθετική διαδικασία ή άλλη κατάλληλη διαδικασία.
<P>
Πρόκειται για ανακοίνωση σχετικά με τις νομοθετικές μας δραστηριότητες στο εγγύς μέλλον - ανακοίνωση που αφορά τις αμοιβαίες σχέσεις μεταξύ της Ευρωπαϊκής Επιτροπής και του Ευρωπαϊκού Κοινοβουλίου στη νομοθετική διαδικασία. Όπως γνωρίζετε, διανύουμε μια μεταβατική περίοδο - μεταβαίνουμε από τη Συνθήκη της Νίκαιας στη Συνθήκη της Λισαβόνας και, ταυτόχρονα, ξεκινούμε νέα κοινοβουλευτική περίοδο. " νέα Επιτροπή δεν έχει εγκριθεί ακόμα. Όλα αυτά απαιτούν αρκετά κοπιώδεις εργασίες, οι οποίες πρέπει να εκτελεστούν σύμφωνα με την ισχύουσα νομοθεσία, μεταξύ της Επιτροπής και του Κοινοβουλίου, και αυτό ακριβώς είναι το αντικείμενο της ανακοίνωσης.
