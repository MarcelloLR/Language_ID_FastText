<CHAPTER ID=1>
Έγκριση των συνοπτικών πρακτικών της προηγούμενης συνεδρίασης
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="FR" NAME="Poos">
Κύριε Πρόεδρε, αναφέρομαι στα συνοπτικά πρακτικά της συνεδρίασης της Πέμπτης 18 Νοεμβρίου, σημείο 11: "Μεταρρύθμιση των συνθηκών και επόμενη ΔΚΔ" . Στο σημείο αυτό, το 11, απαριθμείται, μεταξύ των τροπολογιών που εγκρίθηκαν, η τροπολογία 19, η οποία κάνει μια προσθήκη στην παράγραφο 19 του σχεδίου ψηφίσματος. Στην έκδοση του κειμένου που εγκρίθηκε, όπως εμφανίζεται στο τμήμα "Κείμενα που εγκρίθηκαν" των συνοπτικών πρακτικών που διανεμήθηκαν σήμερα το πρωί, αυτή η προσθήκη δεν υπάρχει. Θα ήθελα λοιπόν να σας ζητήσω να τροποποιηθούν τα κείμενα που εγκρίθηκαν, σύμφωνα με τις ψηφοφορίες που διεξήχθησαν χθες κατά τη συνεδρίαση.

<SPEAKER ID=3 NAME="Πρόεδρος">
Θα επαληθεύσουμε όλες τις γλωσσικές αποδόσεις και αν υπάρχει κάποιο λάθος, φυσικά και θα διορθωθεί.

<SPEAKER ID=4 LANGUAGE="FR" NAME="Poos">
Δεν πρόκειται για γλωσσικό λάθος, αφού αυτή η προσθήκη λείπει από όλες τις γλωσσικές αποδόσεις.

<SPEAKER ID=5 NAME="Πρόεδρος">
Θα διορθωθεί ανάλογα, κύριε Poos.

<SPEAKER ID=6 LANGUAGE="DE" NAME="Posselt">
Κύριε Πρόεδρε, σύμφωνα με τα συνοπτικά πρακτικά, ολοκληρώσαμε χθες την ψηφοφορία στις 14.35. Σύμφωνα με τα δικά μου στοιχεία, ήταν 14.45. Ανεξάρτητα όμως από αυτό, θέλω να πω ότι αναγκαστήκαμε να υποβληθούμε σε μια απάνθρωπη διαδικασία ψηφοφορίας που διήρκεσε τρεισήμισι ώρες, επειδή κάποιοι τεμπέληδες ήθελαν και πάλι να φύγουν πριν από την κανονική λήξη της συνόδου και εμείς βρεθήκαμε γι' αυτό υπό τεράστια πίεση. Σας παρακαλώ να μην χρησιμοποιήσετε πια μελλοντικά τη διαδικασία αυτή. Όποιος φεύγει, είναι δικό του το φταίξιμο, ή για να χρησιμοποιήσω τα λόγια του Λένιν και του Γκορμπατσόφ, όποιος φεύγει πριν την ώρα του, τιμωρείται από την ίδια τη ζωή. Δεν εξασφαλίζει έτσι πλειοψηφίες και ελπίζω ότι κάποια μέρα θα τιμωρηθεί και από τους ψηφοφόρους.
<P>
(Χειροκροτήματα)

<SPEAKER ID=7 NAME="Πρόεδρος">
Ναι, κύριε Posselt, σημειώνω την παρατήρησή σας και συγχαίρω τους τολμηρούς που βρίσκονται εδώ σήμερα το πρωί.

<SPEAKER ID=8 LANGUAGE="EN" NAME="Heaton-Harris">
Κύριε Πρόεδρε, σχετικά με ένα διαδικαστικό θέμα, ή ένα θέμα ανησυχίας σχεδόν, ορισμένοι βουλευτές από αυτή την πλευρά της αίθουσας παρατήρησαν ότι ίσως χάσατε το σακάκι σας και μια χιονισμένη μέρα σαν κι αυτή θα μπορούσαμε να σας προσφέρουμε ένα από τα δικά μας για να μην κρυώσετε.

<SPEAKER ID=9 NAME="Πρόεδρος">
Θα κοιτάξω αν ο Κανονισμός υποδεικνύει το χρώμα και το μέγεθος του σακακιού και σας εγγυώμαι ότι από εδώ και στο εξής θα συμμορφωθώ με τις υποδείξεις.

<SPEAKER ID=10 LANGUAGE="FR" NAME="Berthu">
Όσον αφορά τα χθεσινά συνοπτικά πρακτικά, κύριε Πρόεδρε. Χθες, πριν από την ψηφοφορία επί της έκθεσης Δημητρακόπουλου-Leinen, είχα διαμαρτυρηθεί για το γεγονός ότι οι τροπολογίες που είχα καταθέσει στα γαλλικά δεν συνέπιπταν με την επισήμως δημοσιευμένη γαλλική απόδοσή τους. Συνεπώς, το πρόβλημα δεν ήταν μεταφραστικό. Οι τροπολογίες μου είχαν πραγματικά τροποποιηθεί από έναν ανώνυμο διορθωτή. Στα συνοπτικά πρακτικά διαβάζω ότι η κ. Πρόεδρος απαντά στον κ. Berthu ότι στην πραγματικότητα δύο από τις τροπολογίες αυτές δεν ήταν καλά διατυπωμένες. Θα νόμιζε κανείς ότι εγώ διατύπωσα άσχημα τις τροπολογίες μου. Όχι, οι τροπολογίες μου ήταν πολύ καλά διατυπωμένες και κάποιος ανώνυμος διορθωτής πήρε την πρωτοβουλία να τροποποιήσει το κείμενό τους. Διαμαρτύρομαι ρητώς, είναι ζήτημα αρχής. Δεν είναι δουλειά των υπαλλήλων του Ευρωπαϊκού Κοινοβουλίου να τροποποιούν τις τροπολογίες που καταθέτουν οι βουλευτές.

<SPEAKER ID=11 NAME="Πρόεδρος">
Σημειώνω την παρατήρησή σας και θα διορθωθεί σύμφωνα με τις επιθυμίες σας.
<P>
Υπάρχουν άλλες παρατηρήσεις;
<P>
(Εγκρίνονται τα συνοπτικά πρακτικά)

<CHAPTER ID=2>
ΨΗΦΟΦΟΡIΕΣ
<SPEAKER ID=12 LANGUAGE="IT" NAME="Lisi">
Κύριε Πρόεδρε, πρόκειται για μια συμπληρωματική τροπολογία που, κατά τη γνώμη μας, προσδιορίζει καλύτερα το ρόλο και τη συμβολή που μπορούν να προσφέρουν οι θεραπευτικές κοινότητες. Διαβάζω το κείμενο για τους συναδέλφους, στα ιταλικά: "θεωρεί ότι η δράση αποκατάστασης των τοξικομανών αποτελεί, εξίσου με τις άλλες, θεμελιώδη πυλώνα του αγώνα κατά των ναρκωτικών, διότι παρεμβαίνει στο στάδιο της ζήτησης. Προς τον σκοπό αυτό, υποστηρίζει και ενθαρρύνει τη σημαντική κοινωνική δράση που αναπτύσσουν οι θεραπευτικές κοινότητες για την αποκατάσταση των τοξικομανών, κοινότητες των οποίων πρέπει να ενισχυθούν οι δυνατότητες επέμβασης" .

<SPEAKER ID=13 NAME="Πρόεδρος">
Υπάρχουν αντιρρήσεις να ληφθεί υπόψη αυτή η προφορική τροπολογία;
<P>
(Το Σώμα παρέχει τη σύμφωνη γνώμη του για να ληφθεί υπόψη η προφορική τροπολογία) (Το Σώμα εγκρίνει το ψήφισμα)
<P>

<P>
Έκθεση (A5-0050/1999) του κ. Newton Dunn, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρωτοβουλία της Ομοσπονδιακής Δημοκρατίας της Γερμανίας εν όψει της έκδοσης απόφασης του Συμβουλίου για τη βελτιωμένη ανταλλαγή πληροφοριών για την καταπολέμηση των παραποιημένων ταξιδιωτικών εγγράφων (8457/1999 - C5-0011/1999 - 1999/0804(CNS))
<P>
(Το Σώμα εγκρίνει το ψήφισμα νομοθετικού περιεχομένου)
<P>

<P>
Έκθεση (A5-0051/1999) της κ. Rόhle, εξ ονόματος της Επιτροπής Προϋπολογισμών, σχετικά με την πρόταση απόφασης του Συμβουλίου με την οποία παρέχεται εγγύηση της Κοινότητας στην Ευρωπαϊκή Τράπεζα Επενδύσεων σε περίπτωση ζημιών από δάνεια που χορηγούνται για σχέδια εκτός της Κοινότητας (Κεντρική και Ανατολική Ευρώπη, Δυτικά Βαλκάνια, χώρες της Μεσογείου, Λατινική Αμερική και Ασία, Νότια Αφρική) (COM(1999) 142 - C5-0039/1999 - 1999/0080(CNS))
<P>
(Το Σώμα εγκρίνει το ψήφισμα νομοθετικού περιεχομένου)
<P>
Έκθεση (A5-0054/1999) του κ. Seppδnen, εξ ονόματος της Επιτροπής Προϋπολογισμών, σχετικά με την πρόταση απόφασης του Συμβουλίου για τη χορήγηση κοινοτικής εγγύησης στην Ευρωπαϊκή Τράπεζα Εγγυήσεων για ζημίες από δάνεια υπέρ της αποκατάστασης των ζημιών στις σεισμόπληκτες περιοχές της Τουρκίας (COM(1999) 498 - C5-0247/1999 - 1999/0212(CNS))

<SPEAKER ID=14 NAME="Seppδnen">
Αξιότιμε κύριε Πρόεδρε, αξιότιμοι συνάδελφοι, την άνοιξη εγκρίναμε το ανώτατο όριο για τις μεταφορές που μπορούν να γίνουν από τα σχετικά αποθεματικά στο Ταμείο Εγγυήσεων. Μετά από αυτό, το καλοκαίρι συνέβη ένα αιφνίδιο γεγονός, ο σεισμός της Τουρκίας. Λίαν ορθώς αποφασίσαμε να παράσχουμε ανθρωπιστική βοήθεια στην Τουρκία μέσω της Ευρωπαϊκής Τράπεζας Επενδύσεων. Όμως αυτό συνεπάγεται για μας ένα τεχνικό δημοσιονομικό πρόβλημα, διότι τώρα πλησιάζουμε, εξαιτίας του εν λόγω αιφνίδιου γεγονότος, στο ανώτατο όριο που έχει οριστεί για τέτοιου είδους μεταφορές στο Ταμείο Εγγυήσεων. Εάν συμβεί ξανά κάτι νέο και απρόσμενο, είτε θα αναγκασθούμε να υπερβούμε αυτό το ανώτατο όριο, είτε θα αναγκασθούμε να περιορίσουμε άλλες χρηματοδοτικές ενισχύσεις.
<P>
Επιστήσαμε την προσοχή της Επιτροπής στο πρόβλημα αυτό και λάβαμε από την Επιτροπή μια πολύ αόριστη απάντηση στις υποβληθείσες ερωτήσεις, όμως ανεξάρτητα από αυτό δεν μπορούμε να διακινδυνεύσουμε την υλοποίηση αυτής της χρηματοδοτικής ενίσχυσης. Διακυβεύεται η πραγματοποίησή της εάν εμείς εγκρίνουμε σήμερα τις προταθείσες τροπολογίες. Για τον λόγο αυτό, μολονότι η Επιτροπή δεν μας έδωσε απολύτως ικανοποιητικές απαντήσεις ως προς τα τεχνικά δημοσιονομικά θέματα, θέλω να αποσύρω αυτές τις τροπολογίες και συγχρόνως να δηλώσω στην Επιτροπή ότι εδώ υπάρχει πρόβλημα. Έχουμε επιστήσει την προσοχή επ' αυτού και ελπίζουμε η Επιτροπή να λάβει υπόψη της το συγκεκριμένο πρόβλημα στο μέλλον και να προτείνει την υπέρβαση του ανώτατου ορίου στα πλαίσια χρηματοδότησης εξαιτίας απρόσμενων γεγονότων.

<SPEAKER ID=15 NAME="Πρόεδρος">
Θα ήθελε να παρέμβει η Επιτροπή;

<SPEAKER ID=16 NAME="Liikanen">
Αξιότιμε κύριε Πρόεδρε, θα διαβιβάσω τις παρατηρήσεις του βουλευτή, κ. Seppδnen στον συνάδελφό μου και υπόσχομαι ότι θα συζητήσουμε το θέμα.

<SPEAKER ID=17 NAME="Πρόεδρος">
Κατόπιν αίτησης του εισηγητή, οι τροπολογίες αποσύρονται.
<P>
(Το Σώμα εγκρίνει το ψήφισμα νομοθετικού περιεχομένου)
<P>

<P>
ΑΙΤΙΟΛΟΓΗΣΕΙΣ ΨΗΦΟΥ - Έκθεση Γιαννάκου-Κουτσίκου

<SPEAKER ID=18 NAME="Kauppi">
Αξιότιμε κύριε Πρόεδρε, αξιότιμοι συνάδελφοι, το να αναγάγουμε την πρόληψη της τοξικομανίας σε επίκεντρο της εσωτερικής και εξωτερικής δράσης της ΕΕ είναι, κατά τη γνώμη μου, θέμα πρωτίστης σημασίας. Αυτό θα πρέπει να εκδηλώνεται επίσης σαφώς στον κανονισμό της Ένωσης. Οι κανόνες είναι ωστόσο άχρηστοι εάν δεν είναι πραγματικά αποτελεσματικοί. Για τον λόγο αυτό είναι ουσιώδες να επικεντρωθούμε τόσο στη συνεργασία μεταξύ των αναπτυσσόμενων και βιομηχανικών χωρών όσο και στη δικτύωση των κρατών της ΕΕ.
<P>
Στο εσωτερικό της ΕΕ δεν λείπουν τα καλά σχέδια και προγράμματα. Ως παραδείγματα ας αναφέρω την Ομάδα Πρόληψης της Τοξικομανίας που υπάγεται στο Κέντρο Έρευνας και Ανάπτυξης του τομέα υγείας και πρόνοιας της Φινλανδίας και την Ομάδα Pompidou, την Ομάδα Συνεργασίας για τα Ναρκωτικά του Συμβουλίου της Ευρώπης, που ιδρύθηκε με πρωτοβουλία του Προέδρου της Γαλλίας τη δεκαετία του 1970, και στο πλαίσιο της οποίας οποία βρίσκονται σε εξέλιξη πολλά προγράμματα που σχετίζονται με τη μείωση της προσφοράς και ζήτησης ναρκωτικών. Τώρα χρειαζόμαστε πράγματι μια ισχυρή και ρητά εκπεφρασμένη πολιτική βούληση, ώστε να καταστήσουμε όσο το δυνατό λειτουργικότερη την ανταλλαγή και σύγκριση πληροφοριών. Μόνο με τη θέσπιση κανονισμών και σχεδίων δεν επιτυγχάνουμε αποτελέσματα, μόνο με δράση στην πράξη μπορούμε να μεγιστοποιήσουμε την ευημερία των ανθρώπων.

<SPEAKER ID=19 LANGUAGE="IT" NAME="Fatuzzo">
Κύριε Πρόεδρε, μετά την έγκριση της τροπολογίας που κατέθεσε ο συνάδελφος κ. Lisi του Ευρωπαϊκού Λαϊκού Κόμματος, που εκλέχτηκε με το συνδυασμό της Forza Italia, επισημαίνω με μεγάλη μου ικανοποίηση τη θετική αιτιολόγηση ψήφου που έδωσα στο μέτρο αυτό. Οι θεραπευτικές κοινότητες είναι σίγουρα σημαντικότατες. Όσο για τις αιτιολογήσεις του υπογράφοντος, ως εκπροσώπου των συνταξιούχων, πρέπει να πω ότι οι ναρκομανείς συνταξιούχοι είναι σπάνιο φαινόμενο γιατί, δυστυχώς, οι νέοι πεθαίνουν πρώτοι από αυτή τη θλιβερή μάστιγα. Εγώ θα ήθελα να υπογραμμίσω ότι αυτό το μέτρο είναι το δίχως άλλο θετικό, πρέπει όμως πρώτοι εμείς να δώσουμε το παράδειγμα στους νέους, γιατί μόνο με παραδείγματα που θα τους επαναφέρουν πίσω στην οικογένεια, στις αλλοτινές υγιείς αρχές, θα καταστεί δυνατή η καταπολέμηση της μεγάλης πληγής αυτού του αιώνα.

<SPEAKER ID=20 LANGUAGE="DE" NAME="Schulz">
Κύριε Πρόεδρε, κυρίες και κύριοι, ψήφισα υπέρ της έκθεσης της κυρίας Γιαννάκου-Κουτσίκου όπως και πολλοί από τους συναδέλφους μου. Ωστόσο θα πρέπει σήμερα το πρωί να επισημάνουμε ότι η έκθεση αυτή συζητήθηκε για πολλούς μήνες στο Σώμα, όπου υπήρξαν και αρκετές διαμάχες. Μόνο και μόνο στην επιτροπή υπήρξαν 130 τροπολογίες για την έκθεση. Χρειάστηκαν διαπραγματεύσεις εβδομάδων για να επιτευχθεί ένα συμβιβασμός και, μετά από όλα αυτά, η ψηφοφορία για μια τέτοιους είδους έκθεση γίνεται Παρασκευή πρωί με σχετικά λιγοστούς παρόντες.
<P>
Λαμβάνοντας υπόψη τις συζητήσεις χθες το μεσημέρι, ειδικά τα λεγόμενα του κ. Poettering, για το πόσο δραματικά και σημαντικά είναι όλα αυτά καθώς επίσης για το ότι θα πρέπει να γίνει ψηφοφορία οπωσδήποτε εντός της εβδομάδος, θεωρώ δυσανάλογα μικρό τον αριθμό των παρόντων της δικής του Ομάδας σήμερα το πρωί. Γι' αυτό, λυπάμαι που σε ένα τόσο σημαντικό εγχείρημα δίδεται στη συνέχεια τόσο λίγη προσοχή. Ακόμα χειρότερα γίνονται τα πράγματα όταν αυτοί που προκάλεσαν την όλη υπόθεση βυθίζονται κατόπιν σε πολύ έντονες συζητήσεις. Εμείς πάντως ψηφίσαμε υπέρ της έκθεσης, ώστε να μπορέσει η κ. Γιαννάκου Κουτσίκου να την πάει στους δικούς της ως έκθεση που έτυχε ευρείας πλειοψηφίας.

<SPEAKER ID=21 NAME="Meijer">
NL) Καταψήφισα την έκθεση Γιαννάκου-Κουτσίκου. Πρόκειται για ένα εκτενές και πολύπτυχο έγγραφο που περιλαμβάνει πληθώρα ιδεών και στόχων. Επιδέχεται κάθε δυνατής ερμηνείας. Πολύ σωστά εκφράζεται κατά της διακίνησης των ναρκωτικών και αυτών που κερδίζουν από αυτή. Επίσης πολύ σωστά προσπαθεί να βοηθήσει τους ανθρώπους να ξεπεράσουν τον εθισμό τους. Προς το σκοπό αυτό ωστόσο η έκθεση δεν ακολουθεί μία συγκεκριμένη πορεία, κινείται σε διαφορετικές κατευθύνσεις και κυρίως προτείνει την ιδέα: περισσότερα χρήματα και σκληρότερη αντιμετώπιση μπορούν να επιλύσουν το πρόβλημα. Είναι χαρακτηριστικό ότι απορρίφθηκε η πρόταση του κ. Schulz να δοθούν περισσότερες ευκαιρίες σε πειράματα που πραγματοποιούν δήμοι και περιφέρειες. Φοβούμαι ότι το κείμενο αυτό δεν θα χρησιμοποιηθεί με το σωστό τρόπο και θα γίνει αντικείμενο εκμετάλλευσης προς υποστήριξη εκείνων οι οποίοι ζητούν περισσότερα μέτρα καταστολής κατά των χρηστών, πιστεύοντας ότι μπορούν να αντιμετωπίσουν έτσι το πρόβλημα. Επικρατεί επομένως η λογική του ΕΛΚ και γι' αυτό το λόγο καταψήφισα την έκθεση.

<SPEAKER ID=22 NAME="Figueiredo">
 - (PT) Το κάθε κράτος μέλος διαδραματίζει ουσιαστικό ρόλο στη χάραξη της πολιτικής του στον τομέα της καταπολέμησης της τοξικομανίας. Όσον αφορά εμάς, τασσόμαστε υπέρ μίας πολιτικής, η οποία πράγματι θα επικεντρώνει τα πυρά της στα αίτια του φαινομένου, μίας πολιτικής που θα διεξάγει πραγματική πάλη κατά της διακίνησης των ναρκωτικών και του συνεπαγόμενου ξεπλύματος χρημάτων. Τασσόμαστε επίσης υπέρ μίας πολιτικής, η οποία δεν θα ποινικοποιεί τους ανθρώπους που είναι θύματα της τοξικομανίας ή τις οικογένειές τους, μίας πολιτικής που θα στηρίζει αυτούς τους ανθρώπους σε επίπεδο περίθαλψης και κοινωνικής επανένταξης, μέσω των κατάλληλων κρατικών υπηρεσιών, οι οποίες θα προσφέρουν τις υπηρεσίες τους δωρεάν.
<P>
Όμως η καταπολέμηση της διακίνησης ναρκωτικών και του ξεπλύματος χρημάτων προϋποθέτει επίσης μία δράση και έναν συντονισμό σε επίπεδο Ευρωπαϊκής Ένωσης (αλλά και σε επίπεδο ΟΗΕ), στο πλαίσιο της πάλης που πρέπει να διεξαχθεί κατά των ισχυρών εγκληματικών οργανώσεων που, με τις δραστηριότητές τους και το παράνομο χρήμα που διακινούν, διασυνδέονται με το οικονομικό και χρηματοπιστωτικό σύστημα και το υποσκάπτουν. Προς τον σκοπό αυτό, είναι αναγκαίο να υπάρξει πράγματι μια «ισχυρή και σαφώς εκπεφρασμένη πολιτική βούληση», χρειάζεται να περάσουμε από τα λόγια στην πράξη, κινητοποιώντας τους αναγκαίους κοινοτικούς χρηματοδοτικούς πόρους για να αντιμετωπίσουμε αυτή τη δραματική κατάσταση που πλήττει χιλιάδες τοξικομανείς και τις οικογένειές τους. Δεν είναι δυνατόν να συνεχίζουμε να συρρικνώνουμε τις «κοινωνικές δαπάνες» στο βωμό της τήρησης των κριτηρίων που επιβάλλονται στους εθνικούς προϋπολογισμούς από το Σύμφωνο Σταθερότητας, την ίδια στιγμή που ακούγονται ωραίες εξαγγελίες περί κοινωνικής αρωγής, που όμως στη συνέχεια δεν έχουν κανέναν πρακτικό αντίκτυπο. Εκφράζουμε την πεποίθηση ότι το Ευρωπαϊκό Κέντρο Παρακολούθησης των Ναρκωτικών και της Τοξικομανίας, που εδρεύει στη Λισσαβόνα, εφόσον του διατεθούν τα κατάλληλα μέσα, θα μπορέσει να συμβάλει στο έπακρο στην περαιτέρω εμβάθυνση της μελέτης και στη δρομολόγηση των προτεινόμενων μέτρων που αποβλέπουν στην καταπολέμηση αυτής της μάστιγας που λέγεται ναρκωτικά.

<SPEAKER ID=23 NAME="Θεωνάς">
. Τα ναρκωτικά εξαπλώνονται όλο και περισσότερο και δυστυχώς σε όλο και σε πιο νεαρές ηλικίες. Tα διαπλεκόμενα συμφέροντα και τα τεράστια υπερκέρδη που κρύβονται πίσω τους,, απoτελούν τoν κύριo παράγoντα συντήρησης και διεύρυνσης αυτής της απάνθρωπης αγoράς, με θύμα το παραγωγικότερο και δυναμικότερο τμήμα του πληθυσμού, με ιδιαίτερα δραματικές συνέπειες όχι μόνο για τους ίδιους τους χρήστες και τις οικογένειες τους αλλά και το ευρύτερο κοινωνικό σύνολο.
<P>
Η διασύνδεση του λαθρεμπορίου ναρκωτικών με εκείνο των όπλων, την τρομοκρατία και το διεθνές έγκλημα, τη διαφθορά που φθάνει σε εμπλοκή αστυνομικών, δικαστικών και κυβερνητικών κύκλων, δεν αφήνει περιθώρια για ευχολόγια και υπογραμμίζει το γεγονός ότι το πρόβλημα δεν μπορεί να καταπολεμηθεί ούτε επιδερμικά με συμπτωματικά ημίμετρα, ούτε με μέτρα πoυ σαν σκoπό έχoυν την διαχείριση τoυ πρoβλήματoς της εξάρτησης.
<P>
Ταυτόχρονα, πρέπει να αναδειχθούν και να αντιμετωπιστούν οι κοινωνικές αιτίες που προκαλούν, συντηρούν και διογκώνουν το πρόβλημα. Σε μια κoινωνία όπου αφυδατώνονται συστηματικά αξίες και ιδανικά, εντατικοποιείται ο ανταγωνισμός και το κέρδος, μια κοινωνία ανασφάλειας για τo αύριo, όπoυ ένα μεγάλo πoσoστό νέων πλήττεται από την ανεργία, από ελλιπή κoινωνική ασφάλιση και παντελή έλλειψη δoμών κoινωνικής στήριξης, όπου η παιδεία και ο πολιτισμός αποδυναμώνονται, oι νέoι δεν θωρακίζoνται με κατάλληλες αξίες και κριτήρια πρoκειμένoυ να αντισταθούν σε κάθε μoρφή σωματικής ή ψυχικής εξάρτησης, αποπροσανατολίζονται και oδηγoύνται έντεχνα στην παραίτηση και στην αναζήτηση τρόπων φυγής από την πραγματικότητα.
<P>
Το σύνθετο και το επιτακτικό του προβλήματος απαιτούν την υιoθέτηση μιας ξεκάθαρης, συντονισμένης και κυρίως συγκεκριμένης πoλιτικής, η αναζήτηση και η χάραξη της οποίας πρέπει να ανταποκρίνεται στις πραγματικά τραγικές διαστάσεις του.
<P>
Συμφωνώντας με πολλές από τις παρατηρήσεις και προτάσεις της εισηγητικής έκθεσης, επισημαίνουμε την ανάγκη ενίσχυσης του διπλού και ταυτόχρονου στόχου μείωση της ζήτησης-μείωση της προσφοράς και καταπολέμηση του λαθρεμπορίου, υπογραμμίζοντας ταυτόχρονα την κρίσιμη πτυχή της βοήθειας και στήριξης προς το χρήστη όχι μόνο κατά τη φάση της απεξάρτησης αλλά και για πραγματική κοινωνική ένταξη. Επισημαίνουμε την ανάγκη διάθεσης κονδυλίων για την κάλυψη των τεράστιων αναγκών που ανακύπτουν για την ουσιαστική, αποτελεσματική και συντονισμένη αντιμετώπιση του προβλήματος. Η υφιστάμενη χρηματοδότηση αλλά και αυτή που προτείνεται από την Επιτροπή δεν καλύπτουν ούτε στοιχειωδώς τις τεράστιες ανάγκες που ανακύπτουν. Φοβούμαστε ότι στα πλαίσια του ευρύτερου ακρωτηριασμού και της συρρίκνωσης των κοινωνικών δαπανών και πολιτικών η διάθεση κονδυλίων για αυτό τον κρίσιμο στόχο προσκρούει ανάμεσα στα άλλα και στο σκόπελο του κόστους.
<P>
Για το λόγο αυτό, απαιτούμε και καλούμε όλους τους κοινωνικούς και μαζικούς φορείς, τον συνδικαλιστικό, πολιτιστικό και επιστημονικό κόσμο να συντονίσουν τις προσπάθειες τους, να εντείνουν τις πιέσεις τους σε εθνικό και ευρωπαϊκό επίπεδο και να συνταχθούν στον αγώνα για την αντιμετώπιση αυτού του τεράστιου προβλήματος, που αναδεικνύεται στον τραγικότερο καθρέφτη του χειρότερου προσώπου της κοινωνίας μας.
<P>
Έκθεση Newton Dunn (A5-0050/1999)

<SPEAKER ID=24 LANGUAGE="DE" NAME="Schulz">
Σχετικά με την έκθεση Newton Dunn, θέλω να καταγραφεί στα πρακτικά ότι η Ομάδα μας την απέρριψε διότι δεν συμφωνεί με τη νομική της βάση. Επρόκειτο για την κλασική απόφαση να ενταχθεί μια διαδικασία σε έναν από τους πυλώνες όπου στηρίζονται οι Συμβάσεις. Ο κ. Newton Dunn είχε επιλέξει τον πρώτο πυλώνα, ενώ εμείς ήμασταν της άποψης ότι πρέπει να αφήσουμε τη διαδικασία αυτή στον τρίτο πυλώνα, δεδομένου ότι εκεί η ομάδα των παραβατών που παραποιούν ταξιδιωτικά έγγραφα είναι ευρύτερη από εκείνη του πρώτου πυλώνα όπου ο κ. Newton Dunn ήθελε να τοποθετήσει την εν λόγω διαδικασία. Εκεί δηλαδή η δίωξη της παραποίησης επισήμων εγγράφων επικεντρώνεται αποκλειστικά στους παράνομους μετανάστες. Τούτο μπορεί από ιδεολογική άποψη να είναι μια έξυπνη τακτική, από πολιτική άποψη είναι όμως λανθασμένη, δεδομένου ότι θα πρέπει να διώκεται ποινικά και ο έμπορος ναρκωτικών που παραποιεί επίσημα έγγραφα. Δεν θέλαμε λοιπόν να καταψηφίσουμε τις πρακτικές προτάσεις του κ Newton Dunn για την καταπολέμηση της πλαστογράφησης - αυτές τις υποστηρίζουμε - το ζήτημα στο οποίο ήμασταν αντίθετοι ήταν αποκλειστικά η νομική βάση. Σας ευχαριστώ για την προσοχή σας. Ευχαριστώ επίσης και τους κκ. Poettering και Pirker για την προσοχή τους.

<SPEAKER ID=25 LANGUAGE="IT" NAME="Fatuzzo">
Κύριε Πρόεδρε, θα ήθελα να αιτιολογήσω τη θετική ψήφο μου για την έκθεση Newton Dunn υπογραμμίζοντας ότι αυτή, με τα μέτρα που προβλέπει, εντάσσεται στον αγώνα για την καταπολέμηση της λαθρομετανάστευσης και των πολυάριθμων εγκληματικών πράξεων που πολλοί από τους λαθρομετανάστες, εκόντες άκοντες, διαπράττουν εις βάρος όλων των πολιτών της Ευρωπαϊκής Ένωσης, και ιδίως των ηλικιωμένων πολιτών. Θα ήθελα ωστόσο να επιστήσω την προσοχή στο γεγονός ότι θα ήταν καλό όλες οι δαπάνες, όλοι οι άνθρωποι, όλα τα μέσα που χρησιμοποιήθηκαν στο παρελθόν για τον έλεγχο των εσωτερικών συνόρων της Ευρωπαϊκής Ένωσης - για παράδειγμα μεταξύ της Ιταλίας και της Γαλλίας, της Γαλλίας και της Γερμανίας κτλ., δηλαδή μεταξύ των ευρωπαϊκών κρατών που σήμερα έχουν κοινά σύνορα - να μετατεθούν στα εξωτερικά σύνορα της Ευρωπαϊκής Ένωσης, προκειμένου να καταπολεμηθεί καλύτερα αυτό το φαινόμενο της εγκληματικότητας και της λαθρομετανάστευσης.
<P>

<SPEAKER ID=26 LANGUAGE="IT" NAME="Turco">
Κύριε Πρόεδρε, θα ήθελα να παρέμβω επί της έκθεσης Γιαννάκου-Κουτσίκου για να υπενθυμίσω ότι χθες επισημάνθηκε στην Προεδρία ότι αυτή η συζήτηση θα ξεκινούσε κατά παράβαση των διατάξεων του άρθρου 115 του Κανονισμού. Το λέω απλώς για να καταγραφεί στα πρακτικά. Αυτή η Προεδρία τώρα πια δεν ξέρει τι να κάνει με αυτόν τον Κανονισμό. Εγώ ελπίζω ότι, τουλάχιστον στο μέλλον, θα μπορέσει να αποκατασταθεί η τάξη· σε αντίθετη περίπτωση πείτε μας καθαρά ότι οι εργασίες αυτού του Κοινοβουλίου υπόκεινται στην εξουσία της Προεδρίας και όχι του Κανονισμού.
<P>
Παραμένει ωστόσο το γεγονός ότι η συζήτηση και η ψηφοφορία διεξήχθησαν κατά παράβαση των διατάξεων του άρθρου 115 του Κανονισμού, αφού η γαλλική απόδοση, που ήταν η τελευταία, διανεμήθηκε την Τετάρτη στις 21.52 και εμείς αρχίσαμε τη συζήτηση πολύ νωρίτερα από την εκπνοή των 24 ωρών.

<SPEAKER ID=27 NAME="Πρόεδρος">
Αγαπητέ συνάδελφε, η παρατήρησή σας φυσικά θα καταγραφεί, αν και οι υπηρεσίες της Προεδρίας με ενημέρωσαν ότι οι προθεσμίες, κατ' αρχήν, τηρήθηκαν και ότι όλες οι γλωσσικές αποδόσεις διανεμήθηκαν εντός των προθεσμιών, ωστόσο σημειώσαμε την παρέμβασή σας.

<SPEAKER ID=28 LANGUAGE="IT" NAME="Turco">
Κύριε Πρόεδρε, δεν έθεσα ερώτηση και δεν ζήτησα απάντηση. Κατήγγειλα απλώς ότι δεν τηρήθηκε το άρθρο 115 του Κανονισμού. Δεν χρειάζομαι καμία απάντηση γιατί το γεγονός αυτό ήδη συνέβη, δεν μπορεί πια να αποφευχθεί. Δεν σεβαστήκατε το άρθρο 115 του Κανονισμού, τελεία και παύλα.

<SPEAKER ID=29 NAME="Πρόεδρος">
Όλα αυτά έχουν σημειωθεί, κύριε.

<CHAPTER ID=3>
Εφαρμογή του κοινοτικού δικαίου στις Καναρίους Νήσους
<SPEAKER ID=30 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α5-0053/1999) του κ. Medina Ortega, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με την πρόταση κανονισμού του Συμβουλίου για την τροποποίηση του κανονισμού (ΕΟΚ) αριθ. 1911/1991 που αφορά την εφαρμογή των διατάξεων του κοινοτικού δικαίου στις Καναρίους Νήσους (COM(1999) 0226 - C5-0127/1999 - 19990111(CNS))

<SPEAKER ID=31 NAME="Medina Ortega">
- (ES) Κύριε Πρόεδρε, η Επιτροπή κατέθεσε μία πρόταση κανονισμού για την τροποποίηση άλλου κοινοτικού κανονισμού, του Κανονισμού (ΕΟΚ) αριθ. 1911/91, που θεσπίζει το ειδικό νομικό καθεστώς των Καναρίων.
<P>
Ο Κανονισμός (ΕΟΚ) αριθ. 1911/91, με τη σειρά του, είναι ένας κανονισμός που τροποποιεί το καθεστώς που θεσπίστηκε για αυτά τα νησιά με την πράξη προσχώρησης της Ισπανίας και της Πορτογαλίας στις Ευρωπαϊκές Κοινότητες το 1985. Στην πράξη προσχώρησης της Ισπανίας και Πορτογαλίας στις Ευρωπαϊκές Κοινότητες - στο άρθρο 25 και στο Πρωτόκολλο 2, που είναι προσαρτημένο στην εν λόγω πράξη - θεσπίστηκε για τα Κανάρια ένα χαρακτηριζόμενο ως ειδικό καθεστώς, διότι τα Κανάρια δεν συμπεριλαμβάνονταν στην Κοινή Γεωργική Πολιτική, και μάλιστα επειδή δεν υπόκειντο στην κοινή Τελωνειακή Ένωση, στο κοινοτικό δασμολογικό σύστημα, ούτε στον Φόρο Προστιθέμενης Αξίας. Με αυτό, η πράξη προσχώρησης επιχειρούσε να διατηρήσει, στο μέτρο του δυνατού, το ειδικό καθεστώς που είχαν τα Κανάρια εντός του ισπανικού κράτους από την ενσωμάτωσή τους στο Στέμμα της Καστίλης τον 15ο αιώνα. Επρόκειτο για μια περιοχή που δεν υπόκειτο στο σύνηθες φορολογικό καθεστώς και ούτε βέβαια στους δασμολογικούς κανόνες, λόγω της μεγάλης απόστασης από την ιβηρική χερσόνησο.
<P>
Η πράξη προσχώρησης του 1985 περιείχε μια εξελικτική ρήτρα - την παράγραφο 4 του άρθρου 25 - με στόχο να αποφευχθεί η περίπτωση, συνεπεία της ανάπτυξης της Ευρωπαϊκής Ένωσης, να τεθούν ενδεχομένως τα Κανάρια εκτός του ευρωπαϊκού οικοδομήματος. Θα έλεγα ότι η κοινή γνώμη των Καναρίων ήταν από την μια οπαδός της διατήρησης των ιδιαιτεροτήτων, από την άλλη όμως σε καμία περίπτωση δεν ήθελε να μείνει στο περιθώριο της ευρωπαϊκής οικοδόμησης.
<P>
Όταν το 1986 ψηφίστηκε η Ενιαία Πράξη, θεωρήθηκε αναγκαίο να τροποποιηθεί αυτό το ειδικό καθεστώς και αυτό έγινε μέσω του Κανονισμού (ΕΟΚ) αριθ. 1911/91. Η εν λόγω τροποποίηση θεσπίζει τρεις ή τέσσερις πολύ σημαντικές αλλαγές: καταρχάς, τα Κανάρια Νησιά ενσωματώνονται στην Κοινή Γεωργική Πολιτική και την Κοινή Αλιευτική Πολιτική· κατά δεύτερον, ενσωματώνονται στην κοινή Τελωνειακή Ένωση, πράγμα που σημαίνει ότι υπάγονται στο εξής στο σύνηθες κοινοτικό δασμολόγιο· και σε ένα τρίτο επίπεδο, απαλείφονται τα στοιχεία ειδικής φορολόγησης, συγκεκριμένα τα νησιωτικά arbitrio (δασμοί) - το λεγόμενο καθεστώς ειδικής φορολογικής άδειας - που είχαν ως στόχο την προστασία της τοπικής βιομηχανίας.
<P>
Σύμφωνα με τον Κανονισμό (ΕΟΚ) αριθ. 1911/91, ήρθη σταδιακά το ειδικό φορολογικό καθεστώς των Καναρίων και ενσωματώθηκαν τα Κανάρια στο κοινό κοινοτικό καθεστώς. Αυτό όμως δημιούργησε δυσχέρειες, διότι το πρόβλημα που αντιμετωπίζουν τα Κανάρια, όπως άλλες εξαιρετικά απομακρυσμένες περιφέρειες - οι Αζόρες, η Madeira, και τα γαλλικά υπερπόντια διαμερίσματα - είναι το γεγονός ότι είναι περιφέρειες πολύ απομακρυσμένες από την κοινοτική επικράτεια, διαιρεμένες σε μικρά νησιωτικά διοικητικά τμήματα, με πολύ περιορισμένες αγορές, με τεράστια προβλήματα μεταφορών, και επιπλέον με απορρέουσες δυσκολίες, για παράδειγμα, τον υπερπληθυσμό, εξαιρετικά ακανόνιστες βροχοπτώσεις και άγονο έδαφος, που εμποδίζουν τις κανονικές δραστηριότητες. Αυτό εξηγεί το ότι στο παρελθόν, στην Ισπανία, αναγνωρίζονταν ανέκαθεν κάποιες ιδιαιτερότητες των Καναρίων.
<P>
Η σταδιακή άρση του ειδικού φορολογικού καθεστώτος των Καναρίων σε δασμολογικά θέματα θα έθετε σε κίνδυνο τη σταδιακή αποδιάρθρωση ενός αριθμού μικρών τοπικών βιομηχανιών - βιομηχανιών του τομέα των τροφίμων, του καπνού, μικρών εμπορικών επιχειρήσεων - που θα εξαφανίζονταν εάν καταργείτο πλήρως αυτή η μικρή προστασία που μας παρείχαν τα ειδικά arbitrio (δασμοί) για τα Κανάρια Νησιά, συγκεκριμένα το arbitrio στην παραγωγή και τις εισαγωγές.
<P>
Η Επιτροπή έδειξε κατανόηση και το αντιλήφθηκε, γι' αυτό και άρχισε διαπραγματεύσεις προσαρμογής του arbitrio στην παραγωγή και στις εισαγωγές, με στόχο να μην εξαφανιστεί αυτός ο φόρος. Υπήρξε επίσης και ένα άλλο στοιχείο: ήδη στη Συνθήκη του Μάαστριχ του 1992 ενσωματώθηκε μια δήλωση που αναγνώριζε την ιδιάζουσα θέση των εξαιρετικά απομακρυσμένων περιφερειών - των Καναρίων, των Αζορών, της Madeira, και των γαλλικών υπερπόντιων διαμερισμάτων - η δε παράγραφος 2 του άρθρου 299 της Συνθήκης ΕΚ, μετά την τροποποίησή του από τη Συνθήκη του Αμστερνταμ του 1997, προβλέπει ειδικό καθεστώς για τις εξαιρετικά απομακρυσμένες περιφέρειες. Η Συνθήκη του Αμστερνταμ είναι ήδη σε ισχύ.
<P>
Σύμφωνα με τη φιλοσοφία που διαπνέει το νέο καθεστώς για τις εξαιρετικά απομακρυσμένες περιφέρειες - την οποία σημειωτέον επικύρωσε το Ευρωπαϊκό Συμβούλιο της Κολονίας, ζητώντας από την Επιτροπή να προτείνει μέτρα για τις εξαιρετικά απομακρυσμένες περιφέρειες πριν από τις 31 Δεκεμβρίου - στην παρούσα φάση η ενσωμάτωση αυτών των περιφερειών στην Ευρωπαϊκή Ένωση δεν προϋποθέτει απαραίτητα δασμολογική και φορολογική εναρμόνιση, αλλά επιτρέπει διαφοροποιημένη μεταχείριση, για παράδειγμα τη διατήρηση των octroi de mer για τα υπερπόντια γαλλικά διαμερίσματα και του ειδικού καθεστώτος για τις Αζόρες και τη Madeira.
<P>
Αν και η πρόταση κανονισμού της Επιτροπής ετέθη προς διαπραγμάτευση πριν τεθεί σε ισχύ η Συνθήκη του Αμστερνταμ στην Επιτροπή Νομικών Υποθέσεων - που εγκρίνει σε γενικές γραμμές την πρόταση κανονισμού, μια και στοχεύει στην επιβράδυνση της διαδικασίας άρσης των arbitrio των Κανάριων, και κατά συνέπεια αναλαμβάνει μια προστατευτική λειτουργία - θεωρούμε ότι μόλις τεθεί σε ισχύ το άρθρο 299.2 αυτό που πρέπει να γίνει δεν είναι μια απλή άμβλυνση του περιορισμού της ειδικής μεταχείρισης, αλλά το πάγωμα της κατάργησης αυτού του ειδικού καθεστώτος διότι, όπως προβλέπεται, στα μέτρα που πρέπει να προτείνει η Επιτροπή για τις εξαιρετικά απομακρυσμένες περιφέρειες, σύμφωνα με το εν λόγω άρθρο 299.2, που προβλέπει ειδικά μέτρα σε θέματα φορολογικής πολιτικής, η Επιτροπή θα επιτρέψει προληπτικά μια περιορισμένη δασμολόγηση, με στόχο να μην καταλήξουν να ζημιωθούν οι μικρές τοπικές βιομηχανίες που θα επηρεαστούν.
<P>
Όπως ανέφερα προηγουμένως, κύριε Πρόεδρε, η Επιτροπή Νομικών Υποθέσεων ενέκρινε με ομοφωνία τον κανονισμό, προτείνει όμως σειρά τροπολογιών με στόχο την επισήμανση ότι το άρθρο 299.2, που ήδη είναι σε ισχύ, θεσπίζει μια συμπληρωματική βάση για την πρόταση κανονισμού της Επιτροπής. Δεν επιχειρούμε να εναντιωθούμε στον κανονισμό της Επιτροπής, που θεσπίζει μια συμπληρωματική βάση. Αυτή η συμπληρωματική βάση θα δικαιολογούσε ένα μέτρο, το οποίο θα μπορούσαμε να ονομάσουμε μέτρο ανάσχεσης ή συγκράτησης του δασμολογικού αφοπλισμού. Ως συνέπεια αυτής της παραπομπής στο άρθρο 299.2 και της φιλοσοφίας που εκθέτω αυτή τη στιγμή, η Επιτροπή Νομικών Υποθέσεων πρότεινε σειρά τροπολογιών στα παραρτήματα του κανονισμού με στόχο να μην συνεχιστεί η άρση των δασμών για καμία από τις έννοιες που ισχύουν στην παρούσα φάση. Αυτό σημαίνει τη διατήρηση της υφιστάμενης δομής προστατευτισμού σε ό,τι αφορά τα arbitrio, έως ότου η Επιτροπή καταθέσει τις νέες προτάσεις σε θέματα φορολογικής πολιτικής.
<P>
Όπως θα γνωρίζει ο κ. Επίτροπος, την ερχόμενη εβδομάδα διεξάγεται στις Βρυξέλλες διάσκεψη εταιρικών σχέσεων κατά την οποία η Επιτροπή θα συζητήσει με τις κυβερνήσεις της Ισπανίας, της Γαλλίας και της Πορτογαλίας και με τις κυβερνήσεις των αυτόνομων περιοχών και με τους ευρωβουλευτές αυτών των περιφερειών τις σχετικές προτάσεις. Κατά συνέπεια, νομίζω ότι θα ήταν καλό να εγκρίνει ή να συμφωνήσει η Επιτροπή με τις προτάσεις του Κοινοβουλίου - της Επιτροπής Νομικών Υποθέσεων - που είναι πολύ λογικές και συνάδουν με τη φιλοσοφία της Επιτροπής, ενισχύοντάς την όμως με την αναφορά στο νέο άρθρο 299.2, που θα προβλέπει και θα επιτρέπει την ανάπτυξη ενός ειδικού καθεστώτος. Δεν θα είχε και ιδιαίτερο νόημα να προβούμε τώρα στην πλήρη απάλειψη του συστήματος, όταν στους προσεχείς μήνες ενδέχεται η Επιτροπή να προτείνει την επανασύστασή του. Αυτή είναι η φιλοσοφία, αυτό είναι το ζήτημα, εγώ λοιπόν ελπίζω να ακολουθήσει αυτό το Κοινοβούλιο τις προτάσεις της Επιτροπής Νομικών Υποθέσεων, να εγκρίνει τον Κανονισμό και να εγκρίνει επίσης τις 19 τροπολογίες που πρότεινε ομόφωνα η προαναφερθείσα επιτροπή.

<SPEAKER ID=32 NAME="Ripoll">
και Martinez de Bedoya (PPE-DE). (ES) Κύριε Πρόεδρε, κυρίες και κύριοι συνάδελφοι, καλημέρα. Θέλω καταρχάς να συγχαρώ τον εισηγητή, την Επιτροπή Νομικών Υποθέσεων και Εσωτερικής Αγοράς και τους βουλευτές που κατέθεσαν τροπολογίες.
<P>
Πιστεύω ότι τα λόγια του κ. Medina Ortega υπήρξαν σαφή σε ό,τι αφορά τη θέση και τη στάση - αυτών που κατέληξαν σε ομόφωνη πρόταση στην Επιτροπή Νομικών Υποθέσεων και Εσωτερικής Αγοράς - αναφορικά με ένα εξέχον θέμα, ένα σημαντικό θέμα για τα Κανάρια Νησιά, το οποίο όμως αντανακλάται και στις λοιπές εξαιρετικά απομακρυσμένες περιφέρειες της Ευρωπαϊκής Ένωσης.
<P>
Αναφερόμενος στο θέμα στη σημερινή συζήτηση για τα Κανάρια, πρέπει να πω ότι λίγες περιοχές βίωσαν και βιώνουν τόσο έντονα τη διαδικασία ολοκλήρωσής τους στην Ευρώπη.
<P>
Από την ενσωμάτωσή τους το 1986, διεξήχθησαν στα Κανάρια σημαντικές και έντονες συζητήσεις. Έγιναν δημόσιες διαδηλώσεις υπέρ ή κατά της πλήρους ενσωμάτωσης των νησιών, προκλήθηκε κυβερνητική κρίση και μάλιστα παραίτηση του προέδρου της αυτόνομης κυβέρνησης, η αιτία της οποίας ήταν ακριβώς οι συνθήκες διαπραγμάτευσης της ένταξης.
<P>
Μετά την πάροδο δεκατριών ετών, είναι η στιγμή να προβούμε σε έναν απολογισμό. Για αυτόν τον λόγο, έρχεται στην κατάλληλη στιγμή ο Κανονισμός που συζητάμε αυτή τη στιγμή στην Ολομέλεια, δεδομένου ότι βάσει του απολογισμού μπορούμε να συναγάγουμε συμπεράσματα που θα μας οδηγήσουν στον καθορισμό της θέσης που πρέπει να λάβουμε. Ο απολογισμός προφανώς είναι σαφώς θετικώς, αν και πρέπει να αναγνωρίσουμε ότι δεν λείπουν - όπως πολύ ορθά εξήγησε ο εισηγητής - τεράστιες εκπλήξεις και ανησυχίες. Ανησυχίες που απορρέουν από αυτό που συζητάμε εδώ, αλλά και από άλλα θέματα που είναι αντικείμενο μελέτης και συζητήσεων σε αυτό το Κοινοβούλιο.
<P>
Θα ήθελα να εκμεταλλευθώ αυτή τη στιγμή για να υπενθυμίσω ότι τα Κανάρια βιώνουν στιγμές αβεβαιότητας αναφορικά με το μέλλον της μπανάνας, μιας και τα Κανάρια είναι πρώτα στην παραγωγή αυτού του φρούτου σε ευρωπαϊκό επίπεδο, το οποίο είναι τόσο σημαντικό από άποψης οικονομίας, κοινωνίας, υπαίθρου και περιβάλλοντος.
<P>
Όμως - επαναλαμβάνω - σήμερα συζητάμε για τον Κανονισμό αριθ. 1911/91 που αναφέρεται στην εφαρμογή του κοινοτικού δικαίου στα Κανάρια νησιά. Η αιτιολόγηση και η εξήγηση που μας παρέσχε σήμερα ο εισηγητής είναι σαφείς και ορίζουν τη μακρά πορεία που ακολούθησαν τα Κανάρια προς την Ευρώπη, προκειμένου να φθάσουμε στη διαδικασία ενσωμάτωσης στην Ευρωπαϊκή Ένωση.
<P>
Παρά ταύτα, κατά τη γνώμη μας, είναι απολύτως απαραίτητο να ολοκληρωθεί αυτή η μεταρρύθμιση εντός των προβλεπόμενων προθεσμιών της. Πρόκειται για ένα ζωτικό θέμα. Αρκεί να θυμηθούμε την εντολή του Ευρωπαϊκού Συμβουλίου της Κολονίας στην Επιτροπή· αρκεί να θυμηθούμε ότι πριν από το τέλος του 1999 έπρεπε να υπάρχει συγκεκριμένη και ειδική μεταχείριση, που όμως δεν υφίσταται ακόμη· αρκεί να θυμηθούμε ότι στην παρούσα φάση συζητάμε το νομοθετικό πρόγραμμα της Επιτροπής για το έτος 2000. Είναι σημαντικό να συμπεριληφθούν σε αυτό το νομοθετικό πρόγραμμα οι ειδικοί τρόποι μεταχείρισης που ορίζονται βάσει της παραγράφου 2 του άρθρου 299 της Συνθήκης ΕΚ για τα γαλλικά υπερπόντια διαμερίσματα, τις Αζόρες, τη Madeira και τα Κανάρια νησιά, διότι, εάν δεν γίνει έτσι, θα φτάναμε σε μια κατάσταση όπου αυτές οι ευρωπαϊκές περιφέρειες, ζωτικές για καθένα από τα κράτη μας και για την Ευρωπαϊκή Ένωση, θα βρίσκονταν σε απόλυτα μειονεκτική θέση σε σχέση με το σύνολο της Ευρωπαϊκής Ένωσης.
<P>
Για να μην επεκταθώ περισσότερο, θέλω να δηλώσω ότι η Ομάδα μας υποστηρίζει τις 19 τροπολογίες και υποστηρίζει το νομοθετικό κείμενο, ζητά όμως να μην καταφύγουμε σε δεύτερη ανάγνωση, αλλά να εγκριθεί ο Κανονισμός εντός των προβλεπόμενων προθεσμιών, ζητά να δείξει η Επιτροπή ευαισθησία στα όσα εξέθεσε ο εισηγητής, στα όσα εξέθεσε η Επιτροπή Νομικών Υποθέσεων και Εσωτερικής Αγοράς και, σας παρακαλώ, να εγκριθεί ο Κανονισμός μέσα στις προβλεπόμενες προθεσμίες διότι, σε αντίθετη περίπτωση, η κατάσταση για τα Κανάρια νησιά θα είναι ανησυχητική.

<SPEAKER ID=33 NAME="Martνnez Martνnez">
Κύριε Πρόεδρε, αγαπητοί συνάδελφοι, λαμβάνω τον λόγο σε αυτό το σημείο για να εκφράσω την υποστήριξή μου, καθώς και την υποστήριξή της Σοσιαλιστικής Ομάδας προς το έργο και τα συμπεράσματα επί των προτάσεων που καταθέτει σήμερα ενώπιον του Κοινοβουλίου, εξ ονόματος της Επιτροπής Νομικών Υποθέσεων, ο καλός μου φίλος και σύντροφος, ο καθηγητής Manuel Medina, με τη βάσιμη ελπίδα ότι και το δικό μας Σώμα θα εγκρίνει με όλη του τη βαρύτητα τις σχετικές προτάσεις.
<P>
Η στάση μας φυσικά δεν αφορά μόνο την υποστήριξη προς ένα συνάδελφο. Στην πραγματικότητα, η στάση μας - τώρα με αυτή την ομιλία και κατόπιν με την ψήφο μας - είναι η στάση εκείνου που, ως Ισπανός και ως Ευρωπαίος, και στην προκειμένη περίπτωση μάλιστα ως Ισπανός και Ευρωπαίος σοσιαλιστής, επιβεβαιώνει την αλληλεγγύη του προς τα Κανάρια και προς τους άνδρες και τις γυναίκες εκεί. Σας μιλώ για μια αλληλεγγύη την οποία έχουν ανάγκη τα Κανάρια με συγκεκριμένο και ιδιαίτερο τρόπο, συγκεκριμένα βάσει των ειδικών και συγκεκριμένων χαρακτηριστικών που συντρέχουν λόγω της γεωγραφικής τους θέσης και της ιστορικής τους πορείας.
<P>
Καθίσταται σαφές λοιπόν ότι αυτό που επιδιώκουμε εμείς είναι να δώσουμε κάτι παραπάνω στα Κανάρια, ως αντιστάθμισμα στις αντίξοες συνθήκες, και έτσι να εμποδίσουμε να έχουν οι ντόπιοι κάτι λιγότερο σε σύγκριση με τους άλλους Ευρωπαίους.
<P>
Ο εισηγητής Manuel Medina εξήγησε με σαφή λόγο και με πλήρη νομική επιχειρηματολογία για το πώς αμύνονταν τα Κανάρια εδώ και αιώνες, μέσα στο πλαίσιο της Ισπανίας, με διάφορους μηχανισμούς που επέτρεψαν σε εκείνα τα απομακρυσμένα νησιά να υπερβούν τις αρνητικές συγκυρίες στις οποίες αναφέρθηκα προηγουμένως και με την εξυπνάδα, την επιμονή και την προσπάθεια των ανδρών και γυναικών τους αρχικά να αντισταθούν και κατόπιν να συγκροτηθούν σιγά σιγά σε σύγχρονες και ευημερούσες κοινωνίες.
<P>
Η συνειδητοποίηση του προβληματισμού σχετικά με τα Κανάρια νησιά από όλους εμάς που διαπραγματευτήκαμε στην Ισπανία την ένταξη της χώρας μας στις Ευρωπαϊκές Κοινότητες και στις ακόλουθες Συνθήκες που φτάνουν μέχρι αυτή του Αμστερνταμ, καθώς και η σταθερή ανησυχία, διότι εκείνη η συγκεκριμένη κατάσταση λαμβανόταν ανέκαθεν υπόψη, αντανακλώνται στο ειδικό Πρωτόκολλο αριθ. 2 της πράξης προσχώρησης της Ισπανίας και της Πορτογαλίας, ήδη από το 1985, στον Κανονισμό (ΕΟΚ) αριθ. 1911/91 του Συμβουλίου, που ενέκρινε το εν λόγω Πρωτόκολλο, καθώς και στην ίδια την παράγραφο 2 του άρθρου 299 της Συνθήκης ΕΚ, που περιγράφει τις περιφερειακές περιοχές της Ένωσης με ειδική αναφορά στα Κανάρια και καθορίζει την ακριβή ευελιξία για την εφαρμογή των γενικών κανόνων σε περιπτώσεις τόσο συγκεκριμένες και ιδιαίτερης ευαισθησίας, όπως αυτή που μας απασχολεί τώρα.
<P>
Συγκεκριμένα, το Πρωτόκολλο αριθ. 2, στο οποίο αναφέρθηκα προηγουμένως, ήταν αυτό το οποίο προσαρμόζοντας στο νέο διάταγμα τις παραδοσιακές μορφές, θέσπισε το λεγόμενο arbitrio στην παραγωγή και στις εισαγωγές (ΑΡΙΜ), ένα περιορισμένο δασμό που επιβάλλεται σε συγκεκριμένα προϊόντα κατά την εισαγωγή τους στα Κανάρια Νησιά, πολλά εκ των οποίων προέρχονται από την ίδια την ηπειρωτική ισπανική επικράτεια και άλλα προερχόμενα από άλλα κράτη.
<P>
Σε αυτή τη φάση έχει κινηθεί μία διαδικασία που θα καταλήξει στη διαπραγμάτευση μεταξύ της ισπανικής κυβέρνησης και της Επιτροπής, με στόχο την τροποποίηση του προαναφερόμενου Κανονισμού (ΕΟΚ) αριθ. 1911/91, που ακριβώς ρυθμίζει το εν λόγω ΑΡΙΜ. Η ανησυχία που αυτή η τροπολογία προκάλεσε στα Κανάρια - και την οποία εμείς επαναλαμβάνουμε - αυξήθηκε στο μέτρο ακριβώς που αναπτύσσεται μια κάποια δυσπιστία σε ό,τι αφορά την ικανότητα της ίδιας της κυβέρνησης της χώρας μου να κατανοήσει την πραγματική ύπαρξη και σοβαρότητα αυτού του προβλήματος και σε ό,τι αφορά τη θέλησή της να το αντιμετωπίσει στη σχετική διαπραγμάτευση με την Επιτροπή.
<P>
Στην πραγματικότητα, υπάρχουν τρεις μόνο εναλλακτικές λύσεις. Η πρώτη είναι η πλήρης κατάργηση του ΑΡΙΜ, που θα είχε δυσμενέστατες συνέπειες για εξαιρετικά μεγάλο αριθμό μικρομεσαίων βιομηχανιών των Νησιών, που αν και έχουν ελάχιστο οριακό κέρδος από την παραγωγή, επιβιώνουν χάρη ακριβώς στο ότι σε παρόμοια προϊόντα που εισάγονται επιβάλλεται δασμός, πράγμα που καθιστά κερδοφόρα τη συνέχιση της παραγωγής τους στα Κανάρια.
<P>
Η δεύτερη εναλλακτική λύση είναι λιγότερο ριζική αλλά, βεβαίως, εξίσου επιζήμια. Πρόκειται για τη σταδιακή απάλειψη του ΑΡΙΜ μέχρις ότου καταστεί πλήρως ανενεργός ύστερα από μερικά χρόνια, διατηρώντας τον ενδεχομένως σε μεμονωμένες περιπτώσεις για ορισμένα προϊόντα.
<P>
Η τρίτη λύση είναι αυτή που προτείνει ο καθηγητής Medina και αυτή που αντιλαμβανόμαστε ότι χρειάζονται και θέλουν τα Κανάρια, αυτή που πιθανώς θα ψηφίσει αυτό το Κοινοβούλιο σε λίγη ώρα. Βασιζόμενοι στις νομικές πτυχές της Συνθήκης ΕΚ, συνηγορούμε υπέρ της διατήρησης και μελλοντικά του ΑΡΙΜ στην πράξη, όπως ακριβώς υφίσταται τώρα, παγιώνοντάς το στο πλαίσιο της υποχρεωτικής αναθεώρησης του Κανονισμού (ΕΟΚ) αριθ. 1911/91. Ευελπιστούμε ότι το Κοινοβούλιό μας θα σταθεί στο ύψος των περιστάσεων και δεν θα απογοητεύσει τους συμπολίτες μας ...
<P>
( Ο Πρόεδρος διακόπτει τον ομιλητή εφόσον αυτός εξάντλησε το χρόνο ομιλίας του)

<SPEAKER ID=34 NAME="Sαnchez Garcνa">
Κύριε Πρόεδρε, κύριε Επίτροπε, κυρίες και κύριοι συνάδελφοι, στη διάρκεια των πέντε αιώνων της ευρωπαϊκής τους ιστορίας, τα Κανάρια Νησιά ανέκαθεν έχαιραν ειδικής μέριμνας κατά τη φάση διαμόρφωσης των όρων παρουσίας τους στον ισπανικό και ευρωπαϊκό κόσμο.
<P>
Εκ των πραγμάτων, όταν το Βασίλειο της Ισπανίας εντάχθηκε στην Ευρωπαϊκή Κοινότητα το 1985, έμεινε ανοιχτή η πόρτα για την τροποποίηση του καθεστώτος του ευρωπαϊκού προτύπου στα Κανάρια νησιά. Το 1991, όταν εγκρίθηκε ο Κανονισμός αριθ. 1911/91, βιώσαμε την κοινοτική προσαρμογή κατά την εφαρμογή των διατάξεων του κοινοτικού δικαίου στα νησιά.
<P>
Τότε ορίστηκε δεκαετής μεταβατική περίοδος, ώστε η οικονομική ολοκλήρωση των Κανάριων στον κοινοτικό κόσμο να μην είναι τραυματική για κάποιους ντόπιους παραγωγικούς τομείς, και de facto ορίστηκε, ανάμεσα στα άλλα μέτρα, ένα arbitrio (δασμός) στην παραγωγή και την εισαγωγή, το ΑΡΙΜ, με στόχο την προστασία της ολοκλήρωσης των βασικών μικρών βιομηχανιών των Κανάριων στον κοινοτικό τελωνειακό χώρο.
<P>
Ο εν λόγω φόρος, που προστάτευε την τοπική βιομηχανία έναντι των εισαγόμενων προϊόντων, θα καταργείτο σταδιακά από το 1995 έως τα τέλη του 2000. Περιέργως, αυτή η δασμολογική άρση του ΑΡΙΜ δεν έφερε το επιθυμητό αποτέλεσμα στις ευαίσθητες βιομηχανίες των Κανάριων, γι' αυτό και οι ισπανικές αρχές, οι αρχές των Κανάριων και οι οικονομικοί συντελεστές που πλήττονταν ζήτησαν από τις κοινοτικές αρχές την τροποποίηση του Κανονισμού αριθ. 1911/91 με στόχο το πάγωμα της άρσης του ΑΡΙΜ μέχρι τον Ιούνιο του έτους 2000, πράγμα που κατανόησε η Επιτροπή.
<P>
Παρά ταύτα, μερικοί από μας, όντας βουλευτές που καταγόμαστε από τα Κανάρια, πέραν του ότι θεωρούμε λογικό να παραταθεί η ισχύς αυτού του φόρου σύμφωνα με την πρόταση που κατέθεσε η Επιτροπή, ζητήσαμε μέσω τροπολογιών να συμπεριλάβει τα πιο ευαίσθητα προϊόντα, όλα τα ευαίσθητα προϊόντα που παράγονται στα Κανάρια.
<P>
Ζητούμε επίσης τη σύνδεση αυτής της δασμολογικής φιλοσοφίας με ένα νέο φόρο με δομή παρόμοια με αυτή του παλιού ΑΡΙΜ, με στόχο την ενσωμάτωσή του σε μια δέσμη συγκεκριμένων μέτρων φορολογικού χαρακτήρα, την οποία το Συμβούλιο, με πρόταση της Επιτροπής, πρέπει να υλοποιήσει τον ερχόμενο χρόνο - όπως μόλις επεσήμαναν οι βουλευτές Ripoll, Martνnez de Bedoya και Medina Ortega - μέσω του αναγγελλόμενου μόνιμου καθεστώτος για τις εξαιρετικά απομακρυσμένες περιφέρειες - μεταξύ των οποίων συγκαταλέγονται τα Κανάρια - ως εξέλιξη του άρθρου 299.2, που προβλέπει διαφοροποιημένη μεταχείριση, όπως γνωρίζετε, για την εφαρμογή των διατάξεων της Συνθήκης.
<P>
Αυτή κιόλας την εβδομάδα, η Αυτόνομη Βουλή των Καναρίων, με την ευκαιρία μιας πολιτικής συζήτησης πάνω σε αυτό το θέμα, ενέκρινε ομόφωνα μια συμφωνία στην οποία περιλαμβάνονται μέτρα σχετικά με φορολογικά θέματα και ζητείται από την Ευρώπη να προβλέψει τη θέσπιση φόρου παρόμοιου με τον ΑΡΙΜ.
<P>
Συγχαίρουμε τον κ. Medina Ortega για την έκθεσή του και για το δεκτικό πνεύμα που επέδειξε σε ό,τι αφορά τις τροπολογίες που κατατέθηκαν.

<SPEAKER ID=35 LANGUAGE="EN" NAME="Liikanen">
Θα ήθελα κατ' αρχάς να συγχαρώ τον κ. Medina Ortega για την έκθεσή του σχετικά με την πρόταση κανονισμού για τις Καναρίους Νήσους.
<P>
Η Επιτροπή, αφού εξέτασε το APIM/Arbitrio στην παραγωγή και στις εισαγωγές στο αρχιπέλαγος, κατέληξε ότι ακόμη κι αν οι περισσότεροι οικονομικοί τομείς θα μπορούσαν να προσαρμοστούν στις απαιτήσεις της ενιαίας αγοράς, η εξαφάνιση του APIM στις 31 Δεκεμβρίου 2000 θα μπορούσε να ζημιώσει ανεπανόρθωτα ορισμένους τομείς προϊόντων. Η άποψη αυτή ήδη εκφράστηκε στο Σώμα.
<P>
Η Επιτροπή, σε συνεργασία με τις αρχές της Ισπανίας και των Καναρίων, προσδιόρισε τα πιο ευαίσθητα προϊόντα σε ορισμένους τομείς. Για τα προϊόντα αυτά, η Επιτροπή θεωρεί αναγκαίο να αναστείλει την άρση του φόρου για μια μεταβατική περίοδο που δεν θα επεκταθεί πέρα από την 30ή Ιουνίου 2000.
<P>
Επισημαίνω με ικανοποίηση ότι η έκθεση του κ. Medina Ortega υποστηρίζει σε μεγάλο βαθμό την προσέγγιση που πρότεινε η Επιτροπή. Ωστόσο, θεωρεί λυπηρό το ότι το προτεινόμενο μέτρο προορίζεται για έναν περιορισμένο αριθμό προϊόντων και ότι δεν παραπέμπει στη νομική βάση που παρέχει το άρθρο 299, παράγραφος 2, της Συνθήκης. Σας διαβεβαιώνω ότι η Επιτροπή καταλαβαίνει απόλυτα αυτή τη θέση.
<P>
Θα ήθελα ωστόσο να επιστήσω την προσοχή σας στο γεγονός ότι πρόκειται για μια χρονικά περιορισμένη προσαρμογή των ισχυόντων κανόνων. Πρέπει συνεπώς να διαχωριστεί από κάθε μέτρο που θα μπορούσε να ληφθεί βάσει του νέου άρθρου 299, παράγραφος 2, της Συνθήκης.
<P>
Η πρόταση προβλέπει ότι η Επιτροπή, σε συνεργασία με τις ισπανικές αρχές, θα εξετάσει, πριν από την κατάργηση του APIM, τις επιπτώσεις αυτού του φόρου στους εμπλεκόμενους τομείς. Η Επιτροπή θα υποβάλει, αν κριθεί αναγκαίο, πρόταση προς το Συμβούλιο, βάσει του άρθρου 299, παράγραφος 2, σχετικά με τα μέτρα που θα ήταν αναγκαία προκειμένου να μην τεθεί σε κίνδυνο η ύπαρξη ορισμένων ιδιαίτερα ευαίσθητων τοπικών δραστηριοτήτων. Τα προϊόντα που περιλαμβάνονται στο παράρτημα της πρότασης αυτής είναι αποτέλεσμα συνεργασίας μεταξύ των αρχών της Ισπανίας και των Καναρίων και της Επιτροπής. Συνεπώς, οποιαδήποτε τροπολογία στον κατάλογο των προϊόντων πρέπει αφενός να αιτιολογείται οικονομικά και αφετέρου να μελετηθεί από τις υπηρεσίες της Επιτροπής, προκειμένου να εξακριβωθεί η συνέπεια των μέτρων με τις άλλες πολιτικές της. Η Επιτροπή δεν έχει λάβει ακόμη καμία τέτοια αιτιολόγηση που θα της έδινε τη δυνατότητα να μελετήσει μία τροπολογία επί του παραρτήματος του κανονισμού. Δεν είναι συνεπώς σε θέση να αποδεχτεί τις τροπολογίες που αφορούν την επέκταση του καταλόγου των προϊόντων. Ωστόσο, μπορώ να σας διαβεβαιώσω και εσάς, κύριε Πρόεδρε, και τον εισηγητή ότι σε μελλοντικές διαπραγματεύσεις σχετικά με πρόταση για τις Καναρίους Νήσους, βάσει του άρθρου 299, παράγραφος 2, της Συνθήκης, η Επιτροπή θα λάβει υπόψη τις παρατηρήσεις σας επί του θέματος και τις παρατηρήσεις του Κοινοβουλίου κατά τη συζήτηση.
<P>
Θα ήθελα να σας ευχαριστήσω για την υποστήριξη που προσφέρατε στην πρόταση αυτή και θα αναλάβω να επιστήσω την προσοχή του αρμόδιου Επιτρόπου στην όλη συζήτηση.

<SPEAKER ID=36 NAME="Πρόεδρος">
. Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει το σχέδιο ψηφίσματος νομοθετικού περιεχομένου)

<CHAPTER ID=4>
Ναυπηγική βιομηχανία
<SPEAKER ID=37 NAME="Πρόεδρος">
. Η ημερήσια διάταξη προβλέπει τη δήλωση της Επιτροπής σχετικά με τη ναυπηγική βιομηχανία.

<SPEAKER ID=38 LANGUAGE="EN" NAME="Liikanen">
Ο κανονισμός του Συμβουλίου της 29ης Ιουνίου 1998 προβλέπει ότι: "Η Επιτροπή υποβάλλει τακτικά έκθεση στο Συμβούλιο σχετικά με την κατάσταση της αγοράς και αξιολογεί κατά πόσο τα ευρωπαϊκά ναυπηγεία επηρεάζονται από αντιανταγωνιστικές πρακτικές. Αν αποδειχθεί ότι η βιομηχανία ζημιώνεται από αντιανταγωνιστικές πρακτικές οποιουδήποτε είδους, η Επιτροπή προτείνει, όταν κρίνεται σκόπιμο, στο Συμβούλιο μέτρα για την αντιμετώπιση του προβλήματος. Η πρώτη έκθεση θα υποβληθεί στο Συμβούλιο το αργότερο μέχρι τις 31 Σεπτεμβρίου 1999" .
<P>
Σύμφωνα με την απαίτηση αυτή, η Επιτροπή εκπόνησε την πρώτη έκθεσή της, η οποία καταλήγει στο συμπέρασμα ότι η ναυπηγική βιομηχανία στην παγκόσμια αγορά αντιμετωπίζει σοβαρά προβλήματα πλεονάζουσας δυναμικότητας. Η κατάσταση εξακολουθεί να επιδεινώνεται καθώς οι δυναμικότητες εξακολουθούν να αυξάνονται, ο ανταγωνισμός μεγαλώνει και οι τιμές μειώνονται.
<P>
Η έκθεση εξετάζει λεπτομερώς εννέα συμβάσεις που ανατέθηκαν σε κορεατικά ναυπηγεία και διαπιστώνει ότι καμία δεν έχει συναφθεί σε τιμές που να καλύπτουν το πλήρες κόστος και ότι τα ευρωπαϊκά ναυπηγεία υφίστανται ζημία. Η έκθεση προτείνει τη λήψη μέτρων από τα κράτη μέλη και τα φόρουμ ΔΝΤ-Παγκόσμιας Τράπεζας, προκειμένου να εξακριβωθεί αν οι όροι και οι υποθέσεις υπό τις οποίες εγκρίθηκαν τα μέτρα διάσωσης υπό την αιγίδα του ΔΝΤ στην Κορέα γίνονται πλήρως σεβαστά στην περίπτωση των ναυπηγείων. Η βιομηχανία, τα κράτη μέλη και η Επιτροπή πρέπει να συγκεντρώσουν όλες τις απαραίτητες πληροφορίες που θα μπορούσαν να αποτελέσουν τη βάση για την προετοιμασία και την υποβολή διαμαρτυρίας κατά κανονισμών που συνιστούν εμπορικό φραγμό και να αξιολογήσουν εάν θα ήταν σκόπιμο να προσφύγουν στον ΠΟΕ, ενώ η Επιτροπή θα πρέπει να συνεχίσει τις προσπάθειές της για την παρακολούθηση της αγοράς σε συνεργασία με τη βιομηχανία και, τέλος, όλα τα ενδιαφερόμενα μέρη πρέπει να καταβάλουν προσπάθεια για την καθιέρωση ενός πεδίου ανταγωνισμού επί ίσοις όροις για τον τομέα.
<P>
Το Συμβούλιο Βιομηχανίας συζήτησε την έκθεση της Επιτροπής στη συνεδρίασή του στις 9 Νοεμβρίου 1999 και εξέδωσε συμπέρασμα του Συμβουλίου σχετικά με την κατάσταση στην παγκόσμια ναυπηγική βιομηχανία. Συμφωνεί με την άποψη της Επιτροπής ως προς την κρίσιμη κατάσταση του τομέα της ναυπηγικής βιομηχανίας σε όλο τον κόσμο και ζητεί συνεχή δράση για την αντιμετώπιση της κατάστασης.
<P>
Μετά τη συνεδρίαση του Συμβουλίου, διεξήχθησαν διμερείς συνομιλίες με την κορεατική κυβέρνηση στο επίπεδο του Κορεάτη αναπληρωτή Υπουργού Εμπορικών Υποθέσεων και των αντίστοιχων αξιωματούχων της Γενικής Διεύθυνσης Επιχειρήσεων και της Γενικής Διεύθυνσης Εμπορίου. Μια διμερής συνάντηση της βιομηχανίας και της διοίκησης της Κορέας και της ΕΕ βρίσκεται υπό προετοιμασία για τα μέσα του Δεκεμβρίου 1999. Στόχος είναι να διοργανωθεί μια συνεδρίαση για τη ναυπηγική βιομηχανία στο πλαίσιο του ΟΟΣΑ.
<P>
Η Επιτροπή θα συνεχίσει τις προσπάθειες παρακολούθησής της με τη βοήθεια της βιομηχανίας και θα παραβάλει και θα αξιολογήσει όλες τις πληροφορίες και αποδείξεις που θα συλλεχθούν, σύμφωνα με το συμπέρασμα του Συμβουλίου. Αν χρειαστεί, θα διεξαχθούν και άλλες συναντήσεις. Η Επιτροπή θα παρουσιάσει τα ευρήματά της στο Συμβούλιο Βιομηχανίας και στο Ευρωπαϊκό Κοινοβούλιο την άνοιξη του επόμενου έτους. Οι συνάδελφοί μου, κ. Lamy και κ. Solbes Mira, συνεργάζονται στενά μαζί μου στο θέμα αυτό.
<P>
Βάσει αυτής της έκθεσης θα πρέπει να αποφασιστεί και η ανάλογη δράση.

<SPEAKER ID=39 LANGUAGE="DE" NAME="Langenhagen">
Κύριε Πρόεδρε, κύριε Liikanen, ακούστε σας παρακαλώ την υπεράσπισή μου. Το Συμβούλιο Υπουργών Βιομηχανίας συνεδρίασε στις 9 Νοεμβρίου και στην πατρίδα μου εξέφρασα τις εξής απόψεις. Επιτέλους η Ευρώπη μπόρεσε να χρησιμοποιήσει ξεκάθαρη γλώσσα και τώρα θα πρέπει να ακολουθήσουν οι πράξεις. Στείλαμε τώρα πια ένα σαφές μήνυμα στη Νότιο Κορέα για να σταματήσει τις αθέμιτες μεθόδους ανταγωνισμού στη ναυπηγική βιομηχανία. Δεν θα ανεχθούμε να ωθείται με αθέμιτα μέσα έξω από την αγορά η με τόσους κόπους εκσυγχρονισθείσα τοπική - δηλαδή ευρωπαϊκή - ναυπηγική βιομηχανία.
<P>
Μόνο στη Γερμανία κινδυνεύουν 21.000 θέσεις εργασίας στη ναυπηγική βιομηχανία και 125.000 θέσεις στον τομέα των προμηθειών. Η ειρωνεία της ιστορίας είναι προπάντων ότι οι καλυμμένες επιχορηγήσεις καθίστανται δυνατές και μέσω των δανείων που χορηγεί το ΔΝΤ για να ξεπεραστεί η χρηματοοικονομική κρίση στην Απω Ανατολή.
<P>
Η Ευρώπη έδειξε μέσω του Συμβουλίου Υπουργών Βιομηχανίας την κίτρινη κάρτα το αργότερο μετά από την ενδιαφέρουσα έκθεση της Επιτροπής, κύριε Liikanen, στις 13 Οκτωβρίου και την ημερίδα δράσης για τα ναυπηγεία. Η συνέχιση του κορεάτικου ντάμπινγκ πρέπει να τιμωρηθεί με αποκλεισμό από το παιχνίδι της αγοράς.
<P>
Η ευρωπαϊκή ναυπηγική βιομηχανία βρίσκεται σε σοβαρή κρίση και αυτό δεν είναι μόνο σημερινό φαινόμενο. Πρέπει επειγόντως να αποφασιστεί αν θέλει κανείς να υποστηρίξει τη ναυπηγική βιομηχανία στην Ευρώπη, και με αυτή τη διατήρηση της ναυτιλιακής βιομηχανίας στο σύνολό της ή αν θέλει να αφήσει αυτόν τον κλάδο υψηλής τεχνολογίας στα χέρια τρίτων. Στο ερώτημα αυτό μπορεί να δοθεί μόνο μία απάντηση, δηλαδή μια σαφής αποδοχή των ευρωπαϊκών ναυπηγείων. Όλοι εκείνοι που έχουν ασχοληθεί εντατικά με τη ναυπηγική γνωρίζουν ότι πρόκειται για υψηλή τεχνολογία και ότι σήμερα μιλάνε και πάλι για έναν κλάδο με πολύ καλό μέλλον. Η Ευρώπη ούτε μπορεί ούτε πρέπει να παραιτηθεί από κάτι τέτοιο.
<P>
Υπάρχουν ωστόσο και οι επικριτές. Πρώτον, μερικοί εξακολουθούν να θεωρούν τη ναυπηγική ως πεπαλαιωμένη βαριά βιομηχανία, της οποίας η τεχνητή διατήρηση είναι υπερβολικά δαπανηρή για την Ευρώπη. Ωστόσο, το κάθε βλέμμα που ρίχνει κανείς σε αυτά τα πολύ παραγωγικά και με υψηλό δυναμικό ναυπηγεία, η κάθε επίσκεψη εκεί αποδεικνύει το αντίθετο. Θα μπορούσα ευχαρίστως να μεσολαβήσω για ανάλογες επισκέψεις. Αξίζει, σας λέω.
<P>
Δεύτερον, εν μέρει η ναυπηγική εκλαμβάνεται ως βιομηχανία υψηλής τεχνολογίας, αλλά λέγεται ότι οι ναυπηγοί δραματοποιούν την κατάσταση και επιδιώκουν οικονομικής φύσεως πλεονεκτήματα από το κράτος και την ΕΕ, πράγμα που άλλωστε συμβαίνει και σε άλλους τομείς.
<P>
Τρίτον, ποιος θα πάρει τα χρήματα; Οι εφοπλιστές ή τα ναυπηγεία;. Η συνολική εικόνα των ναυπηγείων έχει αλλάξει δραματικά. Ο αριθμός των θέσεων εργασίας στις έτσι και αλλιώς οικονομικά μειονεκτικές παράκτιες περιοχές ή στις μονοπωλιακές πόλεις-λιμάνια έχει μειωθεί δραστικά μέσω των διαρθρωτικών αλλαγών. Οι νέες τεχνολογίες, τα νέα πεδία εργασίας και ιδιαίτερα οι τομείς διαχείρισης, καθώς και νέα καθήκοντα έχουν ξεπεράσει το νοσταλγικό Kontiki ή και το πολεμικό πλοίο. Τα σχέδια μεταφορών όπως το road to sea για την αποσυμφόρηση των παραδοσιακών οδικών δικτύων χρειάζονται παντός είδους πλοία, όπως τα just in time feeder και τα πλοία μεταφοράς εμπορευματοκιβωτίων, γρήγορα οχηματαγωγά και ταχύπλοα σκάφη, πλοία πολλών χρήσεων για την αλιεία και την ακτοφυλακή, μεγάλα και μικρά πολυτελή τουριστικά πλοία κλπ.
<P>
Η ναυτιλιακή τεχνογνωσία της Ευρώπης σε παραδοσιακούς ρόλους και σε νέους τομείς της αγοράς είναι ένας αξιόπιστος, βιώσιμος και φυσικός πόρος, και για τον λόγο αυτό αποτελεί ευρωπαϊκή προστιθέμενη αξία. Ειδικά τα μεσαίου μεγέθους ναυπηγεία της Ευρώπης έχουν αναπτύξει τεράστιο πλούτο ιδεών. Όμως χρήματα δεν απαιτούν μόνον η παραγωγή και η απόκτηση αλλά και η έρευνα και η ανάπτυξη, και εδώ χρειάζονται ενισχύσεις.
<P>
Όποιος με γνωρίζει ξέρει ότι πολεμάω με μεγάλο θυμό ενάντια σε όλων των ειδών τις επιδοτήσεις, μια και κατά κανόνα οι στρεβλώσεις του ανταγωνισμού τις ακολουθούν κατά πόδας. Επιπλέον, δεν είμαι χωρίς λόγο μέλος της Επιτροπής Ελέγχου του Προϋπολογισμού. Σαφές είναι ότι η Κορέα μειοδοτεί ως προς τον εαυτό της, και αν συνεχίσει με τον ίδιο τρόπο θα καταλήξει έτσι με δικό της φταίξιμο στην καταστροφή.
<P>
Δεύτερον, η οικονομία της Κορέας είναι τμήμα της παγκόσμιας αγοράς, και επίκεινται άμεσα οι νέες διαπραγματεύσεις του ΠΟΕ.
<P>
Τρίτον, η Κορέα χρειάζεται υποστήριξη για να ανανήψει από τη χρεωκοπία του κράτους της. Οι πληρωμές από το ΔΝΤ μιλούν μια ξεκάθαρη γλώσσα.
<P>
Τέταρτον, η Ευρώπη χρειάζεται την Κορέα. Για ρίξτε μια ματιά στους καταλόγους των παραγγελιών και τον όγκο των επενδύσεων, ανεξάρτητα από το αναφερθέν παγκόσμιο πλεονάζον δυναμικό. Αυτό σημαίνει ότι μέχρις ότου διαμορφωθεί, τόσο από την πλευρά της Κορέας όσο και από την πλευρά της Ευρώπης μέσω διμερών ή και πολυμερών διαπραγματεύσεων στο πλαίσιο του ΟΟΣΑ, του ΔΝΤ και του ΠΟΕ, όπως ανέφερε ήδη ο κ. Liikanen, μια εμπορική πολιτική που θα επιτρέπει τον δίκαιο ανταγωνισμό, χρειαζόμαστε ορισμένα μέτρα για ένα χρονικό διάστημα μέχρις ότου ξεπεραστεί η σημερινή κρίσιμη κατάσταση. Κατά την άποψή μου, εδώ θα μπορούσε μεταξύ άλλων να ασκηθεί για ένα περιορισμένο χρονικό διάστημα πολιτική άμεσης ενίσχυσης που να εξαρτάται όμως από τις παραγγελίες. Πρόκειται για το μοναδικό μέσο που έχει άμεση επίδραση, διαθέτει διαφάνεια και επιπλέον ενδυναμώνει τον ανταγωνισμό. Αντίθετα, η επιστροφή στις επονομαζόμενες ευρωπαϊκές εξατομικευμένες λύσεις μπορεί να έχει ως επακόλουθο να εμφανιστεί και πάλι, όπως στο παρελθόν, μία επιπλέον ενίσχυση της στρέβλωσης του ενδοευρωπαϊκού ανταγωνισμού. Χρειαζόμαστε λοιπόν μια πολιτική που να ακολουθεί διάφορα μονοπάτια. Στα μονοπάτια αυτά θα ακολουθήσουμε την Επιτροπή και το Συμβούλιο Υπουργών Βιομηχανίας ενεργά με όλες μας τις δυνάμεις.

<SPEAKER ID=40 LANGUAGE="FR" NAME="Caudron">
Κύριε Επίτροπε Liikanen, εδώ και αρκετά χρόνια ασχολούμαι, αρχικά στο πλαίσιο της Επιτροπής Οικονομικής Πολιτικής και τώρα στο πλαίσιο της Επιτροπής Βιομηχανίας, με τους φακέλους και τα ζητήματα που αφορούν τη βιομηχανία και τον ναυπηγικό κλάδο.
<P>
Συγκεκριμένα, εδώ και τρία χρόνια, έχω εκφράσει επανειλημμένως τις ανησυχίες μου στην Επιτροπή όσον αφορά τις στρεβλώσεις του ανταγωνισμού σε παγκόσμιο επίπεδο, οι οποίες έχουν οξυνθεί από το γεγονός ότι η Ευρώπη πάντα επέβαλλε στις χώρες της μια αυστηρότητα που δεν γνωρίζουν οι ανταγωνιστές μας. Έχω εξάλλου συχνά αντιμετωπίσει στάση κατηγορηματικής άρνησης από τους Επιτρόπους και τις υπηρεσίες σας.
<P>
Η Επιτροπή φαίνεται σήμερα να έχει συνειδητοποιήσει την κατάσταση και χαίρομαι γι' αυτό γιατί, αν και είναι λυπηρό το γεγονός ότι έχουν στο μεταξύ χαθεί χιλιάδες και χιλιάδες ευρωπαϊκές θέσεις απασχόλησης, όπως λέμε στη γλώσσα μου: "κάλλιο αργά παρά ποτέ" . Σήμερα, πιστεύω ότι δεν είναι πια σκόπιμο να επανερχόμαστε στο παρελθόν και αυτός είναι ο λόγος που σήμερα το πρωί θα σας θέσω ορισμένες σαφείς ερωτήσεις σχετικά με το μέλλον, οι οποίες δεν αφορούν μόνο την Κορέα.
<P>
Η πρώτη ερώτηση αφορά τις Ηνωμένες Πολιτείες. Έμαθα ότι ένα αμερικανικό ναυπηγείο - που δεν είχε κατασκευάσει πλοία για περισσότερα από σαράντα χρόνια - έλαβε παραγγελία για δύο επιβατικά πλοία που προορίζονται να εξυπηρετήσουν τις νήσους της Χαβάης, αφού ο αμερικανικός νόμος προβλέπει ότι η κατασκευή των πλοίων που πραγματοποιούν εσωτερικές μεταφορές ανατίθεται αποκλειστικά στα αμερικανικά ναυπηγεία. Τι σκοπεύετε να κάνετε; Τι σκοπεύει να κάνει η Ευρωπαϊκή Ένωση για να ανοίξει την αμερικανική αγορά στα προϊόντα μας στον τομέα αυτόν;
<P>
Η δεύτερη ερώτησή μου: αν οι πληροφορίες μου είναι ακριβείς, το ναυτικό των Ηνωμένων Πολιτειών επιβαρύνεται με ένα μέρος των μισθών των εργατών που απασχολούνται στην κατασκευή αυτών των επιβατικών πλοίων, με σκοπό τη διατήρηση της ναυπηγικής δυναμικότητας. Τι σκοπεύετε να κάνετε, κύριε Επίτροπε, όσον αφορά αυτές τις αμερικανικές ενισχύσεις που, κατά τη γνώμη μου, είναι αντίθετες με τους ισχύοντες κανόνες στον τομέα αυτόν;
<P>
Η τρίτη ερώτησή μου αφορά την Κορέα. Από το 1997, η Corean-Gaz περιορίζει τις προσκλήσεις υποβολής προσφορών για την κατασκευή πλοίων μεταφοράς μεθανίου αποκλειστικά στα κορεατικά ναυπηγεία, κάτι που επίσης αποτελεί, κατά τη γνώμη μου, παραβίαση των διεθνών κανόνων σχετικά με την πρόσβαση στις δημόσιες συμβάσεις. Σας ερωτώ και πάλι, κύριε Επίτροπε, τι σκοπεύετε να κάνετε για να ανοίξετε την κορεατική αγορά και για να αγωνιστείτε κατά των αποφάσεων αυτών που, κατά τη γνώμη μου, δεν είναι θεμιτές;
<P>
Η τέταρτη ερώτησή μου αναφέρεται σε όσα επισημάνατε στην εισαγωγική παρέμβασή σας. Μας είπατε, ή ακριβέστερα, μας επιβεβαιώσατε ότι η Ευρωπαϊκή Επιτροπή έχει στα χέρια της το πρώτο μέρος της έκθεσης παρακολούθησης της παγκόσμιας αγοράς που εκπονήθηκε κατ' εφαρμογήν του κανονισμού του Συμβουλίου τον οποίο υπενθυμίσατε. Η εν λόγω έκθεση αποκαλύπτει μια πρακτική στρέβλωσης του ανταγωνισμού εκ μέρους των κορεατών ναυπηγών, που αντιστοιχεί σε 13% με 14% των κορεατικών τιμών κόστους. Όπως αναφέρατε, το ζητούμενο είναι να μάθουμε ποιος πληρώνει τη διαφορά που διαπίστωσε η Επιτροπή ανάμεσα στις κορεατικές τιμές κόστους και τις τιμές πώλησης; Η απάντηση είναι μάλλον προφανής. Πρόκειται εδώ για το κορεατικό τραπεζικό σύστημα, που επιπλέον στηρίζεται από το ΔΝΤ και το κορεατικό κράτος. Μέχρι σήμερα, παρά τις επανειλημμένες υπομνήσεις στον τομέα αυτόν, γιατί το ζήτημα δεν προέκυψε τώρα, η Ευρωπαϊκή Ένωση και η Επιτροπή δεν έκαναν τίποτα το αποτελεσματικό για να θέσουν τέρμα σε αυτές τις έμμεσες επιδοτήσεις στην Κορέα. Τι συγκεκριμένα μέτρα προτίθεστε να λάβετε σήμερα για να δράσετε τάχιστα;
<P>
Θα ολοκληρώσω, κύριε Επίτροπε, λέγοντάς σας ότι είναι γεγονός πως η ευρωπαϊκή ναυπηγική βιομηχανία λαμβάνει ακόμη ενισχύσεις. Λαμβάνει λίγες, αλλά τις λαμβάνει. Προβλέπεται ωστόσο ότι οι ενισχύσεις στην παραγγελία θα σταματήσουν το Δεκέμβριο του επόμενου έτους και δεν νομίζω ότι μπορούμε να συμβιβαστούμε με μια τακτική μη παρέμβασης.
<P>
Για τον λόγο αυτό, σας ζητώ, κύριε Επίτροπε, να χαράξετε εν τέλει μια εμπορική πολιτική άξια του ονόματος που φέρει. Για τον λόγο αυτόν, σας ζητώ να σταματήσετε να λέτε ή να επιβάλετε να λένε ότι δεν έχουμε τα μέσα που θα μας επέτρεπαν να προστατεύσουμε καλύτερα την απασχόληση των Ευρωπαίων υπηκόων μας στον τομέα αυτό. Για τον λόγο αυτόν, δεν είναι πλέον δυνατό να αφήνουμε την Ευρώπη να επιβάλει στις χώρες της περιορισμούς που δεν υφίστανται οι βιομηχανικοί ανταγωνιστές μας στον κόσμο, τόσο στο ναυπηγικό τομέα όσο και σε πολλούς άλλους.
<P>
Τέλος, για τον λόγο αυτό, είναι απλούστατα καιρός να σταματήσουμε αυτή την τακτική μη παρέμβασης που χαρακτήριζε την εποχή Brittan. Η Ευρώπη και η νέα Επιτροπή είναι έτοιμες να το κάνουν σήμερα; Επιτρέψτε μου, κύριε Επίτροπε Liikanen, να σας ξαναθέσω την ερώτηση.

<SPEAKER ID=41 LANGUAGE="EN" NAME="McKenna">
Κύριε Πρόεδρε, πολλές επικρίσεις ακούστηκαν εδώ σήμερα το πρωί για το γεγονός ότι ανατέθηκαν συμβάσεις σε κορεατικές εταιρείες και για τη ζημία που έχουν προκαλέσει στις ευρωπαϊκές βιομηχανίες. Ωστόσο, όπως και σε πολλούς άλλους τομείς, ο λόγος για τον οποίο οι συμβάσεις ανατέθηκαν σε χώρες όπως η Κορέα είναι ασφαλώς οι συνθήκες που επικρατούν: για παράδειγμα, οι μισθοί των εργαζομένων σε τέτοιες χώρες είναι πολύ χαμηλοί, οι συνθήκες εργασίας και τα μέτρα ασφαλείας είναι ιδιαίτερα χαμηλού επιπέδου και ανεπαρκή, γιατί η υγεία και η ασφάλεια των εργαζομένων δεν αποτελούν προτεραιότητα. Όπως σε πολλούς βιομηχανικούς τομείς, οι επιχειρήσεις μετεγκαθίστανται σε χώρες όπου μπορούν να εκμεταλλεύονται τους εργαζομένους για δικό τους όφελος.
<P>
Το πρόβλημα αυτό πρέπει να αντιμετωπιστεί αν θέλουμε να έχουμε ίσους όρους ανταγωνισμού για τον τομέα αυτό στην Ευρώπη· στην πραγματικότητα, χρειαζόμαστε ίσους όρους ανταγωνισμού σε διεθνές επίπεδο για τους εργαζομένους. Πρέπει να προασπίσουμε τα δικαιώματα των εργαζομένων. Δεν μπορούμε να εκμεταλλευόμαστε τους εργαζομένους σε ορισμένες χώρες και να προστατεύουμε συγχρόνως τα δικαιώματά τους στην Ευρώπη. Κάποιος ανέφερε ότι η ΕΕ επιβάλλει αυστηρά μέτρα σε αυτόν τον τομέα στην Ευρώπη. Δηλαδή τι θα έπρεπε να κάνουμε; Να άρουμε αυτά τα αυστηρά μέτρα; Εφαρμόστηκαν για κάποιον συγκεκριμένο λόγο. Υπήρχαν εξαρχής λόγοι για την επιβολή αυτών των αυστηρών μέτρων.
<P>
Όσο για το ναυπηγικό τομέα αυτό καθεαυτό, πιστεύω επίσης ότι πρέπει να δούμε τι είδος ναυπηγικής υπάρχει. Για παράδειγμα, όσον αφορά τη ναυπηγική για τον αλιευτικό τομέα, έχουμε μια πλεονάζουσα δυναμικότητα αλιευτικών σκαφών στην Ευρωπαϊκή Ένωση, τι είδους σκάφη θα έπρεπε λοιπόν να κατασκευαστούν; Πιστεύω ότι πρέπει να δοθεί έμφαση στην κατασκευή σκαφών ακτοφυλακής ή προστασίας της αλιείας που θα ελέγχουν και θα παρακολουθούν την τήρηση της κοινής αλιευτικής πολιτικής. Τα σκάφη που κατασκευάζονται πρέπει να στηρίζουν την τοπική βιομηχανία και την τοπική παράκτια αλιεία. Προτεραιότητα πρέπει να δοθεί στην ασφάλεια. Όσο για την κατασκευή σκαφών, πρέπει να εξασφαλίσουμε τη χρησιμοποίηση της πλέον προηγμένης τεχνολογίας ούτως ώστε να διασφαλίζεται ο όσο το δυνατόν φιλικότερος προς το περιβάλλον χαρακτήρας των σκαφών αυτών.
<P>
Πολλά πλοία χρησιμοποιούνται για τη μεταφορά ζώντων ζώων. Πρώτα από όλα, η εξαγωγή ζώντων ζώων είναι απαράδεκτη. Στην πραγματικότητα, είναι εντελώς ανεπίτρεπτη, ιδίως όταν προορίζονται για σφαγή. Οι συνθήκες υπό τις οποίες μεταφέρονται μέσα στα μεγάλα πλοία είναι απαράδεκτες, έτσι όταν κατασκευάζονται νέα πλοία, πρέπει να διασφαλίζουμε ότι τηρούνται οι καλύτερες δυνατές προδιαγραφές και ότι λαμβάνονται μέτρα που εξασφαλίζουν ότι, όταν μεταφέρονται δια θαλάσσης ζώντα ζώα σε μεγάλα πλοία, λαμβάνονται όλα τα μέτρα για τη βελτιστοποίηση των συνθηκών διαβίωσής τους.
<P>
Ένα άλλο θέμα που πρέπει να εξεταστεί όσον αφορά την κατασκευή νέων πλοίων είναι το όλο θέμα των αποβλήτων και των εγκαταστάσεων αποβλήτων - και όχι μόνο των αποβλήτων που προέρχονται από τα εν λειτουργία πλοία, αλλά και των αποβλήτων που παράγονται στη διάρκεια του ταξιδιού, διότι η ρύπανση της θάλασσας είναι πολύ σημαντικό ζήτημα και μεγάλο μέρος της θαλάσσιας ρύπανσης προκαλείται από τα πλοία.
<P>
Για να επανέλθω στο ζήτημα των πλοίων της Ευρωπαϊκής Ένωσης που τίθενται εκτός λειτουργίας και απομακρύνονται σε άλλες χώρες, πρέπει να είμαστε πολύ προσεκτικοί να μην διοχετεύουμε επικίνδυνα και οικολογικά επιζήμια πλοία σε άλλες χώρες σε πολύ χαμηλές τιμές. Αυτό είναι απαράδεκτο - έτσι το πρόβλημα απλώς μετατοπίζεται σε άλλα μέρη του κόσμου, όμως το θαλάσσιο περιβάλλον δεν έχει σύνορα και έτσι ό,τι συμβαίνει σε μια περιοχή τελικά έρχεται και σε μας μπούμερανγκ. Το όλο θέμα του αθέμιτου ανταγωνισμού που τόσο επικρίνεται οφείλεται στο γεγονός ότι η ίδια η βιομηχανία εκμεταλλεύεται τους εργαζομένους σε ορισμένες περιοχές του κόσμου. Αυτό πρέπει να σταματήσει.

<SPEAKER ID=42 NAME="Figueiredo">
Κύριε Πρόεδρε, αγαπητοί συνάδελφοι, όπως ήδη επισημάνθηκε εδώ, η ναυπηγοεπισκευαστική βιομηχανία της Ευρωπαϊκής Ένωσης αντιμετωπίζει σοβαρότατα προβλήματα, γεγονός που αποδεικνύει ότι οι συνταγές που εφαρμόζονται εδώ και μερικά χρόνια δεν αποδίδουν τα αναμενόμενα αποτελέσματα. Η ελευθέρωση του τομέα και η πολιτική των ιδιωτικοποιήσεων που προωθείται σε διάφορες χώρες δεν οδήγησαν στην επίλυση των υφιστάμενων προβλημάτων. Όπως επίσης επισημάνθηκε, τα τελευταία δύο χρόνια η κατάσταση επιδεινώθηκε λόγω της συνεχούς προσφυγής σε πρακτικές αθέμιτου ανταγωνισμού, ιδίως από πλευράς της Νότιας Κορέας.
<P>
Εργοδοτικές ενώσεις και οργανώσεις εργαζομένων επέστησαν την προσοχή μας στις σοβαρές επιπτώσεις αυτής της κατάστασης. Στις 5 Νοεμβρίου οργανώθηκε μία ημερίδα ευρωπαϊκού αγώνα, με μεγάλη συμμετοχή των εργαζόμενων στα ναυπηγεία της Πορτογαλίας. Από την Viana do Castelo μέχρι την Margueira και την Mitrena, όπως και στα ναυπηγεία των επαρχιών Porto, Aveiro και Figueira da Foz, οι εργαζόμενοι απαιτούν μία πολιτική αναβάθμισης του ναυπηγικού τομέα, μία πολιτική που θα κατοχυρώνει τη σταθερή και ποιοτική απασχόληση με αξιοπρεπείς μισθούς και που θα προάγει την αξιοποίηση των υφιστάμενων δυνατοτήτων.
<P>
Για να κατανοήσουμε την τρέχουσα κατάσταση, θα πρέπει να υπενθυμίσουμε ότι δεν τηρείται η διεθνής συμφωνία του 1994, η οποία αφορά την κατάργηση των ενισχύσεων στη ναυπηγική βιομηχανία στο πλαίσιο της ελευθέρωσης του τομέα. Η εν λόγω συμφωνία θα έπρεπε να είχε τεθεί σε ισχύ το 1996, αλλά δεν εφαρμόζεται επειδή δεν επικυρώθηκε από ορισμένες χώρες, και συγκεκριμένα από τις Ηνωμένες Πολιτείες, που παρά το ότι υπήρξαν οι κυριότεροι υπέρμαχοι της συμφωνίας, επέλεξαν τελικώς να συνεχίσουν να ενισχύουν τη ναυπηγική τους βιομηχανία, όπως επίσης αναφέρθηκε εδώ.
<P>
Σε αντίθεση με όσα δήλωνε το Ευρωπαϊκό Συμβούλιο το 1998, την εποχή που θέσπιζε τους νέους κανόνες σχετικά με τη χορήγηση ενισχύσεων στη ναυπηγική βιομηχανία, τελικώς δεν παρατηρήθηκε βελτίωση των όρων διεθνούς ανταγωνισμού. Οι ενισχύσεις σε αυτή τη βιομηχανία μπορεί μεν να έπαυσαν να παρέχονται στην Ευρωπαϊκή Ένωση, αλλά σε άλλες χώρες, μεταξύ των οποίων διακρίνεται η Νότια Κορέα, οι εν λόγω ενισχύσεις συνέχισαν να χορηγούνται, και μάλιστα αυξήθηκαν σε ορισμένες περιπτώσεις. Είναι γνωστό ότι η Νότια Κορέα έχει συνάψει συμβόλαια με τιμές χαμηλότερες από το πραγματικό κόστος παραγωγής, επωφελούμενη της διεθνούς βοήθειας που έλαβε μετά την ασιατική κρίση, κυρίως από το Διεθνές Νομισματικό Ταμείο, και το γεγονός αυτό μειώνει τον όγκο των παραγγελιών στις χώρες της Ευρωπαϊκής Ένωσης, όπως επεσήμαναν οι εργοδοτικές ενώσεις του τομέα.
<P>
Η θέση που καθόρισε προσφάτως το Συμβούλιο, στις 9 Νοεμβρίου, αν και καθυστερημένη και ανεπαρκής, φανερώνει βεβαίως ότι ο αγώνας της ναυπηγικής βιομηχανίας αρχίζει να έχει κάποιον αντίκτυπο. Είναι λοιπόν επείγουσα ανάγκη να λάβουν το Συμβούλιο και τα κράτη μέλη τα περαιτέρω μέτρα που επιβάλλονται για την υπεράσπιση του σημαντικού αυτού βιομηχανικού τομέα της Ευρωπαϊκής Ένωσης. Είναι σημαντικό να εφαρμοστεί μία πολιτική με στόχο την τόνωση του ναυπηγοεπισκευαστικού τομέα, και επίσης έχει ουσιαστική σημασία, στην περίπτωση της Πορτογαλίας, να συνδυαστεί η παραπάνω πολιτική με την ανανέωση του στόλου της εμπορικής ναυτιλίας και του αλιευτικού στόλου, με ταυτόχρονη προαγωγή της βελτίωσης των συνθηκών διαβίωσης και απασχόλησης.
<P>
Επιβάλλεται επίσης να αναγάγει η Επιτροπή σε θέμα προτεραιότητας το συγκεκριμένο πρόβλημα και την επίλυσή του, να παραδεχθεί την αναγκαιότητα αναθεώρησης παλαιότερων θέσεων και να παράσχει στο Ευρωπαϊκό Κοινοβούλιο όλες τις πληροφορίες που αφορούν τις ζημίες που υπέστη η ευρωπαϊκή ναυπηγική βιομηχανία.

<SPEAKER ID=43 LANGUAGE="FR" NAME="Souchet">
Κύριε Πρόεδρε, κύριε Επίτροπε, αγαπητοί συνάδελφοι, το ζήτημα της ναυπηγικής χρειάζεται φυσικά μια σφαιρική προσέγγιση, που στη συνέχεια θα λαμβάνει υπόψη τον κατακερματισμό των μέσων παραγωγής.
<P>
Η τεχνογνωσία των κρατών μελών στον τομέα της στρατιωτικής ναυπηγικής είναι αναγνωρισμένη. Πρόκειται για έναν τομέα στον οποίο η Επιτροπή δεν πρέπει φυσικά να παρεμβαίνει, αλλά όπου θα ήταν ευκταίο να αναπτυχθεί περισσότερο η διακυβερνητική συνεργασία από ό,τι σήμερα για να μπορέσουν τα κράτη μέλη να διατηρήσουν και να αυξήσουν την τεχνογνωσία τους, την ανεξαρτησία τους, με ανεκτό κόστος. Θα ήταν πολύ επικίνδυνο να σταματήσουμε να επενδύουμε στον τομέα αυτόν και δεν μπορούμε παρά να λυπούμαστε για τις πρόσφατες ελλείψεις που σημάδεψαν ιδίως το πρόγραμμα φρεγάτας Horizon και την ξαφνική αποχώρηση ορισμένων εταίρων, που έθεσαν σε κίνδυνο τη γενική ισορροπία του προγράμματος.
<P>
Όσον αφορά τα επιβατικά πλοία και τα εμπορικά πλοία που είναι εξαιρετικά ανταγωνιστικά τμήματα της αγοράς και σημαντικοί χρήστες εργατικού δυναμικού, και εδώ πρέπει να διαφυλάξουμε και να αναπτύξουμε την αξιοσημείωτη τεχνογνωσία και τις δυναμικότητες υψηλής απόδοσης που διαθέτουν τα κράτη μέλη και να μην τις αφήσουμε να εγκαταλείψουν την Ευρώπη. Επειδή πρόκειται για βαριές μονάδες που επηρεάζονται από τη μεγάλη τεχνολογική εξέλιξη, τα κράτη μέλη πρέπει να μπορούν να εφαρμόζουν μια πολιτική που να ενθαρρύνει την τεχνολογική μετατροπή των ναυπηγείων τους, ούτως ώστε να μπορούν να καταλαμβάνουν τμήματα της αγοράς που θα επιτρέπουν την αξιοποίηση της τεχνογνωσίας τους. Κάθε κλείσιμο ναυπηγείου ισοδυναμεί με ανεπανόρθωτη απώλεια τεχνογνωσίας για τα κράτη μέλη και την Ένωση. Η τελευταία δεν πρέπει συνεπώς, στο όνομα απρόσφορων ερμηνειών του ελεύθερου ανταγωνισμού, να εμποδίζει τα κράτη να ενθαρρύνουν τον αναπροσανατολισμό της παραγωγής προκειμένου να διαφυλαχθούν η τεχνογνωσία και η απασχόληση. Στο πλαίσιο αυτό, πρέπει να μελετηθεί το παράδειγμα των ναυπηγείων του Ατλαντικού, που σημείωσαν ιδιαίτερα θεαματική και εντυπωσιακή απογείωση ύστερα από μια περίοδο κρίσης, καθώς και ο ρόλος που έπαιξε στην εξέλιξη αυτή το γαλλικό κράτος.
<P>
Θα πρέπει να φροντίσουμε ώστε οι προσεχείς διαπραγματεύσεις του ΠΟΕ να δώσουν τη δυνατότητα να σταματήσουν αυτές οι απαράδεκτες πρακτικές ντάμπινγκ που εφαρμόζουν ορισμένες χώρες και να μην θέσουν σε κίνδυνο έναν τομέα που αντιμετωπίζει ισχυρό παγκόσμιο ανταγωνισμό, αφού ως επί το πλείστον απασχολεί ένα εργατικό δυναμικό που δύσκολα μπορεί να αυτοματοποιηθεί και, συνεπώς, υπόκειται σε ισχυρές πιέσεις για μετεγκαταστάσεις σε χώρες όπου το κόστος εργασίας είναι πολύ μικρότερο από ό,τι στην Ευρωπαϊκή Ένωση.
<P>
Θα ήθελα τέλος να αναφερθώ, κύριε Πρόεδρε, στην κατασκευή αλιευτικών σκαφών. Ο τομέας αυτός, που μπορεί να φαίνεται, από σφαιρική σκοπιά, αρκετά περιθωριακός, διαδραματίζει ωστόσο σημαντικό ρόλο στην ισορροπία του οικονομικού και κοινωνικού ιστού των παράκτιων περιοχών μας. Στον τομέα αυτό, η Ευρωπαϊκή Κοινότητα διαδραματίζει καθοριστικό ρόλο. Αυτός ο τομέας πράγματι εξαρτάται σχεδόν ολοκληρωτικά από την κοινή αλιευτική πολιτική. Πριν από δύο χρόνια, η Ευρωπαϊκή Επιτροπή πάγωσε τις κοινοτικές ενισχύσεις για την κατασκευή νέων σκαφών και, ως εκ τούτου, τις ενισχύσεις των κρατών μελών, όσο δεν εκπληρώνονται οι στόχοι που έχουν τεθεί στα πολυετή προγράμματα προσανατολισμού για την καταστροφή σκαφών.
<P>
Στο πάγωμα αυτό, που είχε σοβαρές συνέπειες, προστέθηκε και η άρνηση να λαμβάνεται στο εξής υπόψη στον υπολογισμό της μείωσης της δυναμικότητας του ευρωπαϊκού στόλου η πώληση σκαφών σε τρίτες χώρες. Λαμβάνοντας υπόψη μόνο τις καταστροφές σκαφών, η Επιτροπή έχει γίνει έτσι η αιτία σημαντικής απώλειας κέρδους εις βάρος των αλιέων και των εφοπλιστών. Επιπλέον, η Επιτροπή προτείνει σήμερα να απαγορευτεί κάθε ανανέωση στα τμήματα της αγοράς που δεν προοδεύουν τόσο γρήγορα όσο τα υπόλοιπα και να επιβληθεί η εύρεση και η καταστροφή δυναμικότητας 30% μεγαλύτερης από τη δυναμικότητα των ανανεωμένου σκάφους στα τμήματα που αποτελούν στόχο των πολυετών προγραμμάτων προσανατολισμού.
<P>
Αυτή η κατάσταση και αυτές οι προτάσεις έχουν σαν αποτέλεσμα την ανησυχητική γήρανση του ευρωπαϊκού αλιευτικού στόλου, αποθαρρύνουν τους νέους να επενδύσουν στον τομέα αυτό, προκαλούν σημαντική απώλεια αγοράς για τον τομέα των ειδικευμένων ναυπηγείων, αποδυναμώνοντας επικίνδυνα ορισμένα από αυτά, και θέτουν σε προφανή κίνδυνο τους ναυτικούς μας που ταξιδεύουν, από άποψη ασφάλειας.
<P>
Ελπίζουμε ότι το Συμβούλιο θα μπορέσει να συνετίσει την Επιτροπή και να δώσει προτεραιότητα στις προτάσεις που είχε διατυπώσει το Ευρωπαϊκό Κοινοβούλιο κατόπιν στενής συνεννόησης με τα κράτη μέλη, στην έκθεση του συναδέλφου μας Arias Caρete. Όταν ένα ναυπηγείο εξαφανίζεται, εξαφανίζεται μαζί του και μια ιδιαίτερα πολύτιμη τεχνογνωσία, που έχει συσσωρευθεί με τα χρόνια και που συνδέεται με την ναυτική ιστορία μιας περιοχής. Πρέπει να κάνουμε το παν για να το αποφύγουμε αυτό.
<P>
Η Επιτροπή πρέπει επίσης να δείξει συνέπεια. Αφού ενθάρρυνε την κατασκευή αλιευτικών σκαφών με δίχτυα, λόγω της επιλεκτικότητας των παρασυρόμενων διχτυών, απαγόρευσε, υπό την πίεση ορισμένων λόμπι και ορισμένων κρατών μελών, χωρίς επιστημονική βάση και με μεροληπτικό τρόπο, τα ίδια παρασυρόμενα δίχτυα σε ορισμένες μόνο θάλασσες. Συνέστησε τον πειραματισμό με εναλλακτικά μέσα, αλλά δεν προέβλεψε ούτε ειδική χρηματοδοτική πτυχή, ούτε ιδιαίτερη πρόβλεψη για kilowatt, που θα επέτρεπε την κατασκευή σκαφών σύμφωνων με τη νέα νομοθεσία που θέσπισε. Επιβεβαιώνεται, μετά την ανάλυση των αποτελεσμάτων των πρώτων πειραματισμών, ότι τα σημερινά αλιευτικά σκάφη με δίχτυα δεν μπορούν να προσαρμοστούν στους νέους μηχανισμούς και ότι επιβάλλεται η κατασκευή νέων πλοίων.
<P>
Θα σας ήμουν λοιπόν ευγνώμων, Επίτροπε κ. Liikanen, αν επισημαίνατε στο συνάδελφό σας κ. Fischler, ότι οι εφοπλιστές δύσκολα καταλαβαίνουν μια τέτοια λογική, ή μάλλον μια τέτοια έλλειψη λογικής. Η Επιτροπή θα πρέπει φυσικά να προβλέψει τις αναγκαίες διατάξεις για να επιτρέψει την κατασκευή σκαφών που απαιτεί η αλλαγή νομοθεσίας την οποία αποφάσισε.
<P>
Εν κατακλείδι, κύριε Πρόεδρε, κύριε Επίτροπε, αν η Ευρωπαϊκή Επιτροπή θέλει πραγματικά να συμβάλει στην άνθηση της ναυπηγικής βιομηχανίας στην Ευρώπη, αρκεί να υπερασπίσει σαφώς την αρχή του δίκαιου εμπορίου κατά τις διαπραγματεύσεις του ΠΟΕ, να αφήσει στα κράτη μέλη την ελευθερία άμεσης παρέμβασης σε αυτόν τον στρατηγικό τομέα για να αναπροσανατολίσουν τεχνολογικά ορισμένα ναυπηγεία σε ανθηρά τμήματα της αγοράς, να ενθαρρύνει τη συνεργασία μεταξύ των επιχειρήσεων για να συμβάλει στη βελτίωση της συνολικής αποδοτικότητας όλων των ειδών ναυπηγείων μας και, τέλος, στο πλαίσιο της κοινής αλιευτικής πολιτικής, να λάβει τις επιβεβλημένες αποφάσεις για να επιτρέψει την ελεγχόμενη ανανέωση του αλιευτικού μας στόλου, τη βιωσιμότητα της τεχνογνωσίας των ναυπηγείων μας και τη ζωτικότητα, κύριε Πρόεδρε, των θαλάσσιων περιοχών μας που εξαρτώνται από την αλιεία.

<SPEAKER ID=44 NAME="Blokland">
NL) Κύριε Πρόεδρε, εδώ και χρόνια έχουν ξεκινήσει τα κράτη μέλη της Ευρωπαϊκής Ένωσης την εξυγίανση της ναυπηγικής βιομηχανίας. Την ίδια στιγμή διεξάγεται στις παγκόσμιες αγορές ένας αγώνας δρόμου με τις επιδοτήσεις. Θύματα είναι οι φορολογούμενοι και τα ναυπηγεία των διαφόρων κρατών μελών. Κερδισμένοι είναι οι πλοιοκτήτες, οι οποίοι μπορούν να αγοράζουν πλοία σε τιμές πολύ κάτω της τιμής κόστους. Πιστεύω ότι η Ευρωπαϊκή Επιτροπή, το Συμβούλιο και οι συνάδελφοι συμφωνούν ότι θα πρέπει να τεθεί το συντομότερο δυνατόν τέλος σε αυτή την κατάσταση. Οι απόψεις διίστανται ωστόσο σχετικά με τον τρόπο αντιμετώπισης του προβλήματος.
<P>
Η συζήτηση αυτή δεν θα πρέπει να περιοριστεί στον αθέμιτο ανταγωνισμό των Νοτιοκορεατών. Όλοι οι φορείς στη ναυπηγική βιομηχανία γνωρίζουν ότι ούτε και στην Ευρωπαϊκή Ένωση μπορεί να γίνει λόγος για ίσους όρους ανταγωνισμού. Σωστά επομένως έλαβε την προσωρινή απόφαση το Συμβούλιο να μην θέσει υπό αμφισβήτηση τη συμφωνία τερματισμού των ενισχύσεων στη ναυπηγική βιομηχανία από 1ης Ιανουαρίου του 2001. Το σχετικό αίτημα προέρχεται ιδιαίτερα από τα κράτη μέλη τα οποία εδώ και χρόνια διέθεταν τις υψηλότερες ενισχύσεις ανά παραγγελία, με μεγάλη μάλιστα διαφορά από τα υπόλοιπα. Οι φανερές τουλάχιστον ενισχύσεις που διέθεταν ήταν μέχρι και 3,5 φορές υψηλότερες από αυτές που διέθεσε το λιγότερο γενναιόδωρο κράτος μέλος. Η πολιτική των επιδοτήσεων αποτελεί πάντοτε κακή πολιτική, διότι διατηρεί εν ζωή και συχνά επιβραβεύει μάλιστα τις κακοδιοικούμενες επιχειρήσεις.
<P>
Μια πολύ καλύτερη εναλλακτική λύση από τις επιδοτήσεις θα ήταν μία ουσιαστική βιομηχανική πολιτική για τη ναυπηγική βιομηχανία, η οποία να στηρίζεται στην καινοτομία, σε παραγωγικές μεθόδους που βασίζονται στη γνώση και ευνοούν την αποτελεσματικότητα.
<P>
Η ισχύουσα οδηγία για τη ναυπηγική βιομηχανία περιλαμβάνει μία σειρά αδιαφανών ρυθμίσεων περί ενισχύσεων για την έρευνα και ανάπτυξη, το περιβάλλον, τις καινοτομίες και την περιφερειακή πολιτική στήριξης, με συνέπεια τα καλά ναυπηγεία να τιμωρούνται και τα κακά να επιβραβεύονται. Κάθε κυβέρνηση οφείλει να κάνει ακριβώς το αντίθετο.
<P>
Η συμφωνία του ΟΟΣΑ, η οποία προβλέπει την κατάργηση ειδικότερα των ενισχύσεων δεν αποτελεί πανάκεια για όλα τα προβλήματα του κλάδου. Η Νότιος Κορέα αλλά και τα κράτη μέλη της Ένωσης διαθέτουν αρκετή πονηριά για να εξακολουθήσουν να στηρίζουν τη ναυπηγική βιομηχανία τους με τρόπο αδιαφανή.
<P>
Η Ευρωπαϊκή Επιτροπή θα πρέπει να προσφύγει αμελλητί στον ΠΟΕ κατά της Νότιας Κορέας και να συνεχίσει συγχρόνως την εξέταση των παραγγελιών που έχουν δοθεί στα νοτιοκορεατικά ναυπηγεία. Πρόκειται φυσικά περί ντάμπινγκ, εφόσον πωλούνται πλοία 20% περίπου κάτω της τιμής κόστους. Θα πρέπει συγχρόνως η Επιτροπή να ασκήσει τις αναγκαίες πιέσεις.
<P>
Το ναυπηγείο της Daewoo, το οποίο έχει χρεοκοπήσει εδώ και πολύ καιρό, αλλά συνεχίζει παρόλα αυτά να κατασκευάζει πλοία, οφείλει να κλείσει αμέσως και να μην αλλάξει ιδιοκτήτη. Καλώ επίσης την Επιτροπή να πραγματοποιήσει μία έρευνα σχετικά με το πραγματικό ύψος των ενισχύσεων ανά παραγγελία στην Ευρωπαϊκή Ένωση. Θα πρέπει να επανεξεταστεί επίσης και η μεταβατική ρύθμιση για την κατάργηση των επιδοτήσεων στις παραγγελίες. Στις χώρες οι οποίες διαθέτουν απεριόριστα κονδύλια προς το σκοπό αυτό πραγματοποιείται ένας αγώνας δρόμου για τις επιδοτήσεις, με συνέπεια το κλείσιμο πολλών εξαιρετικών ναυπηγείων - τα οποία είναι συνήθως και τα πλέον αποτελεσματικά - το 2000-2002. Με τα λιγότερο αποτελεσματικά ναυπηγεία τα οποία θα παραμείνουν τότε στην Ευρωπαϊκή Ένωση, θα είναι ακόμα δυσκολότερο να ανταγωνιστούμε την Ιαπωνία, τη Νοτιοανατολική Ασία και τις Ηνωμένες Πολιτείες. Θα μπορούσε να εξεταστεί ενδεχόμενη επανέναρξη της χορήγησης των ενισχύσεων ανά παραγγελία εφόσον δεν ισχύει πλέον η μεταβατική περίοδος. Θα παρακαλούσα τον επίτροπο Liikanen να εξετάσει το ζήτημα σοβαρά.
<P>
Μήπως θα μπορούσε ο επίτροπος να ζητήσει από το Διεθνές Νομισματικό Ταμείο να εξετάσει πού καταλήγουν οι πόροι που διαθέτει στη Νότιο Κορέα;
<P>
Θα ήθελα τέλος να επαναλάβω την παρατήρηση που έκανα στις 31 Μαρτίου 1998. Είναι προφανής η στρατηγική σημασία του ευρωπαϊκού ναυπηγοκατασκευαστικού κλάδου. Θέλουμε να μπορούμε και στο μέλλον να κατασκευάζουμε τα πλοία μας, ακόμη και αν οι εξωτερικές περιστάσεις μας αναγκάσουν να προσφέρουμε ενισχύσεις στον τομέα. Ας μη δημιουργήσουμε ωστόσο ένα λαβύρινθο από κάθε λογής αδιαφανείς ρυθμίσεις στην Ευρωπαϊκή Ένωση και ας μην πετάμε τα χρήματα των φορολογουμένων από το παράθυρο. Κάτι τέτοιο αναμφίβολα δεν θα αποβεί προς όφελος του τομέα. Ο απώτερος στόχος μας θα πρέπει να είναι πάντοτε η κατάργηση κάθε είδους κρατικών ενισχύσεων, ούτως ώστε να πληρώνεται κάθε ναυπηγείο την τιμή που πραγματικά του αξίζει.

<SPEAKER ID=45 NAME="Kauppi">
Αξιότιμε κύριε Πρόεδρε, αξιότιμε κύριε Επίτροπε, είναι θαυμάσιο το γεγονός ότι το Συμβούλιο Υπουργών Βιομηχανίας ενέκρινε ομόφωνα κατά τη συνεδρίασή του την περασμένη εβδομάδα έναν κατάλογο μέτρων για την εξάλειψη των στρεβλώσεων του ανταγωνισμού που προκάλεσε η Κορέα. Ας ελπίσουμε ότι τα μέτρα αυτά θα φέρουν αποτέλεσμα, διότι οι ενέργειες της Νότιας Κορέας δυσχεραίνουν πράγματι τις δυνατότητες επιτυχίας των ευρωπαϊκών ναυπηγείων στον ούτως ή άλλως σκληρό και έντονο ανταγωνισμό. αΟπως δήλωσε σαφώς και ο Υπουργός Εμπορίου και Βιομηχανίας της Φινλανδίας, δεν θα πρέπει ωστόσο να απαντήσουμε με το ίδιο νόμισμα στη δράση της Νότιας Κορέας, δηλαδή να εξετάσουμε για μια ακόμη φορά το ενδεχόμενο να μη σταματήσουμε τελικά τις επιδοτήσεις των ναυπηγείων. Δανείζομαι τα λόγια του Υπουργού: η συνέχιση των επιδοτήσεων θα ήταν σαν να πυροβολούσε η ΕΕ τα δικά της πόδια. Ασφαλώς αυτό ακριβώς ελπίζουν και οι Νοτιοκορεάτες.
<P>
Η Επιτροπή έχει ήδη εδώ και καιρό θέσει ως στόχο να σταματήσει τις επιδοτήσεις των ναυπηγείων στη σημερινή τους μορφή, και δεν θα πρέπει για κανένα λόγο να εγκαταλείψει τον στόχο αυτό. Το σκεπτικό είναι να δημιουργήσουμε στη θέση των επιδοτήσεων των ναυπηγείων νέας μορφής συστήματα επιδότησης για τις επενδύσεις και το περιβάλλον, και ακόμη να χορηγήσουμε μεγαλύτερη ενίσχυση στην έρευνα και σε νέες καινοτομίες, στοιχεία στα οποία αναφέρθηκε και η συνάδελφος κυρία Langenhagen με θαυμάσιο τρόπο. Με τα νέα συστήματα, η Επιτροπή επιδιώκει την ενίσχυση ενός ευρωπαϊκού στόλου πλοίων, που θα είναι πιο φιλοπεριβαλλοντικά και ασφαλέστερα, πράγμα το οποίο είχε ήδη αποφασισθεί από το 1997 στο πλαίσιο των κατευθυντήριων γραμμών για την κρατική ενίσχυση της ναυτιλίας. Χαιρετίζω με ευχαρίστηση μια τέτοιου είδους πολιτική, εφόσον βέβαια την υλοποιήσουμε επίσης στην πράξη.
<P>
Ιδιαίτερα θέλω να υπενθυμίσω στον αξιότιμο Επίτροπο ότι κατά τις ενταξιακές διαπραγματεύσεις της χώρας μου η Ένωση υποσχέθηκε να λάβει υπόψη της την απομακρυσμένη θέση και τις καιρικές συνθήκες της Φινλανδίας κατά τη λήψη των αποφάσεων για τους στόχους της ναυτιλιακής πολιτικής σε ολόκληρη την ήπειρο. Τον Ιούλιο του 1999 το Υπουργείο Συγκοινωνιών της Φινλανδίας κοινοποίησε στην Επιτροπή το πρόγραμμα επιδότησης επιτοκίου για αγορές πλοίων, σκοπός του οποίου είναι η προώθηση των αγορών και των βασικών επισκευών σε φορτηγά πλοία που είναι απαραίτητα για τις κλιματικές συνθήκες του Βορρά, τα οποία να έχουν καλή πλεύση στους πάγους, να είναι ασφαλή και φιλικά προς το περιβάλλον. Για το θέμα επικρατεί ευρεία συναίνεση στο φινλανδικό κοινοβούλιο, γεγονός που αποδεικνύεται επίσης από το ότι το κοινοβούλιο, παρεκκλίνοντας από τη συνήθη πρακτική του, πρόσθεσε με δική του πρωτοβουλία την εντολή για τις παραγγελίες αυτών των προμηθειών στον προϋπολογισμό του οικονομικού έτους 1999. Σίγουρα ο Επίτροπος κ.Liikanen, ως τέως Υπουργός Εθνικής Οικονομίας, κατανοεί τη σημασία αυτού του γεγονότος. Τώρα ωστόσο φαίνεται ότι οι υπάλληλοι της Γενικής Διεύθυνσης Ανταγωνισμού της Επιτροπής προτίθενται σθεναρά να ερμηνεύσουν το εν λόγω πρόγραμμα ως επιδότηση των ναυπηγείων, μολονότι το πρόγραμμα δεν επηρεάζει την κατάσταση του ανταγωνισμού των ναυπηγείων, διότι το πλοίο που θα λάβει την επιδότηση μπορούμε να το παραγγείλουμε σε οποιαδήποτε χώρα. Αυτό το έχουν επίσης διαπιστώσει, σύμφωνα με επιστολή της Επιτροπής με ημερομηνία 4.8.1999, και οι υπάλληλοι της Γενικής Διεύθυνσης VII της Επιτροπής, παρατηρώντας ότι η επιδότηση δεν έχει σχέση με τα ναυπηγεία της ΕΕ.
<P>
Θέλω μάλιστα να εκμεταλλευτώ την ευκαιρία και να ρωτήσω τον κ. Επίτροπο πώς σκοπεύει η Επιτροπή να εξασφαλίσει την ανάπτυξη της βόρειας ναυτιλίας ώστε να είναι φιλική προς το περιβάλλον και να προάγει την ασφάλεια, εάν δεν επιτρέπει να ακολουθηθεί η ανάπτυξη της δράσης την οποία εκείνη δημιούργησε. Παρόλο που έχουμε σαφώς αποφασίσει να σταματήσουμε την επιδότηση των ναυπηγείων, τα πρόσφατα γεγονότα της Νότιας Κορέας δεν πρέπει να οδηγήσουν στο σημείο να αρχίσουμε εντός της Ένωσης να συγχέουμε την παλαιάς μορφής επιδότηση των ναυπηγείων με τις δράσεις που βασίζονται στις κατευθυντήριες γραμμές του έτους 1997, των οποίων ο στόχος δεν σχετίζεται με την πολιτική ανταγωνισμού, αλλά συμμορφώνεται ξεκάθαρα με την αειφόρο ανάπτυξη και το δόγμα της ασφάλειας των θαλασσών. Τέλος, ερωτώ εσάς αξιότιμε Επίτροπε κ. Liikanen, πώς είναι δυνατό ένα κράτος μέλος να δημιουργήσει ναυτιλιακή πολιτική, εάν δεν μπορεί να έχει εμπιστοσύνη στις κατευθύνσεις της Επιτροπής; Με ποιον τρόπο έλαβε υπόψη της η Επιτροπή κατά την πρόσφατη αλληλογραφία της με τις αρμόδιες αρχές της φινλανδικής κυβέρνησης, τα πρωτόκολλα των ενταξιακών διαπραγματεύσεων της Φινλανδίας για τη ναυτιλιακή πολιτική;

<SPEAKER ID=46 NAME="Medina Ortega">
Κύριε Πρόεδρε, αυτή η συζήτηση μου προκαλεί βαθιά μελαγχολία διότι είναι μια συζήτηση που μοιάζει σαν να το βλέπουμε σε επανάληψη, σαν ένα remake, μια και πάμπολλες φορές θέσαμε το ίδιο θέμα σε αυτό το Κοινοβούλιο.
<P>
Μου προκαλεί μελαγχολία, διότι εγώ γεννήθηκα σε μια μικρή πόλη με λιμάνι, όπου εκείνη την εποχή, στην κυριολεξία σε κάθε δρόμο υπήρχε και ένα καρνάγιο. Οι βάρκες ήταν ξύλινες. Υπήρχε ένα επάγγελμα, αυτό των ξυλουργών που κατασκεύαζαν παραδοσιακά πλοία, με ξεχωριστή επαγγελματική περηφάνια. Αντιλαμβάνομαι ότι η πρόοδος συνεχίζεται και ότι δεν είναι δυνατό αυτά να τα διατηρήσουμε σήμερα, όμως πραγματικά η κατάσταση είναι πολύ ανησυχητική. Το γεγονός ότι η Ευρώπη μένει χωρίς ναυπηγική βιομηχανία είναι παράγοντας ανησυχίας. Εμείς οι Ευρωπαίοι ήμασταν αυτοί που ανακαλύψαμε τον κόσμο μέσω της ναυσιπλοΐας: οι Σκανδιναβοί τον βορρά, οι Πορτογάλοι και οι Ισπανοί την Αμερική, την Αφρική και την Ασία, οι Ολλανδοί, οι Δανοί, οι Αγγλοι, οι Γάλλοι πλεύσαμε σε όλες τις θάλασσες με καράβια που ναυπηγήθηκαν στη γη μας και στα ναυπηγεία μας.
<P>
Στην παρούσα φάση βιώνουμε μια παγκοσμιοποιημένη οικονομία που απαιτεί εξορθολογισμό των προσπαθειών, πράγμα που εξηγεί μια σειρά αναδιαρθρώσεων. Πιστεύω όμως ότι φθάνουμε σε ένα όριο. Συγκεκριμένα, η εξαφάνιση κάθε μορφής ενισχύσεων στις 31 Δεκεμβρίου του 2000 θα θέσει ένα πρόβλημα. Αν και με βρίσκουν σύμφωνο μερικές από τις προηγούμενες ομιλίες, όπως για παράδειγμα αυτή της κ. Kauppi, ότι δεν είναι ορθή η διατήρηση καθεστώτος επιδοτήσεων, μακροπρόθεσμα, είναι προφανές ότι αυτή η θέση στρέφεται κατά του ίδιου του κλάδου. Πέραν αυτού, σε αυτόν τον ναυπηγικό κλάδο, σταδιακά έχουμε άρει τις επιδοτήσεις και παρά ταύτα ο κλάδος εξακολουθεί να συρρικνώνεται.
<P>
Στην παρούσα φάση, ο ναυπηγικός κλάδος μοιάζει με ένα σωρό παλιοσίδερα. Όπου και να πάει κανείς, θα συναντήσει κάποιο κλειστό ναυπηγείο και χιλιάδες ανθρώπους που έχασαν τις δουλειές τους. Για παράδειγμα, από το 1984, τα ισπανικά ναυπηγεία αναδιαρθρώθηκαν τρεις φορές. Συγκεκριμένα, στη χώρα μου, την περασμένη Τετάρτη είχαμε διαδηλώσεις εργατών σε όλα τα ναυπηγοεπισκευαστικά κέντρα - στο Μπιλμπάο, στο Κάδιξ, στο Πουέρτο Ρεάλ, στη Σεβίλλη και στις Αστούριες - και μάλιστα με σοβαρά βίαια επεισόδια, διότι επαπειλείται η ζωή και η ασφάλεια πολλών εκατομμυρίων νοικοκυριών.
<P>
Τίθεται ακόμη ένα πρόβλημα. Σε αυτή την παγκοσμιοποιημένη οικονομία, είναι καλό να εξαφανίζονται οι επιδοτήσεις, όχι όμως όταν υπάρχουν χώρες που συνεχίζουν αυτή την πρακτική. Τίθεται επίσης - όπως ανέφεραν μερικοί από τους ομιλητές, όπως η κ. McKenna - ένα ακόμη ερώτημα : είναι σωστό για μία χώρα όπως η Κορέα να εμμένει σε αυτό το είδος πολιτικής; Πιστεύω ότι εάν γίνονται σωστά οι υπολογισμοί, εάν οι τιμές στις οποίες πωλούνται τα πλοία είναι κατώτερες του κόστους τους, αυτή η χώρα χάνει. Συνεπώς, αυτή η πολιτική ζημιώνει ακόμα και αυτή τη χώρα και τους εργαζομένους της. Ας θυμηθούμε πώς πριν από μερικά χρόνια οι Κορεάτες εργαζόμενοι ξεχύθηκαν στους δρόμους για να ζητήσουν ισότιμο καθεστώς. Το γενικό θέμα της παγκοσμιοποίησης - όπως γνωρίζει ο κ. Επίτροπος - συζητείται αυτή την ώρα ή πρόκειται να συζητηθεί στον Παγκόσμιο Οργανισμό Εμπορίου. Πιστεύω ότι αυτό είναι ένα από τα θέματα που πρέπει να μας απασχολήσει.
<P>
Η ευρωπαϊκή ναυπηγική βιομηχανία απειλείται από όλες τις πλευρές. Ορισμένοι από τους ομιλητές - πιστεύω και η ίδια η κ. McKenna - αναφέρθηκαν στην κρίση του τομέα της αλιείας. Φαίνεται ότι η ιδανική λύση είναι η καταστροφή του κοινοτικού αλιευτικού στόλου. Για τις μεταφορές - συμπεριλαμβανομένης της μεταφοράς πετρελαίου - υπάρχουν οι σημαίες ευκαιρίας. Αλλά ακόμα και αυτά τα λίγα καράβια που πλέουν υπό ευρωπαϊκή σημαία πρέπει να ναυπηγούνται εκτός Ευρώπης, διότι φαίνεται ότι δεν είμαστε ικανοί να αντισταθούμε σε έναν στρεβλό ανταγωνισμό.
<P>
Κατά συνέπεια, εξ ονόματος των Ισπανών, που σε αυτή τη φάση είναι εξαιρετικά προβληματισμένοι με αυτό το θέμα, ελπίζω η Επιτροπή να μεταφέρει στο Συμβούλιο τον προβληματισμό μας, τη διαφωνία μας με τις τελευταίες αποφάσεις του Συμβουλίου Υπουργών Βιομηχανίας - που φαίνεται διατεθειμένο, σε μια γλυκειά εκδοχή laisser faire να εγκαταλείψει το λίγο που μας απέμεινε από τον ευρωπαϊκό ναυπηγικό τομέα - και την ελπίδα μας ότι, είτε επιτέλους θα ληφθούν μέτρα για την αποφυγή αυτού του άνομου ανταγωνισμού που συμβαίνει, ή εάν δεν γίνει αυτό, ότι θα προβούμε στην επαναφορά των κοινοτικών ενισχύσεων προκειμένου να αντισταθμίσουμε τις ανισότητες, τις ανεπάρκειες και τις στρεβλώσεις που προκαλούνται σήμερα σε όλα τα ναυπηγοεπισκευαστικά κέντρα.

<SPEAKER ID=47 LANGUAGE="ES" NAME="Gonzαlez Αlvarez">
Κύριε Πρόεδρε, σε συνέχεια της ομιλίας του αξιότιμου συναδέλφου μου κ. Medina Ortega, θα ήθελα να σας υπενθυμίσω ότι σχεδόν πάντα η Επιτροπή και το Συμβούλιο προτείνουν στις κυβερνήσεις σχέδια για την απασχόληση, προτείνουν καταπολέμηση της ανεργίας, λένε ότι πρέπει να τελειώνουμε με την ανεργία στην Ευρώπη.
<P>
Κύριε Επίτροπε, ελάχιστα χρησιμεύουν τα σχέδια για την απασχόληση, εάν αφενός υπάρχει σταθερή απώλεια θέσεων απασχόλησης σε πολλούς από τους τομείς μας, και συγκεκριμένα στον κλάδο για τον οποίο μιλάμε σήμερα, το ναυπηγικό κλάδο, που αντιπροσωπεύει 300.000 θέσεις απασχόλησης στην Ευρώπη και περί τις 45.000 στην Ισπανία. Μας φαίνεται ότι αυτή η εξίσωση είναι αδύνατη. Εάν εσείς καταργήσετε τις επιδοτήσεις στον κλάδο μας, εάν συνεχιστεί η επιδότηση του τομέα στην Κορέα, εάν οι φιλελεύθεροι κανόνες στην Ευρώπη είναι όπως πρέπει να είναι, πολύ προχωρημένοι, και στην Κορέα φρικτοί, η εξίσωση είναι αδύνατη. Θα είναι αδύνατη η διατήρηση αυτού του κλάδου. Και δεν θα ήθελα αυτό να συμβεί στο μέλλον.
<P>
Στην Ισπανία υπάρχουν επτά περιοχές που έχουν ναυπηγικό κλάδο. Κοιτάξτε, κύριε Επίτροπε, εγώ προέρχομαι από μια μικρή περιοχή ενός εκατομμυρίου κατοίκων. Τα τελευταία χρόνια, λόγω των ευρωπαϊκών πολιτικών και των πολιτικών των διαδοχικών κυβερνήσεων, έχουμε απωλέσει 6.000 άμεσες θέσεις εργασίας στη μεταλλουργία, 10.000 μικρές γεωργικές εκμεταλλεύσεις, απωλέσαμε θέσεις εργασίας στην πολεμική βιομηχανία και απωλέσαμε θέσεις εργασίας στον ναυπηγικό κλάδο.
<P>
Όταν λαμβάνονται μέτρα στην Ευρωπαϊκή Ένωση - και εγώ γνωρίζω ότι αυτό που πρόκειται να πω είναι ξεπερασμένο για κάποιους από τους συντρόφους μου - λαμβάνονται σε πολύ μεγάλο βαθμό υπόψη οι νόμοι της αγοράς, λαμβάνεται σοβαρά υπόψη ο ανταγωνισμός. Ποτέ, ή σχεδόν ποτέ, δεν λαμβάνεται υπόψη ο ανθρώπινος παράγοντας. Και ο ανθρώπινος παράγοντας στην Ευρωπαϊκή Ένωση είναι βασικός. Εάν συνεχίσουμε να χάνουμε θέσεις απασχόλησης σε βασικούς κλάδους της βιομηχανίας μας, τα θεσμικά μας όργανα δεν θα είναι αξιόπιστα, λυπούμαι που πρέπει να το πω, κύριε Επίτροπε. Εάν τελειώσουν οι ενισχύσεις τον Δεκέμβριο, εάν διατηρηθούν οι ενισχύσεις στην Κορέα, εάν πέραν αυτών στην Ισπανία προτείνεται η επιστροφή 18.000 εκατομμυρίων πεσετών από τις ενισχύσεις που χορηγήθηκαν στον ναυπηγικό κλάδο, καταστρέφουμε τον κλάδο. Ας μην απατόμαστε, ας μην καταφεύγουμε σε ρητορικά σχήματα. Η πραγματικότητα είναι αυτή που είναι και, λυπούμαι που το λέω κύριε Επίτροπε, εάν δεν ληφθούν επείγοντα μέτρα ενεργητικού χαρακτήρα, αυτός ο κλάδος, όπως και άλλοι βιομηχανικοί κλάδοι της Ευρωπαϊκής Ένωσης, θα οδηγηθεί στην κατάρρευση, προκειμένου να τηρούνται οι καλοί τρόποι ομιλίας.

<SPEAKER ID=48 NAME="Varela Suanzes-Carpegna">
Κύριε Πρόεδρε, κύριε Επίτροπε, κυρίες και κύριοι βουλευτές, πιστεύω ότι καταρχάς πρέπει να συγχαρούμε εαυτούς και να ευχαριστήσουμε την Επιτροπή για το γεγονός ότι διεξάγεται σήμερα στο Κοινοβούλιο αυτή η συζήτηση για τη σοβαρή κρίση που διέρχεται η ευρωπαϊκή ναυπηγική βιομηχανία.
<P>
Μετά το Συμβούλιο Υπουργών Βιομηχανίας, στις 9 του μηνός, και την έκθεση της Επιτροπής σχετικά με την κατάσταση του ναυπηγικού κλάδου στην παγκόσμια αγορά, παρουσιάζεται σήμερα αυτή η δήλωση της Επιτροπής ενώπιον του Κοινοβουλίου, πράγμα που δείχνει ότι υπάρχει μια γενικευμένη ανησυχία στους κόλπους όλων των ευρωπαϊκών θεσμικών οργάνων.
<P>
Συντάσσομαι όμως με τα λόγια του κ. Medina Ortega , ώστε αυτό να μην είναι ένα remake, διότι αυτή η ανησυχία και τα αναγγελλόμενα μέτρα, αν και σημαντικά, μας φαίνονται επαρκή στην παρούσα φάση. Από αυτό εδώ το Ευρωπαϊκό Κοινοβούλιο, αν και στηρίζουμε απόλυτα αυτά τα μέτρα, ζητάμε πάνω απ' όλα περισσότερο επείγοντα χαρακτήρα, περισσότερη αποτελεσματικότητα και περισσότερη δυναμική. Free trade, αλλά επίσης fair trade, μιας και όλος ο κόσμος γνωρίζει πλέον τις άνομες πρακτικές που ακολουθεί η Κορέα, που καθιστούν αδύνατη την ανταγωνιστικότητα των ναυπηγείων μας, όπως ήδη επισημάνθηκε εδώ.
<P>
Η Ευρωπαϊκή Ένωση, κύριε Επίτροπε, με όλα τα πολιτικά, οικονομικά, χρηματοδοτικά και εμπορικά μέσα που διαθέτει, πρέπει να κάνει να υπερισχύσουν οι διεθνείς κανόνες και να βάλει φρένο, μια και καλή, στο κορεατικό dumping, διότι ο ευρωπαϊκός κλάδος μπορεί να είναι βιώσιμος σε ένα νόμιμο ανταγωνιστικό περιβάλλον. Πρέπει, κύριε Επίτροπε, να εκμεταλλευθούμε επίσης την φάση ένωσης που βιώνει ο ευρωπαϊκός κλάδος - αναφέρομαι στην εργοδοσία και στα συνδικάτα - όπως αποδείχτηκε το τελευταίο διάστημα και τις προηγούμενες μέρες, προκειμένου να ξαναδώσουμε ώθηση στον ευρωπαϊκό ναυπηγικό τομέα. Πρέπει να αναζητήσουμε και πρέπει να βρούμε μια ευρωπαϊκή λύση.
<P>
Επιτρέψτε μου, κύριε Επίτροπε, να σας πω ότι πιστεύω ότι το μέλλον των ναυπηγείων στην Ευρώπη είναι πολιτικό ζήτημα που απαιτεί γενναίες, σαφείς και συνολικές αποφάσεις από μέρους της Επιτροπής βέβαια, αλλά επίσης από μέρους όλων, πρωτίστως μετά τα συμπεράσματα του τελευταίου Συμβουλίου Υπουργών Βιομηχανίας.
<P>
Οι ενισχύσεις στις οποίες αναφερθήκαμε εδώ αποτελούν επίσης μέσο το οποίο πρέπει να διασαφηνίσει η Επιτροπή, κυρίως εάν πρόκειται για μελλοντική στρατηγική erga omnes. Το Κοινοβούλιο και η ευρωπαϊκή βιομηχανία πρέπει να το γνωρίζουν το συντομότερο δυνατό, μια και πιστεύουμε - και εγώ έτσι πιστεύω κατόπιν αυτής της συζήτησης - ότι όσο δεν σταθεροποιούνται οι παγκόσμιες αγορές, εξακολουθούν να είναι αναγκαίες κάποιες μεταβατικές λύσεις προστατευτισμού. Ζητάμε επίσης αυτά τα μέτρα - και επιμένω σε αυτό - να έχουν επείγοντα χαρακτήρα, μπροστά στον κίνδυνο να κλείσουν πολλά από τα ναυπηγεία μας, παρόλο που είναι βιώσιμα από τεχνικής και οικονομικής άποψης.
<P>
Τέλος, επιθυμώ να αναφερθώ, διότι προέρχομαι επίσης από περιοχή της περιφέρειας, στις τεράστιες επιπτώσεις για την περιφερειακή ανάπτυξη που έχει η ναυπηγική βιομηχανία, εδραιωμένη σε πολλές από αυτές τις περιφέρειες που συμπεριλαμβάνονται σε μεγάλο ποσοστό στον Στόχο 1 της ευρωπαϊκής περιφερειακής πολιτικής, με εξαιρετικά σημαντικά ναυπηγεία, που δημιουργούν πολλές άμεσες και έμμεσες θέσεις εργασίας, μια κοινωνική εξισορρόπηση που τόσο έχουν ανάγκη αυτές οι χώρες της συνοχής, που ζητούν την ευρωπαϊκή αλληλεγγύη. Ζητώ για λογαριασμό τους, στην περίπτωση της ναυπηγικής βιομηχανίας, όπως είναι λογικό και δίκαιο, ειδική μέριμνα στο πλαίσιο μιας περιφερειακής πολιτικής και πολιτικής ανταγωνισμού στην Ευρωπαϊκή Ένωση.
<P>
Συνοψίζω, κύριε Επίτροπε. Πιστεύω ότι το μήνυμα σήμερα στο Ευρωπαϊκό Κοινοβούλιο είναι η στήριξη ενεργού δράσης εκ μέρους της Επιτροπής σε αυτό το θέμα. Ευχαριστώ για τη δήλωση και για τις προσπάθειες που πραγματοποιεί η Επιτροπή, αλλά ας μην τρέμει το χέρι κατά την εφαρμογή μέτρων ενεργού και επείγοντος χαρακτήρα, όπως ακριβώς ζητάμε σήμερα σε αυτό το Ευρωπαϊκό Κοινοβούλιο.

<SPEAKER ID=49 NAME="Seppδnen">
Αξιότιμε κύριε Πρόεδρε, το εξεταζόμενο τώρα πρόβλημα είναι αποτέλεσμα της παγκοσμιοποίησης. Οι Νοτιοκορεάτες μέσα σε έξι χρόνια τριπλασίασαν το δυναμικό της ναυπηγικής βιομηχανίας τους. Αυτό δεν το πέτυχαν με δικά τους χρήματα αλλά με δανεικά. Τους προσφέρθηκε επίμονα αμερικανικό δανεικό χρήμα, κάτι που επέβαλαν οι αμερικανικές τράπεζες προκειμένου να αποκομίσουν από τον δανεισμό τα μεγαλύτερα δυνατά κέρδη. Κατόπιν τούτου, οι Νοτιοκορεάτες άφησαν τα δάνεια τα οποία τους επιβλήθηκαν απλήρωτα. Τα συγκεκριμένα χρέη ωστόσο ήταν εγγυημένα, διότι το Διεθνές Νομισματικό Ταμείο κατέβαλε στη Νότια Κορέα χρήματα προκειμένου να πάρουν πίσω τα οφειλόμενα τους οι αμερικανικές τράπεζες και να μπορέσουν να αποπληρωθούν τα δάνεια που είχαν χορηγήσει οι ίδιες. Δηλαδή το Διεθνές Νομισματικό Ταμείο έχει από τη δική του πλευρά συμβάλει στη δημιουργία της παρούσας κατάστασης.
<P>
Στους Νοτιοκορεάτες δόθηκε επίσης η συμβουλή να υποτιμήσουν το νόμισμά τους, διότι αποτελούσε γι' αυτούς έναν τρόπο να ξεφύγουν από αυτή την οικονομική κρίση, την οποία εμείς τους προκαλέσαμε. Υποτίμησαν το νόμισμά τους κατά πολλές δεκάδες τοις εκατό με αποτέλεσμα να βελτιωθεί η ανταγωνιστικότητα των τιμών τους. Δεν τους χρειάστηκε να προβούν σε περικοπές μισθών για να μειωθεί η ανταγωνιστικότητα των τιμών τους, έκαναν μόνο αυτό το οποίο τους συμβουλέψαμε να κάνουν, δηλαδή υποτίμησαν το νόμισμά τους. Κατά συνέπεια, η Νότια Κορέα λειτουργεί στον κόσμο εκείνο που εμείς της δημιουργήσαμε.
<P>
Όλοι εκείνοι οι πολιτικοί, οι οποίοι τώρα παραπονιούνται για τα προβλήματα που μας δημιούργησε η Νότια Κορέα, κάνουν λάθος όταν ισχυρίζονται ότι η παγκοσμιοποίηση είναι αμετάκλητη, ότι δεν μπορούμε να κάνουμε τίποτα. Μα αυτό ακριβώς είναι η παγκοσμιοποίηση, να μην μπορούν οι πολιτικοί να κάνουν τίποτα εάν δεν το θέλουν. Εάν στη Νότια Κορέα οι μισθοί μειώθηκαν από έξι ευρώ την ώρα σε τέσσερα ευρώ την ώρα, δεν είναι υπαίτιοι γι' αυτό οι Νοτιοκορεάτες. Εμείς είμαστε οι υπαίτιοι, διότι εμείς προκαλέσαμε την οικονομική κρίση στη Νότια Κορέα. Τώρα αυτή η κρίση απλά μεταδίδεται από τη Νότια Κορέα στα δικά μας ναυπηγεία. Ελπίζω οι πολιτικοί να αποδειχθούν ως προς το συγκεκριμένο θέμα πιο αξιόπιστοι από ό,τι στο παρελθόν και να επέμβουν επίσης στα γενεσιουργά αίτια του προβλήματος και όχι μόνο στις συνέπειες, για τις οποίες έγινε πολύς λόγος στο Σώμα. Επιθυμούμε να τις μετριάσουμε, όμως αυτές δεν μετριάζονται εάν δεν αντιμετωπίσουμε τα αίτια.

<SPEAKER ID=50 LANGUAGE="PT" NAME="Cunha">
Κύριε Πρόεδρε, αγαπητοί συνάδελφοι, όταν διεξάγουμε μία τόσο εξειδικευμένη και αντικειμενική συζήτηση, όπως είναι η παρούσα συζήτηση για τη ναυπηγική βιομηχανία στην Ευρώπη, πολύ δύσκολα αποφεύγουμε τις επαναλήψεις, ή μάλλον, είναι αδύνατον να τις αποφύγουμε. Συμβαίνει όμως ότι μιλούμε για ένα εξαιρετικά ευαίσθητο πολιτικό θέμα και, υπό αυτή την έννοια, έχει σημασία να αντιληφθούν η Επιτροπή και το Συμβούλιο ότι, στη συγκεκριμένη υπόθεση, υπάρχει σε αυτό το Κοινοβούλιο ευρεία συναίνεση και ότι μας απασχολεί ιδιαιτέρως το πώς θα βρεθεί μια λύση για το πρόβλημα.
<P>
Όπως επεσήμανε η συνάδελφος κ. Brigitte Langenhagen, η κρίση που μαστίζει τον τομέα της ναυπηγικής βιομηχανίας στην Ευρώπη δεν είναι σημερινή ούτε χθεσινή. Πρόκειται για μια κρίση που πλήττει τον τομέα εδώ και πάνω από 25 χρόνια. Αλλωστε, όπως φαίνεται από τις επίσημες στατιστικές που έχουμε στη διάθεσή μας, τα τελευταία 20 χρόνια, στην Ευρώπη, χάθηκαν τέσσερις στις πέντε θέσεις απασχόλησης που υπήρχαν στο συγκεκριμένο τομέα, κάτι που όντως είναι τρομακτικό. Και η εξέλιξη αυτή αποκτά ιδιαίτερα δραματικές διαστάσεις διότι η μαζική απώλεια θέσεων εργασίας, σε έναν τομέα που κάποτε απαριθμούσε μισό εκατομμύριο εργαζόμενους, παρατηρείται κατά βάση στις περιφερειακές περιοχές της Ευρώπης. Αρκεί να δούμε από ποιες χώρες κατάγονται όλοι σχεδόν οι βουλευτές που παρενέβησαν σε αυτή τη συζήτηση. Και, όπως όλοι γνωρίζουμε, ακριβώς στις εν λόγω περιφερειακές περιοχές της Ευρώπης είναι που παρουσιάζονται οι λιγότερες ευκαιρίες απασχόλησης.
<P>
Τώρα όμως, τη στιγμή που μιλάμε, η κατάσταση έχει πάρει μια ιδιαίτερα ανυπόφορη τροπή. Και δεν αναφέρομαι μόνο στην περίπτωση της Κορέας. Η περίπτωση της Κορέας, όπως έχουν ήδη επισημάνει διάφοροι συνάδελφοι, είναι το αποτέλεσμα του συγκερασμού μιας σειράς καταστάσεων και παραγόντων, είτε εσωτερικού είτε εξωτερικού χαρακτήρα: είχαμε την ασιατική κρίση, είχαμε τη σφοδρή υποτίμηση κατά περισσότερο από 30% του εθνικού νομίσματος της χώρας, του won, και επίσης είχαμε την επακόλουθη στήριξη του ΔΝΤ. Όλοι οι παραπάνω παράγοντες οδήγησαν σε αυτή τη μοναδική, απίθανα ευνοϊκή θα έλεγα, κατάσταση που βιώνει σήμερα η Κορέα, για να μη μιλήσω για τις αθέμιτες μεθόδους με τις οποίες η συγκεκριμένη χώρα μάς ανταγωνίζεται τον τελευταίο καιρό.
<P>
Αλλά υπάρχει και η περίπτωση των Ηνωμένων Πολιτειών, ας μην το ξεχνάμε. Οι Ηνωμένες Πολιτείες, που αρέσκονται να αυτοπροπαγανδίζονται σαν πρωταγωνιστές των ελεύθερων συναλλαγών και της ελεύθερης αγοράς, προωθούν αυτή τη θέση μόνον εκεί που τους συμφέρει: στον οπτικοακουστικό τομέα, στις γεωργοδιατροφικές βιομηχανίες, σε όλους τους τομείς που τους συμφέρουν. Όταν όμως πρόκειται για άλλα πράγματα, όπως ο τομέας για τον οποίο μιλάμε, τότε αποκαλύπτουν το καθαρό προστατευτικό τους πρόσωπο. Καλό θα ήταν να έχουμε αυτή την αλήθεια κατά νου!
<P>
Είναι αναγκαίο να δοθεί συνέχεια σε αυτή τη θέση του Συμβουλίου. Έχει βεβαίως σημασία το ότι το Συμβούλιο παίρνει μια πολιτική θέση επί του θέματος, αλλά θα πρέπει να υπάρξει συνέχεια. Νομίζω πως έχει ουσιαστική σημασία να ασκήσει η Ευρωπαϊκή Ένωση έντονες πιέσεις, ώστε να καταλήξουμε σε μια συμφωνία με την Κορέα προς την κατεύθυνση του αυτοπεριορισμού της παραγωγής της, και αυτό επιπροσθέτως προς όλα όσα έχουν ήδη επισημανθεί αναφορικά με τη θέσπιση κανόνων με σκοπό την αποτροπή της υφιστάμενης στρέβλωσης του ανταγωνισμού.
<P>
Διότι υπάρχει κάτι που είναι θεμελιώδες: αυτό που τίθεται επί τάπητος δεν είναι μόνον οι θέσεις εργασίας στον συγκεκριμένο τομέα που κινδυνεύουν ακόμη να χαθούν στην Ευρώπη. Το θέμα είναι ότι ο τομέας της ναυπηγικής βιομηχανίας, με όλα τα είδη σκαφών για τα οποία έγινε σήμερα λόγος, συνιστά έναν τομέα στρατηγικής σημασίας για την Ευρώπη. Επομένως, και βέβαια διανύει ένα στάδιο ραγδαίας διαρθρωτικής εξέλιξης: τα είδη των σκαφών προφανώς θα αλλάξουν, αλλά σε έναν στρατηγικό τομέα όπως αυτό, η Ευρώπη δεν θα πρέπει να βρεθεί στο έλεος του έξω κόσμου σε ό,τι αφορά τη ναυπήγηση και την προμήθεια των συγκεκριμένων σκαφών.
<P>
Κύριε Πρόεδρε, συνάδελφοι, στα πρόθυρα της έναρξης ενός νέου γύρου εμπορικών διαπραγματεύσεων, όταν όλοι κάνουν λόγο για ελεύθερο και δίκαιο εμπόριο, δεν παύει να είναι ειρωνικό αυτό που διαδραματίζεται στον τομέα της ναυπηγικής βιομηχανίας. Και γι' αυτό το λόγο πιστεύω πως εμείς, στην Ευρωπαϊκή Ένωση, θα πρέπει να είμαστε έτοιμοι να μνημονεύσουμε αυτό τον τομέα όταν πάμε στο Seattle, μιας και δεν συντρέχει κανένας λόγος να εξαιρεθεί αυτός ο τομέας από τους κανόνες της ΓΣΔΕ. Ειδάλλως, εάν αυτό λέγεται παγκοσμιοποίηση, τότε άστα να πάνε

<SPEAKER ID=51 LANGUAGE="EN" NAME="Liikanen">
Κύριε Πρόεδρε, θα ήθελα να σας ευχαριστήσω για τη διεξοδικότατη και σοβαρή συζήτηση που είχαμε εδώ σήμερα.
<P>
Όπως αναφέρθηκε, το όλο θέμα της ναυπηγικής έχει σοβαρό αντίκτυπο στην κοινή γνώμη. Πλησιάζουμε στην έναρξη των παγκόσμιων εμπορικών διαπραγματεύσεων του Σιάτλ και χρειαζόμαστε επειγόντως την υποστήριξη της κοινής γνώμης για να μπορέσουμε να προχωρήσουμε με την παγκοσμιοποίηση. Αν όμως η κοινή μας γνώμη πιστεύει ότι υπάρχουν κανόνες για ορισμένους αλλά όχι και για τους υπόλοιπους, αυτό έχει καταστροφικές συνέπειες για τις διαπραγματεύσεις αυτές. Έγιναν συζητήσεις επί του θέματος στην Επιτροπή, τις οποίες, μόνο και μόνο για το λόγο αυτό, λαμβάνουμε πολύ σοβαρά υπόψη. Χρειαζόμαστε ελεύθερο εμπόριο αλλά χρειαζόμαστε συγχρόνως δίκαιο εμπόριο, όπως ήδη ειπώθηκε εδώ.
<P>
Θα απαντήσω επί των θεμάτων που εμπίπτουν στην άμεση αρμοδιότητά μου. Για τα άλλα, θα διαβιβάσω αυτές τις ερωτήσεις στους συναδέλφους μου.
<P>
Ο κ. Caudron ρώτησε τι έχει γίνει μέχρι τώρα. Μετά το Συμβούλιο Βιομηχανίας κάλεσα τον Κορεάτη πρέσβη στην Επιτροπή την Τετάρτη, του παρουσίασα τα συμπεράσματα του Συμβουλίου και του εξήγησα της ανησυχίες μας για τη ναυπηγική βιομηχανία. Θεωρούμε εξαιρετικά σημαντικό να έχουμε ισχυρή ναυπηγική βιομηχανία στην Ευρώπη. Δεν πρόκειται να ανεχτούμε επιθετικά μέτρα που θα οδηγούσαν στην καταστροφή της. Ενημερώσαμε επίσης την κορεατική πλευρά ότι είναι σημαντικό η κυβέρνησή της να υποστηρίξει συναντήσεις των βιομηχανιών. Στο πλαίσιο της ναυπηγικής και του ΟΟΣΑ, στόχος είναι να διοργανωθεί τώρα μια συνάντηση μεταξύ αμφότερων των βιομηχανιών για να αναλυθεί η κατάσταση και να εξαχθούν τα αναγκαία συμπεράσματα. Η βιομηχανία πρέπει να πραγματοποιήσει συναντήσεις, αλλά κι εμείς χρειαζόμαστε τη δημόσια υποστήριξη και των δύο πλευρών για τα συμπεράσματα που θα συναχθούν στη συνάντηση αυτή τον Δεκέμβριο. Στον τομέα αυτό συνεργάζομαι στενά με το συνάδελφό μου, κ. Pascal Lamy.
<P>
Δεύτερον, στο θέμα του ΔΝΤ και της Παγκόσμιας Τράπεζας, αυτή την εβδομάδα ήρθα σε επαφή με τον Πρόεδρο του Συμβουλίου Βιομηχανίας, που μου υποσχέθηκε να θέσει το ζήτημα στην προεδρία ούτως ώστε το ECOFIN, που θα συνέλθει τον Νοέμβριο, να μπορεί να εξετάσει το ρόλο του ΔΝΤ και της Παγκόσμιας Τράπεζας στην περιοχή. Οι Υπουργοί Οικονομικών των κρατών μελών είναι, τρόπον τινά, οι ομόλογοι του ΔΝΤ και της Παγκόσμιας Τράπεζας και είναι πολύ σημαντικό να παροτρυνθούν όλα τα κράτη μέλη να εξετάσουν το θέμα του ενδεχόμενου αρνητικού αντικτύπου της στήριξης του ΔΝΤ και της Παγκόσμιας Τράπεζας στη ναυπηγική αγορά. Πρέπει να διερευνήσουν προσεκτικά κατά πόσο η στήριξη της ναυπηγικής και των ναυπηγών έχει στρεβλώσει την κατάσταση στην παγκόσμια αγορά.
<P>
Αφού συζητηθούν αυτά τα θέματα αφενός από τους υπουργούς Οικονομικών, το ECOFIN, το ΔΝΤ και την Παγκόσμια Τράπεζα και αφετέρου από τον ΟΟΣΑ, πρέπει να αξιολογήσουμε την κατάσταση και να λάβουμε όλα τα απαραίτητα συμπληρωματικά μέτρα.
<P>
Όσον αφορά το θέμα της αμερικανικής ναυπηγικής, ο νόμος Jones είναι η περίφημη αμερικανική νομοθεσία. Απαιτεί οι παραγγελίες για την εσωτερική ναυσιπλοΐα να απευθύνονται στα ναυπηγεία των Ηνωμένων Πολιτειών. Έτσι, δυνάμει αυτής της συγκεκριμένης νομοθετικής διάταξης, το πλοίο πρέπει να ναυπηγηθεί στις ΗΠΑ. Ο εν λόγω νόμος Jones έχει εξαιρεθεί βάσει της ΓΣΔΕ. Το μόνο ενδεχόμενο που υπάρχει είναι να τεθεί το θέμα στο πλαίσιο του ΠΟΕ από την Επιτροπή και τα κράτη μέλη. Κάτι τέτοιο συζητήθηκε νωρίτερα αλλά συνάντησε πολύ μεγάλη αντίσταση από τους Αμερικανούς.
<P>
Το μόνο ενδεχόμενο που υπάρχει είναι να τεθεί το θέμα στο πλαίσιο του ΠΟΕ από την Επιτροπή και τα κράτη μέλη. Αυτό συζητήθηκε νωρίτερα αλλά συνάντησε πολύ μεγάλη αντίσταση από τους Αμερικανούς.
<P>
Όσον αφορά το ζήτημα των ναυπηγείων που εν μέρει δουλεύουν για την αμυντική βιομηχανία, αυτός ο τομέας έχει εξαιρεθεί. Το ζήτημα αυτό μπορεί να τεθεί αν οι ανταγωνιστές μπορούν να αποδείξουν ότι αυτή η συγκεκριμένη ρύθμιση έχει ζημιώσει τη ναυπηγική αγορά τους. Θα αναλύσω τις ερωτήσεις που έθεσε ο κ. Caudron και θα επανέλθω σε αυτό αργότερα.
<P>
Θα διαβιβάσω την άλλη ερώτηση στους συναδέλφους μου και θα σας τηρώ ενήμερους για τις εξελίξεις στον τομέα. Υπάρχουν πολλές χώρες που θίγονται σοβαρά. Όπως είπε και η κ. Langenhagen, δεν πρέπει να ασχοληθούμε μόνο με τα άτομα που δουλεύουν άμεσα στα ναυπηγεία· υπάρχει επίσης ένα τεράστιο ποσοστό ειδικευμένου πληθυσμού που δουλεύει για τα ναυπηγεία σε άλλες βιομηχανίες. Ο αρνητικός αντίκτυπος αυτής της στρεβλωμένης κατάστασης της αγοράς είναι πολύ σοβαρός. Οι συνάδελφοί μου και εγώ θα παρακολουθούμε πολύ στενά το θέμα.

<SPEAKER ID=52 NAME="Πρόεδρος">
Ευχαριστώ πολύ, Επίτροπε κ. Liikanen.
<P>
Η συζήτηση έληξε.

<CHAPTER ID=5>
Διακoπή της συvσδoυ
<SPEAKER ID=53 NAME="Πρόεδρος">
Κηρύσσω τη λήξη της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 11.20)

