<CHAPTER ID=1>
Το πρόβλημα του έτους 2000 για τους υπολογιστές
<SPEAKER ID=1 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0014/99) του κ. A.J. Donnelly, εξ ονόματος της Επιτροπής Οικονομικής, Νομισματικής και Βιομηχανικής Πολιτικής σχετικά με την ανακοίνωση της Επιτροπής προς το Συμβούλιο, το Ευρωπαϊκό Κοινοβούλιο, την Οικονομική και Κοινωνική Επιτροπή και την Επιτροπή των Περιφερειών σχετικά με το πρόβλημα του 'Ετους 2000 για τους Υπολογιστές [COM(98)0102 - C4-0233/98].

<SPEAKER ID=2 NAME="Donnelly, Alan">
Κύριε Πρόεδρε, το ζήτημα αυτό είναι εξαιρετικά σημαντικό για την επιχειρηματική κοινότητα και τους πολίτες στους κόλπους της Ευρωπαϊκής Ένωσης. Κάθε πολίτης έχει στην κατοχή του πολλά προϊόντα. Ταξιδεύει με διαφορετικά μέσα μεταφοράς. Χρησιμοποιεί τις κοινωφελείς υπηρεσίες. Όλα αυτά θα επηρεαστούν από το πρόβλημα του έτους 2000 για τους υπολογιστές. Ενώ πριν από μερικούς μήνες πολύς κόσμος πίστευε ότι το πρόβλημα αυτό αφορούσε μόνο τις εταιρείες υπολογιστών, τώρα είναι σαφές ότι το θέμα του κοριού της χιλιετηρίδας θα επηρεάσει όλους τους πολίτες σε κάθε πτυχή της ζωής τους. Το σημαντικότερο πράγμα που πρέπει να κάνει η Ευρωπαϊκή Ένωση, κατά τη διάρκεια της φετινής χρονιάς, είναι να εξασφαλίσει ότι όλες οι κοινωνικές ομάδες και κάθε τμήμα της επιχειρηματικής κοινότητας θα ενημερωθούν πλήρως για τις ενδεχόμενες επιπλοκές από τον κοριό της χιλιετηρίδας.
<P>
Δεν ανησυχώ τόσο πολύ για τον τρόπο με τον οποίο οι μεγάλες πολυεθνικές ετοιμάζονται να αντιμετωπίσουν το εν λόγω ζήτημα. Είναι αρκετά σαφές ότι αν είστε πολυεθνική, μπορείτε να το αντέξετε οικονομικά και, πιθανότατα, ήδη έχετε βάλει εμπειρογνώμονες να εργάζονται πάνω σε αυτό το ζήτημα για αρκετά χρόνια. Αλλά γνωρίζουμε ότι στους κόλπους της Ευρωπαϊκής Ένωσης, υπάρχουν περίπου 18 εκατομμύρια μικρές επιχειρήσεις. Πόσες από αυτές έχουν εντοπίσει κατά πόσο θα έχουν ή όχι ενδεχόμενα προβλήματα μετά την 1η Ιανουαρίου του 2000, εξαιτίας συστημάτων που λειτουργούν σε αυτές τις μικρές επιχειρήσεις;
<P>
Σε ορισμένες χώρες - συμπεριλαμβανομένης της δικής μου - έχουν διοριστεί αρκετές χιλιάδες ειδικοί, για να επισκεπτούν άτυπα και να βοηθήσουν την κοινότητα των μικρών επιχειρήσεων να εντοπίσει κατά πόσον κάθε μικρή επιχείρηση θα επηρεαστεί. Αλλά και σε ολόκληρη της Ευρωπαϊκή Ένωση, δεδομένου ότι η κοινότητα των μικρών επιχειρήσεων παρουσιάζει μεγάλη σπουδαιότητα για την ΕΕ, πρέπει να εξασφαλίσουμε ότι θα ασκηθεί όσο το δυνατόν περισσότερη πίεση στα κράτη μέλη, για να παράσχουν και οι 15 χώρες τις ίδιες διευκολύνσεις. Θα ήμουν ευγνώμων αν ο Επίτροπος μπορούσε να μας εξηγήσει σήμερα το πρωί, κατά πόσο υπάρχει ένα πρόγραμμα παρακολούθησης, για να εντοπίσουμε αν και τα 15 κράτη μέλη παρέχουν εμπειρογνωμοσύνη, για να βοηθήσουν, παρέχοντας συμβουλές στην κοινότητα των μικρών επιχειρήσεων σχετικά με τον τρόπο με τον οποίο μπορεί να επηρεαστούν από τον κοριό της χιλιετηρίδας.
<P>
Αναφορικά με τις κοινωφελείς υπηρεσίες - ηλεκτρικού, αερίου, νερού κλπ - έχει ουσιώδη σημασία και εδώ να διαχειριστούν οι ίδιες τις υποθέσεις που έχουν σχέση με τον κοριό της χιλιετηρίδας. Θα ήταν καταστροφικό για τους πολίτες της Ευρωπαϊκής Ένωσης αν, εξαιτίας ανεπαρκούς προετοιμασίας, ο δημόσιος τομεάς και οι κοινωφελείς υπηρεσίες ανακάλυπταν, μετά την 1η Ιανουαρίου του 2000, ότι έχουν προβλήματα. Τι μέτρα λαμβάνονται σε ολόκληρη την Ευρωπαϊκή Ένωση για μία συντονισμένη αντίδραση και την εξασφάλιση κατάλληλης πληροφόρησης προς τις κοινωφελείς υπηρεσίες για το εν λόγο ζήτημα;
<P>
Σε ό, τι αφορά τη νομοθεσία της Ευρωπαϊκής Ένωσης, υπάρχει ένα νομοθετικό σώμα που ασχολείται με το ζήτημα της ευθύνης για παροχή πλημμελών υπηρεσιών, την ασφάλεια προϊόντος και άλλη νομοθεσία περί ευθυνών. Αυτό που παραμένει ασαφές για μένα είναι κατά πόσο θα εφαρμόζουμε αυτές τις οδηγίες περί ευθύνης σε οποιοδήποτε πρόβλημα μπορεί ενδεχομένως να προκύψει σε σχέση με τον κοριό της χιλιετηρίδας. Στις Ηνωμένες Πολιτείες, για παράδειγμα, εξέτασαν την πιθανότητα παραίτησης από τη νομοθεσία περί ευθύνης, ώστε οι εταιρείες να μην επηρεάζονται λόγω βλάβης των προϊόντων τους ή πλημμελή παροχή των υπηρεσιών τους. Οι ευρωπαίοι πολίτες θα είναι άραγε σε θέση να επικαλούνται τη νομοθεσία περί ευθύνης για προϊόντα και για παροχή πλημμελών υπηρεσιών στην Ευρωπαϊκή Ένωση στην περίπτωση που αγαθά ή υπηρεσίες δεν λειτουργούν ως συνέπεια του κοριού της χιλιετηρίδας; Πρόκειται για ένα ζήτημα για το οποίο οι πολίτες της Ευρωπαϊκής Ένωσης ζητούν απαντήσεις. Μπορούν να καταφύγουν στο νόμο αν ανακαλύψουν ότι έχουν προβλήματα;
<P>
Θέλω να ασχοληθώ με δύο τελικές επισημάνσεις. Τι σχέδια εκτάκτου ανάγκης εκπονούν τα κράτη μέλη και τι συλλογικές πρωτοβουλίες αναλαμβάνονται σε ολόκληρη την Ευρωπαϊκή Ένωση για την περίπτωση - Θεός φυλάξοι - σοβαρού προβλήματος που θα έχει σχέση με μία μεγάλη βιομηχανία στους κόλπους της ΕΕ; Τι δράσεις αναλαμβάνονται από τις πολιτικές αρχές, για να προετοιμαστούν για μία ενδεχόμενη καταστροφή σε κάποιο μέρος της ΕΕ; Για παράδειγμα, οι Υπουργοί Εσωτερικών συζητούν άραγε κατά πόσο πρέπει ή όχι να υπάρξει ένα σχέδιο εκτάκτου ανάγκης για την 1η Ιανουαρίου του 2000; Μερικοί μπορεί να πούνε ότι έχουμε να κάνουμε με Κασσάνδρες που προσπαθούν να φτιάξουν μία πολύ σκοτεινή εικόνα, αλλά το γεγονός είναι ότι δεν γνωρίζουμε αν μας περιμένουν λίγο πιο κάτω, ενδεχομένως, πολύ καταστροφικά προβλήματα.
<P>
Τέλος, όσον αφορά στις εξωτερικές μας σχέσεις. Γύρω από τα σύνορά μας, έχουμε σχέσεις με τις χώρες της Ανατολικής Ευρώπης και τις χώρες της πρώην Σοβιετικής Ένωσης. Αυτές έχουν εκτεταμένες πυρηνικές εγκαταστάσεις, που, όπως γνωρίζουμε, βρίσκονται ήδη σε πολύ σοβαρή κατάσταση λόγω φθοράς. Τι είδους εργασία πραγματοποιεί η Ευρωπαϊκή Ένωση για να διασφαλίσει αυτές τις πυρηνικές εγκαταστάσεις και άλλες μεγάλες κοινωφελείς υπηρεσίες γύρω από τα σύνορά μας από μία πιθανή καταστροφή εξαιτίας της έλλειψης προετοιμασίας αυτών των χωρών; Το πρόβλημα αυτό δεν αφορά μόνον την Ευρωπαϊκή Ένωση, αλλά θα μπορούσε να έχει πολύ σοβαρές επιπλοκές, κυρίως σε πολύ ευαίσθητους τομείς, όπως ο ενεργειακός τομεάς, εκτός και αν κάνουμε τις απαραίτητες προετοιμασίες.
<P>
Αυτό έχει ζωτική σημασία για μας. Δεν θα πρέπει να ανησυχούν μόνο οι λάτρεις των υπολογιστών. Κάθε πολίτης πρέπει να αναγνωρίσει τον κίνδυνο για τον ίδιο τον τρόπο ζωής του και τους κινδύνους για την ασφάλειά μας. Η Επιτροπή και το Κοινοβούλιο πρέπει να καταστήσουν σαφές ότι θα ασκήσουν πιέσεις καθ' όλη τη διάρκεια της χρονιάς, προκειμένου να εγγυηθούμε ότι γίνονται όλες οι ενέργειες που μπορούν να γίνουν για την ασφάλεια των πολιτών, για την εξασφάλιση των νομικών δικαιωμάτων τους και την εξασφάλιση των προοπτικών της επιχειρηματικής μας κοινότητας, καθώς και για την ασφάλεια των γειτόνων μας αυτή την πολύ κρίσιμη στιγμή, ως συνέπεια των αλλαγών στην τεχνολογία.

<SPEAKER ID=3 LANGUAGE="EN" NAME="Hendrick">
Κύριε Πρόεδρε, θα ήθελα να ξεκινήσω, συγχαίροντας τον καλό μου φίλο και συνάδελφο, κ. Donnelly, για την εξαίρετη έκθεσή του, η οποία καλύπτει τις περισσότερες πτυχές των προβλημάτων που έχουν σχέση με τον κοριό της χιλιετηρίδας. Αυτή η έκθεση δεν κατατέθηκε και τόσο νωρίς - οι φήμες ότι περιλαμβανόταν στην ημερήσια διάταξη της περιόδου συνόδου του Δεκεμβρίου ήταν αβάσιμες!
<P>
Στη χώρα μου, οι εκτιμήσεις λένε ότι τα προβλήματα από τον κοριό της χιλιετηρίδας θα μπορούσαν να κοστίσουν έως και 2 % του ΑΕγχΠ. Δεδομένου ότι σε πολλές χώρες η ανάπτυξη υπολογίζεται κάτω του 2 %, η θέση είναι πολύ δυσάρεστη και θα πρέπει να καταβληθεί κάθε προσπάθεια για να ελαχιστοποιηθεί ο αντίκτυπος του προβλήματος, κυρίως όσον αφορά τις δημόσιες υπηρεσίες, τις επιχειρήσεις, τις μεταφορές, τα οικιακά προβλήματα και, όπως ανέφερε ο κ. Donnelly, την απειλή κατά της ασφάλειας. Το πλέον ανησυχητικό από όλα είναι η πυρηνική ασφάλεια και γνωρίζουμε ότι υπάρχουν προβλήματα στην Κεντρική και Ανατολική Ευρώπη και πιθανότατα και αλλού.
<P>
Θα ήθελα να αναφερθώ σε τρεις τομείς που προκαλούν ανησυχία. Αυτοί είναι η συνειδηποίηση του κοινού, η ευθύνη στην περίπτωση βλάβης και, τρίτον, ένα ζήτημα στο οποίο αναφερθήκαμε, το ζήτημα της ασφάλειας. Όσον αφορά τη συνειδητοποίηση του κοινού, γνωρίζω ότι σε κάθε κράτος μέλος υπάρχουν προγράμματα για την πληροφόρηση, κυρίως, των καταναλωτών, αλλά και των επιχειρήσεων. Θα ήθελα να καλέσω την Επιτροπή να χρησιμοποιήσει τα Ευρωπαϊκά Κέντρα Πληροφόρησης, για τη διανομή πληροφοριών, προκειμένου να εξασφαλίσει ότι το κοινό και οι επιχειρήσεις γνωρίζουν τις ευθύνες τους και τους κινδύνους που ενέχει η έλλειψη προετοιμασίας για το έτος 2000. Η συνειδητοποίηση των επιχειρήσεων αποτελεί πρόβλημα εξαιτίας των λόγων που περιέγραψα και εξαιτίας των επιπτώσεών της στις οικονομικές επιδόσεις. Η στάση «περιμένετε και θα δούμε» που υιοθετούν ορισμένες επιχειρήσεις δεν είναι ικανοποιητική. Η κατάσταση θα μπορούσε να είναι πολύ χειρότερη από ό, τι φαντάζονται.
<P>
Από την άποψη της ευθύνης σε περίπτωση βλάβης, οι καταναλωτές θα πρέπει να προστατευτούν. Η σημερινή θέση σχετικά με το κατά πόσο οι βλάβες είναι ανωτέρας βίας ή απρόβλεπτες δεν επαρκεί. Πολλοί ασφαλιστές προσπαθούν να αποφύγουν τις ευθύνες τους. Οι καταναλωτές θα πρέπει να ασφαλίζονται επί της βάσης ότι είναι λογικό ο καταναλωτής να περιμένει να αποζημιωθεί, αν λάβουμε υπόψη την ηλικία ενός συγκεκριμένου προϊόντος.
<P>
Τέλος, όσον αφορά την ασφάλεια. Προφανώς, η πυρηνική βιομηχανία αποτελεί έναν τομέα που προκαλεί ανησυχία - και ο κ. Donnelly αναφέρθηκε σε αυτόν. Ο τομέας των μεταφορών είναι ένας ακόμα τομέας που προκαλεί ανησυχία. Θα πρέπει να γίνει κάθε προσπάθεια για να δημιουργηθούν μέτρα προστασίας από βλάβη, όπου υπάρχουν αμφιβολίες για τη σωστή λειτουργία του εξοπλισμού μετά το έτος 2000.
<P>
Συνιστώ αυτήν την έκθεση στο Σώμα και συγχαίρω και πάλι τον κ. Donnelly.

<SPEAKER ID=4 LANGUAGE="NL" NAME="Van Velzen">
Κύριε Πρόεδρε, κύριε Επίτροπε, αγαπητοί συνάδελφοι, θα ήθελα καταρχάς να συγχαρώ θερμά τον Alan Donnelly για αυτή την εξαιρετική έκθεση. Πιστεύω ότι δίνει μία εξαιρετική απάντηση σε όλα τα ζητήματα που αφορούν την Ευρωπαϊκή Ένωση σχετικά με το πρόβλημα αυτό. Η έκθεση άργησε να υποβληθεί, κάτι για το οποίο δεν ευθύνεται ο εισηγητής, αλλά τι να κάνουμε. Φαίνεται ότι η Ευρωπαϊκή Ένωση διστάζει να αναλάβει τις ευθύνες της για το ζήτημα αυτό. Θα ήθελα να θέσω άλλη μία φορά στον επίτροπο Bangemann το εξής ερώτημα: σε μία από τις συνεδριάσεις της EMAC δήλωσε ότι το πρόβλημα της χιλιετηρίδας δεν είναι και δα και τόσο φοβερό. Το 2000 θα αποδειχθεί ότι επρόκειτο περί υπερβολών που προέρχονται κυρίως από τους κατασκευαστές λογισμικού. Θα ήθελα να ρωτήσω τον Επίτροπο κατά πόσο θα πρέπει η Ένωση να πάρει το πρόβλημα στα σοβαρά; Σε τέσσερα σημεία θα ήθελα ιδιαίτερα να αναφερθώ.
<P>
Καταρχάς, το ζήτημα των αλυσιδωτών επιπτώσεων. Γνωρίζουμε όλοι ότι το πρόβλημα της χιλιετηρίδας δεν είναι δυνατόν να αντιμετωπισθεί μόνο σε τοπικό, περιφερειακό ή εθνικό επίπεδο, θα πρέπει να αντιμετωπισθεί σε επίπεδο Ένωσης. Είναι βέβαια σαφές ότι όλα αυτά τα επίπεδα αλληλοσυνδέονται. Όσο καλύτερα μπορέσουμε να συνειδητοποιήσουμε και να αντιμετωπίσουμε συνολικά το πρόβλημα των αλυσιδωτών επιπτώσεων, τόσο επιτυχέστερη θα είναι η αντίδρασή μας στο πρόβλημα της χιλιετηρίδας. Γι' αυτό και θεωρώ ότι στα πλαίσια της εσωτερικής αγοράς είναι εξαιρετικά σημαντικό να λάβει υπόψη της και η Ευρωπαϊκή Ένωση το πρόβλημα των αλυσιδωτών επιπτώσεων. Είναι γνωστό το παράδειγμα της ηλεκτρικής ενέργειας. Εάν μία χώρα δεν είναι σε θέση να αντιμετωπίσει το πρόβλημα επαρκώς, αυτό θα έχει σημαντικές συνέπειες για τις άλλες χώρες εντός, αλλά και εκτός Ένωσης, λόγω ακριβώς της πλήρους σύνδεσης των δικτύων ηλεκτρικής ενέργειας.
<P>
Το δεύτερο σχόλιό μου αφορά το ζήτημα της αστικής ευθύνης. Σε διάφορα κράτη μέλη γνωρίζω ότι ήδη διεξάγονται συζητήσεις σχετικά με το ποιος θα φέρει την ευθύνη εφόσον υπάρξει όντως το πρόβλημα της χιλιετηρίδας. Ορισμένες ασφαλιστικές εταιρείες έχουν ήδη δημιουργήσει χρηματικά αποθέματα ενώ άλλες όχι. Θα ήθελα να μου πει ο επίτροπος πώς θα αντιμετωπίσει αυτό το φαινόμενο της εσωτερικής αγοράς. Διότι, εάν ένα κράτος μέλος έχει ρυθμίσει επαρκώς το ζήτημα της αστικής ευθύνης ενώ ένα άλλο όχι, σκεφθείτε για παράδειγμα και την προβληματική των αλυσιδωτών επιπτώσεων, τι θα κάνουμε τότε; Δεν νομίζω ότι θα πρέπει η Ένωση να υιοθετήσει παθητική στάση στο ζήτημα αυτό.
<P>
Τρίτον: η συνειδητοποίηση του προβλήματος της χιλιετηρίδας, κάτι που σημαίνει αφενός ότι θα πρέπει να εκπονηθούν σχέδια και κυρίως να πραγματοποιηθούν δοκιμές και αφετέρου ότι θα πρέπει να δείξουμε στο κοινό τι κάνουμε τελικά και ποιες συνέπειες θα έχει το έργο μας. Πιστεύω στο σημείο αυτό ότι όσο περισσότερο καθιστούμε σαφές στον πολίτη ότι έχουμε το πρόβλημα υπό έλεγχο, και κυρίως ότι δεν καθόμαστε με σταυρωμένα χέρια και ότι το πρόβλημα μπορεί να αντιμετωπισθεί, τόσο περισσότερο θα αυξάνεται και η εμπιστοσύνη του πολίτη στο έργο μας. Είναι πιστεύω πολύ σημαντικό κάτι τέτοιο.
<P>
Τέλος, όσον αφορά τον πυρηνικό τομέα. Εδώ δεν γνωρίζουμε τι συμβαίνει. Γι' αυτό θεωρώ απαραίτητο να δοθεί περισσότερη προσοχή στο ζήτημα αυτό, γιατί μπορεί να φοβίσει έντονα τους πολίτες. Θα παρακαλούσα τον Επίτροπο και την Ευρωπαϊκή Επιτροπή να μας πληροφορήσουν με σαφήνεια τι κάνουμε στην Κεντρική και Ανατολική Ευρώπη. Επίσης τι κάνουμε για τη Ρωσία, εδώ υπάρχει ένα μεγάλο ερωτηματικό και έντονη ανάγκη πληροφόρησης των πολιτών.
<P>
Τέλος, κύριε Πρόεδρε, θα ήθελα να απευθύνω ένα ερώτημα σ' εσάς. Τι κάνει το Ευρωπαϊκό Κοινοβούλιο ούτως ώστε να μην αντιμετωπίσει πρόβλημα από την αλλαγή της χιλιετίας; Ίσως θα μπορούσατε να μου απαντήσετε στη συνέχεια για το ζήτημα αυτό. Περιμένω με ανυπομονησία την απάντησή σας.

<SPEAKER ID=5 LANGUAGE="NL" NAME="Boogerd-Quaak">
Κύριε Πρόεδρε, και εγώ θα ήθελα να συγχαρώ τον κ. Donnelly για την εξαιρετική του έκθεση. Θα ήθελα να θίξω ένα πρόβλημα στο οποίο αναφέρθηκαν ήδη οι προλαλήσαντες. Την 1η Ιανουαρίου του 2000 πολλοί ηλεκτρονικοί υπολογιστές θα νομίσουν ότι γυρνάμε πίσω στο χρόνο, εκτός εάν είναι εξοπλισμένοι για να αντιμετωπίσουν το πρόβλημα. Αυτή η κατάσταση ενέχει βέβαια πολλούς κινδύνους και μπορεί να προκαλέσει οικονομικά, οικολογικά και ανθρωπιστικά προβλήματα. Με ανησυχεί ιδιαίτερα η κατάσταση στη Ρωσία και σε ορισμένες ανατολικοευρωπαϊκές χώρες. Εξαιτίας της οικονομικής κρίσης εκεί, το πρόβλημα της αλλαγής της χιλιετίας, που έτσι κι αλλιώς είχε παραμεληθεί, τώρα αγνοείται πλήρως. Ξέρω βέβαια ότι λένε κάποιοι στις χώρες αυτές ότι διάφοροι ηλεκτρονικοί υπολογιστές δεν έχουν το πρόβλημα που αντιμετωπίζουμε στη Δύση. Δεν είναι ωστόσο βέβαιο κάτι τέτοιο. Για να γνωρίσω καλύτερα την κατάσταση πραγματοποίησα πρόσφατα επίσκεψη εργασίας στο μοναδικό σταθμό πυρηνικής ενέργειας που διαθέτει η χώρα μου. Διαπίστωσα εκεί ότι καταβάλλονται προσπάθειες εδώ και ένα χρόνο για να αντιμετωπισθούν οι συνέπειες του προβλήματος στο σταθμό. Συζήτησα με τους υπεύθυνους της εγκατάστασης το ζήτημα των ανατολικοευρωπαϊκών χωρών, το οποίο γνωρίζουν και διαπίστωσα ότι ανησυχούν και οι ίδιοι για το τι συμβαίνει. Ευχαριστώ λοιπόν τον κ. Donnelly που υιοθέτησε τη σχετική τροπολογία που πρότεινα.
<P>
Ο κ. Van Velzen έθεσε το ζήτημα της αστικής ευθύνης και θα ήθελα να προσθέσω στο σημείο αυτό ότι κανένα ασφαλιστήριο δεν καλύπτει πυρηνικές καταστροφές. Αλλος ένας λόγος επομένως για να δώσουμε ιδιαίτερη προσοχή στο πρόβλημα.
<P>
Εξακολουθώ να πιστεύω ότι η Ευρωπαϊκή Ένωση θα πρέπει να αναλάβει ηγετικό ρόλο στις προσπάθειες αντιμετώπισης του προβλήματος και να συνεργασθεί στενά με την Ανατολική Ευρώπη και τη Ρωσία. Καιρός είναι να αναλάβουμε τις ευθύνες μας. Πιστεύω επίσης ότι το ζήτημα αυτό θα πρέπει να ληφθεί υπόψη και στα προγράμματα παροχής βοήθειας προς τις χώρες αυτές. Διάφορες μελέτες κατέδειξαν ότι είναι δυνατό να γίνει κάτι τέτοιο με σχετικά περιορισμένες δαπάνες. Για παράδειγμα, το συνολικό κόστος για την αντιμετώπιση του προβλήματος της αλλαγής της χιλιετίας στη Ρωσία υπολογίζεται σε 100 εκατ. δολάρια. Θεωρώ λογική αυτή την επένδυση. Εάν θέλουμε να εξασφαλίσουμε μία ασφαλή Πρωτοχρονιά στους πολίτες της Ευρώπης θα πρέπει να βάλουμε το χέρι στην τσέπη. Οι καιροί ου μενετοί. Λίγος χρόνος μας μένει και την ευθύνη για την αντιμετώπιση του προβλήματος φέρει τόσο η Δύση όσο και η Ανατολή. Θα ήθελα λοιπόν να απευθύνω επείγουσα έκκληση στον Επίτροπο Bangemann να δώσει άμεση προτεραιότητα στο πρόβλημα αυτό, όχι μόνον εξαιτίας των κινδύνων που ενέχει, αλλά κυρίως εξαιτίας της ανεπανόρθωτης οικολογικής καταστροφής που μπορεί να συμβεί εάν η κατάσταση τεθεί εκτός ελέγχου.

<SPEAKER ID=6 NAME="Kerr">
Κύριε Πρόεδρε, θα ήθελα να ξεκινήσω με μία εξομολόγηση. Δεν εμπιστεύομαι καθόλου την τεχνολογία και, σαφώς, γι αυτόν τον λόγο επέλεξε εμένα η Ομάδα μου να μιλήσω για αυτό το πολύπλοκο θέμα. Διάβασα τη θαυμάσια έκθεση του κ. Donnelly και τον επαινώ γι αυτήν. Μία σκέψη μου πέρασε από το μυαλό. Έχει άραγε ελέγξει αν οι υπολογιστές του Εργατικού Κόμματος στον Millbank Tower έχουν προγραμματιστεί, για να λάβουν υπόψη την αλλαγή, ώστε όλοι οι βουλευτές να έχουν πρόσβαση το έτος 2000, όπως είχαν το 1999;
<P>
Σαφέστατα πρόκειται για ένα σημαντικό ζήτημα. Ένα θεμελιώδες ερώτημα που μου πέρασε από το μυαλό όταν διάβασα την έκθεση είναι πώς συνέβη και επετράπη στους σχεδιαστές υπολογιστών και λογισμικού να φτιάξουν και να προγραμματίσουν τα μηχανήματα με τέτοιον τρόπο. Όλοι ήξεραν ότι πλησίαζε το έτος 2000, αλλά φαίνεται ότι δεν τους πέρασε από το μυαλό να διορθώσουν αυτό το μάλλον θεμελιώδες ελάττωμα κατά τη φάση του σχεδιασμού. Τότε προκύπτει το ερώτημα: τι γίνεται με το ζήτημα της ευθύνης για οποιαδήποτε ζημία προκύψει αν αυτά τα μηχανήματα καταρρεύσουν; Θα μπορούσαμε να μηνύσουμε τον κ. Gates, παρ' όλα τα πολλά δισεκατομμύρια δολλάρια που διαθέτει, για την ευθύνη του στην εν λόγω διαδικασία; Ή μήπως θα μπορούσαμε να κρατικοποιήσουμε την εταιρεία του, όπως πρότεινε πρόσφατα ένας Αμερικανός οικονομολόγος;
<P>
Διάβασα ότι η Βρετανική Κυβέρνηση έχει προετοιμαστεί πολύ σοβαρά γι αυτό, αλλά ανησύχησα κάπως όταν διάβασα τις προάλλες στις εφημερίδες ότι η ιταλική κυβέρνηση - δεν θέλω να επικρίνω τους Ιταλούς φίλους μου - μόλις τώρα σχημάτισε μία ομάδα μελέτης, χωρίς γραφεία, προϋπολογισμό και πόρους, για να εξετάσει αυτό το πρόβλημα, μόλις εννέα μήνες πριν από το γεγονός. Έχω την εντύπωση ότι είναι κάπως αργά. Μάλιστα, και το Κοινοβούλιο κινήθηκε κάπως αργά όσον αφορά αυτήν την έκθεση. Αλλά είμαι σίγουρος ότι ο Επίτροπος Bangemann θα μας πει ότι η Επιτροπή έχει προχωρήσει αρκετά όσον αφορά τον σχεδιασμό της.
<P>
Τέλος, επιτρέψτε μου να προτείνω ότι για να αποκατασταθεί και πάλι η εμπιστοσύνη στην Ευρώπη, ο Επίτροπος Kinnock θα μπορούσε να ανέβει σε αεροπλάνο και να πετάξει την παραμονή της πρωτοχρονιάς του έτους 2000 και ο Επίτροπος Bangemann θα έπρεπε να ξαναζωντανέψει τα γνωστά του επιτεύγματα πάνω σε μοτοσυκλέτες μαζί με τον κ. Barton και να κινηθεί στο κυκλοφοριακό σύστημα των Βρυξελλών, στο πίσω κάθισμα της μοτοσυκλέτας του κ. Barton. Αυτό θα καθησύχαζε τους πολίτες της Ευρώπης ότι η Επιτροπή έχει την κατάσταση υπό τον έλεγχό της.

<SPEAKER ID=7 LANGUAGE="NL" NAME="Blokland">
Κύριε Πρόεδρε, όταν του χρόνου την Πρωτοχρονιά οι ηλεκτρονικοί υπολογιστές κάνουν το άλμα από το «99» στο «00», κανείς δεν γνωρίζει ποιες ακριβώς θα είναι οι συνέπειες. Ίσως είναι δραματικές, ίσως πάλι το πρόβλημα της χιλιετηρίδας σοβεί μόνο στο μυαλό όσων πίστεψαν τους παραγωγούς λογισμικού που θέλουν να βγάλουν κέρδος από αυτό.
<P>
Το πρόβλημα της χιλιετηρίδας καταδεικνύει αναμφίβολα πόσο περιορισμένες είναι οι ανθρώπινες γνώσεις και δυνατότητες. Για όποιον έχει εναποθέσει όλες του τις ελπίδες στην τεχνολογία το πρόβλημα της χιλιετηρίδας θα πρέπει να είναι μία απογοήτευση πρώτης τάξεως. Εξαιτίας μιας αβλεψίας και μόνο, την παράλειψη δηλαδή του «19» από την ένδειξη των ετών, δημιουργείται τώρα μία εξαιρετικά επικίνδυνη κατάσταση. Συχνά λησμονούμε ότι η τεχνολογία αποτελεί ανθρώπινο δημιούργημα. Μπορεί να κοκορευόμαστε θεωρώντας τους εαυτούς μας πανίσχυρους και κάνοντας λόγο για το «θρίαμβο της τεχνολογίας», την ίδια στιγμή ωστόσο η τεχνολογία αυτή αποτελεί μία τεράστια απειλή.
<P>
Πολύ σωστά η αιτιολογική σκέψη Γ του ψηφίσματος αναφέρεται στους οικονομικούς λόγους για τους οποίους παραλήφθηκε το «19» από τη χρονολογία. Μπορούμε να πούμε ότι με τη νέα τεχνολογία της πληροφορικής ήθελαν ορισμένοι να πραγματοποιήσουν γρήγορα κέρδη. Αυτή δεν είναι άλλωστε η αιτία τόσων και τόσων κοινωνικών και πολιτιστικών προβλημάτων; Είμαστε εθισμένοι στο κυνήγι του χρήματος και του κέρδους. Όλα τα άλλα μπαίνουν σε δεύτερη μοίρα, περιλαμβανομένου του φυσικού περιβάλλοντος, περιλαμβανομένης ακόμα και της ανθρώπινης ύπαρξης.
<P>
Λυπούμαι λοιπόν ιδιαίτερα για το γεγονός ότι η έκθεση Donnelly υιοθετεί τη συνήθη αντιμετώπιση με τα ευχολόγια περί της ανθρώπινης λογικής η οποία μπορεί να αντιμετωπίσει κάθε πρόβλημα. Φυσικά θα πρέπει να καταβάλλουμε κάθε προσπάθεια για να αποφύγουμε ενδεχόμενες καταστροφές. Θα πρέπει ωστόσο να αναλογισθούμε συγχρόνως τις πραγματικές πολιτιστικές και θρησκευτικές πτυχές του προβλήματος.

<SPEAKER ID=8 LANGUAGE="FI" NAME="Paasilinna">
Αξιότιμε κύριε Πρόεδρε, και εγώ ενώνω την φωνή μου με αυτούς που δίνουν συγχαρητήρια. Δυστυχώς ο κύριος Donelly δεν συμμετέχει πιά τόσο ενεργά όσο θα ευχόμουν στις εργασίες της επιτροπής μας. Είναι καλός γι' αυτές τις δουλειές.
<P>
Είναι περίεργο το γεγονός ότι υπάρχει αυτό το πρόβλημα σχετικά με το έτος 2000 για τους υπολογιστές. Στην πραγματικότητα, το εν λόγω πρόβλημα μάς φανερώνει πόσο ευάλωτες είναι οι σύγχρονες κοινωνίες στις διαταραχές. Όταν λοιπόν τα μηχανήματα δεν κατανοούν τα δύο μηδενικά ως έτος 2000, υποφέρουμε, και μερικοί έχουν καταληφθεί από πανικό. Οι καλύτεροι εργαζόμενοι έχουν ασχοληθεί για χρόνια με τις σχετικές μετατροπές στους υπολογιστές και μας μένουν τώρα μόνο μερικοί μήνες. Επομένως, η επίθεση και η απειλή στο ειδυλιακό μας περιβάλλον δεν προέρχονται από το διάστημα ή από την Ρωσία, αλλά από τα δύο μηδενικά και από την παρανόηση ενός μηχανήματος.
<P>
Η Επιτροπή παρατηρεί πως η ευθύνη για τα προβλήματα του έτους 2000 σε σχέση με τους υπολογιστές ανήκει στις εταιρίες παραγωγούς και στους χρήστες των συστημάτων πληροφορικής. Θα ήθελα να ρωτήσω λοιπόν την Επιτροπή ποιοι άραγε έχουν την ευθύνη στην περίπτωση της Ρωσίας; Βρέθηκα την Δευτέρα στην Ρωσία, επισκεπτόμενος ακριβώς αυτούς τους πυρηνικούς σταθμούς και θα ήθελα να ρωτήσω την Επιτροπή, τι είδους εγγυήσεις έχει ώστε το πρόβλημα της Ρωσίας, στο οποίο αναφέρθηκε και ο εισηγητής, να αντιμετωπιστεί καταλλήλως; Θα παύσουν να λειτουργούν αυτοί οι σταθμοί, ή θα συνεχίσουν την λειτουργία τους, και τι θα συμβεί με τα οπλικά πυρηνικά συστήματα; Το δεύτερο ερώτημά μου είναι πώς οι δραστηριότητες των hackers και ακόμα και τα αδικήματα πρόκειται να προκαλέσουν προβλήματα στην φάση κατά την οποία, τουλάχιστον σε μερικές περιπτώσεις, τα συστήματα θα είναι σε μια κατάσταση σύγχυσης και τι προτίθεται να πράξει η Επιτροπή προκειμένου να αποφευχθούν τέτοιου είδους προβλήματα; Τρίτον, είμαι ικανοποιημένος με την αναφορά του εισηγητή ότι θα πρέπει να μεριμνήσουμε για τους καταναλωτές και για τον τομέα των μικρομεσαίων επιχειρήσεων, που αντιμετωπίζουν τα μεγαλύτερα προβλήματα σε τέτοιου είδους καταστάσεις.

<SPEAKER ID=9 LANGUAGE="FI" NAME="Ilaskivi">
Αξιότιμε κύριε Πρόεδρε, για την αλλαγή του αιώνα απομένουν λίγο περισσότερο από 10 μήνες. Παρ' όλα αυτά οι δοκιμές των πληροφοριακών συστημάτων έχουν καθυστερήσει σε πολλούς τομείς και σε μερικούς από αυτούς δεν έχουν ίσως καν ξεκινήσει. Εκτός αυτού, υπάρχουν ενα σωρό άνθρωποι οι οποίοι δεν γνωρίζουν καν το πρόβλημα.
<P>
Πολύ σωστά το Ευρωπαϊκό Κοινοβούλιο εστιάζει σήμερα την προσοχή του στα προβλήματα που ενδεχομένως να προκληθούν το έτος 2000, δηλαδή στην λεγόμενη «προβληματική του 00.» Το Κοινοβούλιο τονίζει, εντούτοις, πρωτίστως τη σημασία της συνεργασίας μεταξύ των κρατών μελών στα πλαίσια του δυτικού κόσμου. Όμως, τα προβλήματα δεν περιορίζονται εκεί. Γνωρίζουμε, όπως διαπιστώθηκε ήδη και εδώ, ότι ακριβώς στην Ρωσία, αλλά και στις γύρω περιοχές της, παρουσιάζεται έλλειψη πόρων τόσο σε πνευματικό όσο και σε υλικό επίπεδο, προκειμένου να λυθεί το πρόβλημα. Η εναέρια κυκλοφορία, η οποία έχει ανάγκη από σύγχρονα συστήματα πληροφορικής που να συμβαδίζουν με την εποχή τους, ειδικά σε ότι αφορά τον έλεγχο εναέριας κυκλοφορίας που βασίζεται στους υπολογιστές και στα σύγχρονα αεροπλάνα που εξαρτώνται από συστήματα προηγμένης ηλεκτρονικής τεχνολογίας, καθώς και οι πυρηνικοί σταθμοί, αποτελούν παγκόσμια και κοινά για όλους προβλήματα. Εάν ο ορισμός της σωστής χρονολόγησης αποτύχει σε αυτούς τους τομείς, αυτό ενδέχεται να έχει ως αποτέλεσμα να προκληθούν σοβαροί κίνδυνοι στους πολίτες ανά τον κόσμο, τόσο από την άποψη της υγείας τους, όσο και από άλλες απόψεις.
<P>
Το θέμα δεν είναι πολιτικής ή ιδεολογικής φύσεως. Κατά την προσέγγιση του προβλήματος, τα σύνορα επιβάλλεται να μην αποτελούν εμπόδια. Η ΕΕ επιβάλλεται να επενδύσει ευρύτερα στην επίλυση του εν λόγω προβλήματος, εάν παρουσιαστεί ανάγκη και εκτός των δικών της συνόρων, έχοντας κατά νούν τους ανθρώπινους παράγοντες. Είναι προτιμότερο να επενδύσουμε προκαταβολικά παρά εκ των υστέρων, και τούτο διότι το να είμαστε σοφοί εκ τον υστέρων ενδέχεται να κοστίσει ακριβά. Οι εικόνες φρίκης, που μερικοί λεγόμενοι συγγραφείς επιστημονικής φαντασίας έχουν περιγράψει στις φανταστικές τους διηγήσεις, δημιουργώντας μια ατμόσφαιρα συντέλειας του κόσμου, δεν πρέπει να πραγματοποιηθούν. Η ευθύνη είναι παγκόσμιας κλίμακας.

<SPEAKER ID=10 LANGUAGE="DE" NAME="Lukas">
Κύριε Πρόεδρε, στην ουσία δεν μπορώ παρά να επιδοκιμάσω την εξαιρετική έκθεση του κ. Donnelly. Ωστόσο, χρήζουν μιας σχετικοποίησης οι αναλύσεις του σε συνάρτηση με τις μικρομεσαίες επιχειρήσεις στο σημείο Δ. Δεν είναι καθόλου αλήθεια ότι οι μικρότερες επιχειρήσεις δεν διαθέτουν ειδικευμένες τεχνικές γνώσεις. Αντιθέτως, οι ΜΜΕ είναι αυτές που τάσσονται υπέρ της καινοτομίας και της έρευνας σε πολλούς τομείς. Βάσει της δομής τους και των ειδικευμένων τεχνικών τους γνώσεων θα μπορούσαν να αντιδράσουν γρήγορα σε προβλήματα που προκύπτουν στον τομέα του software. Από την άλλη πλευρά όμως πρέπει να ανησυχούμε για το γεγονός ότι μπορούν να έχουν σοβαρές επιπτώσεις στις ΜΜΕ τα προβλήματα που αντιμετωπίζουν οι μεγάλες επιχειρήσεις ή και η δημόσια διοίκηση στον τομέα της ηλεκτρονικής επεξεργασίας δεδομένων. Ύψιστης σημασίας είναι όμως οι αναλύσεις του εισηγητή σχετικά με τον πυρηνικό τομέα στις χώρες της Ανατολικής Ευρώπης και στη Ρωσία. Ο τομέας αυτός λαμβάνει τεράστια οικονομική υποστήριξη από την πλευρά της Ευρωπαϊκής Ένωσης. Δυστυχώς όμως δεν μπορεί να διαπιστωθεί μέχρι τώρα κάποια ουσιαστική βελτίωση της ασφάλειας στις εγκαταστάσεις με πυρηνικούς αντιδραστήρες.
<P>
Πρέπει επιτέλους να μεριμνήσουμε ώστε οι υπάρχοντες πόροι να χρησιμοποιηθούν πράγματι για τη βελτίωση της ασφάλειας των πυρηνικών αντιδραστήρων. Επειδή είναι μάλλον εκτός πραγματικότητας η ελπίδα να κλείσουν τα πυρηνικά εργοστάσια ήδη πριν το 2000, πρέπει τουλάχιστον να μεριμνήσουμε ώστε να μην προκύψουν ατυχήματα σε σχέση με το πρόβλημα του Έτους 2000. Πρέπει να δοθεί απόλυτη προτεραιότητα στον αποκλεισμό κάθε κινδύνου για τον πληθυσμό της Ευρώπης, διότι, τελικά, ο ευρωπαίος φορολογούμενος έχει ήδη διαθέσει πάρα πολλά χρήματα για την πυρηνική ασφάλεια στην Ανατολική Ευρώπη και τη Ρωσία.

<SPEAKER ID=11 LANGUAGE="FR" NAME="Pinel">
Κύριε Πρόεδρε, για την πλειοψηφία των συμπολιτών μας, το θέμα που συζητάμε σήμερα, ο «κοριός του έτους 2000», χαρακτηρίζεται από πολύ μεγάλη αδιαφάνεια. Για να μην χρονοτριβώ, θα έλεγα χαρακτηριστικά ότι πρόκειται για τον κόκκο της άμμου που μπορεί να δυσχεράνει τη λειτουργία των πιο πολύπλοκων μηχανισμών. Πρέπει όμως να προχωρήσουμε. Προσωπικά πιστεύω ότι πραγματικά γίνονται αντιληπτά τα όρια της δήθεν σύγχρονης κοινωνίας μας, μίας βραχυπρόθεσμης κοινωνίας, μίας κοινωνίας που χτίζει στην άμμο, μίας κοινωνίας που συχνά δεν βλέπει πέρα από τη μυτή της. Για κάποιες γελοίες ψηφιοσυλλαβές που κέρδισαν στα λογισμικά διαχείρησης, δύο γενεές προγραμματιστών πληροφορικής αγνόησαν σκοπίμως την αλλαγή της χιλιετηρίδας. Ακόμη και σήμερα, δεν γνωρίζουμε καν ποια θα είναι η ακριβής έκταση των συνεπειών αυτής της επιπολαιότητας.
<P>
Υπάρχει μία παροιμία που λέει ότι το να κυβερνάς σημαίνει να προβλέπεις. Αυτή είναι η απόδειξη ότι κανένας πλέον δεν κυβερνά αυτόν τον κόσμο.Ο Μιτεράν, ο Φαμπιούς, ο Κλίντον, διεξάγουν τον ίδιο αγώνα: είναι η γενιά εκείνων που προτιμούν να κάνουν πολιτική για να εξυπηρετήσουν τα συμφέροντά τους παρά για να υπηρετήσουν τον λαό. Η γενιά των ανεύθυνων υπευθύνων, οι οποίοι αφήνουν εν γνώσει τους τους πληθυσμούς να δηλητηριάζονται με μολυσμένο αίμα, που κατασκευάζουν πυρηνικούς σταθμούς ενώ γνωρίζουν πολύ καλά ότι μία μέρα θα εκραγούν, που προτιμούν τέλος να βομβαρδίζουν αθώα πλήθη για αντιπερισπασμό και για να ξεχαστούν οι σεξουαλικές τους ατασθαλίες.
<P>
Αυτή η ιστορία με την ανωμαλία στην πληροφορική είναι πολύ πιο σημαντική από ό, τι φαίνεται. Είναι και αυτή ένα σύμπτωμα αυτής της ατμόσφαιρας διαφθοράς, της γενικευμένης αποποιήσης ευθυνών, όπου κανείς δεν δίνει πια λογαριασμό σε κανέναν. Δυστυχώς η εξωτερική πλευρά αυτής της υπόθεσης θα εμποδίσει, πιθανότατα, για ακόμη μία φορά, τους ιθύνοντές μας να πάρουν αυτό το νέο μάθημα στα σοβαρά και είναι κρίμα.

<SPEAKER ID=12 NAME="Bangemann">
Κύριε Πρόεδρε, δεν αληθεύει ότι το Κοινοβούλιο συζητά πολύ αργά αυτό το θέμα, διότι κατά τα προηγούμενα έτη συζητήσαμε, ως γνωστόν, για αυτό σε διάφορες ευκαιρίες, και ανέκαθεν η Επιτροπή έδινε αναφορά για όσα έκανε. Ασχολούμαστε με το πρόβλημα αυτό πάνω από μία τετραετία, και προσπαθήσαμε να κάνουμε αυτό που μπορεί να κάνει η Επιτροπή. Θα ήθελα να ευχαριστήσω τον Alan Donnelly για το γεγονός ότι τόνισε ακόμα μια φορά στην έκθεσή του σε τι συνίσταται η ευθύνη μας και πού μπορεί να γίνουν ακόμα κάποια πράγματα μέσα στους επόμενους μήνες.
<P>
Θέλω να πω ευθύς εξ αρχής, ότι ο κ. Donnelly δεν είναι καμιά Κασσάνδρα, διότι η Κασσάνδρα είχε πάντα δίκιο στις προβλέψεις της. Το πρόβλημα της Κασσάνδρας ήταν ότι επαληθεύονταν όσα έλεγε. Δεν μπορούμε να πούμε το αυτό για τον Alan Donnelly. Είμαι πεπεισμένος για το γεγονός ότι δεν πρόκειται να επαληθευθούν πολλές από τις ανησυχίες που ακούστηκαν για άλλη μια φορά εδώ στη συζήτηση.
<P>
Πρώτα από όλα, ας περάσουμε σε αυτά που έκανε η Επιτροπή. Το πρώτο πρόβλημα ήταν να επιστήσουμε την προσοχή όλων των ενδιαφερομένων στο γεγονός ότι τους περίμενε κάποιο πρόβλημα. Νομίζω πως, εν τω μεταξύ, αυτό επετεύχθη ήδη και με τα κάπως υπερβολικά μηνύματα περί κατάρρευσης. Αυτού του είδους τα μηνύματα πανικού έχουν βέβαια πάντα το καλό ότι προσελκύουν ξαφνικά την προσοχή του κόσμου, έστω κι αν είναι εντελώς υπερβολικά. Όλες αυτές οι ιστορίες τρόμου που λένε, πως θα πέσουν από τον ουρανό τα αεροπλάνα, πως θα σημειωθούν διακοπές ηλεκτρικού και πως το Εργατικό Κόμμα δεν θα είναι πλέον σε θέση να εξακριβώσει τον αριθμό των μελών του, οδήγησαν φυσικά στο να θορυβηθεί ο κόσμος σε τέτοιο βαθμό - ειδικότερα με το τελευταίο γεγονός - ώστε ο καθένας να ξέρει τώρα ότι μας περιμένει ένα πρόβλημα. Αυτό είναι το υπ' αριθμόν ένα, και δεν είναι διόλου κακό αυτό καθεαυτό.
<P>
Σε αυτό συνέβαλε αρκετά και η Επιτροπή. Ασχοληθήκαμε ειδικότερα και με τις μικρομεσαίες επιχειρήσεις. Συμπεριλάβαμε από την αρχή στους συλλογισμούς μας τα κράτη μέλη και, φυσικά, και διεθνείς υπηρεσίες όπως την Επιτροπή Ατομικής Ενέργειας στη Βιέννη. Εννοείται πως πρέπει να προσπαθήσουμε να εστιάσουμε τις διάφορες ενέργειες εκεί όπου μπορούν να υλοποιηθούν καλύτερα. Δηλαδή, η Επιτροπή δεν προσπάθησε να τα κάνει όλα μόνη της, αλλά να εξοπλίσει τους εκάστοτε υπευθύνους ειδικά με τη μεγαλύτερη δυνατή εμπειρογνωμοσύνη και εν μέρει και με οικονομικούς πόρους. Για παράδειγμα, εξοπλίσαμε με οικονομικούς πόρους τον Οργανισμό Ατομικής Ενέργειας για να μπορέσει να προβεί σε ενέργειες στην Ανατολική Ευρώπη. Προσπαθήσαμε λοιπόν να κινητοποιήσουμε μια ολόκληρη σειρά οργανισμών και υπευθύνων, ειδικότερα βέβαια και τους άμεσα ενδιαφερομένους, δηλαδή τη βιομηχανία του ιδιωτικού τομέα.
<P>
Το αποτέλεσμα θα μπορούσε να θεωρηθεί καλό. Είναι αλήθεια ότι οι μικρές επιχειρήσεις έχουν όπως πάντα μεγαλύτερα προβλήματα, δεν διαθέτουν το ανθρώπινο δυναμικό, συχνά δεν διαθέτουν και τα απαραίτητα οικονομικά μέσα, διότι εν τω μεταξύ υπάρχει βέβαια λογισμικό ικανό να εξαλείψει μεγάλο μέρος των προβλημάτων, είναι όμως σχετικά ακριβό. Αυτό σημαίνει πως εδώ εμφανίζεται πρόβλημα ως προς τη δυνατότητα χρηματοδότησης.
<P>
Ακολουθήσαμε ενεργά όλα όσα καταγράψαμε στην ανακοίνωσή μας. Είχαμε τακτικές συναντήσεις με τα κράτη μέλη, συνεργαστήκαμε στους τομείς χρηματοπιστοτικών υπηρεσιών και τηλεπικοινωνιών, ενέργειας και μεταφορών ειδικότερα και με τους διεθνείς αρμόδιους οργανισμούς, και συνεχίζουμε αυτή τη συνεργασία. Παρεμπιπτόντως, η απαρίθμηση αυτών των τομέων δεν είναι τυχαία, διότι εδώ υπάρχει μια διαφορά που καθορίζεται από τον εκάστοτε τρόπο χρησιμοποίησης των υπολογιστών. Εάν, για παράδειγμα, έχετε υπολογιστές, η λειτουργία των οποίων έχει ως βάση την περιοδικότητα και οι οποίοι εξαρτώνται από αυτήν, δηλαδή υπολογιστές που πρέπει να παρακολουθήσουν χρονικά διαστήματα, τότε είναι πιθανότερο να παρουσιαστεί εκεί ένα παρόμοιο πρόβλημα παρά σε υπολογιστές που δεν έχουν καμία σχέση με την περιοδικότητα, αλλά συλλέγουν απλώς δεδομένα. Τα δεδομένα αυτά δεν δεσμεύονται από ορισμένα χρονικά διαστήματα, και ως εκ τούτου δεν μπορεί να δραστηριοποιηθεί εδώ καθόλου ο «κοριός της χιλιετηρίδας». Πρέπει λοιπόν να το εξετάσουμε και αυτό κάποτε.
<P>
Παρ' όλα αυτά, προσπαθούμε από κοινού με όλους τους ενεχόμενους να διαπιστώσουμε τι μπορούν να κάνουν, τι πρέπει να κάνουμε για να διασφαλιστεί η ομαλή λειτουργία των τομέων υποδομής. Η Επιτροπή θα μπορούσε, αν ήθελε, να κάνει περισσότερα πράγματα, ειδικότερα στο θέμα της οικονομικής ενίσχυσης. Όμως τα ποσά που πρέπει να χρησιμοποιηθούν στους μεμονωμένους ιδιώτες ενεχόμενους είναι τόσο μεγάλα, ώστε δεν μπορούμε να φανταστούμε πως θα το ανελάμβαναν οι δημόσιοι προϋπολογισμοί. Φυσικά κάναμε ότι πρέπει να γίνει στον τομέα της άμεσης ασφάλειας. Υπάρχουν όμως ακόμα και πολλοί ενδιαφερόμενοι, οι οποίοι κάνουν πάρα πολλά με δικά τους μέσα και προ πάντων από δικό τους συμφέρον. Δεν μπορώ να διανοηθώ πως υπάρχει στον κόσμο κάποιος αερολιμένας που λειτουργεί με υπολογιστές και που δεν έχει βρει εν τω μεταξύ μια λύση για το πρόβλημα. Θα ήταν μάλιστα επικίνδυνο, αν υπήρχαν αερογραμμές που δεν θα είχαν προβεί εν τω μεταξύ στη λήψη αντίστοιχων προληπτικών μέτρων στα αεροσκάφη τους.
<P>
Τί άλλο μπορεί να κάνει κανείς για την προσαρμογή των νομικών διατάξεων, εάν αυτό καθίστατο απαραίτητο; Αυτό είναι ένα ενδιαφέρον ερώτημα, διότι εδώ θα μπορούσαμε βέβαια να δραστηριοποιηθούμε άμεσα. Το εξετάσαμε και αυτό. Υπάρχουν πολλοί κανόνες δικαίου, οι οποίοι μπορούν να αντιμετωπίσουν και ένα τέτοιο πρόβλημα, διότι δεν αποτελεί βέβαια κάτι καινούργιο από άποψη νομικών κατηγοριών. Κάποιος που προκαλεί ελαττώματα κατά την παράδοση ενός αντικειμένου ή κατά την παροχή μιας υπηρεσίας πρέπει, φυσικά, να αναλάβει τη σχετική ευθύνη, όταν τα ελαττώματα αυτά είναι πταισματικά ή όταν υπάρχει κάποια ευθύνη που δεν αναφέρεται καθόλου στην υπαιτιότητα. Σε πολλές περιπτώσεις, οι επιχειρήσεις που εξαρτώνται σε μεγάλο βαθμό από προμηθευτές και που δουλεύουν με αυτού του είδους συστήματα έχουν ήδη στείλει στους προμηθευτές τους και επιστολές, στις οποίες έχουν επισημάνει το γεγονός ότι θα καταστήσουν υπεύθυνο τον προμηθευτή σε περίπτωση που προκύψουν οποιεσδήποτε βλάβες αυτών των προμηθειών. Δηλαδή, έχουν μεριμνήσει οι ίδιες ώστε ο προμηθευτής να γνωρίζει πως αν δεν συμμορφωθεί με αυτό το αίτημα θα ενεργεί τουλάχιστον με αμέλεια.
<P>
Γι' αυτόν τον λόγο δεν πιστεύουμε πως θα ήταν καλύτερα να προταθεί μια νέα νομοθετική ρύθμιση. Ο κ. Alan Donnelly ανέφερε τη νομοθεσία «Good Samaritan', αυτόν τον νέο αμερικανικό νόμο που θα προωθήσει τη διάδοση πληροφοριών, περιορίζοντας την ευθύνη για δηλώσεις σχετικά με το πρόβλημα του Έτους 2000. Αυτό δεν θα οδηγήσει βέβαια στο να ασχοληθεί ο κόσμος με τον «κοριό της χιλιετηρίδας», αντιθέτως μάλιστα, αυτό είναι κάτι κακό. Νομίζουμε, δηλαδή, ότι για τη νομική αντιμετώπιση του προβλήματος θα επαρκέσουν οι υπάρχοντες νομικοί κανόνες πρόσθετα με τις πληροφορίες που λαμβάνουν οι προμηθευτές. Αυτό δεν θα ισχύσει βέβαια παντού. Παραδείγματος χάρη, τέθηκε μάλιστα και το ερώτημα, εάν θα συνεχίσει να λειτουργεί το Κοινοβούλιο μετά το 2000. Αυτό δεν αποτελεί θέμα νομικής ευθύνης, αλλά πολιτικής ευκαιρίας, σχετικά με το οποίο δεν θα ήθελε να εκφραστεί τώρα η Επιτροπή.
<P>
Ερωτηθήκαμε ακόμη σχετικά με το τί θα κάνουμε όσον αφορά τα δικά μας συστήματα υπολογιστών. Φυσικά, δεν θα ήταν καλή διαφήμιση για την Επιτροπή αν περιδιαβαίναμε τη χώρα για πέντε χρόνια διακηρύσσοντας σε όλους πως θα έπρεπε να κάνουν κάτι, χωρίς εμείς να κάνουμε τίποτα. Για τον λόγο αυτό, εξασφαλίσαμε φυσικά τη λειτουργία των δικών μας συστημάτων. Ξεκινήσαμε ένα πρόγραμμα για την ικανότητα αντιμετώπισης του προβλήματος του Έτους 2000 για τα συστήματά μας, το οποίο κοντεύει να ολοκληρωθεί. Αφού κάνουμε τις δοκιμές, θα μπορέσουμε να σας πούμε ότι μετά το 2000 θα λειτουργήσει τουλάχιστον η Επιτροπή, εάν θα παρηγορηθεί με αυτό το Κοινοβούλιο!

<SPEAKER ID=13 LANGUAGE="NL" NAME="Van Velzen">
Κύριε Πρόεδρε, σας είχα ρωτήσει εάν θα μπορούσατε να μας κάνετε μία ανακοίνωση σχετικά με το πώς προετοιμάζεται το Ευρωπαϊκό Κοινοβούλιο για να αντιμετωπίσει το πρόβλημα. Γνωρίζουμε τώρα τι κάνει η Ευρωπαϊκή Επιτροπή, θα μπορούσατε ωστόσο να μας ενημερώσετε και σχετικά με την πρόοδο που έχει πραγματοποιηθεί στο Κοινοβούλιο;

<SPEAKER ID=14 NAME="Πρόεδρος">
Θα μεταφέρω το αίτημά σας στον Πρόεδρο του Κοινοβουλίου και θα του ζητήσω να επικοινωνήσει μαζί σας σε εύλογο χρόνο.
<P>
Η συζήτηση έληξε.
<P>
Η ψηφοφορία θα διεξαχθεί στις 11.00.

<CHAPTER ID=2>
Ασφάλεια, υγιεινή και προστασία της υγείας στον τόπο εργασίας
<SPEAKER ID=15 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0050/99) της κ. Ojala, εξ ονόματος της Επιτροπής Απασχόλησης και Κοινωνικών Υποθέσεων σχετικά με
<P>
Ι.την 21η ετήσια έκθεση δραστηριοτήτων της Συμβουλευτικής Επιτροπής για την Ασφάλεια, την Υγιεινή και την Προστασία της Υγείας στον Χώρο Εργασίας (1996) [COM(97)0728 - C4-0189/98],
<P>
ΙΙ.την έκθεση για τις δραστηριότητες του Μονίμου Οργάνου για την Ασφάλεια και την Υγιεινή στα Ανθρακωρυχεία και τις άλλες Εξορυκτικές Βιομηχανίες (1996) [COM(97)0729 - C4-0190/98] και
<P>
ΙΙΙ.την ενδιάμεση έκθεση για το Κοινοτικό Πρόγραμμα σχετικά με την Ασφάλεια, την Υγιεινή και την Υγεία στον χώρο εργασίας (1996) [COM(98)0511 - C4-0041/99].

<SPEAKER ID=16 NAME="Ojala">
Αξιότιμε κύριε Πρόεδρε, θα εξετάσω πρώτα σύντομα τις ετήσιες εκθέσεις των επιτροπών που ασχολούνται με την υγεία και την ασφάλεια στον χώρο της εργασίας. Και οι δύο φορείς, η Συμβουλευτική Επιτροπή για την Ασφάλεια, την Υγιεινή και την Προστασία της Υγείας στον Χώρο Εργασίας, καθώς και το Μόνιμο Όργανο για την Ασφάλεια και την Υγιεινή στα Ανθρακωρυχεία και τις άλλες Εξορυκτικές Βιομηχανίες, λειτουργούν σε τριμερή βάση, μια πρακτική που θα ευχόμουν να διαδοθεί και ευρύτερα στους κοινοτικούς κύκλους. Το πρόβλημα και των δύο αυτών επιτροπών εντοπίζεται στους περιορισμένους πόρους τους οποίους διαθέτουν. Αν λάβουμε υπόψη αυτόν τον παράγοντα, έχουν παρ' όλα αυτά καταφέρει να κάνουν πολύ καλή δουλειά. Εντούτοις, θα έπρεπε να εξετασθούν οι δυνατότητες για την πιο αποτελεσματική λειτουργία τους, για παράδειγμα με τη βοήθεια της επαναδιοργάνωσης των εργασιών τους, καθώς και για την καλύτερη από ότι μέχρι τώρα αξιοποίηση της εμπειρογνωμοσύνης τους.
<P>
Στον τομέα της υγείας και της ασφάλειας στον χώρο της εργασίας, η νομοθεσία και η εφαρμογή της αποτελούν τις πιο σημαντικές δραστηριότητες της Κοινότητας. Σε αυτόν τον τομέα έχει συντελεστεί σημαντική πρόοδος. Ενώ το 1996 τα κράτη μέλη είχαν μεταφέρει στις εθνικές τους νομοθεσίες το 74 % των σχετικών με την υγεία και την ασφάλεια στον χώρο εργασίας οδηγιών, το εν λόγω ποσοστό σήμερα έχει ανέλθει ήδη στο 95 %. Ωστόσο, η έγκριση των οδηγιών δεν αποτελεί από μόνη της εγγύηση, αφενός, για την σωστή ερμηνεία και εφαρμογή τους και αφετέρου, για την λήψη συγκεκριμένων μέτρων στους χώρους εργασίας. Η εφαρμογή είναι εντούτοις κάτι στο οποίο βασίζεται η αξιοπιστία όλων των ενεργειών της Ευρωπαϊκής Ένωσης στον τομέα της υγείας και ασφάλειας στον χώρο εργασίας. Η έκθεση περιλαμβάνει συγκεκριμένες απαιτήσεις για την πλήρη απαγόρευση του αμιάντου, τη διεύρυνση του πεδίου εφαρμογής της οδηγίας σχετικά με τον καρκίνο, καθώς και την προώθηση των οδηγιών σχετικά με τους φυσικούς παράγοντες, τα ικριώματα και τις ελάχιστες απαιτήσεις στον τομέα των μεταφορών και σχετικά με την εκπόνηση πρότασης για την προστασία όσων εργάζονται σε εξωτερικούς χώρους.
<P>
Στην ενδιάμεση έκθεσή της, η Επιτροπή καθορίζει τέσσερις προτεραιότητες για τα έτη 1998-2000: πρώτον, να καταστεί αποτελεσματικότερος ο σχετικός κανονισμός, δεύτερον, να πραγματοποιηθεί προετοιμασία για τη διεύρυνση, τρίτον, να ενισχυθεί η σύνδεση με την απασχολησιμότητα, και τέταρτον, να εξεταστούν οι κίνδυνοι που προέρχονται από τις συνθήκες εργασίας σε μια περίοδο μεταβολών. Αυτές οι προτεραιότητες είναι πολύ σημαντικές. Από τις προτεραιότητες της Επιτροπής, το θέμα της διεύρυνσης αποτελεί μια πραγματική πρόκληση για τον τομέα της υγείας και της ασφάλειας στον χώρο της εργασίας. Στις υποψήφιες προς ένταξη χώρες, το επίπεδο της υγείας και της ασφάλειας στον χώρο εργασίας μακράν απέχει από το επίπεδο εκείνων στα σημερινά κράτη μέλη. Προκειμένου να φθάσουν το επίπεδο της Κοινότητας, οι υποψήφιες προς ένταξη χώρες χρειάζονται όλη την υποστήριξη που είναι δυνατόν να τους δοθεί.
<P>
Η διατήρηση της εργασιακής ικανότητας των περισσότερο ηλικιωμένων εργαζομένων αποτελεί επίσης μια από τις μεγαλύτερες προκλήσεις των προσεχών ετών. Ήθελα, σε συνάρτηση με το θέμα που συζητάμε, να αναφερθώ στο παράδειγμα της Φινλανδίας. Στη χώρα μας, ο εργοδότης, ο εργαζόμενος και οι οργανώσεις στους χώρους της εργασίας συνεργάζονται για να υποστηρίξουν τη διατήρηση της εργασιακής ικανότητας. Οι θετικές εμπειρίες της Φινλανδίας σε αυτόν τον τομέα θα μπορούσαν να συμπεριληφθούν στις ορθές πρακτικές που προωθούνται στα υπόλοιπα κράτη μέλη. Αυτό συνδέεται ουσιαστικά με το θέμα της απασχόλησιμότητας.
<P>
Η αξιολόγηση των κινδύνων για την υγεία και την ασφάλεια στον χώρο της εργασίας περιορίζεται ακόμα πολύ συχνά μόνο στους φυσικούς, χημικούς και βιολογικούς κινδύνους. Παρ' όλα αυτά, την μεγαλύτερη απειλή για την υγεία των εργαζομένων συνιστούν σήμερα οι ασθένειες του μυϊκού συστήματος και του σκελετού καθώς και οι ψυχοκοινωνικοί παράγοντες. Από αυτούς τους παράγοντες η επιτροπή μας έχει ήδη παλαιότερα αναφερθεί ειδικά στο άγχος. Προσωπικά, ήθελα να επισύρω την προσοχή και στο θέμα της βίας, η οποία αποτελεί εντεινόμενο πρόβλημα στον τομέα των υπηρεσιών.
<P>
Στην ενδιάμεση έκθεσή της, η Επιτροπή διαπιστώνει επίσης ότι η αύξηση του βαθμού απασχόλησης των γυναικών συνεπάγεται ορισμένες ειδικές ανάγκες από πλευράς υγείας και ασφάλειας στον χώρο εργασίας. Κατά την γνώμη μου και σε αυτόν τον τομέα θα έπρεπε να διαφοροποιούνται τα στατιστικά στοιχεία σε σχέση με το φύλο. Οι τυπικά γυναικείες εργασίες συνδέονται με εντελώς δικούς τους κινδύνους σχετικά με την προστασία στο χώρο εργασίας, οι οποίοι οφείλονται μεταξύ άλλων στην έλλειψη αυτονομίας, στις μονότονες σειρές κινήσεων και σε άλλους αντίστοιχους παράγοντες.
<P>
Τελειώνοντας, θα αναφερθώ στις τροπολογίες: Είμαι πρόθυμη να τις εγκρίνω όλες, εκτός από την τροπολογία αριθ. 1. Εγκρίνω την τροπολογία αριθ. 2 ως συμπληρωματικό τμήμα στην παράγραφο 15 της έκθεσης. Δεν μπορώ να εγκρίνω την τροπολογία αριθ. 1, επειδή η εγκρισή της θα περιόριζε την παράγραφο 2 της έκθεσης σε μια σκέτη διατύπωση παραπόνων για το γεγονός ότι μόνον ενα μικρό ποσοστό από τα μέλη των επιτροπών είναι γυναίκες και θα άφηνε απέξω αυτήν την σημαντική πρόταση που θα βελτίωνε την κατάσταση. Ως αιτιολόγηση θέλω ακόμα να πω πως η Επιτροπή για τα Δικαιώματα της Γυναίκας έχει, στη δική της γνωμοδότηση, επισύρει την προσοχή στο ότι στις συμβουλευτικές επιτροπές, οι γυναίκες αποτελούν μόνο το 10 % από τους εκπροσώπους των οργανώσεων των εργοδοτών και το 20 % από τους εκπροσώπους των οργανώσεων των εργαζομένων και έχει ζητήσει να αυξηθεί το ποσοστό των γυναικών. Η πιο ισότιμη εκπροσώπηση και των δύο φύλων είναι πλήρως εφικτή χωρίς να παραβιαστεί το δικαίωμα για τον αυτόνομο διορισμό των σχετικών πλευρών. Εμείς στις Βόρειες Χώρες διαθέτουμε σχετικά παραδείγματα, γι' αυτό συστήνω την απόρριψη της τροπολογίας αριθ. 1.

<SPEAKER ID=17 NAME="Soltwedel-Schδfer">
Κύριε Πρόεδρε, όσον αφορά τη γνωμοδότηση σχετικά με την ασφάλεια, την υγιεινή και την προστασία της υγείας στον τόπο εργασίας έχω να πω το εξής: από τη σκοπιά της Ομάδας των Πρασίνων στο Ευρωπαϊκό Κοινοβούλιο και της γνωμοδότησης θα ήθελα να επαναλάβω για άλλη μία φορά ότι η οδηγία σχετικά με τον καρκίνο διαδραματίζει έναν σημαντικότατο ρόλο και ότι αναμένουμε περισσότερη ενεργητικότητα και εκ μέρους της Επιτροπής ή και του Συμβουλίου κατά τη μετατροπή της σε νομοθετική πράξη. Στην τροπολογία που κατέθεσα διαδραματίζει πάλι, όπως γνωρίζετε, έναν ρόλο και ο αμίαντος στον τόπο εργασίας. Στο θέμα αυτό ζητώ πάλι διασαφήνιση από την προηγούμενη ομιλήτρια, διότι δεν γνωρίζω αν αυτό θα γίνει δεκτό υπό αυτήν τη μορφή· τέλος πάντων, είναι κάτι που δεν το έχω καταλάβει.
<P>
Αναφορικά με τον αμίαντο, δεν γίνεται λόγος μόνον για την εξυγίανση, μόνον για την τωρινή κατάσταση, αλλά φυσικά ζητείται κατά κάποιον τρόπο ο αφορισμός του αμιάντου, δηλαδή, η απαγόρευση του αμιάντου σε χώρους εργασίας που βρίσκονται σε κατοικίες και σε κτίρια. Ένα ακόμη σημαντικό θέμα στην πορεία της διεύρυνσης προς ανατολάς είναι η προστασία των εργαζομένων. Χαιρετίζω ιδιαίτερα το γεγονός ότι στον τομέα της περιβαλλοντικής πολιτικής η κ. Bjerregaard συνήψε ήδη πολυάριθμες επαφές, αρχίζοντας πέραν τούτου και συνομιλίες σχετικά με τη διεύρυνση προς ανατολάς και τα περιβαλλοντικά μέτρα, και στο πνεύμα αυτό θα επιθυμούσα πολύ να επεκταθεί αυτό στον τομέα της προστασίας των εργαζομένων και να λάβει χώρα ευκρινέστερα κατά το προπαρασκευαστικό στάδιο της διεύρυνσης προς ανατολάς.
<P>
Το επόμενο θέμα είναι το εξής: είναι σωστό - και εδώ θα ήθελα να αναφερθώ στην προηγούμενη ομιλήτρια και να συμφωνήσω μαζί της - η διεύρυνση της προστασίας της ασφάλειας, της υγιεινής και της υγείας, ασφαλώς, να συμπεριλαμβάνει ολοένα και περισσότερο και τον ψυχικό τομέα και όχι μόνον τον σωματικό, και, ως εκ τούτου, μετατοπίσθηκε φυσικά κατά πολύ περισσότερο προς το κέντρο το θέμα των συνθηκών στον τόπο εργασίας όσον αφορά το λεγόμενο ζήτημα της βίας ή το ζήτημα του ψυχολογικού καταναγκασμού, δηλαδή των ψυχολογικών επιπτώσεων. Θα ήθελα να αναφέρω σχετικά έναν τόπο εργασίας που εμφανίζεται συχνά εντός της Ευρωπαϊκής Ένωσης, και συγκεκριμένα το λεγόμενο τηλεφωνικό κέντρο: τηλεφωνικές θέσεις εργασίας οι οποίες συχνά μοιάζουν περισσότερο με κλωβοστοιχίες ορνίθων παρά με ανθρώπινους χώρους εργασίας, πράγμα που σημαίνει πως οι άνθρωποι που κατέχουν χαμηλόμισθες θέσεις εργασίας υφίστανται πάρα πολύ μεγάλη σωματική και ψυχολογική φόρτιση. Αυτές οι θέσεις εργασίας είναι φθηνές και αυξάνονται διαρκώς, κάτι που καθιστά αναγκαία μια σαφή τροποποίηση και βελτίωση των οδηγιών σε αυτόν ειδικά τον τομέα.

<SPEAKER ID=18 NAME="Skinner">
Κύριε Πρόεδρε, η κ. Ojala εργάστηκε πολύ αποτελεσματικά στην επιτροπή για να βγάλει πέρα μία πολύ σημαντική έκθεση. Έκφραζω την εκτίμησή μου για την υπομονή της και την κατανοήση του θέματος. Τόσο πολλοί είναι οι άνθρωποι που πεθαίνουν κάθε χρόνο ή που αρρωσταίνουν και τραυματίζονται, ώστε πρέπει να κάνουμε ό, τι μπορούμε για να εξασφαλίσουμε ότι οι δραστηριότητες της Ευρωπαϊκής Ένωσης επικεντρώνονται κατά τέτοιον τρόπο, ώστε να δίδεται προτεραιότητα στη μείωση του αριθμού αυτών των περιστατικών.
<P>
Σε όλη την Ευρώπη υπάρχουν πολλές υπηρεσίες που διαδραματίζουν κάποιο ρόλο στην προστασία της ζωής των πολιτών. Οι τάσεις και οι τρόποι εργασίας μάς λένε ότι η μορφολογία αυτής της εργασίας μεταβάλλεται και ότι πρέπει να προσαρμόσουμε τις νέες στρατηγικές, τις νέες τεχνικές και τις νέες πρακτικές έτσι, ώστε να λάβουμε υπόψη και να προβλέψουμε τις επιπτώσεις αυτής της μεταβολής. Επομένως, μπορώ να υποστηρίξω τόσο την προσέγγιση όσο και την ουσία της έκθεσης της κ. Ojala, γιατί κινείται προς αυτήν την κατεύθυνση. Θα πρέπει να εκφράσουμε την ικανοποίησή μας ως προς αυτό. Ένα ζήτημα για το οποίο θα ήθελα κυρίως να την επαινέσω είναι το γεγονός ότι αναγνωρίζει το είδος της εργασίας που επιτελούν υπηρεσίες όπως o Οργανισμός για την Υγεία και την Ασφάλεια του Μπιλμπάο. Θα πρέπει να μας ευχαριστεί όλους το γεγονός ότι δίδεται ιδιαίτερη προσοχή στις μικρομεσαίες επιχειρήσεις, στις οποίες συνέβησαν ορισμένα από τα χειρότερα ατυχήματα. Αν και το πρόγραμμα Safe Action in Europe δεν υπάρχει πια, το πνεύμα που το διέπει δεν έχει χαθεί. Ο Οργανισμός για την Υγεία και την Ασφάλεια του Μπιλμπάο πέτυχε να ενθαρρύνει αποτελεσματικά τη διαδικασία διάδοσης των βέλτιστων πρακτικών.
<P>
Φέτος, που η υγεία και η ασφάλεια θα καθοριστούν από τον χρόνο εργασίας, τα ικριώματα, τους χημικούς παράγοντες, τους καρκινογόνους παράγοντες, και κυρίως τον αμίαντο - και χαίρομαι που η Ομάδα των Πρασίνων στο Ευρωπαϊκό Κοινοβούλιο έθεσε αυτό το ζήτημα - το Κοινοβούλιο θα πρέπει να αισθάνεται πολύ περήφανο για τον ρόλο που διαδραμάτισε στην προώθηση αυτής της αλλαγής που θα είναι απαραίτητη για να επιτύχουμε την απαγόρευση του αμιάντου. Η Επιτροπή Απασχόλησης και Κοινωνικών Υποθέσεων διαδραμάτισε νευραλγικό ρόλο για να εξασφαλίσει ότι υπάρχουν οι επιστημονικές αποδείξεις που θα προωθήσουν την εν λόγω απαγόρευση και μπορούμε να ελπίζουμε ότι θα γιορτάσουμε, πριν από τις ευρωεκλογές, μία δραματική μείωση των θανάτων που προκαλούνται εξαιτίας του.
<P>
Ωστόσο, πάνω από όλα θα πρέπει να γιορτάσουμε την επαγρύπνηση του Κοινοβουλίου. Μόνο με αυτήν την επαγρύπνηση είμαστε σε θέση να προωθήσουμε τις καλύτερες στρατηγικές που θα υλοποιήσουν τις καλύτερικες πρακτικές. Για τον σκοπό αυτό, θεωρώ την εν λόγω έκθεση ως ένα σημαντικό σκέλος του μηχανισμού που αφορά τις ορθές πρακτικές και τους αποτελεσματικούς κανονισμούς σε αυτόν τον τομέα. Θα πρέπει να συγχαρούμε την εισηγήτρια που την εκπόνησε.

<SPEAKER ID=19 LANGUAGE="NL" NAME="Pronk">
Πρόεδρε, θα ήθελα και εγώ να συγχαρώ θερμά την εισηγήτρια για την έκθεσή της. Θεωρώ ότι πρόκειται για μία καλή έκθεση με πολλά αξιόλογα στοιχεία, η οποία μας υπενθυμίζει τη σημασία της ασφάλειας και της υγιεινής στο χώρο εργασίας. Πρόκειται για ένα ζήτημα κοινωνικής πολιτικής, για το οποίο υπάρχει ήδη η περισσότερη νομοθεσία. Αποτελεί μάλιστα και τμήμα της εσωτερικής αγοράς, κάτι που ενίοτε λησμονούμε. Εάν υπάρχουν σημαντικές διαφορές στη νομοθεσία περί ασφάλειας και υγιεινής, δημιουργούνται αυτομάτως στρεβλώσεις του ανταγωνισμού. Γι' αυτό και υπάρχει ένα ευρύ φάσμα κανονισμών στον τομέα αυτό.
<P>
Θεωρώ ότι κατά το παρελθόν υπήρξε πρόβλημα από το γεγονός ότι η Ευρωπαϊκή Επιτροπή δεν είχε ενδιαφερθεί επαρκώς για την εφαρμογή της ισχύουσας νομοθεσίας. Το πρόβλημα αυτό αντιμετωπίζεται σοβαρά μόλις κατά τον τελευταίο ενάμισυ χρόνο. Πρέπει, πιστεύω, να δοθεί άμεση προτεραιότητα σ' αυτό. Σ' αυτά τα πλαίσια θα πρέπει να διακρίνουμε δύο φάσεις. Θα πρέπει να δούμε πρώτα εάν έχουν πραγματικά μεταφερθεί οι οδηγίες στο εθνικό δίκαιο των κρατών μελών και στη συνέχεια εάν εφαρμόζονται πραγματικά, αν δηλαδή τηρούνται. Είναι πολύ σημαντικό αυτό το τμήμα και απευθύνομαι εδώ άμεσα στην Ευρωπαϊκή Επιτροπή.
<P>
Το δεύτερο σχόλιο που θα ήθελα να κάνω αφορά το ζήτημα της Ανατολικής Ευρώπης. Βλέπω να παρίσταται στη συνεδρίαση ο κ. Van den Broek. Θα ήθελα λοιπόν να υπογραμμίσω γι' άλλη μία φορά την τεράστια σημασία του να αποτελέσει η οδηγία αυτή και όλα τα σχετικά κείμενα τμήμα του κοινοτικού κεκτημένου. Μερικές φορές επικρατεί η εντύπωση στην Ανατολική Ευρώπη ότι δεν είναι έτσι - μιλώ εκ πείρας - λένε δηλαδή ότι θέλουν όλα τα άλλα, αλλά αυτές εδώ, λένε, είναι κοινωνικές οδηγίες και γι' αυτό είναι κάπως δύσκολο να εφαρμοσθούν. Είναι απαράδεκτο βέβαια κάτι τέτοιο. Αποτελεί αναπόσπαστο τμήμα του κοινοτικού κεκτημένου, αλλά για να εφαρμοσθεί και στην Ανατολική Ευρώπη είναι απολύτως απαραίτητο να ξεκινήσουν το ταχύτερο δυνατό προγράμματα ενημέρωσης τόσο για την τεχνολογία όσο και για τη νομοθεσία που εφαρμόζεται στον τομέα αυτό. Είναι, πιστεύω, εξαιρετικά σημαντικό αυτό το θέμα.
<P>
Ένα τρίτο σχόλιο σχετικά με το ζήτημα της ίδιας της επιτροπής. Η κυρία Ojala σε μία από τις τροπολογίες της επιτίθεται ανοικτά στην αυτονομία των κοινωνικών εταίρων. Οι κοινωνικοί εταίροι παίζουν ένα σημαντικό ρόλο στην επιτροπή αυτή και η κυρία Ojala ζητά να τεθούν περιορισμοί στο δικαίωμα διορισμού τους. Θεωρώ απαράδεκτο κάτι τέτοιο. Γι' αυτό και υποβάλαμε μία τροπολογία. Πιστεύω ότι θα πρέπει να την υπερψηφίσουν όλοι όσοι θεωρούν ότι οι κοινωνικοί εταίροι θα πρέπει μόνοι τους να αποφασίζουν ποιους θα διορίζουν, ενώ καλό θα ήταν βέβαια να καταψηφίσουν την τροπολογία μου όσοι υιοθετούν πατερναλιστική στάση απέναντι στους κοινωνικούς εταίρους, ας την καταψηφίσουν λοιπόν στα πλαίσια της πολιτικής του πολιτικά ορθού που εμφορεί ενίοτε την άλλη πτέρυγα του Κοινοβουλίου, σύμφωνα με την οποία πολιτική θα υπαγορεύουμε εμείς στους κοινωνικούς εταίρους ποιους να διορίζουν. Κάτι τέτοιο ωστόσο θα σημάνει μακροπρόθεσμα το τέλος της επιτροπής, καθώς δεν θα μπορούν πλέον σε αυτή να μεταφέρουν οι κοινωνικοί εταίροι ό, τι αυτοί οι ίδιοι θέλουν να πουν, αλλά θα υποχρεούνται να γίνουν φερέφωνα άλλων.
<P>
Αυτά τα σχόλια είχα να κάνω και ευχαριστώ πολύ για την έκθεση που μας υποβλήθηκε.

<SPEAKER ID=20 LANGUAGE="NL" NAME="Boogerd-Quaak">
Κύριε Πρόεδρε, πιστεύω, όπως και οι προλαλήσαντες ότι η κα Ojala μάς υπέβαλε μία εξαιρετική έκθεση, και γι' αυτό θα ήθελα να επιστήσω την προσοχή σας σε πολύ λίγα μόνο σημεία.
<P>
Καταρχάς, να υπογραμμίσω αυτά που λεει σε σχέση με τον αμίαντο, ένα πρόβλημα το οποίο θα πρέπει σίγουρα να εξεταστεί ενδελεχέστερα σε ευρωπαϊκό επίπεδο. Επιπλέον, θα ήθελα να επιστήσω την προσοχή σας σε ένα τομέα στον οποίο η ισχύουσα ευρωπαϊκή νομοθεσία χρήζει βελτίωσης, δηλαδή σε μία συνολική προσέγγιση του λεγόμενου οργανοψυχικού συνδρόμου (ΟΨΣ), γνωστού στην Ευρωπαϊκή Ένωση και ως βρογχοκήλη. Το ΟΨΣ πλήττει το νευρικό σύστημα και μπορεί να προξενήσει σοβαρές βλάβες στον εγκέφαλο. Προξενείται από την έκθεση στο χώρο εργασίας σε χημικούς διαλύτες, όπως η τολουένη και η ξυλένη, για παράδειγμα, στην περίπτωση βαφέων και ταπητουργών.
<P>
Το Κοινοβούλιο υιοθέτησε πέρυσι την τροποποιημένη οδηγία περί προστασίας των εργαζομένων από την έκθεσή τους σε χημικές ουσίες στο χώρο εργασίας. Στην οδηγία αυτή περιλαμβάνονται διάφορες διατάξεις οι οποίες είναι εξαιρετικά σημαντικές για την αντιμετώπιση του ΟΨΣ. Η τροποποιημένη οδηγία επιβάλλει την υποχρέωση αντικατάστασης ορισμένων επιβλαβών χημικών ουσιών, όπως οι διαλύτες, στις επιχειρήσεις από λιγότερο επιβλαβή υλικά. Πιστεύω ότι η αντικατάσταση μιας μεθόδου παραγωγής με έντονη χρήση διαλυτών από μία μέθοδο με ελάχιστη χρήση αυτών συνεισφέρει τα μάλα στη δημιουργία μίας καινοτόμου βιομηχανίας. Σήμερα όλο και λιγότερο χρησιμοποιείται η ανταγωνιστικότητα ως δικαιολογία για να μην χρησιμοποιούνται ακριβότερα προϊόντα με μικρή περιεκτικότητα σε διαλύτες.
<P>
Εδώ και καιρό υπάρχουν στην αγορά τεχνικώς πλήρεις, λιγότερο επιβλαβείς εναλλακτικές μέθοδοι - το τόνισα αυτό πολλές φορές μέχρι τώρα - και μάλιστα στις ΗΠΑ και στα σκανδιναβικά κράτη η εφαρμογή τους είναι υποχρεωτική. Το ζητούμενο είναι λοιπόν να μεταφέρουν τα κράτη μέλη το ταχύτερο δυνατό τις τροποποιήσεις στην οδηγία στο εθνικό τους δίκαιο. Στη χώρα μου αποφασίσθηκε πέρυσι μόλις να επιβληθεί η υποχρέωση αντικατάστασης από το έτος 2000 για μία πληθώρα χημικών ουσιών. Καλώ λοιπόν την Ευρωπαϊκή Επιτροπή να καταβάλει προσπάθειες ούτως ώστε να σημειώσουν πρόοδο και άλλες χώρες στον τομέα αυτό.
<P>
Επίσης θα ήταν χρήσιμη και η ενίσχυση της χρήσης διαλυτών αντίδρασης, το εξωτερικό στρώμα (coating) των οποίων καθίσταται συστατικό του συνδετικού μέσου μετά από χημική αντίδραση, ούτως ώστε δεν εισπνέεται από το χρήστη. Σας παραπέμπω εδώ σε επιτυχή πειράματα που έχουν διεξαχθεί σχετικά με την παραγωγή διαλυτών από άνθη καλένδουλας, ένα πείραμα μάλιστα που χρηματοδοτήθηκε από την Ένωση και αξίζει γι' αυτό να τύχει περισσότερης προσοχής.
<P>
Θα ήθελα τέλος να μου δώσει ο Επίτροπος κάποιες απαντήσεις σε ορισμένα ερωτήματα τα οποία έθεσα σε μία ειδική ακρόαση της Επιτροπής Απασχόλησης και Κοινωνικών Υποθέσεων. Μπορεί να μας πει εάν η Ευρωπαϊκή Επιτροπή σκοπεύει να μελετήσει λεπτομερέστερα ουσίες για τις οποίες υπάρχουν υπόνοιες ότι προξενούν ΟΨΣ; Περαιτέρω θα ήθελα να γνωρίζω εάν η Ευρωπαϊκή Επιτροπή είναι διατεθειμένη να καταστήσει αυστηρότερη τη σύσταση του 1990 σχετικά με την αποζημίωση ατόμων που έχουν εκτεθεί σε χημικές ουσίες. Το Ευρωπαϊκό Δικαστήριο έχει ήδη αποφανθεί ότι τα κράτη μέλη οφείλουν να μεριμνήσουν όσον αφορά το ΟΨΣ και να υιοθετήσουν κανονισμούς για την αποζημίωση των πασχόντων.

<SPEAKER ID=21 LANGUAGE="PT" NAME="Ribeiro">
Κύριε Πρόεδρε, θα θέλαμε πρώτα απ' όλα να εκφράσουμε τα συγχαρητήριά μας στη συνάδελφο Ojala για την εξαιρετική της έκθεση. Τα πολιτικά ζητήματα δεν διακρίνονται σε λιγότερο ή περισσότερο σημαντικά. Η ενασχόληση με την ασφάλεια και την υγιεινή στους χώρους εργασίας μπορεί να αναδειχθεί - επαναλαμβάνω: μπορεί να αναδειχθεί - ως ένα σημαντικό πολιτικό ζήτημα εφόσον δεν περιοριζόμαστε ή δεν αρκούμαστε στην εξέταση των τεχνικών πτυχών του θέματος και από τη στιγμή που εξετάζουμε το συγκεκριμένο θέμα υπό το πρίσμα των κοινωνικών σχέσεων. Η έκθεση της συναδέλφου Ojala μάς παρέχει τη δυνατότητα να διαβλέπουμε μία τέτοια αντιμετώπιση του ζητήματος, όπως φάνηκε - καλό είναι να το υπενθυμίσω - από τις παρεμβάσεις κάποιων Φινλανδών γυναικών συναδέλφων της Ομάδας μας. Στην αιτιολογική έκθεση που συνοδεύει τη γνωμοδότηση της Επιτροπής Οικονομικής Πολιτικής, την οποία συνέταξε η συνάδελφος Soltwedel-Schδfer, πολύ ορθώς επισημαίνεται ότι κάθε χρόνο στην Ευρωπαϊκή Ένωση σχεδόν 8 χιλιάδες εργαζόμενοι χάνουν τη ζωή τους σε βομηχανικά ατυχήματα, ενώ 10 εκατομμύρια άτομα είναι θύματα εργατικών ατυχημάτων ή πάσχουν από επαγγελματικές νόσους.
<P>
Η κατάσταση χρήζει σοβαρής και υπεύθυνης αντιμετώπισης. Επ' ευκαιρία της έκδοσης της 21ης ετήσιας έκθεσης δραστηριοτήτων της Συμβουλευτικής Επιτροπής για την Ασφάλεια, την Υγιεινή και την Προστασία της Υγείας στο Χώρο Εργασίας, η παρούσα έκθεση βάζει σαφέστατα το μαχαίρι στο κόκαλο όσον αφορά ορισμένα θέματα. Από την πλευρά μας, θα επιθυμούσαμε να είχε δοθεί περισσότερη έμφαση, στο πλαίσιο της προαναφερθείσας ετήσιας έκθεσης της Συμβουλευτικής Επιτροπής, στον προβληματισμό περί προσαρμογής της Οδηγίας 92/57, αν και συμφωνούμε στο ότι η απλή διαδικασία μεταφοράς των οδηγιών από μόνη της δεν επαρκεί και θα πρέπει να συνοδεύεται από την κατάλληλη υλοποίηση και έμπρακτη εφαρμογή τους. Εντούτοις, φρονούμε ότι μία από τις μάχες που οφείλουμε να δώσουμε θα πρέπει να αποβλέπει στη μεταφορά, ως διατάξεις εθνικού δικαίου, συγκεκριμένων οδηγιών τις οποίες θα κρίνουμε σημαντικές, ελέγχοντας ταυτόχρονα την έμπρακτη εφαρμογή τους.
<P>
Από τη μεριά μας, αναφορικά με την οδηγία για την οποία γίνεται λόγος, επιδιώξαμε να διεξαγάγουμε τον παραπάνω έλεγχο μέσω της υποβολής ερωτήσεων, που δυστυχώς αποκτούν ιδιαίτερα καίριο χαρακτήρα εφόσον έχουν ως αφορμή μια σειρά σοβαρών ατυχημάτων που συνέβησαν τον Οκτώβριο του 1994 και το Μάρτιο του 1995 σε εργοτάξια κατασκευαστικών έργων στην Πορτογαλία, ενώ η κυβέρνηση δεν μετέφερε την οδηγία παρά μόνο τον Ιούλιο του 1995. Αυτό όμως δεν επαρκούσε. Και επιμείναμε στο θέμα, με αφορμή π.χ. τα κρούσματα τενοντίτιδας που σημειώθηκαν στην πορτογαλική Ford Electronics, στο Setϊbal, με ερωτήσεις που υποβάλαμε στην Επιτροπή το Νοέμβριο του 1995 και τον Ιανουάριο του 1997. Και θα συνεχίσουμε να επιμένουμε!
<P>
Δεν πρόκειται ωστόσο απλώς και μόνο για μία κατάσταση που χρήζει αντιμετώπισης. Έχουμε να κάνουμε με μια τάση την οποία οφείλουμε να αντικρούσουμε, διότι όποιος παρακολουθεί την εξέλιξη αυτού του θέματος διαπιστώνει ξεκάθαρα ότι οι γενικές συνθήκες, το περιβάλλον εργασίας, η ασφάλεια και η υγιεινή στους χώρους εργασίας παραμένουν στάσιμα και δεν εξελίσσονται. Όπως πολύ σωστά υπογραμμίζει η συνάδελφος Ojala στο σημείο 25 της έκθεσής της, «ορισμένες μορφές άτυπης σχέσης εργασίας και η αύξηση της υπεργολαβίας έχουν συμβάλει στην αύξηση των ατυχημάτων στον χώρο εργασίας» και, γι' αυτόν ακριβώς το λόγο, καλεί την Επιτροπή να παροτρύνει τα κράτη μέλη ώστε να φροντίσουν για τη συμμόρφωση προς τις οδηγίες, αφενός, και να διασφαλίσουν την αυστηρή εφαρμογή τους, αφετέρου.
<P>
Χρειάζεται όμως επίσης να απευθύνουμε έκκληση - και αυτό είναι το βασικότερο απ' όλα - ώστε, στο πλαίσιο της παρούσας οδηγίας, να επανεξεταστεί το γενικό πλαίσιο της αναδιοργάνωσης της απασχόλησης. Όπως έλεγε ο κ. Junker, την εποχή που ηγείτο της λουξεμβουργιανής Προεδρίας του Συμβουλίου, «οι πολιτικές που ωθούν στη χαλάρωση και την αβεβαιότητα των συμβασιακών σχέσεων απασχόλησης έχουν ως αποτέλεσμα την αύξηση του αριθμού εργατικών ατυχημάτων· η επισφαλής εργασία διαμορφώνει τις συνθήκες που περισσότερο θέτουν σε κίνδυνο την υγεία και την ασφάλεια των εργαζομένων» Εκεί ακριβώς, σε αυτό που συνιστά το υπόβαθρο των κοινωνικών σχέσεων, θα πρέπει να αναζητήσουμε την πηγή των προβλημάτων.
<P>
Μετά την έκδοση του Πράσινου Βιβλίου για την αναδιοργάνωση της απασχόλησης, το Ευρωπαϊκό Κοινοβούλιο καλείται να γνωμοδοτήσει επί μίας σχετικής ανακοίνωσης της Επιτροπής. Πρόκειται για ένα ζήτημα μείζονος σημασίας, δυστυχώς όμως η έκθεση της οποίας ανέλαβα τη σύνταξη δεν μπορεί να υποβληθεί στην Ολομέλεια ελλείψει χρόνου και διαδικαστικού πλαισίου. Θα επιθυμούσα επομένως, επί τη ευκαιρία αυτή, να επισημάνω ότι η προαναφερθείσα έκθεση ασχολείται με θέματα αδιαμφισβήτητης και πρωτεύουσας σημασίας, μιας και αφορούν τις συνθήκες και το χρόνο εργασίας, καθώς και τις εργασιακές σχέσεις, ενώ δίδεται ιδιαίτερη έμφαση στην ασφάλεια και την προστασία της υγείας στο χώρο εργασίας. Γι' αυτό, επιτρέψτε μου επίσης να υπογραμμίσω το νόημα που έχει το γεγονός ότι σε αυτή την Ολομέλεια καθόμαστε και συζητάμε σχολαστικά περί νομισμάτων, ενώ δεν βρίσκουμε το χρόνο και την κατάλληλη διαδικασία για να καταπιαστούμε με τα συγκεκριμένα προβλήματα, κάτι που είναι περισσότερο από αναγκαίο, κάτι που είναι απαραίτητο και επείγον!

<SPEAKER ID=22 LANGUAGE="FR" NAME="Lataillade">
Κύριε Πρόεδρε, αγαπητοί συνάδελφοι, η συνάδελφός μας, κυρία Ojala, εξετάζει στην έκθεσή της με κριτικό πνεύμα δύο είδη εγγράφων. Πρώτον, δύο εκθέσεις δραστηριοτήτων - η μία προέρχεται από τη συμβουλευτική επιτροπή για την ασφάλεια, την υγιεινή και την προστασία της υγείας στον τόπο εργασίας και η άλλη, από το μόνιμο όργανο για την ασφάλεια και την υγιεινή στα ανθρακωρυχεία και στις άλλες εξορυκτικές βιομηχανίες - και δεύτερον, ένα έγγραφο που είναι κατά πολύ πιο ενδιαφέρον και πιο πολιτικού χαρακτήρα, θα τολμούσα να πω, την εξέταση της ενδιάμεσης έκθεσης της Επιτροπής σχετικά με το κοινοτικό πρόγραμμα στον τομέα της ασφάλειας, της υγιεινής και της υγείας στον τόπο εργασίας. Η Ομάδα μου επιθυμεί, ήδη από τώρα, να συγχαρεί την κυρία Ojala για αυτήν την έκθεση υψηλής ποιότητας.
<P>
Όσον αφορά τις δύο πρώτες εκθέσεις, συμφωνούμε απόλυτα με τις μομφές που κάνει η εισηγήτρια σχετικά με μία κάποια έλλειψη διαφάνειας στα δεδομένα της συμβουλευτικής επιτροπής και επίσης με το φόβο που εκφράζει η εισηγήτρια ως προς την ανεπάρκεια των χρηματοδοτικών μέσων, που σήμερα βρίσκονται σε μείωση, όσον αφορά τις συγκεκριμένες προτάσεις που στοχεύουν στη βελτίωση της κατάστασης στον τόπο εργασίας και της ανταλλαγής πληροφοριών, όπως μπορεί να δει κανείς στην έκθεση του μόνιμου οργάνου.
<P>
Η ενδιάμεση έκθεση έχει πιο έντονο πολιτικό χαρακτήρα, δεδομένου ότι αφορά το κοινοτικό πρόγραμμα σε δύο περιόδους: 1996-1998 και 1998-2000. Σχετικά με το πρώτο κεφάλαιο, συμφωνούμε με τις διαπιστώσεις της εισηγήτριας όσον αφορά τους τέσσερις τομείς της εξαίρετης εργασίας του Ευρωπαϊκού Οργανισμού για την Υγεία και την Ασφάλεια στην Εργασία, που εδρεύει στο Μπιλμπάο, σχετικά με την αδικαιολόγητη μείωση των πόρων που διατίθενται στο Ευρωπαϊκό Ίδρυμα του Δουβλίνου, σχετικά με τη λυπηρή στάση του Συμβουλίου, το οποίο δεν ενέκρινε το πρόγραμμα SAFE που στοχεύει στην προώθηση πρακτικών προγραμμάτων στον τομέα της υγείας και της ασφάλειας και τέλος τη θετική εξέλιξη όσον αφορά τη νομοθεσία και συγκεκριμένα τη μετάθεση στο εσωτερικό δίκαιο των κρατών μελών.
<P>
Για την περίοδο 1998-2000, συμφωνούμε επίσης με την ανησυχία που εξέφρασε η κυρία εισηγήτρια και η οποία, ιδιαίτερα για εμάς, αφορά δύο τομείς: την πιο προσεκτική ανάλυση του νέου κόσμου εργασίας, αφού διαπιστώνουμε στην κοινωνία μας μία μεταβολή στις συνθήκες εργασίας, την ανάπτυξη του τριτογενούς τομέα, την αύξηση του αριθμού των γυναικών στον παραγωγικό βίο, τη γήρανση του εργατικού δυναμικού καθώς και τις νέες μορφές οργάνωσης της εργασίας - δεν θα επεκταθούμε πάλι σε λεπτομέρειες - αλλά και την εμφάνιση νέων κινδύνων: σωματικοί κίνδυνοι, ναι, πράγματι, χημικοί και βιολογικοί, όπως επίσης και κίνδυνοι που έχουν να κάνουν με τις οστεομυϊκές ασθένειες και τους ψυχοκοινωνικούς παράγοντες, όλα αυτά αναφέρθηκαν πριν από την ομιλία μου και για αυτό δεν θα τα επαναλάβω.
<P>
Η έκθεση αυτή εντάσσεται στους προβληματισμούς μας, από τρεις απόψεις: στο πλαίσιο ενός κοινωνικού μηχανισμού που είναι απαραίτητος για όλες τις χώρες της Ένωσης, στο πλαίσιο των οικονομικών προκλήσεων που αντιπροσωπεύει ο κόσμος της εργασίας, στο πλαίσιο της εργασίας της Ένωσης τόσο στο εσωτερικό της όσο και προς τις τρίτες χώρες, καθώς και ενός καθήκοντος πολιτικής ευθύνης. Για αυτούς τους λόγους πρέπει να δοθεί συνέχεια στην έκθεση αυτή και να γίνουν αποτελεσματικές προτάσεις που θα δώσουν συγκεκριμένη μορφή στην κοινή μας ανησυχία.
<P>
Συγχαίροντας και πάλι την κυρία Ojala, θέλω να τη διαβεβαιώσω ότι η Ομάδα μας θα υπερψηφίσει την έκθεσή της.

<SPEAKER ID=23 LANGUAGE="DE" NAME="Wolf">
Κύριε Πρόεδρε, πρώτ' απ' όλα θα ήθελα και εγώ να συγχαρώ την κ. Ojala, η οποία επιδεικνύει εδώ πραγματικά για άλλη μία φορά τον τρόπο με τον οποίο μπορεί να συμβάλλει με υπευθυνότητα στη βελτίωση της ποιότητας της εργασίας ολόκληρου του Σώματος ένα μέλος της αριστερής παράταξης. Περί τίνος πρόκειται εδώ; Πρόκειται για ριζικές αλλαγές που συντελούνται στην αγορά εργασίας. Προς το παρόν, η αγορά εργασίας βρίσκεται στο στάδιο ριζικών αλλαγών. Οι κλασικές μορφές του εργοστασίου, της αλυσίδας παραγωγής και της ασφάλισης που συνδέεται με αυτές υποχωρούν. Στη μεγάλη ευρωπαϊκή εσωτερική αγορά πρέπει να μεριμνήσουμε ώστε αφενός να μην οδηγήσουν οι νέες μορφές οργάνωσης της εργασίας σε μεγαλύτερη κρίση και άγχος, σε μεγαλύτερη διάλυση συνθηκών εργασίας κοινωνικά κατοχυρωμένων και με βάση το εργατικό δίκαιο, προς όφελος συνθηκών που ευνοούνται από το εμπορικό δίκαιο και αφετέρου τα επιτεύγματα που πραγματοποιήθηκαν στις παλιές δομές σχετικά με τους όρους εργασίας σε εθνικό προπάντων επίπεδο να επανεμφανισθούν πραγματικά σε ευρωπαϊκό επίπεδο υπό νέες μορφές που θα αντιστοιχούν στην κατάσταση.
<P>
Σε συνάρτηση με αυτό έχουμε από τη μία πλευρά τους μηχανισμούς της αντιστάθμισης συμφερόντων και της επικοινωνίας και από την άλλη το κοινοτικό πρόγραμμα. Νομίζω πως εδώ είναι σαφές πως το δικαίωμα υποβολής προτάσεων των κοινωνικών εταίρων αποτελεί αντικείμενο της αυτονομίας τους, ότι όμως αποτελεί και καθήκον μας να μεριμνήσουμε για την αντιπροσωπευτικότητα και την αποτελεσματικότητα. Ως προς αυτό, πιστεύω, αντίθετα με την Ομάδα του ΕΛΚ, πως έχει δίκιο η κ. Ojala.
<P>
Δεύτερον, όσον αφορά το κοινοτικό πρόγραμμα, νομίζω πως ήδη αναφέρθηκαν εδώ κάποια από τα κέντρα βάρους, όπως ο αμίαντος, η ψυχολογική φόρτιση. Εδώ το Κοινοβούλιο έχει ήδη προσφέρει σημαντικό έργο, πρέπει όμως να γίνουν ακόμα περισσότερα. Συνολικά πρέπει να πω πως πρέπει να εμβαθύνουμε αυτό το κοινοτικό κεκτημένο, πως πρέπει να μεριμνήσουμε ώστε να είμαστε πραγματικά προετοιμασμένοι για τη διαδικασία διεύρυνσης προς ανατολάς και εν μέρει προς νότον, η οποία θα φέρει νέες γενεές εργαζομένων στο πλαίσιο της εσωτερικής αγοράς και όπου ένα κεντρικό καθήκον θα είναι η εξασφάλιση δίκαιων, υγιεινών και ανθρώπινων συνθηκών εργασίας για τον κάθε εξαρτημένο απασχολούμενο, επειδή σε τελική ανάλυση αυτό είναι το αντικείμενο που διαπραγμετευόμαστε. Ο εξανθρωπισμός του εργασιακού βίου είναι η αποστολή μας, ειδικά ενόψει της μεγάλης ευρωπαϊκής εσωτερικής αγοράς.

<SPEAKER ID=24 LANGUAGE="NL" NAME="Maes">
Κύριε Πρόεδρε, θα ήθελα, καταρχάς, να συγχαρώ την κυρία Ojala. Θα ήθελα στη συνέχεια να αναφερθώ στο περιεχόμενο της έκθεσής της. Η κυρία Ojala επικρίνει το γεγονός ότι στη συμβουλευτική επιτροπή και στο μόνιμο όργανο δεν συμμετέχουν αρκετές γυναίκες. Ωστόσο, κάποιοι άλλοι λένε ότι δεν θα πρέπει να μας απασχολεί το ζήτημα αυτό, διότι κάτι τέτοιο θα ήταν ένδειξη πατερναλισμού απέναντι στους κοινωνικούς εταίρους. Θεωρώ μία τέτοια στάση εξαιρετικά αρνητική, διότι δεν είναι δυνατό να μην έχουν συνειδητοποιήσει και οι ίδιοι οι κοινωνικοί εταίροι ότι η παρουσία γυναικών σε όλους τους τομείς της οικονομίας είναι απολύτως χρήσιμη και ότι μάλιστα οι γυναίκες θα πρέπει να αντιπροσωπεύονται σε όλα τα επίπεδα λήψης αποφάσεων. Ίσως βέβαια θα πρέπει να δώσουμε κι εμείς κάποια ώθηση στους κοινωνικούς εταίρους, ούτως ώστε οι γυναίκες οι οποίες είναι ικανές να μπορέσουν να συμμετάσχουν στα όργανα αυτά.
<P>
Διακρίνω στην έκθεση αυτή αρκετά δριμείες κριτικές για τα όργανα τα οποία συνέστησε η Ευρωπαϊκή Επιτροπή. Υπογραμμίζεται ιδιαίτερα η γενική αδιαφάνεια όσον αφορά το περιεχόμενο και τα αποτελέσματα των δραστηριοτήτων της συμβουλευτικής επιτροπής, μεταξύ άλλων σχετικά με τις νέες ομάδες εργασίας που συστάθηκαν, οκτώ τον αριθμό, το 1996. Θα ήθελα να επιστήσω την προσοχή, όχι μόνο του Κοινοβουλίου αλλά και της Ευρωπαϊκής Επιτροπής και των οργάνων που αυτή έχει συστήσει, στην κριτική που ασκείται από την Επιτροπή για τα Δικαιώματα της Γυναίκας, ιδιαίτερα ότι οι εκθέσεις δεν λαμβάνουν επαρκώς υπόψη τις συνέπειες για τα δύο φύλα. Τα προβλήματα των γυναικών, παραθέτω, «δεν πρέπει να περιορίζονται στην εγκυμοσύνη και τη γαλουχία, αλλά πρέπει να σχετίζονται με όλα τα θέματα υγείας και ασφαλείας και τον αντίκτυπό τους στις γυναίκες». Υπογραμμίζω ότι και για τους άνδρες υπάρχουν ίσως τυπικές παθήσεις που σχετίζονται με τις συνθήκες στο χώρο απασχόλησης στις οποίες ζητούμε να δοθεί περισσότερη προσοχή. Δεν πρόκειται εδώ απλώς για την αναπαραγωγή.
<P>
Σωστά τόνισαν διάφοροι προλαλήσαντες τη σημασία των ψυχολογικών πτυχών, καθώς ασκείται όλο και περισσότερη πίεση στους εργαζόμενους. Δείτε λ.χ. τη χθεσινή απεργία στα λεωφορεία σ' αυτή την πόλη, με την οποία οι οδηγοί λεωφορείων διαμαρτυρήθηκαν κατά της έλλειψης ασφάλειας στην εργασία τους και των συνεχών επιθέσεων εναντίον τους. Ή επίσης τα προβλήματα που δυσχεραίνουν έντονα το έργο του διδακτικού προσωπικού σε διάφορα κράτη μέλη. Να προσθέσω ότι το νοσηλευτικό προσωπικό αρχίζει να παρουσιάζει σχεδόν άνευ εξαιρέσεων προβλήματα στην πλάτη και αλλού μετά από λίγα χρόνια εργασίας.
<P>
Να υπογραμμίσω και ένα δεύτερο ζήτημα το οποίο έθιξαν και ορισμένοι προλαλήσαντες, δηλαδή το ζήτημα της απαμιάντωσης. Η Ευρωπαϊκή Επιτροπή προσπάθησε βέβαια να βελτιώσει την εικόνα της προς τα έξω διαθέτοντας πόρους για την απαμιάντωση του κτιρίου Berlaymont. Δεν έχει ωστόσο συνειδητοποιήσει την ανευθυνότητα με την οποία πραγματοποιούνται αυτές οι εργασίες από τους εργάτες οι οποίοι έχουν αναλάβει την απαμιάντωση του κτιρίου, ή την ανευθυνότητα με την οποία μεταφέρεται ο αμίαντος του Berlaymont μέσα στους δρόμους των Βρυξελλών. Θα πρέπει να μας δώσετε περισσότερες πληροφορίες για το πρόβλημα αυτό αντί να οχυρώνεστε πίσω από διάφορα έγγραφα και να είστε κατόπιν ικανοποιημένοι ότι όλα βαίνουν κατ' ευχήν στα χαρτιά. Να πω επίσης ότι οι δημόσιες αρχές συνειδητοποιούν όλο και περισσότερο το πρόβλημα του αμίαντου, ωστόσο στην ίδια ακριβώς πόλη στην οποία ένα μικρό μουσείο υποχρεούται να απομακρύνει τις πλάκες αμίαντου από την οροφή του παράγεται ακόμα αμίαντος, κάτι που θα πρέπει να απασχολήσει επειγόντως την Επιτροπή.

<SPEAKER ID=25 LANGUAGE="DA" NAME="Bonde">
Κύριε Πρόεδρε, το Κίνημα του Ιουνίου στηρίζει την έκθεση της κυρίας Ojala, διότι περιέχει πολλές καλές προθέσεις για το εργασιακό περιβάλλον μας, την ασφάλεια και την υγεία στην εργασία. Ωστόσο δεν καταπιάνεται με την ουσία, ήτοι τις περιπτώσεις όπου η πλήρης κοινοτική εναρμόνιση αντικρούει στην επιθυμία των κρατών μελών να έχουν καλύτερους κανόνες από αυτούς που θεσπίζονται στην Κοινότητα. Όταν η ΕΕ εγκρίνει τις συγκεκριμένες καθαρές διατάξεις για το περιβάλλον και το εργασιακό περιβάλλον θα πρέπει να είναι ελάχιστες διατάξεις και να έχουμε όλοι το δικαίωμα να προχωρήσουμε περισσότερο. Αυτό είναι κάτι που υποστηρίζουμε όλοι στο Κίνημα του Ιουνίου. Τα προβλήματα ωστόσο εμφανίζονται όταν οι κανόνες τελικά εγκρίνονται βάσει των διατάξεων για την εσωτερική αγορά, διότι κατ' αυτόν τον τρόπο μια πλειοψηφική απόφαση σε μια μυστική επιτροπή ή μια κλειστή υπουργική συνεδρίαση μπορεί να βάλει τη δική μας Βουλή στο περιθώριο καταργώντας έναν νόμο, παρόλο που έχει ψηφιστεί ομόφωνα στη δανέζικη Βουλή. Ας πάρουμε τον κατάλογο των ουσιών που προκαλούν καρκίνο, για παράδειγμα. Σήμερα, οι Δανοί εργάτες αναγκάζονται να έρχονται σε επαφή με ουσίες τις οποίες τόσο η Παγκόσμια Οργάνωση Υγείας όσο και οι δανέζικες αρχές θεωρούν καρκινογόνες, διότι η Επιτροπή δεν θέλει να υποβάλει πρόταση και διότι δεν μπορούν να βρεθούν 62 στις 87 ψήφους στην ΕΕ ώστε να απαγορευτούν. Όσον αφορά το κρεόζωτο, η Δανία έκανε χρήση της περιβαλλοντικής εγγύησης και απαγόρευσε την ουσία, διότι προκαλεί καρκίνο, όμως στην ΕΕ σήμερα απαγορεύεται να απαγορεύσεις αυτή την ουσία, και η Επιτροπή ακόμη δεν έχει εγκρίνει τη χρήση της περιβαλλοντικής εγγύησης από την πλευρά της Δανίας. Όταν τεθεί σε ισχύ η Συνθήκη του Αμστερνταμ μπορούμε κάλλιστα να περιμένουμε ότι θα μας έρθει γράμμα από την Επιτροπή ότι πρέπει να απαγορέψουμε τη δανική απαγόρευση του κρεοζώτου, διότι η Συνθήκη του Αμστερνταμ δεν επιτρέπει να προχωρούν κάποιες χώρες πιο πολύ από την πλειοψηφία όταν γίνεται για λόγους ανθρώπινης υγείας. Η ελεύθερη διακίνηση των καρκινογόνων ουσιών προηγείται της υγείας του λαού! Πώς να μην καλέσω τον Επίτροπο - ως κατακλείδα τούτης της συζήτησης - αντί όλων αυτών να ανακοινώσει ότι προτίθεται να προτείνει την απαγόρευση του κρεοζώτου σε όλη την ΕΕ;

<SPEAKER ID=26 LANGUAGE="IT" NAME="Amadeo">
Κύριε Πρόεδρε, ο σημερινός κόσμος της εργασίας απαιτεί ειδικούς ελέγχους που να μπορούν να καταστήσουν τα πρότυπα ασφαλείας και προστασίας ικανά να αντιμετωπίσουν τις προκλήσεις μιας κοινωνίας που εδώ και πολύ καιρό έχει πλέον ξεπεράσει τα επίπεδα που έχουν οριστεί ως μετα-βιομηχανικά.
<P>
Όταν μιλάμε για ασφάλεια στους τόπους εργασίας, σκεφτόμαστε αυτόματα τις δομές που βρίσκονται σήμερα σε λειτουργία. Μια πρώτη παρατήρηση αφορά τον αμίαντο, την χρήση του και όλες τις εφαρμογές του, αυτές που γνωρίζουμε και αυτές που ακόμα δεν γνωρίζουμε ή που δεν εξετάζονται από μια όχι και τόσο δραστική κοινοτική οδηγία. Αυτό είναι κάτι που προκαλεί αμέσως εντύπωση και ως εκ τούτου απαιτεί ιδιαίτερη προσοχή.
<P>
Δεύτερη παρατήρηση: ο κόσμος της εργασίας, λόγω της ίδιας του της ανάγκης να προσαρμοστεί στις απαιτήσεις μιας κοινωνίας που προχωρεί με γοργούς ρυθμούς, συναντά προβλήματα που έχουν δημιουργήσει νέα είδη ψυχώσεων και καινούργιες πραγματικά επαγγελματικές ασθένειες οι οποίες, παρότι βρίσκονται ακόμα σε φάση μελέτης, είναι αυτές που, κατά κύριο λόγο, χρήζουν κανονιστικής ρύθμισης. Αναφέρομαι στις περιπτώσεις στρες στον χώρο εργασίας, ο αριθμός των οποίων όλο και αυξάνεται, στην κόπωση που οφείλεται σε καθιστικές και επαναλαμβανόμενες δραστηριότητες, αλλά ακόμα και σε προκαλούμενες αιτίες, όπως οι βιαιότητες και οι άθλιες παρενοχλήσεις σεξουαλικού χαρακτήρα.
<P>
Σίγουρα, από διαρθρωτική άποψη, έχουμε ανάγκη να αποκτήσουμε μια ευρωπαϊκή υπηρεσία, και κατ' αυτήν την έννοια ευχόμαστε ότι η υπηρεσία του Μπιλμπάο, που υπάρχει ήδη, θα μπορέσει να λειτουργήσει πραγματικά, αλλά κυρίως έχουμε ανάγκη την επείγουσα έγκριση της δεύτερης φάσης του ειδικού πργράμματος SAFE.
<P>
Ο απολογισμός, όσον αφορά τις μεταφορές των οδηγιών που έχουν γίνει αυτήν την στιγμή στις διάφορες κοινοτικές νομοθεσίες, παρουσιάζεται πολύ θετικός, εάν σκεφθεί κανείς ότι έχουμε περάσει από το 70 τοις εκατό του 1996 στο 96 τοις εκατό της περασμένης χρονιάς. Σίγουρα, υπάρχουν ακόμα πολλά που πρέπει να γίνουν αλλά, επιδοκιμάζοντας την εισηγήτρια, ευχόμαστε, και μάλιστα πιστεύουμε ότι οδεύουμε προς την σωστή κατεύθυνση.

<SPEAKER ID=27 LANGUAGE="DA" NAME="Blak">
Κύριε Πρόεδρε, χάρηκα πραγματικά πάρα πολύ όταν είδα τον καλό μου φίλο, Jens-Peter Bonde από το Κίνημα του Ιουνίου να ξεκινά επιτέλους αυτή τη συζήτηση. Σκέφτηκα ότι τώρα θα κάνουμε κάτι το δημιουργικό και το θετικό. Όμως τελικά ήταν ένας από τους συνηθισμένους προπαγανδιστικούς λόγους όπου σαφώς υπερίσχυε η ασυναρτησία και η ασχετοσύνη.
<P>
Η συγκεκριμένη έκθεση αποτελεί μια καλή και σημαντική πρωτοβουλία. Είναι σημαντικό η ΕΕ και το Ευρωπαϊκό Κοινοβούλιο να ασκούν ενεργή και προοδευτική πολιτική στον εν λόγω τομέα. Η ΕΕ πρέπει να αποτελεί μοχλό για μεγαλύτερη ασφάλεια και υγεία στους χώρους εργασίας της Κοινότητας. Τα εργατικά ατυχήματα και ασθένειες κοστίζουν κάθε χρόνο δισεκατομμύρια ευρώ, αλλά πρωτίστως πρόκειται για προσωπικές τραγωδίες και έχουν μεγάλο ανθρώπινο κόστος. Συχνά είναι ήδη πολύ αργά όταν το ατύχημα έχει ήδη συμβεί. Γι' αυτό είναι τόσο σημαντικό να εξασφαλίσουμε επαρκείς πόρους για την έρευνα και την πρόληψη. Δεν πρόκειται μόνο για μια καλή επένδυση από οικονομική σκοπιά. Είναι μια επένδυση της οποίας το κέρδος δεν είναι μετρήσιμο σε χρήμα.
<P>
Χαίρομαι που το Κοινοβούλιο, με αυτή την έκθεση, καλεί την Επιτροπή να πάρει στα σοβαρά το πρόβλημα του αμίαντου. Είναι καιρός να απαγορευθεί εντελώς ο αμίαντος. Πολλοί εργάτες όλα αυτά τα χρόνια έχουν εκτεθεί στη συγκεκριμένη επιβλαβή ουσία με καταστροφικές συνέπειες. Οι παρενέργειες είναι κάτι με το οποίο θα ζουν σε όλη τους τη ζωή αφού συχνά παθαίνουν καρκίνο - μια αρρώστια που όλοι μας γνωρίζουμε ότι μπορεί να είναι θανατηφόρα και επώδυνη. Γι' αυτό πρέπει να απαιτήσουμε την πλήρη απαγόρευση του αμίαντου.
<P>
Εν κατακλείδι, θα ήθελα να τονίσω ότι είναι σημαντικό η ΕΕ να μένει ενήμερη για τις εξελίξεις. Δεν πρέπει να μένουμε με τα χέρια σταυρωμένα και να περιμένουμε να συμβούν και άλλα ατυχήματα. Πρέπει να δράσουμε και να πιέσουμε τα κράτη μέλη να δράσουν προτού γίνει η ζημιά. Πρέπει να εστιαστούμε σε νέες μορφές εργατικών ασθενειών. Μπορεί να είναι ασθένειες του μυικού συστήματος ή του σκελετού. Για παράδειγμα, υπάρχουν πολλοί που εργάζονται σε γραφεία και που παθαίνουν την αποκαλούμενη «ασθένεια του ποντικιού» γιατί χρησιμοποιούν υπολογιστές όλη την ημέρα. Επίσης το ψυχολογικό εργασιακό περιβάλλον είναι ένα πρόβλημα που για πάρα πολύ καιρό δεν έχει ληφθεί στα σοβαρά. Επίσης, πρέπει φυσικά να αγωνιστούμε για τη μείωση των οριακών τιμών των επικίνδυνων ουσιών. Οι πολίτες της ΕΕ με το δίκιο τους περιμένουν και απαιτούν από το Ευρωπαϊκό Κοινοβούλιο να συνεχίσει να ελέγχει και να αναπτύσσει μια ασφαλή και υγιή πολιτική για την αγορά εργασίας.

<SPEAKER ID=28 NAME="Van den Broek">
Κύριε Πρόεδρε, θα ήθελα καταρχάς να ζητήσω συγνώμη εκ μέρους του Επιτρόπου Flynn, ο οποίος δεν μπόρεσε δυστυχώς να παραστεί στη σημερινή συνεδρίαση για να συζητήσει μαζί σας, αν και θεωρεί το ζήτημα της ασφάλειας και υγιεινής στο χώρο εργασίας εξαιρετικά σημαντικό. Θα προσπαθήσω όσο μπορώ να τον αντικαταστήσω σήμερα στηριζόμενος στην εξαιρετική του υπηρεσία.
<P>
Θα ήθελα στη συνέχεια να εκφράσω την ιδιαίτερη εκτίμησή μου για το συνολικό έργο της επιτροπής, ιδιαίτερα για το έξοχο έργο της εισηγήτριας της επιτροπής, κυρίας Ojala, η έκθεση της οποίας περιλαμβάνει πληθώρα στοιχείων που η Ευρωπαϊκή Επιτροπή θεωρεί ότι θα πρέπει να λάβει υπόψη. Συμφωνούμε σχετικά με την μεγάλη σημασία της προώθησης της υγιεινής και ασφάλειας στο χώρο εργασίας στα κράτη μέλη. Σε κοινοτικό επίπεδο έχει σημειωθεί σημαντική πρόοδος, την οποία θα πρέπει να αναπτύξουμε ακόμα περισσότερο στο μέλλον.
<P>
Η Ευρωπαϊκή Επιτροπή περιέλαβε τις προτεραιότητές της για μελλοντικές δράσεις σε τέσσερα κεφάλαια. Η πρώτη προτεραιότητα είναι για μας να καταστεί αποτελεσματικότερη η ευρωπαϊκή νομοθεσία στον τομέα της υγιεινής και της ασφάλειας. Τα κράτη μέλη πραγματοποίησαν σημαντικές προσπάθειες στα πλαίσια αυτά, ούτως ώστε το 95 % της κοινοτικής νομοθεσίας έχει μεταφερθεί πλήρως στις εθνικές νομοθεσίες. Τώρα θα πρέπει να επικεντρωθούμε στη συγκεκριμένη εφαρμογή και την αποτελεσματικότητα των εθνικών νομοθεσιών. Πρέπει επίσης να εξετάζουμε διαρκώς τις ισχύουσες οδηγίες και εν ανάγκη να τις εκσυγχρονίζουμε και να τις βελτιώνουμε. Η Ευρωπαϊκή Επιτροπή σημειώνει τις εποικοδομητικές σας προτάσεις για το πώς θα μπορούσαμε να καταστήσουμε τη νομοθεσία όσο το δυνατό πιο αποτελεσματική. Τελικός στόχος πρέπει να είναι η πρόληψη και η μείωση των εργατικών ατυχημάτων. Η Ευρωπαϊκή Επιτροπή θα υποστηρίξει με κάθε τρόπο τις πρωτοβουλίες των κρατών μελών που αποσκοπούν στη δημιουργία των αναγκαίων συνθηκών ασφαλείας και στη συνειδητοποίηση του προβλήματος από εργοδότες και εργαζόμενους. Η Υπηρεσία του Μπιλμπάο και το Ίδρυμα του Δουβλίνου παίζουν ένα ρόλο κλειδί ως πηγές πληροφόρησης στις προσπάθειες αυτές. Αποφασιστικής σημασίας είναι βέβαια και η βελτίωση των πληροφοριών που παρέχονται στις μικρομεσαίες επιχειρήσεις.
<P>
Μία δεύτερη προτεραιότητα είναι η προετοιμασία της διεύρυνσης της Ευρωπαϊκής Ένωσης. Και στον τομέα αυτό θα απαιτηθούν σημαντικές προσπάθειες εκ μέρους των υποψηφίων χωρών, ούτως ώστε να φθάσουν το επίπεδο προστασίας που παρέχεται στην Ένωση όσον αφορά την υγιεινή και ασφάλεια στο χώρο εργασίας. Η Ευρωπαϊκή Επιτροπή αξιολογεί την πρόοδο που πραγματοποιούν οι υποψήφιες χώρες στην υιοθέτηση του κοινοτικού κεκτημένου. Τα αποτελέσματα της αξιολόγησης αυτής θα μας επιτρέψουν να γνωρίζουμε τις ανάγκες για βοήθεια που υπάρχουν στις χώρες αυτές, όπως π.χ. στον τομέα της εκπαίδευσης και κατάρτισης, της πληροφόρησης και της τεχνογνωσίας, όπως λέτε κι εσείς στο σχέδιο του ψηφίσματός σας. Φυσικά δεν είναι προς το συμφέρον κανενός να προξενήσει στρεβλώσεις του ανταγωνισμού στην εσωτερική αγορά εξαιτίας των άσχημων συνθηκών στο χώρο εργασίας. Αυτό προς απάντηση σε μία παρατήρηση του κυρίου Pronk.
<P>
Η τρίτη προτεραιότητα αφορά την ενίσχυση της απασχολησιμότητας. Η αύξηση της συνεχούς απασχόλησης και η προώθηση της απασχολησιμότητας αποτελούν δύο από τα σημαντικότερα στοιχεία της ευρωπαϊκής στρατηγικής για την απασχόληση. Μέτρα προς βελτίωση της υγιεινής και της ασφάλειας στο χώρο εργασίας μπορούν να προσφέρουν μια σημαντική συμβολή στο επίπεδο της προσφερόμενης απασχόλησης. Γνωρίζουμε ότι η πρόληψη των ατυχημάτων είναι ζωτικής σημασίας για τους εργαζομένους και τις οικογένειές τους. Υποτιμούμε ωστόσο συχνά τις οικονομικές συνέπειες των ατυχημάτων αυτών. Λιγότερα ατυχήματα σημαίνει περισσότερη εργασία, περισσότερη ανταγωνιστικότητα και χαμηλότερο κόστος κοινωνικής ασφάλισης. Κάτι τέτοιο δεν φαίνεται να το καταλαβαίνουν πλήρως οι πολιτικοί και γι' αυτό δεν λαμβάνεται επαρκώς υπόψη κατά τη λήψη πολιτικών αποφάσεων.
<P>
Η τέταρτη προτεραιότητα αφορά την προσοχή που θα πρέπει να δοθεί στους νέους κινδύνους που αναφαίνονται. Η αγορά εργασίας, όπως υπογράμμισαν πολλοί βουλευτές σήμερα, τελεί εν πλήρη εξελίξει. Η μετατροπή της οικονομίας σε οικονομία παροχής υπηρεσιών, η συνεχής αύξηση του αριθμού των εργαζομένων γυναικών, η γήρανση του εργατικού δυναμικού, η σε μεγάλη κλίμακα εφαρμογή των νέων τεχνολογιών, καθώς και οι νέες μορφές οργάνωσης της εργασίας, όλα αυτά έχουν συνέπειες στην ασφάλεια. Η Ευρωπαϊκή Επιτροπή θα δώσει περισσότερη έμφαση στον εντοπισμό των συνεπειών που θα έχουν αυτές οι αλλαγές και θα λάβει υπόψη της αυτά τα ζητήματα κατά τη διαμόρφωση της μελλοντικής πολιτικής για την υγιεινή και την ασφάλεια. Η ανάλυσή σας θα μας βοηθήσει σημαντικά στα πλαίσια αυτά.
<P>
Στην έκθεσή σας πολύ σωστά υπογραμμίζετε ότι η θέση σε ισχύ της Συνθήκης του Αμστερνταμ πρόκειται να ενισχύσει το ρόλο του Ευρωπαϊκού Κοινοβουλίου και των κοινωνικών εταίρων. Η Ευρωπαϊκή Επιτροπή ασχολείται ήδη με την εξέταση των αναγκαίων μέτρων προς την κατεύθυνση αυτή. Θεωρούμε ότι η συμβουλευτική επιτροπή για την ασφάλεια, υγιεινή και προστασία της υγείας στο χώρο εργασίας αποτελεί το κατάλληλο βήμα συζήτησης των συνθηκών που επικρατούν στο χώρο εργασίας. Σκοπεύουμε να ενισχύσουμε την επιτροπή αυτή συνενώνοντάς την με το μόνιμο όργανο για τις συνθήκες ασφάλειας και υγιεινής στα ανθρακωρυχεία και στην εξορυκτική βιομηχανία.
<P>
Μας θέσατε ορισμένα ερωτήματα, για τα οποία θα ήθελα να παρατηρήσω ότι το ψήφισμά σας υπογραμμίζει την ανάγκη διεξαγωγής έρευνας στον τομέα αυτό. Η Ευρωπαϊκή Επιτροπή συμφωνεί φυσικά απολύτως και υπενθυμίζει ότι στο πέμπτο πρόγραμμα πλαίσιο για την έρευνα και ανάπτυξη δίνεται η αναγκαία προσοχή στον τομέα αυτό, ενώ και στο πρόγραμμα για την έρευνα περιλαμβάνονται μέτρα προς υποστήριξη των σχετικών κοινοτικών δραστηριοτήτων.
<P>
Ιδιαίτερα η κυρία Boogerd έκανε αναφορά στις νέες ασθένειες περιλαμβανομένου του οργανοψυχικού συνδρόμου ως συνέπεια της χρήσης διαφόρων χημικών ουσιών. Στον τομέα αυτό δίνεται ιδιαίτερη προσοχή στο πέμπτο πρόγραμμα πλαίσιο, όπου αναφέρεται για παράδειγμα το ζήτημα της πρόληψης και καταπολέμησης των συνεπειών του άγχους.
<P>
Για το ερώτημα που μας απευθύνατε σχετικά με τις αποζημιώσεις θα ήθελα να πω ότι θα ήταν πιο χρήσιμο να συζητηθεί το θέμα εφόσον έχουμε καλύτερη γνώση της κατάστασης με τη μελέτη που αναφέρατε.
<P>
Τέλος, πολλοί ομιλητές αναφέρθηκαν σήμερα επανειλημμένα στην απαγόρευση της χρήσης αμιάντου. Σωστά ειπώθηκε ότι διάφορα είδη αμίαντου δεν έχουν απαγορευθεί ακόμα. Το ζήτημα αυτό ερευνάται ακόμα από τη Γενική Διεύθυνση ΙΙΙ, υπεύθυνος για την οποία είναι ο επίτροπος Bangemann και θα σας ενημερώσουμε επ' αυτού εφόσον οι έρευνές μας καταλήξουν σε περισσότερα αποτελέσματα. Η Ευρωπαϊκή Επιτροπή δεν το παραμελεί με κανένα τρόπο.
<P>
Θα ήθελα να σταματήσω εδώ ευχαριστώντας θερμά ακόμα μία φορά τους αξιότιμους κ.κ. βουλευτές για τις εξαιρετικά χρήσιμες παρατηρήσεις και προτάσεις τους, οι οποίες μας βοηθούν να βαδίσουμε προς τη σωστή κατεύθυνση και συνεισφέρουν τα μάλα για την ασφάλεια των εργαζομένων καθώς και για την ευημερία στην Ευρωπαϊκή Ένωση.

<SPEAKER ID=29 NAME="Πρόεδρος">
Σας ευχαριστώ, Επίτροπε Van den Broek.
<P>
Η συζήτηση έληξε.
<P>
Η ψηφοφορία θα διεξαχθεί σήμερα, στις 11.00
<P>
Η συνεδρίαση διακοπείσα στις 10.35 συνεχίζεται στις 11.00

<SPEAKER ID=30 NAME="Εφραιμίδης">
Κύριε Πρόεδρε, δυο φορές έχουν διανεμηθεί σήμερα οι λίστες των χθεσινών παρόντων. Και στις δυο φέρομαι απών, ενώ έχω υπογράψει στη λίστα και έκανα παρέμβαση στο θέμα Φcalan. Μήπως επειδή ήταν κάπως υπέρ του Φcalan, υπέρ των Κούρδων, μου επεβλήθη κύρωση αντιτρομοκρατική και με φέρνουν δυο φορές απόντα οι λίστες; Παρακαλώ να συμπληρωθούν.

<SPEAKER ID=31 NAME="Πρόεδρος">
Για κάποιον λόγο, είχαμε προβλήματα με τον κατάλογο παρουσίας, αλλά γνωρίζουμε ότι ήσασταν παρών και η παρουσία σας θα καταγραφεί.

<SPEAKER ID=32 LANGUAGE="ES" NAME="Robles Piquer">
Κύριε Πρόεδρε, η περίπτωσή μου είναι παρόμοια με αυτή του κυρίου Εφραιμίδη. Ήθελα να το επισημάνω, επειδή και εγώ ήμουν παρών και υπέγραψα.

<SPEAKER ID=33 NAME="Πρόεδρος">
Θα εξασφαλίσουμε ότι θα καταγραφεί η παρουσία σας. Ζητώ συγνώμη για αυτό.

<SPEAKER ID=34 LANGUAGE="DE" NAME="Lukas">
Κύριε Πρόεδρε, προσπάθησα να πάρω τον λόγο χθες και σήμερα το πρωί, και σας ευχαριστώ που μου δίνετε τώρα την ευκαιρία να πω κάτι. Χθες η κ. Stenzel ζήτησε τον λόγο για να μιλήσει σχετικά με την καταστροφή που προξένησε η χιονοστιβάδα στο Τιρόλο. Θα ήθελα να την ευχαριστήσω για τα λόγια της που υποστηρίζουμε πλήρως. Δυστυχώς, η κ. Stenzel μίλησε ρητώς μόνον εξ ονόματος της Ομάδας του Ευρωπαϊκού Σοσιαλιστικού Κόμματος και της δικής της αντιπροσωπείας, μη λαμβάνοντας έτσι υπόψη το ένα τρίτο των Αυστριακών. Κρίμα, διότι δεδομένου του φοβερού μεγέθους αυτής της καταστροφής θα είχαμε δεχθεί ευχαρίστως να μιλήσει και εκ μέρους μας. Σε τέτοιες στιγμές δεν υπάρχει χώρος για ενδοπολιτικές μνησικακίες. Ως εκ τούτου, θα ήθελα τώρα να εκφράσω βαθειά συμπόνια και αλληλεγγύη προς τις οικογένειες των θυμάτων εκ μέρους και των Φιλελευθέρων.

<SPEAKER ID=35 NAME="Πρόεδρος">
Σας ευχαριστώ. Όλο το Κοινοβούλιο εξέφρασε τα συλληπητήρια του για τα θύματα χθες το απόγευμα.

<CHAPTER ID=3>
Ψηφοφορίες
<SPEAKER ID=36 LANGUAGE="IT" NAME="Fassa">
Κύριε Πρόεδρε, εξ ονόματος της Ομάδας των Φιλελευθέρων θα ήθελα να ζητήσω την αναπομπή της έκθεσης Heinisch στην επιτροπή, δεδομένου του λεπτού πολιτικού κλίματος στο οποίο βρίσκονται αυτή τη στιγμη οι σχέσεις μας με την Δημοκρατία της Τουρκίας. Δεν θεωρούμε σωστό να ενδιαφερόμαστε κατά έναν ορισμένο τρόπο για την περίπτωση Φcalan και, την ίδια στιγμή, να εδραιώνουμε σχέσεις συνεργασίας με την Δημοκρατία της Τουρκίας. Και αυτό όχι γιατί η Ομάδα των Φιλελευθέρων δεν συμφωνεί με το θέμα αυτό - αντίθετα, συμμεριζόμαστε απολύτως την ανάγκη να υπάρξει συνεργασία όσον αφορά τα προγράμματα Socrates και Νεολαία για την Ευρώπη - αλλά γιατί πιστεύουμε ότι δεν είναι ενδεδειγμένο αυτή τη στιγμή να δώσουμε μια θετική ψήφο. Εάν το κάναμε αυτό, πράγματι, θα παρείχαμε μια ισχυρή πολιτική νομιμοποίηση στην Δημοκρατία της Τουρκίας και στην κυβέρνησή της, ακριβώς την στιγμή κατά την οποία η περίπτωση Φcalan βρίσκεται στα στόματα όλων.
<P>
Πιστεύω ότι μια στιγμή περισυλλογής είναι, από αυτή την άποψη, εξαιρετικά σημαντική.

<SPEAKER ID=37 LANGUAGE="NL" NAME="Aelvoet">
Κύριε Πρόεδρε, πιστεύω ότι θα ήταν λανθασμένη προσέγγιση να χρησιμοποιηθεί η έκθεση αυτή ως πολιτική αντίδραση στην υπόθεση Φcalan. Η Ομάδα μου θεωρεί ότι εάν οφείλαμε να κρατήσουμε ανοικτή μία γραμμή επικοινωνίας μεταξύ της Ευρωπαϊκής Ένωσης και της Τουρκίας, αυτή θα ήταν η πρόσβαση νεαρών Τούρκων φοιτητών και λοιπών πολιτών στην Ευρωπαϊκή Ένωση. Μόλις την προηγούμενη εβδομάδα μάλιστα ακούσαμε από τις πιο προοδευτικές και ανοικτές ομάδες στην Τουρκία τη θερμή παράκληση να μην επιλεγεί το σημείο αυτό ως μέσο καταπολέμησης της Τουρκίας από όσους δεν είχαν το θάρρος να την αντιμετωπίσουν στην ΕΕ με πολιτικά μέσα. Κάτι τέτοιο θα στείλει ένα αρνητικό μήνυμα εκ μέρους του Ευρωπαϊκού Κοινοβουλίου.
<P>
Το Σώμα απορρίπτει το αίτημα για αναπομπή
<P>
(Με διαδοχικές ψηφοφορίες, το Σώμα εγκρίνει τα δύο ψηφίσματα νομοθετικού περιεχομένου)

<SPEAKER ID=38 NAME="Andersson, Hulthιn, Palm και Theorin">
Ο πόλεμος εναντίον των Κούρδων στη νοτιοανατολική Τουρκία έχει εντατικοποιηθεί το τελευταίο διάστημα. Εκπρόσωποι οργανώσεων για τα ανθρώπινα δικαιώματα αναφέρουν ότι η κατάσταση των Κούρδων έχει επιδεινωθεί σημαντικά μετά τη σύλληψη του Abdullah Φcalan.
<P>
Η ΕΕ, μεμονωμένα κράτη μέλη, άλλες δημοκρατικές χώρες και διεθνείς κοινότητες έχουν δώσει πρόσβαση στην Τουρκία σε διάφορα πλαίσια συνεργασίας. Συχνά, ο σκοπός αυτών των συνεργασιών είναι η προαγωγή των ανθρωπίνων δικαιωμάτων και της δημοκρατίας. Ορισμένες από αυτές τις μορφές συνεργασίας θέτουν μάλιστα ως προϋπόθεση τον σεβασμό από πλευράς της Τουρκίας των ανθρωπίνων δικαιωμάτων. Δυστυχώς, όμως, αυτές οι προϋποθέσεις δεν έχουν ικανοποιηθεί.
<P>
Είναι σημαντικό να διατηρηθεί η επαφή και να συνεχιστεί ο διάλογος με την Τουρκία. Σε γενικές γραμμές, η πλήρης απομόνωση των μη δημοκρατικών χωρών δεν είναι η καλύτερη λύση.
<P>
Μπορούμε να δώσουμε στους νέους την ευκαιρία, μέσω των προγραμμάτων ανταλλαγής νέων, να μελετήσουν τον τρόπο λειτουργίας της δημοκρατίας και, έτσι, να τους δημιουργηθεί η θέληση για αλλαγή. Όμως, είναι υψίστης σημασίας, να παρέχουν τα κριτήρια επιλογής τη δυνατότητα πρόσβασης στα προγράμματα σε όλους τους νέους, ανεξαρτήτως π.χ. εθνικής καταγωγής. Μία άλλη προϋπόθεση είναι αυτοί οι νέοι να μην υποστούν διώξεις κατά την επιστροφή στην πατρίδα τους.
<P>
Θεωρούμε ότι, υπό τις παρούσες συνθήκες, δεν ενδείκνυται να εγκρίνει το Ευρωπαϊκό Κοινοβούλιο την προτεινόμενη συνεργασία. Το Ευρωπαϊκό Κοινοβούλιο πρέπει να καθυστερήσει την έγκρισή του μέχρις ότου δοθούν σαφείς ενδείξεις ότι θα γίνουν σεβαστά τα ανθρώπινα δικαιώματα.

<SPEAKER ID=39 NAME="Bonde και Sandbζk">
Απείχαμε σήμερα από την ψηφοφορία επί της συμμετοχής της Τουρκίας στα προγράμματα Socrates και Νεολαία για την Ευρώπη. Όσο η Τουρκία δεν σέβεται τα ανθρώπινα δικαιώματα και δεν εγγυάται αποδεκτές συνθήκες για τις μειονότητες της χώρας δυσκολευόμαστε να στηρίξουμε τη συμμετοχή της χώρας στα εν λόγω προγράμματα. Η αποχή μας από την ψηφοφορία σήμερα συμβαδίζει πλήρως με τη θέση μας και σε άλλα θέματα που αφορούν την Τουρκία, όπως λόγου χάρη την τελωνειακή ένωση και την υπόθεση Φcalan.

<SPEAKER ID=40 NAME="Buffetaut">
Το Ευρωπαϊκό Κοινοβούλιο, με την έκθεση της Επιτροπής Πολιτισμού, Νεότητας, Παιδείας και Μέσων Ενημέρωσης, μας προτείνει σήμερα να περιλάβουμε την Τουρκία μεταξύ των δικαιούχων των προγραμμάτων Socrates και Νεολαία για την Ευρώπη ΙΙΙ. Ενώ η Ευρωπαϊκή Ένωση σωστά έθεσε σαφείς και ακριβείς όρους για την ένταξη των ΧΚΑΕ, το Σώμα αυτό θεωρεί φυσικό να συμπεριλάβει την Τουρκία, η οποία δεν πληροί σχεδόν καθόλου τα ίδια αυτά κριτήρια, σε κοινοτικά προγράμματα, η χρηματοδότηση των οποίων, όπως έχουν σήμερα τα πράγματα, είναι ήδη δύσκολο να εξασφαλιστεί.
<P>
Η διεθνής κοινότητα υποψιάζεται σήμερα ότι η Τουρκία προετοιμάζει μία πολιτική δίκη για τον Abdullah Φcalan με προκαθορισμένη απόφαση· το Ευρωπαϊκό Συμβούλιο είναι υποχρεωμένο να επισημάνει ότι ελπίζει σε «μία δίκαιη και σωστή μεταχείριση, μία ανοιχτή δίκη, σύμφωνα με τους κανόνες δικαίου, ενώπιον ενός ανεξάρτητου Δικαστηρίου στο οποίο θα έχουν πρόσβαση οι νομικοί σύμβουλοι της επιλογής του (κ. Φcalan)», εξαρτώντας «τη βελτίωση των ευρωτουρκικών σχέσεων από αυτά τα κριτήρια » και σημειώνει με αυτόν τον τρόπο την πραγματική ανησυχία του σχετικά με το κατά πόσον θα εφαρμοστούν στην πραγματικότητα.
<P>
Ακόμη μία φορά, στο θέμα αυτό όπως και σε τόσα άλλα, το Ευρωπαϊκό Κοινοβούλιο τηρεί μία αγγελική στάση, θέλοντας να βλέπει τους συνομιλητές του όχι όπως είναι αλλά όπως θα ήθελε να είναι. Δεν μπορούμε να μιλάμε δύο γλώσσες όταν οι αποκλίσεις αγγίζουν τέτοιο επίπεδο. Το να συμμετέχουν οι ΧΚΑΕ σε αυτά τα ίδια προγράμματα είναι φυσικό, από τη στιγμή που πληρούν συγκεκριμένα κριτήρια και ετοιμάζονται, μακροπρόθεσμα, να ενταχθούν στην Ευρωπαϊκή Ένωση.
<P>
Όσον αφορά την Τουρκία, έχει μεγάλο δρόμο μόνο και μόνο για να φτάσει σε επίπεδο να τηρεί αυτά τα κριτήρια, αν όντως προορίζεται, στο απώτερο μέλλον, να ενταχθεί στην Ένωση. Πράγματι, μόνον ένα πάρα πολύ μικρό μέρος της επικράτειας της Τουρκίας ανήκει στην ευρωπαϊκή ήπειρο και ούτε η ιστορία της, ούτε ο πολιτισμός της, δεν την καθιστούν ευρωπαϊκό έθνος. Θα ήταν πιο χρήσιμο και πιο συνεπές να το επιβεβαιώσουμε μια και καλή και να αναπτύξουμε με αυτή τη μεγάλη χώρα συμβάσεις εταιρικής σχέσης και στενές σχέσεις σε άλλες βάσεις και όχι στην υπόσχεση μίας ενδεχόμενης ένταξης, που πάντα αναβάλλεται. Για αυτούς τους λόγους καταψηφίσαμε αυτήν την έκθεση.

<SPEAKER ID=41 NAME="Darras">
Η δεύτερη αυτή ανάγνωση σε συναπόφαση της έκθεσης της κ. Heinisch έχει αναβληθεί άπειρες φορές, λαμβανομένης υπόψη της διαμάχης που συνδέεται με το θέμα. Εδώ το θέμα είναι να επιτραπεί στην Τουρκία η πρόσβαση στα ευρωπαϊκά προγράμματα για την παιδεία και τη νεότητα.Τα προγράμματα αυτά, «Socrates» και «Νεολαία για την Ευρώπη ΙΙΙ», λήγουν βεβαίως στο τέλος του 1999. Δεν είναι λοιπόν καθόλου σίγουρο ότι η συμμετοχή των νέων Τούρκων θα πραγματοποιηθεί, το να δώσουμε όμως θετική ψήφο σημαίνει τουλάχιστον ότι ενεργούμε σε επίπεδο αρχών και απεμπλέκουμε σχέσεις σε σημαντικούς για το μέλλον της Τουρκίας τομείς (την παιδεία και τη νεότητα). Το Κοινοβούλιό μας άλλωστε έχει ήδη τηρήσει ευνοϊκή στάση σε αυτό το θέμα σε ένα ψήφισμά του τον Σεπτέμβριο 1998 και το Ευρωπαϊκό Συμβούλιο του Λουξεμβούργου τον Δεκέμβριο 1997 επιβεβαίωσε ότι αυτή η χώρα είναι επιλέξιμη για ένταξη στην Ευρωπαϊκή Ένωση.
<P>
Η θετική ψήφος σημαίνει επίσης ότι βοηθάμε τους νέους Τούρκους να διευρύνουν το πνεύμα τους ερχόμενοι σε επαφή με τους ευρωπαίους συναδέλφους τους· σημαίνει επίσης ότι ενθαρρύνουμε την ανάπτυξη της ανοχής και με αυτόν τον τρόπο, μπορούμε να ελπίζουμε ότι ο τουρκικός λαός γενικά θα συνειδητοποιήσει την ανάγκη του απαραίτητου και αναγκαίου εκδημοκρατισμού.
<P>
Η θετική ψήφος είναι μία πρόκληση για το μέλλον και μία πρόκληση επίσης για τον σεβασμό των δικαιωμάτων του ανθρώπου, ο οποίος για να ισχύσει, χρειάζεται ειδικευμένη παιδεία και κατάρτιση που μπορούν να αποκτηθούν χάρη στη συμμετοχή σε αυτά τα προγράματα, χάρη στην ανταλλαγή.

<SPEAKER ID=42 NAME="Lindqvist (ELDR)">
Πρέπει να εκμεταλλευτούμε όλες τις δυνατότητες για να ενσωματωθούν οι πολίτες της Τουρκίας σ' ένα θεμελιώδες προγραμματικό έργο για τη δημοκρατία, την ελευθερία λόγου και τα ανθρώπινα δικαιώματα. Ο διάλογος με τους πολίτες, ιδιαιτέρως με τους νέους της Τουρκίας, είναι μία σημαντική ευκαιρία να συζητηθούν σημαντικά κοινωνικά θέματα μίας δημοκρατικής εξέλιξης. Ωστόσο, αυτή είναι η χειρότερη χρονική στιγμή να επιτραπεί στην Τουρκία να συμπεριληφθεί στο πρόγραμμα «Socrates» και «Νεολαία για την Ευρώπη ΙΙΙ».
<P>
Η σύλληψη του ηγέτη του ΡΚΚ Abdullah Φcalan από την Τουρκία και η ανακριτική διαδικασία στην οποία τώρα υποβάλλεται, υπό αμφισβητούμενες - από πλευράς δικαίου - μορφές, πρέπει να αντιμετωπιστεί με αντίσταση και αποστασιοποίηση. Η Τουρκία δεν μπορεί και δεν θέλει να εγγυηθεί τη δίκαιη αντιμετώπιση του Abdullah Φcalan, σε μία ανεξάρτητη δίκη με νομική στήριξη καθ' όλη τη διαδικασία και υπό διεθνή επιτήρηση. Η Τουρκία αρνείται να συζητήσει το θέμα της αναγνώρισης της ταυτότητας, της γλώσσας και της κουλτούρας των Κούρδων, καθώς και το θέμα της δημιουργίας περιφερειακής αυτονομίας των κουρδικών περιοχών εντός των αναγνωρισμένων συνόρων της Τουρκίας. Επίσης, η Τουρκία αρνείται δημοκρατικά δικαιώματα στους Κούρδους, όπως η ελευθερία του λόγου και το δικαίωμα της δημιουργίας δημοκρατικών κομμάτων κατά τον ίδιο τρόπο που ισχύει για τους Τούρκους. Το κόμμα HADEP στο οποίο επικρατούν οι Κούρδοι και το οποίο σκοπεύει να συμμετέχει στις τουρκικές εκλογές της 18ης Απριλίου, υπόκειται τώρα σε απαγορευτική απόφαση όσον αφορά το δικαίωμα συμμετοχής του στις εκλογές από το συνταγματικό δικαστήριο.
<P>
Η ΕΕ θα έπρεπε να στείλει μία αντιπροσωπεία στην Τουρκία για να παρακολουθήσει τις εξελίξεις στη χώρα κατά τη διάρκεια της δίκης εναντίον του Abdullah Φcalan. Πρέπει να διεξαχθεί μία διεθνής διάσκεψη για να ξεκινήσει ένας διάλογος για την ειρήνη στην Τουρκία.
<P>
Η ΕΕ θα στείλει λάθος μήνυμα στην Τουρκία αν εγκρίνει πόρους και τη συμμετοχή της χώρας σε διάφορα κοινοτικά προγράμματα, πριν αποσαφηνιστεί το πώς χειρίζεται αυτή η χώρα το Κουρδικό ζήτημα και αυτό, διότι, μεταξύ άλλων, η Τουρκία στο σύμφωνο τελωνειακής ένωσης με την ΕΕ, έχει υποσχεθεί ότι θα ικανοποιήσει το αίτημα για δημοκρατία, ανθρώπινα δικαιώματα, κατάργηση των βασανιστηρίων κ.ά.
<P>
Σύσταση Bazin για δέυτερη ανάγνωση (Α4-0033/99)
<SPEAKER ID=43 NAME="Rovsing">
Οι στατιστικές ασφαλειών δείχνουν ότι η κλοπή αυτοκινήτων αποτελεί μεγάλο πρόβλημα στις χώρες της ΕΕ. Πολλά κλεμμένα αυτοκίνητα καταλήγουν να μεταφέρονται εκτός ΕΕ όπου βάφονται εκ νέου, ταξινομούνται εκ νέου και στη συνέχεια πωλούνται. Για να καταπολεμηθεί η κλοπή αυτοκινήτων είναι σημαντικό να είναι εφικτός ο έλεγχος των αδειών κυκλοφορίας, όμως οι διαφορετικοί κανόνες για τις άδειες στα κράτη μέλη καθιστούν δύσκολο έναν τέτοιον έλεγχο. Η πρόταση οδηγίας είναι λοιπόν μία πολύτιμη και απαραίτητη πρωτοβουλία από πλευράς της Επιτροπής, σύμφωνα με την οποία μια σειρά ελάχιστων πληροφοριών και κωδικών πληροφοριών θα είναι ενιαίες στις άδειες κυκλοφορίας αυτοκινήτων στην ΕΕ. Οι τροπολογίες του Κοινοβουλίου επί του κειμένου της Επιτροπής κατά την πρώτη ανάγνωση ευτυχώς εγκρίθηκαν σε μεγάλο βαθμό από το Συμβούλιο, εξ ου και μπορούμε να ελπίζουμε σε μια γρήγορη ψήφιση και εφαρμογή της οδηγίας, ούτως ώστε να μπει επιτέλους φρένο στην οργανωμένη κλοπή αυτοκινήτων στην ΕΕ.
<P>
Σύσταση Pack για δεύτερη ανάγνωση (Α4-0062/99)
<SPEAKER ID=44 NAME="Βιbιar">
Από το 1994, το Ευρωπαϊκό Κοινοβούλιο αγωνίζεται για να χορηγηθεί μία συνεπής χρηματοδότηση στο πρόγραμμα Socrates. Ο τελευταίος συμβιβασμός που ψηφίστηκε το 1998 μας είχε απογοητεύσει λόγω της ατολμίας που χαρακτήριζε την Ευρωπαϊκή Επιτροπή. Σήμερα, αντιθέτως, βλέπω ότι οι προσπάθειές μας ανταμείφθηκαν με την αύξηση του δημοσιονομικού πακέτου για την περίοδο 2000-2006. Εγκρίνω συνεπώς την έκθεση Pack.
<P>
Οι 119 εκατομμύρια φοιτητές και 4 εκατομμύρια εκπαιδευτικοί που απαριθμεί η Ευρωπαϊκή Ένωση επιθυμούν την συνέχιση ενός προγράμματος που επέτρεψε σε μισό εκατομμύριο φοιτητές να πάνε να φοιτήσουν σε μία άλλη χώρα, σε 60.000 εκπαιδευτικούς να πραγματοποιήσουν αποστολές διαδασκαλίας και σε 110.000 νέους να συμμετάσχουν σε εκπαιδευτικές ανταλλαγές.
<P>
Πρέπει να ενθαρρύνουμε αυτή τη συνεργασία, αυτή την εντατική κινητικότητα και γενικώς την ευρωπαϊκή διάσταση που αναπτύσσεται σε όλες τις βαθμίδες της εκπαίδευσης. 87 % των συμμετεχόντων εκτιμούν ως ευνοϊκή τη συμμετοχή τους στο πρόγραμμα Socrates, κυρίως όταν πρόκειται για το ευρωπαϊκό οικοδόμημα και την καλύτερη γνώση των κοντινών μας γειτόνων.
<P>
Η νέα φιλοσοφία του Socrates II προσανατολίζεται ακόμη περισσότερο προς τις ανάγκες μας οι οποίες δεν είχαν ικανοποιηθεί κατά τη διάρκεια των πέντε τελευταίων ετών: διεύρυνση προς τους νέους ενήλικες χωρίς επαγγελματική ειδίκευση και προς τις υποψήφιες προς ένταξη χώρες.
<P>
Δεν μπορούσαμε λοιπόν να συνεχίσουμε αυτό το πρόγραμμα με την ένδεια πόρων από την οποία το πρόγραμμα Socrates πάσχει από τότε που δημιουργήθηκε και η οποία θα αυξανόταν ακατάπαυστα. Με βάση αυτά, λοιπόν, η σημερινή αύξηση του προϋπολογισμού έχει νόημα και συνέπεια.

<SPEAKER ID=45 NAME="Darras">
Η δεύτερη αυτή ανάγνωση, σε διαδικασία συναπόφασης, της έκθεσης της κυρίας Pack παρουσιάζεται κατά την γνώμη μας με «ευνοϊκό» τρόπο. Η Επιτροπή μάς υποστήριξε εγκρίνοντας ολόκληρες ή εν μέρει τις 34 από τις 54 τροπολογίες που καταθέσαμε κατά την πρώτη ανάγνωση. Κατά την τελευταία συνεδρίαση της Επιτροπής Πολιτισμού, Νεότητας, Παιδείας και Μέσων Ενημέρωσης, η κυρία εισηγήτρια κατάφερε να καταλήξει σε συμβιβασμό με τον κ. Elchlepp και έτσι έχουμε τώρα στα χέρια μας μία πολύ καλή έκθεση.
<P>
Θέλουμε η αρχή της κινητικότητας των φοιτητών να ενισχυθεί, κυρίως για αυτούς που βρίσκονται ήδη σε κατάρτιση και, επιπλέον, επιβεβαιώνουμε ότι η κοινωνικοοικονομική κατάσταση των φοιτητών πρέπει να αναλύεται ουσιαστικά και να λαμβάνεται υπόψη κατά τη χορήγηση υποτροφιών. Επιπρόσθετα, προτρέπουμε τα κράτη μέλη να παρέχουν το απαραίτητο συμπλήρωμα για αυτήν την κινητικότητα, χορηγώντας από την πλευρά τους την απαραίτητη χρηματοδότηση. Τους ζητάμε ξεκάθαρα να μην σταματούν να ενισχύουν χρηματικώς έναν νέο με το πρόσχημα ότι συμμετέχει σε ένα πρόγραμμα «Socrates».
<P>
Συνεπώς, αυτό που μας απομένει πλέον, με τη σημερινή μας ψήφο, είναι να εγκρίνουμε τις δημοσιονομικές προτάσεις: 2500 εκατομμύρια ευρώ για μία επταετία, αντί για 1550 εκατομμύρια ευρώ για την ίδια περίοδο, όπως επιθυμεί το Συμβούλιο Υπουργών. Πρέπει να ενωθούμε για να υπερασπιστούμε την άποψή μας που είναι δικαιολογημένη, ιδιαίτερα από τη στιγμή που το πρόγραμμα απευθύνεται και στις συνδεδεμένες χώρες της Κεντρικής και Ανατολικής Ευρώπης, στην Κύπρο, στη Μάλτα και στην Τουρκία.
<P>
Έκθεση Rothley (A4-0037/99)
<SPEAKER ID=46 NAME="Andersson, Hulthιn, Lφφw, Palm και Theorin">
Δεν θεωρούμε ότι είναι καθήκον του Κοινοβουλίου να υποβάλει προτάσεις σ' αυτόν τον τομέα. Όπως το αντιλαμβανόμαστε, οι ευρωπαϊκοί κανονισμοί παρέχουν πλεονεκτήματα όπως η ανακοίνωση δικαιώματος κατοχύρωσης ευρεσιτεχνίας για μία εφεύρεση, η οποία είναι νέα σε σχέση με ο, τιδήποτε άλλο είναι γνωστό, μία ημέρα πριν την υποβολή της αίτησης. Είναι ένας απλός και σαφής κανονισμός. Κατά πάσα πιθανότητα, μία «περίοδος χάριτος» θα είχε ως συνέπεια περισσότερες διενέξεις όσον αφορά την καταχώρηση του δικαιώματος σε μία ήδη γνωστή εφεύρεση.
<P>
Για να αλλάξουν οι κανονισμοί πρέπει πρώτα να γίνει μία εκτεταμένη ανάλυση της κατάστασης στον τομέα του δικαίου καθώς και των επιπτώσεων που θα προκύψουν από μία αλλαγή. Αυτό, όμως, δεν είναι έργο του Κοινοβουλίου.

<SPEAKER ID=47 NAME="Rovsing">
Η έκθεση πρωτοβουλίας της Επιτροπής Νομικών Θεμάτων σχετικά με την καθιέρωση περιόδου χάριτος είναι μία άκρως σημαντική πτυχή της νομοθεσίας ευρεσιτεχνιών. Ο βασικός κανόνας πρέπει να είναι κάθε νόμος για τις ευρεσιτεχνίες ρητά να εμποδίζει να εκδίδονται ευρεσιτεχνίες σε ανακαλύψεις που ήταν ήδη εκ των προτέρων δημόσια γνωστές. Ωστόσο η περίοδος χάριτος, που άλλωστε απαντά και στην αμερικανική και στην ιαπωνική νομοθεσία, δίνει ένα προβάδισμα σε αυτές τις χώρες σε αντίθεση με την ΕΕ σε έναν τομέα που έχει μεγάλη σημασία για την ανάπτυξη των επιχειρήσεων και τη δημιουργία νέων θέσεων εργασίας. Ως εκ τούτου, είναι απολύτως απαραίτητο να εξομαλυνθούν αυτές οι ανισότητες, μέσω της θέσπισης στην ΕΕ μιας περιορισμένης περιόδου χάριτος, κατά την οποία θα είναι δυνατόν να εκδίδονται ευρεσιτεχνίες σε δημόσια γνωστές ανακαλύψεις.

<SPEAKER ID=48 NAME="Sjφstedt και Svensson">
Βλέπουμε θετικά τον ουσιαστικό στόχο στον οποίο αποσκοπεί ο εισηγητής, ωστόσο, θεωρούμε ότι τα θέματα που αφορούν το δίκαιο της καταχώρησης δικαιώματος ευρεσιτεχνίας θα πρέπει να εξετάζονται και να επιλύονται στο πλαίσιο της Παγκόσμιας Οργάνωσης Πνευματικής Ιδιοκτησίας (WIPO) και στο πλαίσιο της ευρωπαϊκής υπηρεσίας ευρεσιτεχνιών. Η καθιέρωση της ΕΕ ως ενός ιδιαίτερου εταίρου περιπλέκει τα θέματα. Εκτός αυτού, η τεκμηρίωση της διακήρυξης της Επιτροπής όσον αφορά την αρμοδιότητα της Ένωσης είναι ιδιαίτερα ανεπαρκής.
<P>
Για τους ανωτέρω λόγους, καταψηφίσαμε την έκθεση στην τελική ψηφοφορία.
<P>
Έκθεση Grossetκte (Α4-0053/99)
<SPEAKER ID=49 NAME="des Places">
Όπως υπογράμμισε ο συνάδελφός μου Souchet στην παρέμβασή του, η Ομάδα μας ψήφισε το σύνολο των τροπολογιών που κατατέθηκαν σε αυτήν την έκθεση εκτός από τις τροπολογίες αριθ. 12, 13 και 15 της Επιτροπής Περιβάλλοντος.
<P>
Πράγματι, είναι απαραίτητο να ευνοήσουμε όλους τους τομείς που επιτρέπουν τον έλεγχο των απορριμμμάτων υλικών συσκευασιών και να μην κρατήσουμε αυτή τη διαχειρίση των απορριμμάτων μόνο για την επαναχρησιμοποίηση και ανακύκλωση. Δεν πρέπει να ξεχνάμε ότι υπάρχει και η θερμική αξιοποίηση. Οι συσκευασίες όπως το χαρτόνι ή το ξύλο είναι χρήσιμες για τη διαδικασία αποτέφρωσης των οικιακών απορριμμάτων.
<P>
Όσον αφορά τη διαδικασία αξιολόγησης της συμμόρφωσης για τις συσκευασίες, θα πρέπει να αναλάβουν την ευθύνη οι κατασκευαστές συσκευασιών και όχι οι βιομηχανίες επαναχρησιμοποίησης και ανάκτησης και αυτό, σύμφωνα με την αρχή ο ρυπαίνων πληρώνει και με τη διοικητική απλοποίηση που συνδέεται με τον αριθμό των φορέων.
<P>
Τέλος, θα ήθελα να διευκρινίσω τη θέση της Ομάδας μας όσον αφορά τους οικο-φόρους στις συσκευασίες. Σε ορισμένα κράτη μέλη, τέθηκαν σε εφαρμογή βαριά και πιεστικά συστήματα σχετικά με τους οικο-φόρους, περιορίζοντας την πρόσβαση των προϊόντων άλλων κρατών μελών στην αγορά τους. Είναι απαραίτητο η Επιτροπή να τηρήσει μία σαφή στάση στο θέμα αυτό, βασιζόμενη τόσο στο σύστημα των οικο-φόρων που εφαρμόζεται στη Γερμανία όσο και στη Γαλλία. Πράγματι, τα συστήματα αυτά στηρίζονται σε ένα σύστημα κοινής σήμανσης που ισχύει για όλο τον κλάδο «αξιοποίηση των απορριμμάτων», σε ένα απλό και δίκαιο διοικητικό σύστημα τόσο σε σχέση με τους εσωτερικούς φορείς στο κράτος μέλος όσο σε σχέση με τους φορείς των άλλων κρατών μελών και σε ένα σύστημα που επιτρέπει τη βέλτιστη εφαρμογή ολοκληρωμένης διαχείρισης των συσκευασιών και των απορριμμάτων τους.
<P>
Το σύστημα φορολόγησης πρέπει επίσης, θέλω να το υπενθυμίσω, να είναι δίκαιο ανάλογα με το ή τα υλικά που χρησιμοποιούνται κατά την κατασκευή της συσκευασίας. Στη Γαλλία, για παράδειγμα, ορισμένες διοικητικές υπηρεσίες για να ευνοήσουν την εταιρία Οικο-συσκευασίες εις βάρος άλλων εταιριών συλλογής οικο-φόρων, επιθυμούν την εφαρμογή ενός συστήματος μειωμένου ΦΠΑ που να ευνοεί την προσέγγιση «πολύ-υλικά». Αν εγκριθεί αυτή η φορολογική τροποποίηση, κλάδοι ανακύκλωσης όπως αυτός του γυαλιού, θα αδικηθούν προς ώφελος άλλων υλικών που ρυπαίνουν περισσότερο.
<P>
Έκθεση Schnellhardt (A4-0003/99)
<SPEAKER ID=50 LANGUAGE="DE" NAME="von Habsburg">
Κύριε Πρόεδρε, θα ήθελα να εξηγήσω τη συμπεριφορά μου κατά την ψηφοφορία, διότι με επέπληξαν για το γεγονός ότι ψήφισα υπέρ του οίνου, παραβλέποντας τρόπον τινά τη μπύρα που παράγεται στην εκλογική μου περιφέρεια. Ψήφισα απολύτως συνειδητά υπέρ του οίνου, επειδή είμαι της άποψης πως ο οίνος αποτελεί ένα από τα σημαντικότερα στοιχεία του πολιτισμού μας. Το όλο θέμα άρχισε ήδη την εποχή του Ιησού Χριστού, ο οποίος έκανε τότε το πρώτο του θαύμα με κρασί. Αν ήταν σύγχρονός μας, θα είχε πιθανώς μετατρέψει το κρασί σε νερό, έτσι όμως μετέτρεψε το νερό σε κρασί, και ως εκ τούτου πρέπει εδώ να υποστηρίξουμε το κρασί ως τμήμα της ευρωπαϊκής παράδοσης, άσχετα από το γεγονός ότι πρέπει να υπολογίζουμε πως θα γίνει μεγάλη επίθεση κατά του ευρωπαϊκού οίνου, και πρέπει να κάνουμε το παν για να οικοδομήσουμε κατά το δυνατόν ένα οχυρό γύρω από τον ευρωπαϊκό οίνο.

<SPEAKER ID=51 NAME="Lulling">
Kαταψήφισα την έκθεση αυτή γιατί θέλω να τηρείται η Συνθήκη, δηλαδή ό, τι αφορά τον οίνο και τα οινοπνευματώδη ποτά να ρυθμίζεται στο πλαίσιο των κανονισμών που αφορούν την κοινή οργάνωση της αγοράς των αμπελοοινικών προϊόντων.
<P>
Το Κοινοβούλιο ψήφισε ένα κείμενο που περιέχει εντελώς αντιφατικές διατάξεις. Αν αυτή η ψηφοφορία ήταν η τελική, που ευτυχώς δεν είναι, μία τέτοια οδηγία δεν θα μπορούσε με κανέναν τρόπο να εφαρμοστεί.
<P>
Η έκθεση θα έπρεπε, υπό αυτές τις συνθήκες, να αναπεμφθεί στην επιτροπή. Δυστυχώς, ο ίδιος ο εισηγητής τα έκανε άνω κάτω διανέμοντας έναν κατάλογο ψηφοφορίας αντίθετο με τον επίσημο κατάλογο της Ομάδας στην οποία ανήκω, όπως κι αυτός.
<P>
Είναι μία επιπλέον απόδειξη ότι δεν παίζει επί ίσοις όροις, κάτι που απέδειξε καθόλη τη διάρκεια της συζήτησης και της ψηφοφορίας στην επιτροπή.
<P>
Η Επιτροπή είναι με τους 206 βουλευτές που καταψήφισαν αυτήν την έκθεση κι αυτό με καθησυχάζει.

<SPEAKER ID=52 NAME="Souchet">
Η Ομάδα μας καταψήφισε το ψήφισμα νομοθετικού περιεχομένου και την τροποποιημένη πρόταση κανονισμού. Πράγματι, η λογική αυτής της οδηγίας ήταν η εφαρμογή μίας διαδικασίας σχετικά με την επισήμανση των αλκοολούχων ποτών.
<P>
Η ψηφοφορία στην Ολομέλεια παρουσιάζει δύο σημαντικά κενά. Το ένα αφορά αυτό που ονομάζουμε «pre-mix», δηλαδή τα αλκοολούχα ποτά που περιέχουν ανθρακούχο νερό, ζάχαρη και αρωματικά συστατικά, τα οποία απευθύνονται στους νέους. Αυτά τα pre-mix, μετά την ψηφοφορία στην Ολομέλεια, θα έχαιραν ενός καθεστώτος επισήμανσης πολύ πιο ευνοϊκού από ό, τι τα κρασιά και τα οινοπνευματώδη ποτά. Όμως, το κρασί είναι ένα πολιτιστικό προϊόν που απευθύνεται σε πιο μεγάλες ηλικίες και καταναλώνεται τις περισσότερες φορές κατά τη διάρκεια των γευμάτων. Οι επιπτώσεις του οινοπνεύματος είναι συνεπώς εντελώς διαφορετικές μεταξύ του κρασιού και αυτών των pre-mix τα οποία καταναλώνονται με άδειο στομάχι σε συγκεντρώσεις.
<P>
Το δεύτερο αφορά τον κατάλογο των προϊόντων που περιλαμβάνονται στο παράρτημα. Πράγματι, η τροπολογία αριθ. 14 του κ. Hallam συμπεριλαμβάνει τις μπύρες, τον μηλίτη και ποτά με βάση το αχλάδι στην παρούσα οδηγία. Αυτά τα ποτά, όμως, δεν είναι γεωργικά προϊόντα, δηλαδή δεν υπάγονται σε μία συγκεκριμένη κοινή οργάνωση των αγορών που διέπεται από έναν γεωργικό κανονισμό ο οποίος υπόκειται στη διαδικασία του άρθρου 43. Αυτό το συνοθύλευμα που αποτελείται από τους ζυθοποιούς και τους βιομήχανους που παράγουν μηλίτη μπορεί να βλάψει το σύνολο του αμπελοοινικού τομέα.
<P>
Οι δύο αυτοί λόγοι συνηγόρησαν συνεπώς υπέρ της αντίθεσής μας στην έγκριση αυτής της οδηγίας. Ελπίζουμε ότι κατά τη διάρκεια της διαδικασίας συναπόφασης, δηλαδή κατά τη δεύτερη και τρίτη ανάγνωση, η Ολομέλεια θα απορρίψει αυτές τις δύο τροπολογίες.
<P>
Έκθεση Langen (A4-0021/99)
<SPEAKER ID=53 NAME="Andersson, Hulthιn, Palm και Theorin">
Οι φόροι στα βιομηχανοποιημένα καπνά πρέπει, για λόγους δημόσιας υγείας, να είναι υψηλοί, διότι η υψηλή τιμή μειώνει τη ζήτηση. Συνδυάζοντας την υψηλή τιμή και το όριο ηλικίας, τον αυστηρό έλεγχο των σημείων πώλησης και την πληροφόρηση σε θέματα δημόσιας υγείας, δημιουργείται μία καλή δυνατότητα περιορισμού της χρήσης των βιομηχανοποιημένων καπνών.
<P>
Σε ορισμένες περιπτώσεις, η υψηλή συνολική φορολογία των βιομηχανοποιημένων καπνών, συγκριτικά με άλλες χώρες, μπορεί να έχει ως συνέπεια την αύξηση των λαθραίων εισαγωγών και τη δημιουργία μαύρης αγοράς. Η Σουηδία είναι μία από τις χώρες εκείνες που επλήγησαν. Λόγω αυτής της κατάστασης, η χώρα εξαναγκάστηκε σε πρόσκαιρη μείωση του φόρου των τσιγάρων, ώστε να μειωθεί το κίνητρο για λαθρεμπόριο και να συρρικνωθεί η μαύρη αγορά.

<SPEAKER ID=54 NAME="Blot">
Θα καταψηφίσουμε την έκθεση Langen. Όχι γιατί προτείνει απαράδεκτες τροπολογίες στο κείμενο της Επιτροπής, αλλά επειδή οι βουλευτές του Εθνικού Μετώπου ήταν ανεκάθεν κατά της φορολογικής εναρμόνισης και υπέρ της υπεράσπισης μίας από τις βασικές πτυχές της εθνικής κυριαρχίας: της ικανότητας των κρατών να εισπράττουν φόρους.
<P>
Θα καταψηφίσουμε αυτήν την έκθεση και για έναν άλλο λόγο: τη γενική υποκρισία που διατηρούν οι πάσης φύσεως δημόσιες εξουσίες σχετικά με το ζήτημα του καπνού. Όλοι γνωρίζουν ότι το κάπνισμα δεν κάνει καλό στην υγεία. Αυτό άλλωστε αναγράφεται και πάνω σε κάθε πακέτο τσιγάρων, σε επιγραφές που κανένας δεν διαβάζει πλέον εδώ και πολύ καιρό. Όσοι λαμβάνουν τις αποφάσεις καυχιούνται κατά περιόδους για τις ανησυχίες που αισθάνονται όσον αφορά την πρόκληση που αντιπροσωπεύει η καταπολέμηση του καπνίσματος στο ζήτημα της δημόσιας υγείας. Στη χώρα μου όμως, το κράτος υποστηρίζει παράλληλα την παραγωγή τσιγάρων και από κάθε πακέτο που πωλείται εισπράττει 75 % φόρους. Έχουμε λοιπόν το δικαίωμα να αναρωτηθούμε: μήπως το ενδιαφέρον που εκδηλώνεται για την υγεία δεν είναι παρά ένα απλό παραπέτασμα που κρύβει έναν πραγματικό φορολογικό στόχο, τη διατήρηση ενός δημοσιονομικού εσόδου που δεν είναι καθόλου περιθωριακό; Ο καπνιστής στη Γαλλία και αναμφισβήτητα και στις άλλες χώρες της Ένωσης, είναι μία αγελάδα για άρμεγμα όπως και ο οδηγός αυτοκινήτου.
<P>
Επιπλέον, υπάρχουν οικονομικές πραγματικότητες που δεν πρέπει να ξεχνάμε. Οφείλουμε να επαγρυπνούμε για τη διαχρονικότητα του τομέα του καπνού στην Ευρωπαϊκή Ένωση, κυρίως όταν γνωρίζουμε ότι οι εθνικοί παραγωγοί μας δεν καλύπτουν παρά το 20 % των αναγκών των βιομηχάνων. Πρέπει να επαγρυπνούμε και να υποστηρίξουμε αυτή τη δραστηριότητα η οποία διαδραματίζει έναν καθόλου αμελητέο ρόλο στην επιβίωση του αγροτικού ιστού σε έναν μεγάλο αριθμό περιοχών, όπως η Αλσατία. Οφείλουμε να ενθαρρύνουμε την παραγωγή καπνών καλής ποιότητας, με χαμηλότερη περιεκτικότητα σε πίσσα. Για αυτόν τον λόγο εγκρίνουμε πολλοί από εμάς, μία φορά δεν πειράζει, τη μεταρρύθμιση της ΚΟΑ καπνού. Και δεν μπορούμε παρά να εκφράσουμε τη λύπη μας που δεν έγινε τίποτα για τη μείωση της εξωτερικής εξάρτησης της ΕΕ σε αυτόν τον τομέα.

<SPEAKER ID=55 NAME="Nicholson">
Το μεγαλύτερο πρόβλημα που αντιμετωπίζουν οι καπνοβιομηχανίες στο Ηνωμένο Βασίλειο είναι το λαθρεμπόριο, κυρίως του καπνού για χειροποίητα τσιγάρα από το Βέλγιο και τη Γαλλία. Συνεπώς με ευχαριστεί που ο εισηγητής ασχολείται με αυτό το ζήτημα στην έκθεσή του. Παρουσιάζει ενδιαφέρον το γεγονός ότι η Επιτροπή, εξαιτίας του δόγματος της ενιαίας αγοράς, αδιαφορεί παντελώς για τους ανθρώπους που θα χάσουν τις δουλειές τους από την κατάργηση των καταστημάτων αφορολογήτων ειδών· και όμως δείχνει την ίδια αδιαφορία για τις θέσεις εργασίας στις καπνοβιομηχανίες, οι οποίες απειλούνται από τις διαφορές που υπάρχουν στους κόλπους της ενιαίας αγοράς, οι οποίες επιτρέπουν το λαθρεμπόριο. Εγώ προσωπικά θα προτιμούσα η κυβέρνηση της χώρας μου να μειώσει τον φόρο καπνού για χειροποίητα τσιγάρα στο Ηνωμένο Βασίλειο. Δεδομένου ότι αυτό είναι απίθανο, υπάρχει η εναλλακτική λύση να αυξηθούν οι φόροι καπνού για χειροποίητα τσιγάρα σε αυτήν την πλευρά της Μάγχης.
<P>
Μόνο το 1998, εκτιμάται ότι στο Ηνωμένο Βασίλειο σημειώθηκε απώλεια εισοδήματος από δασμούς και έμμεσους φόρους ύψους 1.000 εκατομμυρίων λιρών Αγγλίας ως συνέπεια του λαθρεμπορίου από τις δύο πλευρές της Μάγχης. Σε αυτό το ποσό δεν έχει ληφθεί υπόψη το εισόδημα που έχει χαθεί λόγω λαθρεμπορίου με αποστολή μεγάλων φορτίων ή αεροπορικώς. Υπάρχει σαφώς ένα μεγάλο πρόβλημα το οποίο επηρεάζει τις θέσεις εργασίας στο Ηνωμένο Βασίλειο. Η Επιτροπή θα πρέπει να λάβει υπόψη τις απαιτήσεις των εκλεγμένων πολιτικών για την ανάληψη δράσης σε αυτό το μέτωπο.
<P>
Κράτηση του Abdullah Φcalan (B4-0223/99)
<SPEAKER ID=56 LANGUAGE="DE" NAME="von Habsburg">
Κύριε Πρόεδρε, καταψήφισα με πλήρη επίγνωση όλα όσα αναφέρονταν σε αυτό το ψήφισμα, διότι το θεώρησα κακό, και μάλιστα για έναν λόγο: εδώ ανυψώνουμε, τρόπος του λέγειν, και τιμούμε έναν τρομοκράτη, ο οποίος έχει πάρει στο λαιμό του πολλές χιλιάδες νεκρών, ενώ από την άλλη πλευρά ο Πρόεδρος του Κοινοβουλίου μας - όχι εσείς, κάποιος άλλος - αρνήθηκε να συζητήσει τώρα το ζήτημα των Αλβανών του Κοσσυφοπεδίου, οι οποίοι δολοφονούνται κατά χιλιάδες από τους Σέρβους, αναβάλλοντάς το για την ημέρα του Αγίου Ποτέ. Το θεωρώ σκανδαλώδες, διότι η πρωταρχική υποχρέωσή μας δεν είναι να υπερασπιζόμαστε τρομοκράτες αλλά αθώους πολίτες, γυναίκες, παιδιά και γέροντες που φονεύονται! Ως εκ τούτου, θα ήθελα μόνον να πω το εξής: αυτός ήταν ο λόγος που ψήφισα συνειδητά κατά του συνόλου της προτάσεως ψηφίσματος, διότι η τοποθέτησή της είναι λανθασμένη. Καθήκον μας δεν είναι να υποστηρίζουμε τρομοκράτες, αλλά μάλλον όσους τάσσονται με ειρηνικό και πραγματικά ενεργό τρόπο υπέρ της ελευθερίας των λαών!
<P>
Σχέδιο συμφωνίας με τη Νότια Αφρική (Β4-0222/99)
<SPEAKER ID=57 NAME="Barros Moura, Marinho και Torres Marques">
Προτιθέμεθα να καταστήσουμε σαφές το γεγονός ότι η υποστήριξη στον Nelson Mandela και στον αγώνα του λαού της Νότιας Αφρικής για εδραίωση ενός αντιρατσιστικού δημοκρατικού πολιτεύματος - που, σε ό, τι μας αφορά, είναι μία υπόθεση που ανέκαθεν ασπαζόμασταν, ακόμη και την περίοδο όπου ορισμένοι, που παρουσιάζονται σήμερα ως φανατικοί υπέρμαχοι των παραπάνω στόχων, δεν είχαν ακόμη πεισθεί και προέβαιναν σε επιθέσεις κατά του Mandela και του Εθνικού Αφρικανικού Κογκρέσου - δεν μπορεί να νομιμοποιήσει μια ανεύθυνη υποχώρηση σε ένα θεμελιώδες ζήτημα το οποίο δεν πρέπει να συγχέουμε με τον προστατευτισμό.
<P>
Χρειάστηκε μεγάλη και επίμονη προσπάθεια μέχρις ότου επιτευχθεί η αναγνώριση των ονομασιών προέλευσης Porto και Sherry (Jerez) από την Ευρωπαϊκή Ένωση και επίσης, από το έτος 2000, από τον Παγκόσμιο Οργανισμό Εμπορίου.
<P>
Δεν θα μπορούσαμε λοιπόν να αποδεχθούμε το ότι κάποιοι θέλουν να υποσκάψουν αυτή τη διασφάλιση, ιδίως όταν η προκαταρκτική συμφωνία στην οποία κατέληξε ο Επίτροπος Deus Pinheiro δεν παρέχει καμία εγγύηση ότι η Νότια Αφρική θα παύσει να χρησιμοποιεί τις ονομασίες PORT και SHERRY μετά τη λήξη των ήδη παρατεταμένων μεταβατικών περιόδων, στη διάρκεια των οποίων θα είχε τη δυνατότητα, λόγου χάρη, να εξάγει τα προϊόντα της προς μία εξαιρετικά σημαντική αγορά όπως είναι αυτή των Ηνωμένων Πολιτειών της Αμερικής.
<P>
Το πρόβλημα, εξάλλου, δεν περιορίζεται απλώς και μόνο στις διμερείς σχέσεις ανάμεσα στην ΕΕ και τη Νότια Αφρική: υπάρχει κίνδυνος να δημιουργηθεί ένα προηγούμενο από το οποίο ενδέχεται να επωφεληθούν, για να υπονομεύσουν το Porto και το Jerez, και άλλες χώρες παραγωγοί οίνων, όπως είναι οι ίδιες οι Ηνωμένες Πολιτείες της Αμερικής (στην Καλιφόρνια), η Αυστραλία, η Χιλή κ.ά.
<P>
Και δεδομένου ότι εμείς εκπροσωπούμε ψηφοφόρους πολίτες και συγκεκριμένους πληθυσμούς - σε αντίθεση με αυτούς που επέδειξαν την ανευθυνότητα να υπογράψουν την προκαταρκτική συμφωνία στο Davos - ταχθήκαμε κατά του ψηφίσματος, ζητώντας ταυτόχρονα από το Συμβούλιο να κάνει ό, τι περνάει από το χέρι του για τη σύντομη έγκριση των συμφωνιών ΕΕ-Νότιας Αφρικής, αφού προηγουμένως επανορθώσει με ισορροπημένο τρόπο τα προαναφερθέντα ζητήματα.

<SPEAKER ID=58 NAME="Collins, Gerard">
Κύριε Πρόεδρε, κύριοι συνάδελφοι, προκαλούν πολύ μεγάλη απογοήτευση οι τελευταίες δυσκολίες που προέκυψαν στις διαπραγματεύσεις μεταξύ της Ευρωπαϊκής Ένωσης και της Νότιας Αφρικής.
<P>
Οι συνομιλίες με τη Νότιο Αφρική συνεχίζονται εδώ και περισσότερο από τρία χρόνια και θα ήθελα να υπενθυμίσω τη δέσμεση που αναλάβαμε για τη σύναψη της συμφωνίας μεταξύ της Ευρωπαϊκής Ένωσης και της Νοτίου Αφρικής το αργότερο μέχρι τον Μάρτιο.
<P>
Το τελικό πακέτο που είχε διαπραγματευτεί ο Επίτροπος κ. Pinheiro και προσυπόγραψε η Επιτροπή στο σύνολο της αποτελεί τη βάση μία ισχυρής εταιρικής σχέσης για το εμπόριο, την ανάπτυξη και την τεχνική συνεργασία.
<P>
Στο πλαίσιο αυτό, θα παρακαλέσω τις κυβερνήσεις της Γαλλίας, της Ιταλίας, της Ισπανίας και της Πορτογαλίας να εξετάσουν προσεκτικά τις επιπτώσεις που θα έχει η καθυστέρηση της εν λόγω συμφωνίας.
<P>
Ας μην ξεχνάμε ότι η εν λόγω συμφωνία δεν αφορά απλά και μόνο το εμπόριο και τις εμπορικές ανταλλαγές. Έχει μία άκρως πολιτική σημασία. Η Νότιος Αφρική είναι μία χώρα που αγωνίζεται να οικοδομήσει μία νεά δημοκρατική ταυτότητα και να συμφιλιωθεί με το παρελθόν. Είναι μία χώρα με πολιτικά και κοινωνικά προβλήματα. Η εν λόγω συμφωνία έχει ζωτική σημασία για την ενθάρρυνση των διαδικασίων που έχουν ξεκινήσει. Η καθυστέρηση της τώρα θα αποτελούσε σοβαρό πλήγμα για τους νοτιοαφρικανούς εταίρους μας.
<P>
Κάνω έκκληση προς τις ενδιαφερόμενες κυβερνήσεις να επανεκτιμήσουν τη θέση τους και να εξαλείψουν τα όποια εμπόδια στη συμφωνία αυτή, που αντικατοπτρίζουν μία βραχυπρόθεσμη άποψη της κατάστασης. Τους καλώ να εξετάσουν τη μακροπρόθεσμη άποψη, να αποδεχτούν τις προτάσεις της Επιτροπής, που επίσης αντικατοπτρίζουν τις επιθυμίες του Κοινοβουλίου και βεβαίως και του Ευρωπαϊκού Συμβουλίου της Βιέννης.
<P>
Πρέπει να καταβληθεί κάθε προσπάθεια για να τεθεί σε ισχύ ο συμβιβασμός που επετεύχθη στο Davos, με τον οποίο θα καταστεί δυνατόν να σφυρηλατηθούν οι σχέσεις Ευρωπαϊκής Ένωσης και Νοτίου Αφρικής. Όπως ήδη είπα, πρόκειται για μία συμφωνία ζωτικής σημασίας για τη νέα νοτιοαφρικανική δημοκρατία, αλλά αποτελεί επίσης τη βάση μίας εταιρικής σχέσης ίσων, που θα ενδυναμώσει και τις δύο πλευρές τόσο από οικονομική όσο και στρατηγική άποψη.

<SPEAKER ID=59 NAME="Cunha">
Η συμφωνία για ανάπτυξη των εμπορικών σχέσεων και της συνεργασίας με τη Δημοκρατία της Νοτίου Αφρικής αξίζει κάθε υποστήριξη από τη μεριά μας, δεδομένου ότι συμβάλλει στην περαιτέρω εμβάθυνση των σχέσεων μεταξύ της Ευρωπαϊκής Ένωσης και του ευρύτερου κοινωνικού και οικονομικού χώρου της Μεσημβρινής Αφρικής, ενός χώρου όπου εναποτίθενται μεγάλες ελπίδες για το μέλλον της ανθρωπότητας. Η συμφωνία αυτή, ωστόσο, δεν έχει κανένα νόημα εφόσον δεν εξασφαλίσει πλήρως τα συμφέροντα όλων των μερών.
<P>
Συμβαίνει, όμως, κάποια από τα συμφέροντα των συμβαλλόμερων μερών να μην έχουν μέχρι στιγμής ληφθεί δεόντως υπόψη. Αναφέρομαι ειδικότερα στην περίπτωση του οίνου πορτό, όπου θα πρέπει να καταστήσουμε απολύτως σαφές πως η Νότια Αφρική δεν θα έχει το δικαίωμα, μετά το πέρας της μεταβατικής περιόδου, ούτε να παράγει ούτε να εμπορεύεται οποιοδήποτε κρασί με αυτή την ονομασία. Πρόκειται για ένα θέμα το οποίο θα πρέπει να επισημανθεί ρητώς είτε στο κείμενο της συμφωνίας είτε σε επισυναπτόμενη δήλωση. Υπό αυτή την έννοια, η χορηγούμενη από την Ευρωπαϊκή Ένωση χρηματοδοτική ενίσχυση των 15 εκατομμυρίων ευρώ αποκτά νόημα μόνον εφόσον αυτή χρησιμοποιηθεί για τη μετατροπή των συγκεκριμένων κρασιών σε επιτραπέζιους οίνους, ή ακόμη για την εγκατάλειψη αυτής της δραστηριότητας. Όπως επίσης, εάν δεν αλλάξει η κατάσταση, παύει να έχει νόημα και η παρεχόμενη απαλλαγή από δασμούς για μία ποσόστωση 32 εκατομμυρίων λίτρων επιτραπέζιου οίνου.
<P>
Για όλους τους λόγους που προανέφερα, φρονούμε ότι το Συμβούλιο ορθώς έπραξε όταν ανέβαλε τη λήψη απόφασης μέχρις ότου διασαφηνιστούν όλα αυτά τα ζητήματα. Αυτός είναι και ο λόγος για τον οποίο ταχθήκαμε κατά του ψηφίσματος που εγκρίθηκε σήμερα από το Ευρωπαϊκό Κοινοβούλιο.

<SPEAKER ID=60 NAME="Novo">
Καθόλου δεν αμφιβάλλουμε όσον αφορά την πολιτική σπουδαιότητα που αποκτά για τη Νότια Αφρική και για το δημοκρατικό καθεστώς της η σύναψη μίας συμφωνίας συνεργασίας μεταξύ της χώρας αυτής και της Ευρωπαϊκής Ένωσης. Ούτε αγνοούμε πόσο σημαντικό και αναγκαίο είναι να συμβάλουμε στην εδραίωση ενός πολιτεύματος το οποίο αποκατέστησε την εθνική αξιοπρέπεια της Νότιας Αφρικής και προσδοκά να εξαλείψει το ρατσισμό από τη χώρα. Για τον πρόσθετο λόγο ότι μερικοί απ' όσους εμφανίζονται σήμερα ως υπέρμαχοι της δημοκρατίας στη Νότια Αφρική ενώ μέχρι πρότινος έκλειναν τα μάτια μπροστά στους διωγμούς και τα εγκλήματα στα οποία επεδίδετο το καθεστώς του απαρτχάιντ, δεν νομιμοποιούνται ούτε πολιτικά ούτε ηθικά να επικαλεστούν τη δημοκρατία επ' ευκαιρία της παρούσας συμφωνίας.
<P>
Κατόπιν τούτου, οφείλουμε να υπογραμμίσουμε ότι, παρά το γεγονός ότι το Συμβούλιο της Βιέννης καθόρισε πως μέχρι το Μάρτιο του τρέχοντος έτους θα έπρεπε να ληφθεί μία απόφαση αναφορικά με ένα σχέδιο συμφωνίας, δεν μας προξενεί ιδιαίτερη ανησυχία το ότι εξαγγέλλεται σήμερα η αναβολή για κάποιο χρόνο της λήψης της σχετικής απόφασης. Πράγματι, οι συγκεκριμένες δεσμεύσεις που ανέλαβε η Επιτροπή διά στόματος του Επιτρόπου Deus Pinheiro δεν είναι προφανώς οι πιο ενδεδειγμένες, εφόσον ήδη προσέκρουσαν στην αντίθεση τεσσάρων τουλάχιστον κρατών μελών (της Πορτογαλίας, της Γαλλίας, της Ισπανίας και της Ιταλίας). Θα πρέπει επομένως να επανεξεταστούν οι δεσμεύσεις αυτές κατά τρόπο ώστε μία συμφωνία, την οποία προσδοκούμε και ευχόμαστε να είναι ισορροπημένη, να μη καταλήξει επιζήμια για σημαντικούς τομείς της κοινοτικής οικονομίας. Σε ό, τι αφορά τη δική μου χώρα, οι συγκεκριμένες δεσμεύσεις δεν θα πρέπει να επιφέρουν ζημίες σε έναν τομέα εξέχουσας σημασίας για την εθνική οικονομία, όπως είναι η παραγωγή οίνου πορτό. Το ζητούμενο είναι απλώς και μόνο να καθορισθούν εύλογες προθεσμίες ούτως ώστε να τεθεί τέρμα μιας δια παντός στην παραγωγή και εμπορία ενός προϊόντος το οποίο, από τη στιγμή που παράγεται αποκλειστικά στην κοιλάδα του Δούρου, στην Πορτογαλία, δεν μπορεί να βλέπει άλλους να σφετερίζονται την ονομασία προέλευσής του, υπό οποιοδήποτε πρόσχημα.
<P>
Πιστεύουμε, συνεπώς, ότι θα ήταν φρόνιμο να μην επιδεικνύουμε βολονταρισμό. Αντιθέτως, θα ήταν προτιμότερο να περιμένουμε λίγο ακόμη, φροντίζοντας να εμβαθύνουμε πραγματικά και αποτελεσματικά την εξέταση του συγκεκριμένου προβλήματος, όπως και άλλων, ώστε να καταλήξουμε σύντομα σε μία συμφωνία η οποία θα προσφέρει πλήρη ικανοποίηση σε όλα τα εμπλεκόμενα μέρη. Αυτός είναι ο λόγος για τον οποίο δεν συμμεριζόμαστε και δεν συνυπογράφουμε το ψήφισμα που εγκρίθηκε σήμερα, ένα ψήφισμα που παραβλέπει σημαντικές πτυχές της μελλοντικής συμφωνίας μεταξύ Ευρωπαϊκής Ένωσης και Νότιας Αφρικής, πτυχές που, ακριβώς επειδή παραβλέπονται, ενδέχεται να υπονομεύσουν την πλήρη πολιτική και οικονομική αποτελεσματικότητα της εν λόγω συμφωνίας.
<P>
Έκθεση Grosch (A4-0032/99)
<SPEAKER ID=61 NAME="Caudron">
Υποδέχομαι την εργασία του συναδέλφου μας Mathieu Grosch με κάποια ικανοποίηση, γιατί προσεγγίζει με ακρίβεια το κοινωνικό ζήτημα στον τομέα των μεταφορών και κυρίως το κρίσιμο θέμα του χρόνου εργασίας.
<P>
Συμμερίζομαι την προσέγγιση του εισηγητή ο οποίος συνδέει τον χρόνο εργασίας με την ασφάλεια. Ωστόσο, κατά την γνώμη μου, πρέπει επίσης να προστεθεί η ποιότητα ζωής για τους εργαζόμενους. Εξάλλου, θέλω να παρατηρήσω ότι το κείμενο επιβεβαιώνει ως αρχή ότι η μείωση του χρόνου εργασίας δεν μπορεί να συνοδεύεται από περικοπή του αρχικού μισθού. Αυτό ήταν απαραίτητο.
<P>
Μπορεί, αντιθέτως, να είναι επικίνδυνο να συνδέσουμε την αμοιβή με την έννοια της ελαστικότητας, γνωρίζοντας ότι οι εργαζόμενοι του τομέα των μεταφορών ήδη υφίστανται, τις περισσότερες φορές, σε μεγάλο βαθμό αυτόν τον εξαναγκασμό ο οποίος επιφέρει ενδεχομένως μία έντονη ανασφάλεια άμεση ή έμμεση, όταν γνωρίζουμε σε ποιο εύρος φτάνουν σήμερα τα λεγόμενα «κενά» στην εργασία.
<P>
Επιπλέον, θέλω να χαιρετίσω την Επιτροπή και πιο συγκεκριμένα τον Neil Kinnock, ο οποίος συνειδητοποίησε από πολύ νωρίς αυτούς τους κινδύνους, αλλά και τις κοινωνικές συνέπειες του κοινωνικού ντάμπινγκ που ασκείται από ορισμένες επιχειρήσεις και τον αντίκτυπο του σε θέματα ενδοκοινοτικού ανταγωνισμού.
<P>
Τέλος, ενώπιον μίας αυξανόμενης διεθνοποίησης των μεταφορών, είναι απαραίτητο να υπερασπιστούμε τη νομοθεσία μας στους διεθνείς οργανισμούς και να επιτύχουμε ελάχιστους κανόνες, ιδιαίτερα για τις θαλάσσιες και εναέριες μεταφορές.
<P>
Τολμώ να ελπίζω ότι αυτό το σημαντικό βήμα προς μία εναρμόνιση των κοινωνικών διατάξεων για τον τομέα των μεταφορών θα μπορέσει να αποτελέσει παράδειγμα προς μίμηση για τους άλλους τομείς.
<P>
Συνεχίζω να πιστεύω ότι η οικοδόμηση μίας ισχυρής Ευρωπαϊκής Ένωσης δεν μπορεί να επιτευχθεί δίχως σύγκλιση των εθνικών κοινωνικών προτύπων.

<SPEAKER ID=62 NAME="Gahrton, Holm, Lindholm και Schφrling">
Το υπόβαθρο αυτής της έκθεσης είναι, φυσικά, θετικό. Συμφωνούμε, φυσικά, σε πολλά σημεία, μεταξύ άλλων σ' ό, τι αφορά το θέμα του χρόνου εργασίας στον τομέα των μεταφορών και της μέριμνας για τα άτομα με κινητικές δυσχέρειες. Διερωτώμαστε, ωστόσο, αν η ΕΕ είναι το σωστό όργανο για να λάβει αποφάσεις σε πολλά από αυτά τα θέματα. Ναί μεν, η ΕΕ μπορεί να είναι ένα όργανο συντονισμού ορισμένων θεμάτων που αφορούν τη λήψη αποφάσεων, όμως, θεωρούμε ότι η μεταφορά των αποφάσεων και η λήψη υπερεθνικών αποφάσεων σ' ολόκληρον τον τομέα της νομοθεσίας για τα κοινωνικά θέματα από την ΕΕ είναι σφάλμα.

<SPEAKER ID=63 NAME="Lindqvist (ELDR)">
Αυτή η έκθεση ανήκει στο είδος εκείνο που μπορεί να χαρακτηριστεί ως «γελοιότητα», «χώνει τη μύτη του παντού» και «ρύθμιση μέχρι τελευταίας λεπτομέρειας». Ο εργάσιμος χρόνος και η νομοθεσία για κοινωνικά θέματα στον τομέα των μεταφορών πρέπει να διευθετηθεί μέσω συμφωνιών μεταξύ των εταίρων της αγοράς εργασίας και, αν αυτό δεν μπορούν να επιτευχθεί, τότε, μέσω νομοθεσίας σε εθνικό επίπεδο. Δεν υπάρχει λόγος να ρυθμίζει η ΕΕ, μέσω οδηγίας, τους χρόνους οδήγησης, τα προγράμματα οδήγησης, τους χρόνους ανάπαυσης, καθώς και άλλες λεπτομέρειες.

<SPEAKER ID=64 NAME="Palm και Theorin">
Θεωρούμε ότι, βασικά, αυτή είναι μία καλή έκθεση. Εξετάζει προβλήματα που μπορεί να έχουν οι εργαζόμενοι διασυνοριακών επαγγελμάτων όσον αφορά τη νομοθεσία για κοινωνικά θέματα, κάτι που στη Σουηδία συμπεριλαμβάνεται στους νόμους του εργατικού δικαίου.
<P>
Βλέπουμε την ανάγκη ύπαρξης των νόμων που προτείνει ο εισηγητής. Ωστόσο, δεν θεωρούμε ότι θα πρέπει να διαμορφώσει και να υποβάλει η Επιτροπή τις νομοθετικές προτάσεις.

<SPEAKER ID=65 NAME="Θεωνάς">
Παρόλο που κανένας πια δεν αμφισβητεί ότι τα μέτρα απελευθέρωσης της αγοράς έχουν οδηγήσει σε δραστική μείωση των θέσεων εργασίας, σε επέκταση των μορφών μερικής και άτυπης απασχόλησης σε βάρος της πλήρους και σταθερής απασχόλησης, στην καταστρατήγηση της εργατικής και ασφαλιστικής νομοθεσίας μέσω της χρήσης των συμβάσεων παροχής υπηρεσιών, σε ανατροπή των συλλογικών συμβάσεων, σε μείωση των αποδοχών, τόσο η Επιτροπή όσο και τα κράτη μέλη επιμένουν στη λογική αυτή και προωθούν και νέα μέτρα, με αιχμή τους σιδηροδρόμους και τις επιβατικές οδικές μεταφορές και επιμένουν στην τήρηση του χρονοδιαγράμματος για την πλήρη απελευθέρωση και του θαλάσσιου καμποτάζ.
<P>
Στα πλαίσια αυτά, η πρόβλεψη μέτρων υψηλής κοινωνικής προστασίας για τους εργαζόμενους στον κλάδο είναι ιδιαίτερα σημαντική, στο βαθμό όμως που συνεπάγεται βελτίωση των υφιστάμενων όρων έργασίας, αυστηρή τήρηση των προστατευτικών διατάξεων, στήριξη των συλλογικών συμβάσεων εργασίας, μείωση των ωρών εργασίας χωρίς μείωση των αποδοχών. Ειδικά για το θέμα αυτό, θα μπορούσε η Επιτροπή, με την ευκαιρία της συζήτησης για την επέκταση της οδηγίας για το χρόνο εργασίας στον τομέα των μεταφορών, να αναθεωρήσει προς τα κάτω τον εβδομαδιαίο χρόνο εργασίας. Είμαστε αντίθετοι σε κάθε προσπάθεια παραπέρα επέκτασης της ευελιξίας και παροχής του δικαιώματος ανατροπής των ρυθμίσεων για τον εβδομαδιαίο χρόνο εργασίας, μεσω των προτάσεων για επέκταση της περιόδου αναφοράς για τους μετακινούμενους εργαζόμενους που προβλέπει το σχέδιο που κατατέθηκε. Πρέπει εξάλλου να υπάρχει σαφής κατοχύρωση της έννοιας του χρόνου εργασίας, καθώς στον τομέα των μεταφορών είναι έννοια ιδιαίτερα ευαίσθητη και πρέπει να περιλαμβάνει όχι μόνο τις ώρες οδήγησης και φορτοεκφόρτωσης αλλά όλο το χρόνο κατά τον οποίο ο εργαζόμενος βρίσκεται στη διάθεση του εργοδότη.
<P>
Αποδοκιμάζουμε ιδιαίτερα την έλλειψη μέτρων από την πλευρά της Επιτροπής για την αντιμετώπιση του φαινομένου της υποβάθμισης, μέσω εθνικών νομοθετικών διατάξεων, των συνθηκών εργασίας και των όρων αμοιβής, με σκοπό την αύξηση των κερδών των επιχειρήσεων ενόψει του εντεινόμενου ανταγωνισμού. Το φαινόμενο των δεύτερων νηολογίων, για παράδειγμα, πρέπει να αντιμετωπιστεί άμεσα. Εξάλλου η Επιτροπή αντί να λάβει μέτρα για την βελτίωση της νομοθεσίας των κρατών μελών, με την πρότασή της για τροποποίηση του κανονισμού για το καμποτάζ αφαιρεί από το κράτος υποδοχής την αρμοδιότητα καθορισμού των όρων επάνδρωσης.
<P>
Εμείς πιστεύουμε ότι σε καμμιά περίπτωση ο διεθνής ανταγωνισμός και γενικότερα οι δυνάμεις της αγοράς δεν μπορεί να αποτελούν άλλοθι για την μείωση της προστασίας. Αντίθετα, επιβάλλουν την πιο συντονισμένη θέσπιση υψηλών κοινωνικών προδιαγραφών, που θα ενδυναμώνουν το επίπεδο προστασίας στις χώρες με χαμηλότερη κοινωνική προστασία, που θα προστατεύουν τους εργαζόμενους, για την ασφάλεια τη δική τους και των χρηστών. Αυτά δεν μπορεί να γίνουν παρά μόνο με σεβασμό της αρχής της δημόσιας υπηρεσίας και την αναχαίτιση της πορείας άκρατης φιλελευθεροποίησης, που μέχρι σήμερα μόνο σε αρνητικές εξελίξεις έχει οδηγήσει.
<P>
Η προστασία των εργαζομένων στις μεταφορές είναι ιδιαίτερα επιτακτική σήμερα, καθώς η εντεινόμενη απελευθέρωση του τομέα έχει δημιουργήσει σοβαρότατα προβλήματα και δραματική υποβάθμιση των συνθηκών ασφάλειας και εργασίας των εργαζομένων. Στη βάση αυτή θέλουμε να υπογραμμίσουμε τον θετικό χαρακτήρα αρκετών προτάσεων του εισηγητή και να ζητήσουμε την αποδοχή και υλοποίησή τους.
<P>
Έκθεση Gallagher (Α4-0018/99)
<SPEAKER ID=66 NAME="Lindqvist (ELDR)">
Υπερψήφισα τις τροπολογίες αριθ. 6 και 20, δηλαδή να γίνει έκκληση στην Επιτροπή ώστε στην πρόταση την οποία έχει δεσμευτεί να εγκρίνει το αργότερο ως τις 31 Δεκεμβρίου 2001, να προτείνει να αυξηθεί το όριο των 12 ναυτικών μιλίων στα 24. Έχει να κάνει με την αποκέντρωση και τις δυνατότητες των παράκτιων χωρών να έχουν οι ίδιες τον έλεγχο σε εθνικό επίπεδο της παράκτιας αλιείας.

<SPEAKER ID=67 NAME="Nicholson">
Δεν υπάρχει κοινή αλιευτική πολιτική στην Ευρωπαϊκή Ένωση, γιατί οι περιφέρειες πάντα παραβλέπονται. Αυξάνεται συνεχώς η ανάγκη για μία καλύτερη κατανόηση των αναγκών και των απαιτήσεων αυτών των μικρών αλλά πολύ σημαντικών περιοχών, όπου ο κλάδος της αλιείας, τόσο στη θάλασσα όσο και στην ξηρά, είναι ζωτικής σημασίας για την τοπική κοινότητα και την οικονομία.
<P>
Χρειαζόμαστε μία πολιτική αλιείας που να έχει την ικανότητα να αντανακλά τις ανάγκες του κλάδου. Η σημερινή πολιτική, κυρίως δεδομένων των Προτιμήσεων της Χάγης, αποβαίνει πλήρως σε βάρος της Βορείου Ιρλανδίας και θα πρέπει να τροποποιηθεί, για να επιτρέψει ένα δίκαιο παιχνίδι για όλους όσους συμμετέχουν στην αλιεία. Χρειαζόμαστε επίσης μία αύξηση των σημερινών ορίων στις ακτές μας. Παρακαλώ το Κοινοβούλιο να ψηφίσει ένα όριο εικοσιτεσσάρων μιλίων για την προστασία των μικρών αλιευτικών μας στόλων.

<SPEAKER ID=68 NAME="Novo">
Υπάρχουν στην έκθεση ορισμένα σημαντικά στοιχεία τα οποία οφείλουμε να υπογραμμίσουμε. Καταρχάς, τη διατήρηση της αρχής της σχετικής σταθερότητας. Έπειτα, και πάνω απ' όλα, τα σημεία που συμπεριελήφθησαν στην έκθεση με τροπολογίες που εμείς υποβάλαμε και που, εφόσον εγκρίθηκαν, εκτός του ότι διατρανώνουν τη βούληση αυτού του Κοινοβουλίου ώστε η πρόσβαση στα χωρικά ύδατα των δώδεκα μιλίων να υπάγεται στην αποκλειστική εθνική κυριαρχία των παρακτίων χωρών, κινούνται επίσης προς την κατεύθυνση της επέκτασης αυτής της ζώνης στα εικοσιτέσσερα μίλια.
<P>
Τα παραπάνω στοιχεία έχουν καθοριστική σημασία για την υλοποίηση μίας πολιτικής με στόχο την περιφερειακή δόμηση έτσι όπως εμείς την εννοούμε, που να εμφανίζεται δηλαδή ως εφαρμογή της αρχής της επικουρικότητας στο πλαίσιο της Κοινής Αλιευτικής Πολιτικής μέσω της περαιτέρω προώθησης μίας αποκέντρωσης, η οποία θα εκφράζεται στη δυνατότητα των κρατών μελών να χαράζουν γενικούς προσανατολισμούς με στόχο τη διαφύλαξη των αποθεμάτων και τον έλεγχο της Κοινής Αλιευτικής Πολιτικής, και επίσης να προσδιορίζουν, από κοινού με τους φορείς του αλιευτικού τομέα και την Ευρωπαϊκή Κοινότητα, ποια συγκεκριμένα μέτρα είναι τα πλέον ενδεδειγμένα σε περιφερειακό ή/και εθνικό επίπεδο με σκοπό την επίτευξη των γενικότερων στόχων.
<P>
Η έκθεση, ωστόσο, δεν προσεγγίζει το θέμα της περιφερειακής δόμησης υπό την προοπτική που προανέφερα. Στο κείμενο της έκθεσης, ο όρος «περιφερειακή δόμηση» εμφανίζεται σαν μια έννοια ιδιαίτερα νεφελώδης και ανεπαρκώς προσδιορισμένη, και φαίνεται μάλλον να υπονοεί τη διαίρεση θαλασσών και τμημάτων ωκεανών σε ζώνες και υποζώνες που θα ανατίθενται στην από κοινού διαχειριστική ευθύνη διαφορετικών ομάδων χωρών, με γνώμονα τη γεωγραφική θέση των συγκεκριμένων υποδιαιρέσεων. Και στο πλαίσιο αυτής της διαχείρισης, η χάραξη προσανατολισμών θα αποτελεί μια ολοκληρωμένη διαδικασία, αποσυνδεδεμένη ωστόσο από τη διεξαγωγή μίας κοινής συζήτησης, και θα περιλαμβάνει σχεδόν όλες τις πτυχές που εντάσσονται σήμερα στο πεδίο ενασχόλησης της Κοινής Αλιευτικής Πολιτικής. Οι ανισομετρίες και οι διακρίσεις που ενδέχεται να επιφέρει η επιλογή μιας τέτοιας προοπτικής καθίστανται προφανείς.
<P>
Για το λόγο αυτό υποστηρίζουμε τις τροπολογίες που ανέφερα προηγουμένως, οι οποίες αφορούν την πρόσβαση στους πόρους - εφόσον μάλιστα εμείς οι ίδιοι τις καταθέσαμε - αλλά απορρίπτουμε την προοπτική περιφερειακής δόμησης έτσι όπως αυτή προσεγγίζεται από την έκθεση.

<SPEAKER ID=69 NAME="Souchet">
Η Ομάδα μας ψήφισε κατά της έγκρισης της έκθεσης του συναδέλφου Gallagher παρόλο που οι τροπολογίες που συνηγορούν προς μία πολιτική αποκέντρωσης της ΚΑΠ εγκρίθηκαν εις βάρος της διαδικασίας περιφερειοποίησης που είχε αρχικά προτείνει ο εισηγητής.
<P>
Στην χθεσινοβραδινή μου παρέμβαση στη σύνοδο της Ολομέλειας, είχα διευκρινίσει ότι απέρριπτα όλες τις τροπολογίες που θα στόχευαν στην εκ βάθους τροποποίηση της ΚΑΠ. Οι τροπολογίες αριθ. 6 και 7, όμως, οι οποίες κατατέθηκαν εξ ονόματος της Ομάδας ΕΛΚ από τον κ. Provan στοχεύουν στο να μετατρέψουν το όριο των 12 ναυτικών μιλιών σε 24. Η αύξηση αυτή των εθνικών αλιευτικών υδάτων θα θέσει σημαντικά προβλήματα για τους αλιείς μας από τη Βρετάνη και τη Νορμανδία, οι οποίοι δεν θα έχουν πλέον πρόσβαση σε παραδοσιακές αλιευτικές ζώνες και πιο συγκεκριμένα κοντά στο Ηνωμένο Βασίλειο.
<P>
Εκπλήσσομαι που κατά τη διάρκεια της ψηφοφορίας οι διατάξεις αυτές εγκρίθηκαν και από τους γάλλους βουλευτές, γιατί αντιτίθενται στα συμφέροντα των αλιέων μας.
<P>
Αυτός είναι ο λόγος που υπερίσχυσε στην απόφασή μας να καταψηφίσουμε το εν λόγω ψήφισμα νομοθετικού περιεχομένου που προκύπτει από αυτήν την έκθεση πρωτοβουλίας του Ευρωπαϊκού Κοινοβουλίου.
<P>
Το 2002 θα γίνουν μεταρρυθμίσεις στην ΚΑΠ και ελπίζω, για το συμφέρον των γάλλων αλιέων, αυτό το ψήφισμα να μην έχει αντίκτυπο ταυτόχρονα και στην Επιτροπή και στο Συμβούλιο. Το status quo της ζώνης των 12 μιλίων είναι ο καλύτερος δυνατός συμβιβασμός για ολόκληρο τον τομέα της γαλλικής αλιείας.

<SPEAKER ID=70 NAME="Teverson">
Ψήφισα υπέρ της εν λόγω έκθεσης, γιατί είναι μία από τις σημαντικότερες που έχει εξετάσει το Κοινοβούλιο στον τομέα της αλιείας. Το βασικό πρόβλημα της αλιείας στις θάλασσες της Ευρώπης είναι η διατήρηση υγιεινών αποθεμάτων. Αυτό σημαίνει καλή διαχείριση από την άποψη του καθεστώτος ελέγχου και των επιστημονικών δεδομένων. Είναι αδύνατον να υπάρχει καλή διαχείριση στο πλαίσιο του ατελούς συγκεντρωτικού καθεστώτος της σημερινής ΚΑΠ. Η μόνη απάντηση είναι η περιφερειοποίηση και η πλήρης ανάμειξη όλων των ενδιαφερομένων μερών. Η Επίτροπη πρέπει να λάβει υπόψη της αυτήν την έκθεση· γι αυτόν το λόγο ζήτησα πρακτικές δράσεις, προκειμένου να στηθεί ο μηχανισμός για να προχωρήσουμε προς μία περιφερειοποιημένη ΚΑΠ σύμφωνα με ένα αυστηρό χρονοδιάγραμμα.
<P>
Έκθεση de Lassus Saint Geniθs (A4-0027/99)
<SPEAKER ID=71 NAME="Caudron">
Πριν από μερικούς μήνες, εισηγήθηκα ένα κείμενο σχετικά με τη βιομηχανική ανταγωνιστικότητα της Ευρωπαϊκής Ένωσης και για αυτόν τον λόγο παρακολούθησα με προσοχή την εργασία του συναδέλφου μας Lassus που αναφέρεται στην ανταγωνιστικότητα και στις περιφέρειες.
<P>
Οφείλω να πω ότι αυτό το κείμενο εμβαθύνει την ανάλυση που εγώ ο ίδιος είχα κάνει ως προς τους άξονες που πρέπει να εφαρμοστούν για την αύξηση της ανταγωνιστικότητάς μας, αλλά κυρίως ενώ η Ένωση συζητά το μέλλον των διαρθρωτικών ταμείων στο πλαίσιο της Ατζέντας 2000, μπορούμε να πούμε ότι οι σημερινές προτάσεις δεν είναι στο ύψος των προκλήσεων που αντιμετωπίζουμε.
<P>
Πράγματι, εδώ και μερικά χρόνια, διαπιστώνουμε ότι οι περιφερειακές ανισότητες έχουν και πάλι την τάση να γίνονται πιο έντονες και κυρίως στον τομέα που μας ενδιαφέρει σήμερα.
<P>
Έτσι, για να προσπαθήσουμε να επιφέρουμε πάλι ισορροπία στις περιφέρειες νομίζω, όπως και ο εισηγητής, ότι πρέπει να εμβαθύνουμε τη σχέση μεταξύ ερευνητικού προγράμματος και διαρθρωτικών ταμείων. Εντούτοις, πρέπει να είμαστε ρεαλιστές και, για να μπορέσουμε να πραγματοποιήσουμε αυτήν τη θέληση, πρέπει επίσης να συνεχίσουμε την σκέψη μας για να βελτιώσουμε τις οδούς επικοινωνίας αυτών των «λιγότερο ευνοημένων» περιφερειών. Δεν μπορώ να πιστέψω ότι καινοτόμες επιχειρήσεις θα εγκατασταθούν σε περιφέρειες όπου συχνά δεν υπάρχει καλή συγκοινωνία και οι οποίες, εκ των πραγμάτων, έχουν δυσκολίες για να βγουν από αυτόν τον φαύλο κύκλο.
<P>
Τέλος, δεν πρέπει να κρύψουμε έναν άλλον καταναγκασμό που συνδέεται με τα κράτη μέλη, γιατί ας μην ξεχνάμε ότι η ευρωπαϊκή χωροταξία εξαρτάται κατά πολύ από τις εθνικές χωροταξίες που έχουν ανατεθεί στις διάφορες κυβερνήσεις.
<P>
Χρειάζεται λοιπόν να αναπτύξουμε συνεργίες, σίγουρα περίπλοκες, απαραίτητες όμως, μεταξύ των τοπικών δημοσίων αρχών, των κρατών, της Ευρωπαϊκής Ένωσης αλλά και να ευνοήσουμε την ανάδειξη διασυνοριακών πλαισίων λήψης αποφάσεων.

<SPEAKER ID=72 NAME="des Places">
Η έκθεση του κ. de Lassus ξεκινά έναν ενδιαφέροντα συλλογισμό όσον αφορά την ενίσχυση της συνοχής και της ανταγωνιστικότητας μέσω της έρευνας και της τεχνολογικής ανάπτυξης.
<P>
Ο εισηγητής δικαίως λυπάται για το χαμηλό τμήμα πιστώσεων των διαρθρωτικών ταμείων που διατίθεται για την έρευνα (5, 37 % για τον στόχο 1· 2, 06 % για τον στόχο 5β). Η Ευρωπαϊκή Ένωση θα μπορούσε να απελευθερώσει μία προστιθέμενη αξία ενθαρρύνοντας τα προγράμματα υψηλής επιστημονικής ποιότητας και συνδέοντας τα με τους οικονομικούς και κοινωνικούς εταίρους (ΜΜΕ, ερευνητικά ιδρύματα, πανεπιστήμια).
<P>
Η έκθεση επιμένει, ως προς αυτό, στον ρόλο που διαδραματίζουν οι ΜΜΕ στην τεχνολογική ανάπτυξη. Πολλάκις, είχαμε την ευκαιρία να εμμείνουμε στη σημασία των ΜΜΕ για τη δημιουργία θέσεων εργασίας και επίσης για την δυναμικότητα του αγροτικού κόσμου. Οι ΜΜΕ πρέπει να μπορούν να επωφελούνται από τις εργασίες έρευνας που πραγματοποιούνται. Είναι απαραίτητο, επομένως, να θέσουμε στην υπηρεσία τους κατάλληλα και αποτελεσματικά χρηματοδοτικά μέσα.
<P>
Ευνοώντας την ανταγωνιστικότητα των ΜΜΕ, η πολιτική έρευνας και τεχνολογικής ανάπτυξης θα ενθαρρύνει την κοινωνική συνοχή και τη δυναμικότητα των λιγότερο ευνοημένων περιφερειών. Ο κ. de Lassus αναφέρει πρόθυμα την περίπτωση των υπερπεριφερειακών και νησιωτικών περιοχών. Νομίζουμε ότι είναι απαραίτητο να επιμείνουμε επίσης προς όφελος των αγροτικών περιοχών και των περιοχών που εξαρτώνται από την αλιεία.
<P>
Ως προς αυτό, οι νέες τεχνολογίες των πληροφοριών μάς προσφέρουν την ευκαιρία να συγκροτήσουμε ή να μεταφέρουμε στις αγροτικές περιοχές ομάδες έρευνας και ανάπτυξης. Οι ομάδες αυτές θα επιτρέψουν σε επιχειρήσεις που είναι εγκατεστημένες σε απομεμακρυσμένες περιφέρειες να έχουν πρόσβαση στις νέες τεχνολογίες τις οποίες έχουν ανάγκη για να παραμείνουν ανταγωνιστικές και για να καινοτομούν. Αποφεύγοντας να είμαστε πάρα πολύ αισιόδοξοι, οφείλουμε να δράξουμε με πραγματισμό τις νέες δυνατότητες που μας παρουσιάζονται.
<P>
Σίγουρα, λυπούμαστε που ο κ. de Lassus επωφελείται της ευκαιρίας για να ζητήσει μία ευρωπαϊκή χωροταξική πολιτική. Ωστόσο, η ποιότητα της εργασίας του και η ορθότητα των προτάσεών του προέτρεψαν την Ομάδα των Ανεξαρτήτων για την Ευρώπη των Εθνών να υποστηρίξει την έκθεσή του.
<P>
Έκθεση Allan J. Donnelly (A4-0014/99)
<SPEAKER ID=73 NAME="Caudron">
Υποδέχομαι με ικανοποίηση την έκθεση του συναδέλφου μας Alan Donnelly.
<P>
Συμμερίζομαι τις ανησυχίες του εισηγητή στο μεγαλύτερο μέρος τους, τόσο στον τομέα των μεταφορών και των τραπεζών όσο και στον πυρηνικό τομέα. Ως προς αυτό, υποστηρίζω την προσέγγιση που προτείνεται στο κείμενο να βοηθηθεί η Ρωσία να ξεπεράσει αυτό το όριο. Χωρίς να είμαστε υπερβολικά απαισιόδοξοι, ας γνωρίζουμε ότι μπορεί να προκύψουν κίνδυνοι. Είναι συνεπώς καθήκον μας να προλάβουμε αυτούς τους κινδύνους σε αυτόν τον τομέα, καθώς επίσης και σε άλλους τομείς της οικονομίας.
<P>
Εξάλλου, αναρωτιέμαι για τις ευθύνες των βασικών παραγόντων της βιομηχανίας της πληροφορικής ως προς αυτή την προβλεπόμενη εδώ και πολλά χρόνια προθεσμία. Το λιγότερο που μπορώ να πω είναι ότι εξεπλάγην με το γεγονός ότι μπορούν να νομίζουν ότι από τη στιγμή που ένα προϊόν διατέθηκε στην αγορά, αυτοί είναι απαλλαγμένοι από οποιαδήποτε υποχρέωση παρακολούθησης.
<P>
Αυτό ισχύει για το πρόβλημα της μετάβασης στο έτος 2000, αυτή η διαπίστωση όμως μπορεί να γίνει και για άλλα προϊόντα τα οποία απαιτούν τακτικές προσαρμογές, ούτως ώστε να διορθωθούν κάποιες κρυφές βλάβες, με έξοδα του «άτυχου» αγοραστή.
<P>
Από αυτήν την έννοια, θα ψηφίσω το ψήφισμα του βουλευτή McCartin ούτως ώστε η Επιτροπή να διεξαγάγει διαπραγματεύσεις με αυτή τη βιομηχανία, για να μπορέσουν οι ιδιώτες και οι μικρές επιχειρήσεις να επανορθώσουν αυτό το «λάθος» δίχως, ακόμη μία φορά, να αναγκαστούν να πληρώσουν για ένα πρόβλημα που είναι γνωστό εδώ και πολύ καιρό και για το οποίο δεν είναι υπεύθυνοι.
<P>
Τέλος, εκτιμώ ότι πρέπει από σήμερα να εμβαθύνουμε τον συλλογισμό μας για να λάβουμε τα μέτρα που θα μας επιτρέψουν να εγγυηθούμε τα θεμελιώδη δικαιώματα του καταναλωτή ως προς τις επιχειρήσεις που παρέχουν υλικό πληροφορικής και λογισμικά.

<SPEAKER ID=74 NAME="Rovsing">
Οι πολίτες σήμερα εξαρτώνται από μια σειρά υπηρεσιών που βασίζονται σε προγράμματα υπολογιστών, όπως οι συντάξεις, τα οικογενειακά επιδόματα, η κάλυψη των κινδύνων ασθενείας, η παροχή ενέργειας και οι μεταφορές. Πολλές από αυτές τις ζωτικές υπηρεσίες κινδυνεύουν να επηρεαστούν από το «πρόβλημα του 2000». Η ευθύνη για την επίλυση του προβλήματος του έτους 2000 έγκειται φυσικά πρωτίστως στους προμηθευτές και τους χρήστες των προγραμμάτων υπολογιστών, αλλά επειδή το πρόβλημα είναι τόσο διαδεδομένο πρέπει και οι δημόσιες αρχές να προσφέρουν στήριξη. Ως εκ τούτου συμφωνώ με τις πολλές πρωτοβουλίες της Επιτροπής για την υπόθεση του έτους 2000, συμπεριλαμβανομένης και της προτροπής για διασυνοριακή συνεργασία και συζητήσεις για το πρόβλημα στο Συμβούλιο και με όλους τους σχετικούς φορείς της βιομηχανίας και των κρατών μελών. Οι εκθέσεις της Επιτροπής σχετικά με το σημείο στο οποίο έχουμε φτάσει, όσον αφορά την επίλυση του προβλήματος, θα έχουν μεγάλη σημασία για τον συντονισμό των προσπαθειών. Είναι φυσικά απολύτως απαραίτητο να είμαστε σε εγρήγορση όσον αφορά ορισμένους ιδιαίτερα ευαίσθητους τομείς, όπως λόγου χάρη τα διασυνοριακά προβλήματα που ενδέχεται να παρουσιαστούν φερ' ειπείν στα ανατολικοευρωπαϊκά εργοστάσια ατομικής ενέργειας, και να λάβουμε τα απαιτούμενα μέτρα.

<SPEAKER ID=75 NAME="Titley">
Κύριε Πρόεδρε, ψηφίζω σήμερα υπέρ της εν λόγω έκθεσης. Αν και εκ πρώτης όψεως φαίνεται ότι πρόκειται για ένα μικρό τεχνικό ζήτημα, ο κοριός της χιλιετηρίδας έχει στην ουσία τη δυνατότητα να σταματήσει τελείως τη καθημερινή ζωή εκατομμυρίων ανθρώπων - αν όχι κάτι χειρότερο. Είναι εύκολο σήμερα να ξεχάσει κανείς πόσο πολύ εξαρτώμαστε απο τα μικροτσίπ, για να θέσουμε σε λειτουργία οτιδήποτε, από τα πλυντήρια πιάτων ως τα μηχανήματα αιμοκάθαρσης. Ζωτικές υπηρεσίες θα μπορούσαν να διακοπούν, οι μεταφορές θα μπορούσαν να σταματήσουν και οι επιχειρήσεις θα εξαναγκάζονταν να κλείσουν. Ωστόσο με την κατάλληλη προετοιμασία, μπορούμε να εξασφαλίσουμε ότι οι πονοκέφαλοι που θα έχουμε την 1 Ιανουαρίου του 2000 θα είναι μόνο από τη σαμπάνια και όχι από τους κοριούς.
<P>
Η Βρετανία υπό τη διακυβέρνηση των Εργατικών ηγείται της μάχης κατά του κοριού της χιλιετηρίδας στην Ευρώπη με την καινοτόμο εκστρατεία της Δράση 2000. Οι βρετανικές κοινωφελείς υπηρεσίες (συμπεριλαμβανομένων των εταιρειών υδάτων, αερίου, ηλεκτρικού και τηλεφώνου) ανέφεραν ήδη ότι προβλέπουν ότι θα παρέχουν «υπηρεσίες ως συνήθως» κατά την αλλαγή της χιλιετίας. Αλλες δημόσιες υπηρεσίες ζωτικής σημασίας, όπως η Εθνική Υπηρεσία Υγείας, οι υπηρεσίες εκτάκτου ανάγκης, το Υπουργείο Κοινωνικής Πρόνοιας, τα Ταχυδρομεία και οι σιδηρόδρομοι, ακολουθούν από κοντά.
<P>
Ωστόσο, τη Βρετανία δεν έχει την πολυτέλεια να στηριχθεί αποκλειστικά και μόνο στις δικές της προσπάθειες. Σε έναν κόσμο που παγκοσμιοποιείται ολοένα και περισσότερο, η ετοιμότητα άλλων χωρών (ή η έλλειψη αυτής) θα επηρεάσει και τη Βρετανία. Επιθυμώ να εξασφαλίσω ότι οι ψηφοφόροι μου θα είναι ελεύθεροι να χαρούν την αλλαγή της χιλιετίας χωρίς να φοβούνται το επόμενο πρωινό. Συνεπώς, υποστηρίζω τις προσπάθειες της ΕΕ να εξασφαλίσει ότι η Ευρώπη - και ο κόσμος στο σύνολό του - είναι έτοιμη να συνθλίψει τον κοριό της χιλιετηρίδας.

<SPEAKER ID=76 NAME="Πρόεδρος">
Εδώ τελειώνει η ώρα των ψηφοφοριών.

<CHAPTER ID=4>
Διακoπή της συνσδoυ
<SPEAKER ID=77 NAME="Πρόεδρος">
Αφού τελειώσαμε τη δουλειά μας, κηρύσσω τη διακοπή της συνόδου του Ευρωπαϊκού Κοινοβουλίου.
<P>
Η συνεδρίαση λήγει στις 12.30

