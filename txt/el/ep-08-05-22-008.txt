<CHAPTER ID="008">
Δήλωση της Προεδρίας
<SPEAKER ID="905" NAME="Πρόεδρος">
Απαντώντας σε μια πρόταση της Ομάδας Εργασίας για τη Μέση Ανατολή, η Διάσκεψη των Προέδρων μου ζήτησε να κάνω μια δήλωση σχετικά με τον Λίβανο.
<P>
Το Ευρωπαϊκό Κοινοβούλιο παρακολουθεί με βαθιά ανησυχία τις τελευταίες πολιτικές εξελίξεις στον Λίβανο, όπου η πρόοδος φαίνεται να έχει σταματήσει και η βία και οι αιματοχυσίες εξαπλώνονται ολοένα και περισσότερο.
<P>
Επομένως, χαιρετίζουμε με μεγάλη αίσθηση ανακούφισης και αισιοδοξίας τη γενική και βασική συμφωνία που συνήφθη στη Ντόχα από τους πολιτικούς ηγέτες του Λιβάνου σε μια χρονική στιγμή που το Ευρωπαϊκό Κοινοβούλιο πρόκειται να εγκρίνει ένα ψήφισμα σχετικά με τον Λίβανο. Υπάρχει ένα συμβιβαστικό κείμενο, το οποίο θα τεθεί εντός ολίγου σε ψηφοφορία, υπό την προεδρία του κ. Onesta.
<P>
Αυτή η σημαντική πολιτική πρόοδος, η οποία επιτεύχθηκε μέσω της επιδέξιας και αποτελεσματικής διαμεσολάβησης του Αραβικού Συνδέσμου, και ιδιαίτερα της κυβέρνησης του Κατάρ, ανοίγει τον δρόμο για την εκλογή του Στρατηγού Μισέλ Σουλεϊμάν ως Προέδρου της Δημοκρατίας του Λιβάνου τις επόμενες ημέρες, τη δημιουργία μιας κυβέρνησης εθνικής ενότητας και την υιοθέτηση ενός βελτιωμένου εκλογικού νόμου.
<P>
Υπό το πρίσμα της ευνοϊκής αντίδρασης των γειτονικών κρατών και άλλων ενδιαφερόμενων χωρών, το Ευρωπαϊκό Κοινοβούλιο καλεί όλα τα μέρη να εφαρμόσουν πλήρως τη συμφωνία. Επαναλαμβάνουμε την αμέριστη υποστήριξή μας στους νόμιμους συνταγματικά θεσπισμένους πολιτικούς θεσμούς του Λιβάνου και στις ένοπλες δυνάμεις του Λιβάνου και στις προσπάθειές τους να εγγυηθούν τη σταθερότητα, την κυριαρχία και την εδαφική ακεραιότητα του Λιβάνου.
<P>
Προσβλέπουμε στη συνέχιση ομαλών διακοινοβουλευτικών σχέσεων με τους εταίρους μας στον Λίβανο, με ένα λιβανικό κοινοβούλιο που θα συνεδριάζει τακτικά, θα ασκεί τα δημοκρατικά του δικαιώματα και θα εκπληρώνει τις δημοκρατικές του υποχρεώσεις.
<P>
(Χειροκροτήματα)
