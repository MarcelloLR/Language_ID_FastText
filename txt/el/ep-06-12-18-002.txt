<CHAPTER ID="002">
Έγκριση των συνοπτικών πρακτικών της προηγούμενης συνεδρίασης
<SPEAKER ID="007" NAME="Πρόεδρος">
Τα συνοπτικά πρακτικά της συνεδρίασης της 14ης Δεκεμβρίου 2006 έχουν διανεμηθεί.
<P>
Υπάρχουν παρατηρήσεις;
<SPEAKER ID="008" NAME="Jean-Marie Cavada" AFFILIATION="ALDE">
(FR) Θα είμαι πολύ σύντομος, κύριε Πρόεδρε. Την περασμένη εβδομάδα, στο Στρασβούργο, το Κοινοβούλιο ενέκρινε μια σειρά σημαντικών εκθέσεων, περιλαμβανομένων δύο εκθέσεων σχετικά με τις δέκα προτάσεις που αφορούν τις δημοσιονομικές προοπτικές όσον αφορά τον χώρο ελευθερίας, ασφάλειας και δικαιοσύνης για την περίοδο 2007-2013.
<P>
Ήθελα απλώς, με την ευκαιρία της έγκρισης των συνοπτικών πρακτικών, να ευχαριστήσω την Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων για το εξαίρετο έργο που επιτέλεσε, και μάλιστα σε πολύ σύντομο χρονικό διάστημα, καθώς και τις υπηρεσίες του Κοινοβουλίου, οι οποίες μπόρεσαν να διορθώσουν μια σειρά από ενοχλητικά ουσιώδη σφάλματα και να προσφέρουν τις μεταφράσεις των εκθέσεων τις οποίες κατέθεσε αρχικά η εν λόγω επιτροπή.
<P>
Στα κείμενα αντικατοπτρίζεται τώρα με σαφήνεια η βούληση της Ολομέλειας, ενώ θέλω επίσης να ευχαριστήσω ενώπιόν σας τις υπηρεσίες του Συμβουλίου, οι οποίες μας παρείχαν τις μεταφράσεις των κειμένων επί των οποίων μπορέσαμε να συμφωνήσουμε πλήρως.
<SPEAKER ID="009" NAME="Πρόεδρος">
Σας ευχαριστούμε πολύ, κύριε Cavada, για τα σχόλιά σας, που είναι ασφαλώς πολύ σωστά και αντανακλούν τις προσπάθειες που κατέβαλε η επιτροπή σας και όλες οι επιτροπές που συνεργάστηκαν με αυτήν, προκειμένου να επιτευχθεί αυτό το σημαντικό αποτέλεσμα. Επομένως, σας συγχαίρω καθώς και όλους όσοι συμμετείχαν σε αυτήν τη διαδικασία.
<SPEAKER ID="010" NAME="Richard Corbett" AFFILIATION="PSE">
(EN) Κύριε Πρόεδρε, την περασμένη Πέμπτη εγκρίναμε μια σειρά τροποποιήσεων του Κανονισμού, περιλαμβανομένης της υιοθέτησης της νέας διαδικασίας επιτροπολογίας, προκειμένου να εκμεταλλευτούμε τη μεγαλύτερη ενίσχυση των αρμοδιοτήτων του Κοινοβουλίου μετά τη Συνθήκη της Νίκαιας.
<P>
Εξ όσων γνωρίζω, η νέα έκδοση του Κανονισμού θα δημοσιευτεί σύντομα. Θέλω να σας παρακαλέσω να διανεμηθεί, ει δυνατόν, τον Ιανουάριο, και να περιλαμβάνει επίσης τις τροποποιήσεις των διαφόρων άρθρων του Κανονισμού οι οποίες θα επέλθουν αυτομάτως, χωρίς ψηφοφορία στο Σώμα, προκειμένου να λαμβάνεται υπόψη η νέα σύνθεση του Κοινοβουλίου. Όπως γνωρίζετε, τον Ιανουάριο ο αριθμός των μελών μας θα αυξηθεί.
<SPEAKER ID="011" NAME="Πρόεδρος">
Σας ευχαριστώ για το αίτημά σας, κύριε Corbett, το οποίο είναι επίσης επίκαιρο. Όπως γνωρίζετε, αντιμετωπίζουμε ένα πρόβλημα με τις μεταφράσεις. Οι υπηρεσίες του Κοινοβουλίου με ενημερώνουν ότι κάνουν ό,τι είναι δυνατόν, ώστε τον Ιανουάριο να είναι διαθέσιμη μια προσωρινή έκδοση σε όλες τις γλώσσες. Αυτή η έκδοση θα πρέπει να θεωρείται προσωρινή, αλλά αναμφίβολα θα είναι χρήσιμο για τους βουλευτές να την έχουν στη διάθεσή τους το συντομότερο δυνατόν.
<P>
Επομένως, φαίνεται ότι το αίτημά σας θα ικανοποιηθεί και ότι θα έχουμε στη διάθεσή μας μια προσωρινή έκδοση σε όλες τις γλώσσες τον Ιανουάριο. Στη συνέχεια, οι εκδόσεις θα πρέπει να αναθεωρηθούν, προκειμένου να διασφαλιστεί ότι οι μεταφράσεις είναι σωστές πριν μπορέσει επιτέλους να κριθεί περατωθείσα αυτή η διαδικασία μεταρρύθμισης του Κανονισμού μας.
<P>
(Εγκρίνονται τα πρακτικά)
