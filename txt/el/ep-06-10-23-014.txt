<CHAPTER ID="014">
Διάταξη των εργασιών
<SPEAKER ID="018" NAME="Πρόεδρος">
Το τελικό σχέδιο της ημερησίας διάταξης της τρέχουσας περιόδου συνόδου, όπως καταρτίστηκε από τη Διάσκεψη των Προέδρων κατά τη συνεδρίαση της Πέμπτης 19ης Οκτωβρίου 2006, σύμφωνα με τα άρθρα 130 και 131 του Κανονισμού έχει διανεμηθεί. Έχουν προταθεί οι ακόλουθες τροποποιήσεις:
<P>
Τετάρτη:
<P>
Ενόψει του μεγάλου αριθμού συζητήσεων που είναι προγραμματισμένες για το απόγευμα της Τετάρτης και με τη σύμφωνη γνώμη των πολιτικών ομάδων, προτείνω να παρατείνουμε τις συζητήσεις μέχρι τις 18.00, αντί για τις 17.30, και η ώρα των ερωτήσεων προς το Συμβούλιο να διεξαχθεί επομένως από τις 18.00 έως τις 19.00.
<P>
Υπάρχουν παρατηρήσεις;
<SPEAKER ID="019" NAME="Philip Bushill-Matthews" AFFILIATION="PPE-DE">
(EN) Κύριε Πρόεδρε, δεν είναι η πρώτη φορά που επεσήμανα ότι όποτε κάποιος θέλει ξαφνικά να ξεκλέψει λίγο επιπλέον χρόνο από την ημερήσια διάταξη, φαίνεται ότι αυτό αποβαίνει πάντοτε εις βάρος της ώρας των ερωτήσεων. Αυτό δεν είναι δίκαιο. Πιστεύω ότι, αν η ώρα των ερωτήσεων αρχίζει μισή ώρα αργότερα, θα πρέπει να συνεχίζεται για μισή ώρα επιπλέον στο τέλος. Αυτή είναι η πρότασή μου.
<P>
(Χειροκροτήματα)
<SPEAKER ID="020" NAME="Πρόεδρος">
Καλώς, προσωπικά δεν έχω καμία αντίρρηση· θα προτείνουμε στο Συμβούλιο να συμμετάσχει στην ώρα των ερωτήσεων προς το Συμβούλιο για μισή ώρα επιπλέον· πιστεύω ότι είναι πολύ ενδεδειγμένο.
<P>
(Το Σώμα εγκρίνει την πρόταση)
<SPEAKER ID="021" NAME="Toine Manders" AFFILIATION="ALDE">
(NL) Κύριε Πρόεδρε, σύμφωνα με την ημερήσια διάταξη, μια προφορική ερώτηση επρόκειτο να συμπεριληφθεί στα θέματα σχετικά με την πολιτική τυχερών παιγνίων και τις διαδικασίες επί παραβάσει· την Πέμπτη, για άγνωστους λόγους, η Διάσκεψη των Προέδρων την απέσυρε από την ημερήσια διάταξη, μολονότι την είχαμε συμπεριλάβει στον συμβιβασμό και, κατά συνέπεια, έπρεπε να διαγράψουμε την αναφορά στις διαδικασίες επί παραβάσει. " ερώτηση αυτήν τη στιγμή έχει αποσυρθεί. Θα ήθελα να προτείνω τη δημοσιοποίηση των συνεδριάσεων της Διάσκεψης των Προέδρων στο μέλλον, ώστε να είμαστε σε θέση να κατανοήσουμε τους λόγους και τα επιχειρήματα που επικαλείται η μία ή η άλλη πλευρά. Εξάλλου, ζητήσαμε επίσης να δημοσιοποιηθούν και οι συνεδριάσεις του Συμβουλίου. Θα ήθελα, επομένως, να εκφράσω την ευχή ότι θα δημοσιοποιηθούν οι συνεδριάσεις της Διάσκεψης των Προέδρων στο μέλλον, ώστε να αποφευχθεί η δόλια πρακτική της οποίας υπήρξαμε μάρτυρες επί του παρόντος.
<SPEAKER ID="022" NAME="Πρόεδρος">
Ας δούμε αν το επιχείρημά σας είναι αιτιολογημένο. Λέτε ότι υπήρχε στην ημερησία διάταξη μια ερώτηση προς το Συμβούλιο την οποία η Διάσκεψη των Προέδρων αποφάσισε να αποσύρει;
<P>
Θα ζητήσω από τη γραμματεία να εξετάσει αυτό που μας είπατε και μετά θα δούμε τι μπορούμε να κάνουμε σχετικά.
<SPEAKER ID="023" NAME="Malcolm Harbour" AFFILIATION="PPE-DE">
(EN) Κύριε Πρόεδρε, οι παρατηρήσεις του συναδέλφου μου, κ. Manders, δεν κατέστησαν απόλυτα σαφείς μέσω της διερμηνείας. Αυτό που συζητούμε είναι μια ερώτηση προς την Επιτροπή σχετικά με τα τυχερά παιχνίδια και τις σχετικές διαδικασίες επί παραβάσει.
<P>
Είμαι συντονιστής της Επιτροπής Εσωτερικής Αγοράς και Προστασίας των Καταναλωτών, όπως και ο κ. Manders. Ως κοινοί συντάκτες αυτής της ερώτησης, πληροφορηθήκαμε ότι επρόκειτο να συμπεριληφθεί σήμερα το βράδυ στην ημερήσια διάταξη, όταν ο κ. McCreevy ήταν εδώ, και ότι είχε εγκριθεί μέσω του συστήματος. Με έκπληξη ανακαλύπτω ότι προφανώς αποσύρθηκε κατόπιν αιτήσεως της Διάσκεψης των Προέδρων και δεν μπορώ να καταλάβω το γιατί. Κανείς δεν μίλησε σ' εμένα ή στον κ. Manders που υπήρξαμε συντάκτες της ερώτησης, ή σε οποιονδήποτε άλλον από τους συναδέλφους μου. Ο κ. McCreevy από την Επιτροπή είναι πρόθυμος να απαντήσει στην ερώτηση και, παρόλα αυτά, για κάποιον ανεξήγητο λόγο, η Διάσκεψη των Προέδρων την απέσυρε τελείως από την ημερήσια διάταξη. Θα μπορούσατε ίσως να εξηγήσετε το γιατί;
<P>
(Χειροκροτήματα)
<SPEAKER ID="024" NAME="Πρόεδρος">
Ναι, πράγματι, η Διάσκεψη των Προέδρων αποφάσισε να αποσύρει αυτήν την ερώτηση από την ημερησία διάταξη.
<SPEAKER ID="025" NAME="Robert Goebbels" AFFILIATION="PSE">
(FR) Κύριε Πρόεδρε, ίσως μπορώ να ξεκαθαρίσω τα πράγματα. Αντικατέστησα τον κ. Schulz στη Διάσκεψη των Προέδρων και ζήτησα αυτή η ερώτηση, που έχει συμπεριληφθεί απόψε στη σημερινή ημερήσια διάταξη για το απόγευμα, να μετατεθεί σε επόμενη συνεδρίαση προκειμένου να δοθεί η ευκαιρία στο Κοινοβούλιο να λάβει υπόψη του τις νέες εξελίξεις όσον αφορά αυτό το ζήτημα. " Διάσκεψη των Προέδρων έκανε δεκτό αυτό το αίτημα.
<SPEAKER ID="026" NAME="Πρόεδρος">
Εντάξει, η Διάσκεψη των Προέδρων θα επανεξετάσει επομένως τη συμπερίληψη αυτής της ερώτησης σε μια προσεχή περίοδο συνόδου.
<SPEAKER ID="027" NAME="Malcolm Harbour" AFFILIATION="PPE-DE">
(EN) Κύριε Πρόεδρε, θα ήθελα να ζητήσω για λόγους ευγενείας, η αρμόδια επιτροπή για τη σύνταξη αυτής της ερώτησης -η οποία ψηφίστηκε στην επιτροπή- να ενημερωθεί για τις ενδεχόμενες ανησυχίες πριν αυτές φθάσουν σε εσάς, ώστε να έχουμε μια ευκαιρία να την συζητήσουμε. Εξάλλου, εμείς το ζητήσαμε εξαρχής. Δαπανήσαμε πολύ χρόνο συντάσσοντας προσεκτικά την ερώτηση και ο Επίτροπος είναι πρόθυμος να την απαντήσει. Γιατί λοιπόν αποσύρθηκε από την ημερήσια διάταξη χωρίς καμία διαβούλευση; Είμαστε αρμόδιοι στην επιτροπή για τις ερωτήσεις και δεν περιμένουμε τη Διάσκεψη των Προέδρων να μας αγνοεί μονομερώς όσον αφορά ένα εξαιρετικά τεχνικό ζήτημα.
<P>
(Χειροκροτήματα)
<SPEAKER ID="028" NAME="Πρόεδρος">
Με συγχωρείτε, αλλά οι πολιτικές ομάδες, οι οποίες εκπροσωπούνται στη Διάσκεψη των Προέδρων, υποτίθεται ότι ενημερώνουν τα μέλη τους για τις αποφάσεις που λαμβάνονται από τη Διάσκεψη. Μπορεί να μην συμφωνείτε με αυτήν, αλλά αυτή είναι η απόφαση που έλαβε η Διάσκεψη των Προέδρων και δεν μπορώ να την αλλάξω τώρα· πρέπει να κατανοήσετε ότι δεν μπορώ να διορθώσω αυτήν την απόφαση. Είναι ευθύνη των πολιτικών ομάδων να ενημερώνουν τα μέλη τους για τις αποφάσεις που λαμβάνονται στη Διάσκεψη των Προέδρων.
<P>
Ας επιστρέψουμε στις εργασίες της Τετάρτης: η Ομάδα των Πρασίνων/Ευρωπαϊκή Ελεύθερη Συμμαχία ζήτησε να εγγραφεί στην ημερησία διάταξη δήλωση της Επιτροπής για την πυρηνική ασφάλεια, σε σχέση με τα συνεχιζόμενα προβλήματα των πυρηνικών αντιδραστήρων του σταθμού ηλεκτροπαραγωγής στο Forsmark, μια δήλωση που θα ακολουθηθεί από συζήτηση η οποία θα ολοκληρωθεί με μια πρόταση ψηφίσματος.
<P>
Ο κ. Turmes έχει τον λόγο για να αιτιολογήσει αυτήν την πρόταση.
<SPEAKER ID="029" NAME="Claude Turmes" AFFILIATION="Verts/ALE">
(EN) Κύριε Πρόεδρε, θα θέλαμε να προσθέσουμε ένα θέμα στην ημερήσια διάταξη της Τετάρτης. Υπό το πρίσμα του περιστατικού που έλαβε χώρα στον αντιδραστήρα Forsmark τον Ιούλιο, θα θέλαμε να διεξαχθεί μια συζήτηση με την Επιτροπή για την πυρηνική ασφάλεια. Το Κοινοβούλιο είναι διχασμένο για το ζήτημα της πυρηνικής ενέργειας αλλά, όσον αφορά την ασφάλεια, όλοι θέλουμε να διεξαχθεί μια ανοιχτή συζήτηση για αυτά τα ζητήματα.
<SPEAKER ID="030" NAME="Francesco Enrico Speroni" AFFILIATION="NI">
(IT) Κύριε Πρόεδρε, πιστεύω πως θα ήταν σκόπιμο να συζητήσουμε κατά πόσον ήταν σοβαρά αυτά τα ατυχήματα, χωρίς να συζητήσουμε τις θέσεις υπέρ ή κατά των πυρηνικών σταθμών - όπως θα ήθελε ο κ. Turmes.
<SPEAKER ID="031" NAME="Hannes Swoboda" AFFILIATION="PSE">
(DE) Κύριε Πρόεδρε, κύριε Goebbels, στη Διάσκεψη των Προέδρων καταστήσαμε σαφές ότι τασσόμαστε σαφώς υπέρ του να συζητηθεί αυτό το ζήτημα, όχι όμως κατά τη διάρκεια αυτής της περιόδου συνόδου, καθώς ήδη χρειάστηκε να αλλάξουμε τη θέση της ώρας των ερωτήσεων στην ημερήσια διάταξη λόγω της έλλειψης επαρκούς χρόνου με το Συμβούλιο. Οπωσδήποτε θα υποστηρίξουμε την Ομάδα των Πρασίνων/Ευρωπαϊκή Ελεύθερη Συμμαχία -ή οποιονδήποτε ζητεί την πραγματοποίηση συζήτησης- στο να τεθεί το εν λόγω πρόβλημα στην ημερήσια διάταξη την κατάλληλη στιγμή. Γνωρίζουμε καλά το πρόβλημα, η θέση μας όμως είναι ότι δεν είναι ανάγκη να συζητηθεί αυτήν την εβδομάδα.
<P>
(Το Σώμα απορρίπτει την πρόταση)
<SPEAKER ID="033" NAME="Claude Turmes" AFFILIATION="Verts/ALE">
(EN) Κύριε Πρόεδρε, ελπίζω ότι οι άλλες ομάδες θα μας υποστηρίξουν αν συμπεριληφθεί και πάλι στην επόμενη ημερήσια διάταξη.
<SPEAKER ID="034" NAME="Πρόεδρος">
Δεν μπορώ να το εγγυηθώ· εν πάση περιπτώσει, θα πρέπει να το συζητήσετε μαζί τους.
<SPEAKER ID="035" NAME="Giles Chichester" AFFILIATION="PPE-DE">
(EN) Κύριε Πρόεδρε, θα μπορούσα ίσως να ζητήσω από τον κ. Turmes να θέσει το ζήτημα πρώτα στην επιτροπή, κάτι που θα ήταν πιο σωστό, αντί να επιζητούμε να μετατραπεί σε κατεπείγον ζήτημα, ενώ υποψιάζομαι ότι δεν είναι. Θα προτιμούσα να έχουμε την ευκαιρία να συζητηθεί το ζήτημα πρώτα στην επιτροπή, πριν επιβαρύνουμε το Κοινοβούλιο με αυτό.
<SPEAKER ID="036" NAME="Πρόεδρος">
Δεν πρόκειται να σας δώσω τον λόγο για να απαντήσετε, κύριε Turmes. Παρακαλώ, κρατήστε τις συνεννοήσεις που απαιτούνται για να εξακριβώσετε πότε και πώς θα εξεταστεί αυτό το θέμα εκτός της Ολομέλειας.
<P>
(Καθορίζεται η διάταξη των εργασιών)
