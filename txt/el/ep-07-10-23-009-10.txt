<CHAPTER ID="009-10">
10. Διάθεση στην αγορά φυτοπροστατευτικών προϊόντων (ψηφοφορία)
<P>
- Έκθεση: Hiltrud Breyer
<P>
- Μετά την ψηφοφορία επί της τροπολογίας αριθ. 243:
<SPEAKER ID="134" NAME="Graham Booth" AFFILIATION="IND/DEM">
(EN) Κύριε Πρόεδρε, μια παρατήρηση επί της διαδικασίας: πρόκειται για απόλυτο φιάσκο και πρέπει να προχωρήσουμε σε πλήρη ηλεκτρονική ψηφοφορία. Αυτό είναι τραγικά γελοίο!
<P>
(Χειροκροτήματα)
<SPEAKER ID="135" NAME="Πρόεδρος">
Κύριε Booth, δεν πρόκειται για φιάσκο. Υπήρξαν ορισμένα λάθη τα οποία είναι από στατιστική άποψη αναμενόμενα για μια ψηφοφορία αυτής της έκτασης. Εκείνο που είναι γελοίο είναι παρεμβάσεις όπως η δική σας.
<P>
(Χειροκροτήματα)
<P>
- Πριν από την ψηφοφορία επί του νομοθετικού ψηφίσματος:
<SPEAKER ID="136" NAME="Edward McMillan-Scott" AFFILIATION="PPE-DE">
(EN) Κύριε Πρόεδρε, επί της διαδικασίας, δεν θέλω να παρατείνω περισσότερο τη διαδικασία, και είστε πολύ ευγενικός που το επισημάνατε, αλλά υπάρχει ένας κανόνας που επιτρέπει στον Πρόεδρο που διευθύνει μια ψηφοφορία, όταν κατατίθεται μια ψηφοφορία αυτής της έκτασης -οκτώ σελίδες τριάντα ξεχωριστών ψηφοφοριών- να ζητήσει από το Σώμα να αναπεμφθεί η έκθεση στην επιτροπή για να εξεταστεί επισταμένως και να παρουσιαστεί εκ νέου στο Κοινοβούλιο. Νομίζω ότι πρέπει να εφαρμόζουμε συχνότερα αυτόν τον κανόνα.
<P>
(Χειροκροτήματα)
<SPEAKER ID="137" NAME="Hannes Swoboda">
εξ ονόματος της Ομάδας PSE. - (DE) Κύριε Πρόεδρε, κάνατε πολύ καλή δουλειά και κερδίσατε επάξια το μεσημεριανό σας, όπως και εμείς. Πρέπει να αναβάλουμε την ψηφοφορία για την αυριανή συνεδρίαση.
<SPEAKER ID="138" NAME="Joseph Daul">
εξ ονόματος της Ομάδας PPE-DE. - (FR) Κύριε Πρόεδρε, είναι 2 μετά το μεσημέρι· πρέπει να σταματήσουμε την ψηφοφορία. Λυπούμαι, λυπούμαι πραγματικά που έφτασε στην Ολομέλεια μια τέτοια έκθεση. Προτείνω, την επόμενη φορά, να προηγηθεί εκτενέστερη επεξεργασία στην αρμόδια επιτροπή, και στο μέλλον, στο σχέδιο μεταρρύθμισης του Κοινοβουλίου, να αναθεωρηθούν οι σχετικές διατάξεις. Δεν μπορούμε να συνεχίσουμε να εργαζόμαστε κατ' αυτόν τον τρόπο.
<P>
(Χειροκροτήματα)
<SPEAKER ID="139" NAME="Daniel Cohn-Bendit" AFFILIATION="Verts/ALE">
(FR) Κύριε Πρόεδρε, νομίζω ότι ο συνάδελφός μου έχει δίκιο, αλλά έπρεπε να είχε παραδεχτεί ότι η δική του πολιτική ομάδα δεν σεβάστηκε το έργο της αρμόδιας επιτροπής και κατέθεσε εδώ σήμερα όλες αυτές τις τροπολογίες.
<P>
(Χειροκροτήματα)
<SPEAKER ID="140" NAME="Roberto Musacchio" AFFILIATION="GUE/NGL">
(IT) Κύριε Πρόεδρε, κυρίες και κύριοι, ως προς το θέμα αυτό, σύμφωνα με τον κ. Cohn-Bendit, η αρμόδια επιτροπή αποφάσισε με πολύ σαφή πλειοψηφία, ωστόσο το Σώμα εργάστηκε κατά αυτής της απόφασης σε βαθμό που πλησιάζει την κωλυσιεργία. Αυτή είναι η αλήθεια. Ως εκ τούτου, το θέμα δεν είναι διαδικαστικό, αλλά θέμα πολιτικής στάσης.
<SPEAKER ID="141" NAME="Πρόεδρος">
Κυρίες και κύριοι, υπήρξε σύμπτωση δύο ατυχών γεγονότων. Πρώτον, διεξήγαμε μια πολύ εκτενή συζήτηση, η οποία καθυστέρησε την έναρξη της ψηφοφορίας, και, δεύτερον, σήμερα πραγματοποιήσαμε μια από τις εκτενέστερες ψηφοφορίες αυτής της συνόδου.
<P>
Θα διακόψουμε λοιπόν την ψηφοφορία σε αυτό το στάδιο, επιτρέψτε μου δε να σας ευχαριστήσω για τη συνεργασία σας.
