<CHAPTER ID=1>
Έγκριση των συνοπτικών πρακτικών της προηγούμενης συνεδρίασης
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="IT" NAME="Speroni">
Κύριε Πρόεδρε, χτες, στο τέλος της ψηφοφορίας σχετικά με τον προϋπολογισμό, υπήρξε μια ιδιαίτερη στιγμή αφού τα τρία θεσμικά όργανα που συμμετείχαν εκπροσωπούνταν από γυναίκες και ο Πρόεδρος κατέληξε λέγοντας ότι η χιλιετία τελειώνει καλά. Ήθελα απλώς να παρατηρήσω, όπως πρόσφατα τόνισε και το έγκριτο παρατηρητήριο του Greenwich, ότι η χιλιετία θα τελειώσει στις 31 Δεκεμβρίου του 2000.

<SPEAKER ID=3 NAME="Πρόεδρος">
Κύριε Speroni, γνωρίζω καλά ότι, από ορθολογιστικής σκοπιάς και βάσει της καρτεσιανής λογικής, έχετε απόλυτο δίκιο. Από επιστημονικής άποψης, έχετε δίκιο. Αλλά με βάση τις πεποιθήσεις του λαού, η χιλιετία τελειώνει σε δεκατέσσερις μέρες. Παρά ταύτα, η σκέψη σας θα καταγραφεί στα πρακτικά, αν και πιστεύω πως ο καθένας θα γιορτάσει το γεγονός, τώρα τουλάχιστον, την ερχόμενη 31η Δεκεμβρίου, και ίσως θα το γιορτάσει και δύο φορές.
<P>
(Χειροκροτήματα) Αυτό μου δίνει την ευκαιρία να σας πω ότι η κ. Πρόεδρος θα επιθυμούσε να βρίσκεται κοντά σας αυτές τις στιγμές. Δυστυχώς όμως, όπως γνωρίζετε, αυτές τις μέρες αντιμετωπίζει προβλήματα υγείας. Επομένως, θα ήθελα να απευθύνω σε όλους εσάς, εξ ονόματός της, αλλά και από πλευράς του Προεδρείου και εμού προσωπικά, τις καλύτερες ευχές μας για τα Χριστούγεννα, για τη χρονιά που μας έρχεται και επίσης - ας το πούμε - για την επερχόμενη χιλιετία. Έτσι κι αλλιώς, είχα την πεποίθηση ότι θα ήμουν ο τελευταίος Πρόεδρος που καταλαμβάνω αυτή τη θέση την τρέχουσα χιλιετία. Εν πάση περιπτώσει, εξ ονόματος του Προεδρείου, σας εύχομαι καλά Χριστούγεννα και ευτυχισμένο τον καινούριο χρόνο. Και επιτρέψτε μου, για μία φορά, να εκφραστώ στη μητρική μου γλώσσα: «Bon Nadal i feliη Any Nou».
<P>
(Χειροκροτήματα)(Εγκρίνονται τα συνοπτικά πρακτικά)

<CHAPTER ID=3>
Διεθνές Ταμείο για την Ιρλανδία
<SPEAKER ID=4 NAME="Πρόεδρος.">
Ο κύριος De Rossa μού ζητά το λόγο επί θέματος διαδικασίας.
<P>
De Rossa (PSE). (EN) Κύριε Πρόεδρε, ως προς ένα διαδικαστικό θέμα, επιθυμώ να ρωτήσω κατά πόσο οι τροπολογίες που έχουν υποβληθεί σχετικά με αυτήν την πρόταση είναι ορθές. Πρόκειται για μια πρόταση χωρίς συζήτηση και δεν θα έχουμε καμιά ευκαιρία, επομένως, να συζητήσουμε τις προτεινόμενες τροπολογίες. Τυχαίνει να είμαι αντίθετος με αυτές, φαίνεται, όμως, ότι έχουμε βρεθεί σε μια δυσάρεστη θέση, καθώς μας ζητείται να ψηφίσουμε τροπολογίες τις οποίες δεν είχαμε την ευκαιρία να συζητήσουμε.

<SPEAKER ID=5 LANGUAGE="EN" NAME="McKenna">
Κύριε Πρόεδρε, ως προς ένα διαδικαστικό θέμα, θα ήθελα να πληροφορήσω το Σώμα ότι οι τροπολογίες είναι ορθές. Είναι σύμφωνες με τη διαδικασία. Πράγματι θα ήταν καλύτερο αν είχαμε την ευκαιρία να τις συζητήσουμε στο πλαίσιο επιτροπής, και, όπως είπαμε στην αρχή της εβδομάδας, αυτή θα ήταν μια πολύ καλύτερη ευκαιρία για συζήτηση του θέματος. Δυστυχώς, αποφασίστηκε ότι το θέμα θα περνούσε χωρίς συζήτηση και οι τροπολογίες είναι ορθές. Είναι εξαιρετικά σημαντικές.

<SPEAKER ID=6 LANGUAGE="EN" NAME="Doyle">
Κύριε Πρόεδρε, αμφισβητώ κι εγώ, όπως κι ο κ. De Rossa, το γεγονός ότι οι τροπολογίες είναι ορθές. Οι ευαισθησίες της Βόρειας Ιρλανδίας είναι πολύ σημαντικές για οποιαδήποτε υποστήριξη βασισμένη σε κακή πληροφόρηση προς το Διεθνές Ταμείο για την Ιρλανδία.
<P>
Θα σας ζητούσα να σκεφτείτε πολύ καλά τον τρόπο με τον οποίο προχωρούμε πάνω σε αυτό το θέμα, ειδικά καθώς δεν είμαστε σε θέση να έχουμε μια συζήτηση. Συμμερίζομαι αυτήν την ανησυχία με τους συναδέλφους μου, κ. De Rossa και κ. Mc Cartin.
<P>
Η εταιρεία Raytheon έγινε ευπρόσδεκτη στο Derry, και μάλιστα από τους βραβευμένους με Νόμπελ Ειρήνης, John Hume - έναν από τους συναδέλφους μας, και David Trimble. Η Raytheon θα χρηματοδοτηθεί από το Συμβούλιο Βιομηχανικής Ανάπτυξης της Βόρειας Ιρλανδίας. Ούτε ένα ευρώ, ούτε μια ιρλανδική λίρα από το Διεθνές Ταμείο για την Ιρλανδία δεν θα δοθεί στην Raytheon. Οι τροπολογίες είναι τελείως ακατάλληλες.

<SPEAKER ID=7 NAME="Πρόεδρος">
Κυρίες και κύριοι, μου έχουν επίσης ζητήσει το λόγο οι κύριοι Cashman και Simpson, αλλά θα σας ήμουν ευγνώμων εάν συγκεντρωνόμασταν στις εργασίες μας. Το γεγονός είναι - και αυτό ίσως καταστήσει άσκοπες τις παρεμβάσεις των συναδέλφων επί της διαδικασίας - ότι η ίδια η Ολομέλεια αποφάσισε, την Τρίτη, να μη διεξαχθεί συζήτηση. Επομένως, ως προεδρεύων της συνεδρίασης, αν και ενδεχομένως θα μου άρεσε να αλλάξω αυτή την απόφαση, δεν πρόκειται να το κάνω. Το βρίσκω λογικό. Έχουμε μια απόφαση της Ολομέλειας και επιπλέον, κυρία Doyle, όλως τυχαίως, όταν το εν λόγω Ταμείο εγκρίθηκε για πρώτη φορά συνέβη να ήμουν εγώ ο εισηγητής, και τότε διεξήχθη μία παρατεταμένη συζήτηση με θέμα τη σύσταση αυτού του Ταμείου. Κατά συνέπεια, λυπούμαι, αλλά τη στιγμή αυτή δεν μπορούμε να αλλάξουμε την κατάσταση.
<P>
Τον λόγο έχει ο κύριος Simpson.

<SPEAKER ID=8 LANGUAGE="EN" NAME="Simpson Brian">
Κύριε Πρόεδρε, δεν έχω την πρόθεση να καθυστερήσω το Σώμα περισσότερο από όσο πρέπει. Δεν επιθυμώ να εισέλθω στη διαφωνία για τις τροπολογίες, γιατί αυτή μπορεί να επιλυθεί με μια ψηφοφορία. Πρέπει όμως να σημειώσω κάτι. Η διαδικασία δεν είναι ιδανική, η κυρία Doyle και άλλοι βουλευτές έχουν δίκιο, το πρόβλημα, όμως, που αντιμετωπίζουμε στην Επιτροπή Περιφερειακής Πολιτικής και Μεταφορών, που είναι η αρμόδια επιτροπή, έγκειται στο ότι την τελευταία στιγμή απαιτήθηκε από το Συμβούλιο να δοθεί επείγων χαρακτήρας, γιατί κάποιος, κάπου, συνειδητοποίησε ότι χρειαζόμαστε ένα ψήφισμα από το Σώμα για να συνεχιστεί η συγκεκριμένη χρηματοδότηση. Συνεπώς, ο μόνος τρόπος για να το επιτύχουμε ήταν με αυτήν τη σύντομη διαδικασία, μέσω της επιτροπής την Τρίτη, με επιστολή από τον Πρόεδρο.
<P>
Θεωρήσαμε ότι, κατόπιν συνεννόησης, δεν θα υπήρχαν τροπολογίες. Δυστυχώς, αυτό δεν συνέβη. Είναι σωστό να επισημάνουμε ότι, δεδομένου του χρόνου που διαθέταμε για το ζήτημα αυτό, η επιτροπή και το Κοινοβούλιο λειτούργησαν όσο πιο αποτελεσματικά και γρήγορα γινόταν, μέσα σε συνθήκες που αποδείχθηκαν δύσκολες, έτσι ώστε τα χρήματα να μπορέσουν να αποδεσμευτούν του χρόνου γι' αυτό το τόσο σημαντικό ταμείο.

<SPEAKER ID=9 NAME="Πρόεδρος">
Ευχαριστώ πολύ, κύριε Simpson.
<P>
Όσον αφορά το παραδεκτό ή μη παραδεκτό των τροπολογιών, τόσο οι υπηρεσίες της συνεδρίασης όσο και το Προεδρείο εξέτασαν τις σχετικές παρατηρήσεις πριν από την έναρξη της Ολομέλειας. Ένα πράγμα είναι η πολιτική αξιολόγηση των τροπολογιών και άλλο, τελείως διαφορετικό, είναι η τεχνική δυνατότητα να κριθεί παραδεκτή μία τροπολογία. Με βάση τις διατάξεις του Κανονισμού, είναι απολύτως νομότυπες.
<P>
Οπότε, θέτω σε ψηφοφορία την πρόταση κανονισμού.
<P>
(Το Σώμα εγκρίνει την πρόταση της Επιτροπής) ΑΙΤΙΟΛΟΓΗΣΕΙΣ ΨΗΦΟΥ

<SPEAKER ID=10 NAME="Cashman">
. (ΕΝ) Οι τροπολογίες είναι απαράδεκτες για τους εξής λόγους: στους στόχους του Ταμείου δεν περιλαμβάνεται η προώθηση των ευρείας κλίμακας εσωτερικών επενδύσεων. Το Ταμείο υπάρχει για την προώθηση της αστικής και αγροτικής ανάπτυξης, για την ανάπτυξη σε επίπεδο των κοινοτήτων, για την ενίσχυση των προσόντων και τη βελτίωση του περιβάλλοντος οι αιτιολογίες που αναφέρονται στις τροπολογίες των Πρασίνων δεν ισχύουν. Το Ταμείο δεν διαδραματίζει κανένα ρόλο στο σχέδιο Raytheon, ούτε και θα μπορούσε να διαδραματίσει. Οι τροπολογίες απλώς προσπαθούν να εμποδίσουν το Ταμείο να κάνει κάτι που ούτως ή άλλως δεν θα μπορούσε να κάνει σκοπός του προτεινόμενου Κανονισμού είναι να καταστεί δυνατή η συνέχιση της οικονομικής συνδρομής της Ε.Ε. στο Ταμείο με κανέναν τρόπο δεν επιχειρείται η τροποποίηση της ουσίας του ισχύοντος κανονισμού (EΚ) αριθ. 2614/97, γι' αυτό, άλλωστε, υπήρξε και η συμφωνία για τη διεξαγωγή επείγουσας διαδικασίας.
<P>
Σχετικά με ζητήματα ουσίας, τα σχέδια που αναφέρονται στην αιτιολογία των Πρασίνων δεν είναι στρατιωτικού χαρακτήρα.

<SPEAKER ID=11 NAME="De Rossa">
. (ΕΝ) Η ψηφοφορία για το Ταμείο που κατατέθηκε με καθυστέρηση από το Συμβούλιο διευκολύνθηκε από το Ευρωπαϊκό Κοινοβούλιο χωρίς συζήτηση, κατόπιν συμφωνίας μεταξύ όλων των Ομάδων, συμπεριλαμβανομένης κι αυτής των Πρασίνων, ότι δεν θα υπήρχαν τροποποιήσεις. Φαίνεται ότι με την υποκίνηση της κυρίας Patricia Mc Kenna, οι Πράσινοι έσπασαν αυτήν την κοινή συμφωνία.
<P>
Ως συνέπεια αυτού, μου ζητήθηκε να ψηφίσω για τροπολογίες που δεν μου είχε δοθεί η ευκαιρία να μελετήσω ή να ερευνήσω και χωρίς να έχω τη δυνατότητα να συζητήσω μέσα στο Σώμα.
<P>
Η εταιρεία που κατακρίνεται στις τροπολογίες (Raytheon) έγινε στην πραγματικότητα θερμά αποδεκτή από τους δύο βραβευμένους με Νόμπελ Ειρήνης (Hume / Trimble). Επιπρόσθετα, αν επιθυμούσαμε να αποκλείσουμε ή να αρνηθούμε την πραγματοποίηση επενδύσεων από κάθε εταιρεία που μπορεί να έχει σχέση με τη βιομηχανία όπλων, θα έπρεπε να κλείσουμε σχεδόν όλες τις αμερικανικές και ιαπωνικές εταιρείες λογισμικού στο νησί της Ιρλανδίας, με καταστροφικές συνέπειες.
<P>
Αντιτίθεμαι στις βιομηχανίες όπλων, δεν πρέπει, όμως, να διακινδυνεύσουμε την οικονομική ευημερία της Βόρειας Ιρλανδίας με τροπολογίες στο Ευρωπαϊκό Κοινοβούλιο, οι οποίες έχουν συλληφθεί λανθασμένα και δεν έχουν ερευνηθεί σωστά.

<SPEAKER ID=12 NAME="Doyle">
. (ΕΝ) Τα 45 εκατομμύρια ευρώ προς το Διεθνές Ταμείο για την Ιρλανδία είναι εξαιρετικά ευπρόσδεκτα, και αποτελούν μια συνεχιζόμενη αναγνώριση της υποστήριξης της Ευρωπαϊκής Ένωσης για τις διασυνοριακές κοινότητες στην Ιρλανδία. Κάθε προσπάθεια αμαύρωσης της φήμης του Διεθνούς Ταμείου για την Ιρλανδία είναι εντελώς απαράδεκτη και οφείλεται σε πολιτική υποστήριξη, βασιζόμενη σε κακή πληροφόρηση για τις ευαισθησίες της Βόρειας Ιρλανδίας, και δεν είναι αντάξια αυτού του Κοινοβουλίου.
<P>
Ενημερωτικά, η Raytheon, μια εταιρεία λογισμικού υψηλής τεχνολογίας την οποία αφορούν οι τροπολογίες, θα χρηματοδοτηθεί από το Συμβούλιο Βιομηχανικής Ανάπτυξης στη Βόρεια Ιρλανδία, όχι από το Διεθνές Ταμείο για την Ιρλανδία.

<CHAPTER ID=4>
Κοινοτικές γεωργικές στατιστικές
<SPEAKER ID=13 NAME="Πρόεδρος">
Η ημερήσια διάταξη προβλέπει τη συζήτηση επί της έκθεσης (Α5-0089/1999) της κυρίας Redondo Jimιnez, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση απόφασης του Ευρωπαϊκού Κοινοβουλίου και του Συμβουλίου για την τροποποίηση της Απόφασης 96/411/ΕΚ σχετικά με τη βελτίωση των κοινοτικών γεωργικών στατιστικών [COM(1999)332 - C5-0042/1999 - 1999/0137(COD)].

<SPEAKER ID=14 NAME="Redondo Jimιnez">
- (ES) Κύριε Πρόεδρε, η Επιτροπή προτείνει να παραταθεί η ισχύς της Απόφασης 96/411 έως το 2002, να διαγραφούν συγκεκριμένα άρθρα ώστε να απλοποιηθεί η εφαρμογή της και να καταβληθεί προκαταβολή που θα φθάνει το 30% της κοινοτικής συνεισφοράς προς τα κράτη μέλη, και όλα αυτά να προωθηθούν στο πλαίσιο της διαδικασίας συναπόφασης.
<P>
Το 1997 εισήχθη μια τροποποίηση της εν λόγω Απόφασης με στόχο την παράταση, για δύο ακόμη έτη, της προθεσμίας που διέθεταν τα κράτη μέλη για να διαβιβάσουν τις εκθέσεις τους, καθώς και της προθεσμίας που διέθετε η Επιτροπή ώστε να καταρτίσει την έκθεση προόδου προς το Κοινοβούλιο και το Συμβούλιο.
<P>
Δεδομένης της σημασίας της Κοινής Γεωργικής Πολιτικής, η διάθεση αξιόπιστων δεδομένων σε όλους, τη στιγμή που πρέπει να ληφθούν αποφάσεις, δεν χωρά καμία αμφισβήτηση.
<P>
Επομένως, τα θεσμικά όργανα οφείλουν να αντιμετωπίσουν ως ζήτημα προτεραιότητας τη διάθεση των κατάλληλων μέσων ώστε αυτά τα στατιστικά στοιχεία να είναι όλο και πιο ολοκληρωμένα και αξιόπιστα και να συλλέγονται όσο το δυνατόν γρηγορότερα. Προς το σκοπό αυτό, οι γεωργικές στατιστικές πρέπει να καθίστανται όλο και πιο ελαστικές και ομοιόμορφες και να συσχετίζονται περισσότερο με τους άλλους τομείς συλλογής στατιστικών δεδομένων, με ενδεχόμενο να συμπεριληφθούν και άλλες πηγές. Γι' αυτό, είναι αναγκαίο να προσδιορισθούν, κατά πρώτον, οι τομείς όπου καθίσταται εφικτή η λήψη μέτρων εξορθολογισμού, κατά δεύτερον, οι τομείς όπου προκύπτουν νεοεμφανιζόμενες ή αυξανόμενες ανάγκες και, κατά τρίτον, τα γενικά κριτήρια που θα διέπουν τις δράσεις που προβλέπεται να δρομολογηθούν.
<P>
Με βάση τα προαναφερθέντα, μάλλον δεν θα χρειαζόταν να υπογραμμίσουμε πως όλα τα κράτη μέλη θα όφειλαν να συμπαραταχθούν με αυτές τις προθέσεις. Αλλά δεν συμβαίνει κάτι τέτοιο: πρόκειται για ένα πρόγραμμα στο οποίο η συμμετοχή των κρατών μελών είναι εθελοντική. Θα ήθελα να επισημάνω ότι αυτό το Κοινοβούλιο δύσκολα μπορεί να αντιληφθεί ότι κάποιο κράτος μέλος θα μπορούσε να δηλώσει: "δεν με ενδιαφέρει, δεν συμμετέχω" . Η Κοινή Γεωργική Πολιτική υπάρχει για το σύνολο των κρατών μελών και μας αφορά όλους. Συνεπώς, θα επιθυμούσα να επανεξετάσουν το θέμα τόσο το Συμβούλιο όσο και η Επιτροπή και, στο πλαίσιο της επόμενης πρότασης που θα υποβάλουν στο Κοινοβούλιο, να ορίσουν τον υποχρεωτικό χαρακτήρα της εφαρμογής της απόφασης από όλα τα κράτη μέλη, καθορίζοντας ενιαία νομική βάση για όλα ζητήματα που αφορούν τις στατιστικές.
<P>
Υπάρχει και ένα άλλο ζήτημα που θα ήθελα να επισημάνω στην Επιτροπή και το Συμβούλιο. Αφορά την τροπολογία αριθ. 5, η οποία ευελπιστώ ότι θα ληφθεί υπόψη, μιας και τα δεδομένα που ζητά συμβαδίζουν με τις διατάξεις του Κανονισμού (ΕΚ) 1390/99, που τέθηκε σε ισχύ στις 23 Νοεμβρίου 1999, ο οποίος ορίζει στο άρθρο 2 ότι "κάθε κράτος μέλος θέτει στη διάθεση της Επιτροπής όλα τα δεδομένα, ταξινομημένα κατά θέσεις του προϋπολογισμού, τα οποία πρέπει να διαβιβάζονται, κατόπιν αιτήσεως της Επιτροπής, το πολύ εντός τριάντα ημερών" . Επομένως, ζητώ από την Επιτροπή να αναλάβει ρητή δέσμευση ότι, μεταξύ των προτεινόμενων από τη Μόνιμη Επιτροπή Αγροτικών Στατιστικών σχεδίων τεχνικής δράσης που καταρτίζει κατά προτεραιότητα, θα συμπεριλάβει και αυτά που ζητούμε με τις τροπολογίες αριθ. 4 και 5, μιας και σε αντίθετη περίπτωση θα οδηγούμασταν σε επιμήκυνση της διαδικασίας συναπόφασης, κάτι που δυσχέραινε την εκπόνηση των στατιστικών εκθέσεων από πλευράς των κρατών μελών.
<P>
Συνεπώς, αναμένω και θα ήθελα να ακούσω την άποψη της Επιτροπής σχετικά με αυτό το ζήτημα στη διάρκεια της παρούσας συζήτησης.

<SPEAKER ID=15 LANGUAGE="EN" NAME="McCartin">
Κύριε Πρόεδρε, θέλω να ευχαριστήσω την κυρία Redondo για την έκθεσή της και για την εξαίρετη επεξήγηση της κατάστασης και των λόγων που την καθιστούν σημαντική. Ένα από τα σημεία που λείπουν από την πληροφόρηση που μας δόθηκε είναι το κόστος αυτής της επιχείρησης, ή ποιο θα ήταν το κόστος αν κάθε κράτος μέλος συμμετείχε σε αυτήν. Υποθέτω ότι δεν θα είναι ιδιαίτερα υψηλό. Εντούτοις, η πληροφόρηση είναι απαραίτητη κατά τη συζήτηση του θέματος από το Κοινοβούλιο.
<P>
Φυσικά, καθώς η Κοινή γεωργική Πολιτική εξελίσσεται από μια κατάσταση στην οποία δίνουμε επιδοτήσεις στο σημείο εξαγωγής ή εισόδου σε παρέμβαση, προς μια κατάσταση στην οποία χορηγούμε για τα μεμονωμένα ζώα που βρίσκονται σε μια στρεμματική έκταση ή ανά εκτάριο καλλιεργούμενης έκτασης, είναι προφανώς εξαιρετικά σημαντικό να γνωρίζουμε ακριβώς πόσα ζώα υπάρχουν στην Ένωση, πόσα εκτάρια, πόσα ελαιόδεντρα και όλα τα υπόλοιπα. Όλες αυτές οι πληροφορίες είναι εξαιρετικά σημαντικές. Θα είναι εξαιρετικά λυπηρό, εάν εμείς, σε ευρωπαϊκό επίπεδο, τα θεσμικά όργανα που οργανώνουν την Κοινή Γεωργική Πολιτική στην οποία στηρίζονται οι αγρότες της Ένωσης για να ζήσουν, δεν μπορούμε να επιτύχουμε σωστή πληροφόρηση πάνω στην οποία να βασίσουμε μια αποτελεσματική πολιτική. Είναι πολύ δύσκολο να κατανοήσουμε γιατί δεν έχουμε καλύτερη συνεργασία από όλα τα κράτη μέλη.
<P>
Όταν διευρύνουμε την Ευρωπαϊκή Ένωση, ή ακόμα και χωρίς διεύρυνση, δεν θα διατηρήσουμε όλες τις παροχές της τρέχουσας πολιτικής. Εντούτοις, θα χρειαστούμε αυτήν την πληροφόρηση για να μπορέσουμε να χορηγήσουμε κάποια βοήθεια σε μια λογική βάση προς τις νέες χώρες της Ένωσης, όπου η παραγωγή τροφίμων και η γεωργική παραγωγή θα αυξήσουν κατά 50 % αυτές που έχουμε τώρα στην Ένωση.
<P>
Είναι, επίσης, σκόπιμο να θυμηθούμε ότι στην έκθεση του Ελεγκτικού Συνεδρίου, η οποία μόλις κυκλοφόρησε και συζητήθηκε αυτήν την εβδομάδα, δεν βρήκαμε σε ολόκληρο τον γεωργικό τομέα καμία ένδειξη μαζικών παρατυπιών σε ευρεία κλίμακα, παρατηρούμε, όμως, πολλά μικρά προβλήματα σχετικά με τον αριθμό των ζώων και τον υπολογισμό των εκταρίων για τη χορήγηση στρεμματικών ενισχύσεων και ούτω καθεξής. Υπάρχουν μικρά λάθη πάνω σε μια εξαιρετικά ευρεία περιοχή, και αυτό αποτελεί σοβαρό πρόβλημα το οποίο πρέπει να εξετάσουμε.
<P>
Τέλος, θα ήθελα να αναφέρω ότι στη νέα Ευρώπη θα είναι σημαντικό για τους αγρότες να βασίζουν τα επίπεδα της παραγωγής τους στις προβλέψεις για τις ποσότητες που θα παραχθούν στην Ένωση. Κάτι τέτοιο δεν μπορεί να συμβεί αν δεν γνωρίζουμε τις γεωργικές στατιστικές. Προοδευτικά, οι γεωργοί, αντί να φωνάζουν στα θεσμικά όργανα της Ένωσης να λύσουν τα προβλήματα, θα πρέπει να συγκεντρωθούν και να προσπαθήσουν να υπολογίσουν ποιες είναι οι ανάγκες της αγοράς και να παραγάγουν ανάλογα με αυτές. Αυτό δεν σημαίνει ότι επιθυμούμε το τέλος των επιδοτήσεων. Για παράδειγμα, υπάρχει η βιομηχανία παραγωγής χοίρειου κρέατος, όπου παράγουμε 18 εκατομμύρια τόνους χοίρειου κρέατος ετησίως και όπου καταλήγουμε σε μια κατάσταση πλεονάσματος ενός εκατομμυρίου τόνων. Οι τιμές πέφτουν, επικρατούν ιδιαίτερα δυσμενείς συνθήκες και μια πραγματικά φοβερή κερδοσκοπία από τους μεσάζοντες. Αν είχαμε καλές στατιστικές, θα μπορούσαμε να αντιμετωπίσουμε ένα τέτοιο πρόβλημα πριν καν ανακύψει.

<SPEAKER ID=16 NAME="Pesδlδ">
Αξιότιμε κύριε Πρόεδρε, ευχαριστώ καταρχήν την εισηγήτρια κυρία Redondo Jimιnez για την παρούσα έκθεση και για την ιδιαίτερα θετική συνεργασία της ως αντιπροέδρου της Επιτροπής Γεωργίας και Ανάπτυξης της Υπαίθρου φέτος το φθινόπωρο.
<P>
Ένα λειτουργικό στατιστικό σύστημα αποτελεί σημαντική βάση για τη λήψη θετικών αποφάσεων. Οι στατιστικές πρέπει να είναι ευρείες, αξιόπιστες και να διενεργούνται σε ενιαία βάση. Στην έκθεση αποσαφηνίζεται πολύ ορθά η νομική βάση των στατιστικών, ιδιαίτερα στην τροπολογία 2 και στην τροπολογία 3 που καθορίζει το ποσοστό της κοινοτικής προκαταβολής. Από πολιτικής άποψης, το σημαντικότερο μήνυμα εμπεριέχεται στις τροπολογίες 4 και 5, με τις οποίες ενθαρρύνεται η ταξινόμηση και επεξεργασία των χορηγούμενων ενισχύσεων, μεταξύ άλλων σύμφωνα με την επιφάνεια των γεωργικών μονάδων. Η εν λόγω ενημέρωση είναι εξαιρετικά σημαντική εάν λάβουμε υπόψη μας την κοινωνική πλευρά των γεωργικών ενισχύσεων. Θα ήταν βεβαίως δύσκολο να υποστηρίξουμε ένα σύστημα ενισχύσεων, το οποίο να διοχετεύει το μεγαλύτερο μέρος των ενισχύσεων στους μεγαλογεωργούς των καλύτερων γεωργικών περιοχών. Επί του παρόντος, δεν διαθέτουμε εμπεριστατωμένη πληροφόρηση, αλλά αντίθετα αναγκαζόμαστε να αρκούμαστε στις φήμες, σύμφωνα με τις οποίες το 80% των ενισχύσεων θα πήγαινε στο 20% των γεωργών.
<P>
Στην τροπολογία 1 τονίζεται η σημασία των στατιστικών σε σχέση με τη διεύρυνση προς τις χώρες της ανατολικής Ευρώπης. Αυτό αποτελεί ιδιαίτερα σημαντική άποψη, διότι απαιτεί ακόμη, τόσο από την ΕΕ όσο και από τις υποψήφιες χώρες, πολλή δουλειά. Τα προβλήματα στατιστικής φύσης των υποψήφιων χωρών δεν επιλύονται με την παρούσα έκθεση. Τα προβλήματα είναι ακόμη αρκετά, αρχίζοντας από τη λειτουργικότητα του κτηματολογίου. Η έναρξη της διεύρυνσης προς ανατολάς χωρίς πληροφόρηση για τις επιπτώσεις της στον προϋπολογισμό θα αποτελούσε πολιτική αυτοκτονία. Ωστόσο, δεν βοηθά πολύ εάν οι τωρινές πληροφορίες μας για τις δαπάνες βασίζονται σε εσφαλμένη ή αναξιόπιστη πληροφόρηση.
<P>
Η σημαντικότερη από τις στατιστικές πληροφορίες σε ό,τι αφορά τους ευρωπαίους γεωργούς είναι τα στοιχεία εσοδείας. Όταν η Φινλανδία προσχώρησε στην Ένωση αναγκασθήκαμε, εξαιτίας των άσχημων εσοδειών των προηγούμενων ετών, να αρκεσθούμε σε ένα επίπεδο το οποίο δεν ανταποκρίνεται στην πραγματικότητα των κανονικών από άποψη εσοδείας ετών. Τα εν λόγω στοιχεία εσοδείας πρέπει να ληφθούν όσο το δυνατόν συντομότερα σύμφωνα με το πραγματικό επίπεδο εσοδείας, είτε να ξεκινήσουμε την επανεξέταση της συνολικής βάσης των στοιχείων εσοδείας και της ιδέας των ενισχύσεων ανά εκτάριο, ως αποζημίωσης για τη μείωση της τιμής των σιτηρών. Δεν μπορούμε να δεσμευθούμε να υποστηρίζουμε για δεκαετίες τους παραγωγούς των ευρωπαϊκών περιοχών με το καλύτερο επίπεδο εσοδείας, εξαιτίας της μείωσης της τιμής που έχει συμβεί κάποιες φορές στο παρελθόν. Το πιο προφανές είναι να εναρμονισθούν οι ενισχύσεις ανά εκτάριο όσο το δυνατόν πιο ισότιμα σε όλη την επικράτεια της ΕΕ. Αξιότιμε κύριε Πρόεδρε, η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών θα υποστηρίξει την παρούσα έκθεση.

<SPEAKER ID=17 LANGUAGE="FR" NAME="Souchet">
Κύριε Πρόεδρε, κυρία Εισηγήτρια, αγαπητοί συνάδελφοι, όλος ο κόσμος εδώ συμφωνεί στο να τονιστεί η ανάγκη να διαθέτουμε, σε κοινοτικό επίπεδο, όσο το δυνατόν πιο ακριβείς, αξιόπιστες και ενιαίες γεωργικές στατιστικές, έτσι ώστε να μπορούμε να υπολογίζουμε με αποτελεσματικό τρόπο τις συνέπειες των αποφάσεων που λαμβάνονται στο πλαίσιο της ΚΑΠ, και κυρίως στον αγροτικό χώρο.
<P>
Η ευρωπαϊκή γεωργία δεν είναι ενιαία, αλλά αντίθετα, είναι εξαιρετικά διαφοροποιημένη. Είναι λοιπόν ουσιώδες οι στατιστικές να είναι αρκετά λεπτομερείς όσο προς το εδαφικό επίπεδο, σε μια εναρμονισμένη βάση, ώστε να μπορούμε να παίρνουμε ακριβείς αναλύσεις ανά τύπο παραγωγής και ανά οικοσύστημα. Το 1996, το Ευρωπαϊκό Κοινοβούλιο είχε εγκρίνει μια έκθεση του συναδέλφου μας Jovι Perez, του οποίου οι προτάσεις στόχευαν στο να καταστήσουν τις ευρωπαϊκές στατιστικές πολύ πιο λεπτομερείς και αποτελεσματικές.
<P>
Δυστυχώς, η όχι και τόσο φιλόδοξη πρόταση που μας υπέβαλε η Επιτροπή, δεν έλαβε καθόλου υπόψη της την έκθεση αυτή. Αυτός είναι ο λόγος για τον οποίο θα στηρίξουμε το σύνολο των τροπολογιών που κατατέθηκαν από την Επιτροπή Γεωργίας και Ανάπτυξης της Υπαίθρου, καθώς και αυτήν του συναδέλφου μας Jovι Perez. Θεωρούμε πράγματι σημαντική την εκμετάλλευση της πηγής πληροφοριών που προέρχονται από τις πληρωμές των ενισχύσεων της ΚΑΠ ως πηγή στατιστικών στοιχείων. Το κόστος θα ήταν σχεδόν μηδενικό για τον κοινοτικό προϋπολογισμό και το απόρρητο των στατιστικών θα διασφαλιζόταν από το γεγονός ότι τα στοιχεία είναι συγκεντρωμένα.
<P>
Η ίδια ακριβώς ανησυχία απασχολούσε χτες την ομάδα μας, όταν κατέθεσε μια τροπολογία στο πλαίσιο της ανιχνευσιμότητας του βοείου κρέατος, αφού για λόγους ενισχύσεων της ΚΑΠ το σύνολο των ζώων του ευρωπαϊκού κεφαλαίου πρέπει υποχρεωτικά να αναγνωρίζεται. Το ίδιο ισχύει και για τα σφαγεία, για λόγους υγειονομικής και κτηνοτροφικής ασφάλειας. Δεν κατάλαβα ποτέ γιατί η Επιτροπή δε αποδέχτηκε τη χρησιμοποίηση, από την 1η Ιανουαρίου του επόμενου έτους, αυτών των δύο στοιχείων, που ήδη έχουν καταστεί υποχρεωτικά στο κοινοτικό επίπεδο, ώστε να μπορέσει να τεθεί σε εφαρμογή η ανιχνευσιμότητα. Είναι εντελώς ακατανόητο το να αναβάλλουμε για έναν ακόμα χρόνο την εφαρμογή της υποχρεωτικής σήμανσης του βοείου κρέατος και την ίδια στιγμή να καταδικάζουμε τη Γαλλία που εφαρμόζει την αρχή προφύλαξης εξαιτίας ακριβώς της απουσίας μιας τέτοιας υποχρεωτικής σήμανσης.
<P>
Η ελεύθερη κυκλοφορία των προϊόντων, εάν δε συνοδεύεται από μια αυστηρή σήμανση, αποτελεί κοροϊδία για τον καταναλωτή. Είναι λυπηρό ότι ο Επίτροπος Byrne δε θέτει το ζήλο του στην υπηρεσία της υγείας και του συμφέροντος των ευρωπαίων καταναλωτών.

<SPEAKER ID=18 NAME="Μπαλτάς">
Κύριε Πρόεδρε, και εγώ είχα την εντύπωση ότι θα μιλούσα στον κανονισμό που αφορούσε τον λυκίσκο, αλλά βρίσκομαι τώρα μπροστά στο πρόβλημα της στατιστικής και θα πρέπει να εκτελέσω το καθήκον μου.
<P>
Θέλω λοιπόν και εγώ να προσθέσω ότι, όπως είναι γνωστό, συνήθως οι στατιστικές έχουν διαφορετικές ερμηνείες για να μπορέσουν να αποδώσουν εκείνο που επιδιώκει αυτός που τις ερμηνεύει. Αν λοιπόν αυτό είναι ένας κανόνας και από την άλλη μεριά δεν έχουμε και ενιαίες στατιστικές τότε το πρόβλημα επιδεινώνεται. Γι' αυτό λοιπόν συμφωνώ και εγώ ότι θα πρέπει να καταστήσουμε κατά το δυνατόν ενιαίες τις στατιστικές που αφορούν την κίνηση, την πολιτική και την εμπορία των αγροτικών μας προϊόντων και καλό θα ήταν να μην έχει κάθε κράτος, τουλάχιστον στις στατιστικές του, διαφορετική απεικόνιση των γεγονότων που αφορούν την αγροτική μας οικονομία. Αν αυτό συνέβαινε και είχαμε διαφορετικές ερμηνείες, τουλάχιστον θα είχαμε μια κοινή απεικόνιση η οποία θα εξυπηρετούσε αυτούς που θέλουν να διαβάζουν σωστά πίσω από αυτά που παρουσιάζουν οι στατιστικές.
<P>
Συμφωνώ λοιπόν να ψηφίσουμε στην προκειμένη περίπτωση τον κανονισμό, όπως επίσης συμφωνώ και με τις παρατηρήσεις των τροπολογιών που έχουν γίνει, ώστε να φροντίσει η ίδια η Επιτροπή να γίνει το θέμα αυτό της στατιστικής απεικόνισης όσο το δυνατόν περισσότερο ενιαίο και αξιόπιστο.

<SPEAKER ID=19 NAME="Busk">
Κύριε Πρόεδρε, καθορίσθηκαν τα σχέδια τεχνικής δράσης για τις στατιστικές του 1996, 1997, 1998 και 1999. Αυτό είναι σημάδι προνοητικότητας αλλά δείχνει επίσης ότι η ανάπτυξη αυτά τα χρόνια είναι τόσο γρήγορη που η στασιμότητα στην πραγματικότητα αποτελεί ύφεση. Ο συγκεκριμένος τομέας μπορεί δικαιολογημένα να περιγραφεί με τις λέξεις "ποτέ δεν ολοκληρώνεται πάντα δρομολογείται" . Η Ένωση πρέπει το συντομότερο δυνατό να έχει στην κατοχή της κοινό στατιστικό υλικό που θα καλύπτει όλους τους τομείς. Η Επιτροπή αναφέρει ότι η προσαρμογή του αγροτικού στατιστικού υλικού της Κοινότητας θα επεκταθεί στα έτη 2000-2002. Αυτό σημαίνει ότι τώρα μιλάμε για παράταση. Εάν για μια στιγμή στρέψουμε την προσοχή μας στη συνθήκη της Ρώμης το 1957 ο αγροτικός τομέας ήταν φυσικά ο τομέας όπου συνάφθηκαν οι πρώτες μεγάλες συμφωνίες. Σήμερα - σχεδόν 43 χρόνια αργότερα - ακόμη δεν έχει καθιερωθεί μια πλήρης, περιεκτική στατιστική στον συγκεκριμένο τομέα. Η συζήτηση αυτή την εβδομάδα για την καταχώρηση των ζώων έδειξε με απόλυτη σαφήνεια ότι 12 από τις 15 χώρες ακόμη δεν έχουν ξεκινήσει την προπαρασκευή του έργου αυτού. Όλα τούτα φυσικά έχουν σχέση. Χωρίς καταχώρηση δεν μπορεί να ολοκληρωθεί μια επακριβής στατιστική έρευνα και κατά συνέπεια ενσκήπτουν ρίσκα να προκύψουν πολλά σφάλματα όσον αφορά τις εκταμιεύσεις.
<P>
Η Κοινότητα συμβάλλει στις δαπάνες των κρατών μελών που αφορούν την εφαρμογή των μέτρων. Γι' αυτόν τον λόγο είναι απαραίτητο τώρα η Επιτροπή να γίνει πιο αυστηρή. Δεν μπορούν να καθορίζουν οι πλέον αργές χώρες την ταχύτητα όλων. Η Επιτροπή πρέπει σε πολύ μεγαλύτερο βαθμό να καταστρώσει την ημερήσια διάταξη και να οδηγήσει τα κράτη μέλη βάσει των κοινών αποφάσεων. Πώς φαντάζεστε τελικά ότι θα αποκαταστήσουμε την εμπιστοσύνη των καταναλωτών στα τρόφιμα μετά από τα τόσα σκάνδαλα όταν η ΕΕ δεν μπορεί να εφαρμόσει τις ίδιες της τις αποφάσεις; Η ασφάλεια των τροφίμων, η εκτίμηση του κινδύνου, ο ίδιος ο όρος ασφάλεια έχουν αποκτήσει τέτοια σοβαρότητα που τα τελευταία χρόνια δεν μπορούμε να τους παρακάμψουμε. Επιτρέψτε μου λοιπόν να ρωτήσω με κάθε ευγένεια: Πότε θα βάλουμε τάξη στα του οίκου μας;
<P>
Εν κατακλείδι, αγαπητοί συνάδερφοι: Δεν υπάρχει ουδείς λόγος για δισταγμούς. Το μέλλον ανήκει σε αυτούς που προετοιμάζονται για αυτό.

<SPEAKER ID=20 NAME="Graefe zu Baringdorf">
Κύριε Πρόεδρε, προηγουμένως ένας συνάδελφος επανέλαβε ότι το υποχρεωτικό σύστημα σήμανσης του βοείου κρέατος θα εφαρμοσθεί μόλις την 1/1/2001. Μπορώ να σας ανακοινώσω ότι το Συμβούλιο προφανώς έκανε δεκτό το αίτημά μας να αρχίσει η εφαρμογή αυτή από την 1η Σεπτεμβρίου. Αυτό αποτελεί μία μικρή νίκη του Ευρωπαϊκού Κοινοβουλίου όσον αφορά τον χρόνο. Ωστόσο, η απόφαση αυτή δεν ελήφθη στο πλαίσιο της διαδικασίας συναπόφασης. Αυτό θα σήμαινε ότι το Συμβούλιο θα έπρεπε να εγκρίνει με απλουστευμένη διαδικασία και όλες τις άλλες τροπολογίες που ψηφίσαμε εδώ χθες. Τότε έπρεπε να τα υιοθετήσει όλα στο πλαίσιο της διαδικασίας συναπόφασης. Αντ' αυτού το Συμβούλιο αποφάσισε στο πλαίσιο του παλιού κανονισμού 820/97 σύμφωνα με το άρθρο 19 που αφορά τους γενικούς κανόνες εφαρμογής ότι τα κράτη έχουν τώρα τη δυνατότητα να διατηρήσουν μέχρι την 1η Σεπτεμβρίου 2000 το προαιρετικό σύστημα. Αυτό δεν το θεωρώ σωστό, ωστόσο ουσιαστικά αποτελεί μία προσέγγιση προς το Ευρωπαϊκό Κοινοβούλιο.
<P>
Κατά τα άλλα, ως προς τις υπόλοιπες τροπολογίες που ψηφίσαμε χθες εξακολουθούμε να βρισκόμαστε τώρα στο πλαίσιο της διαδικασίας συναπόφασης, γιατί αυτή διαρκεί τώρα πέρα από την 1/1/2000. Το Συμβούλιο πρέπει να αντιδράσει σε αυτό. Αν δεν κάνει δεκτές τις τροπολογίες μας, θα βρεθούμε σε διαδικασία συνεννόησης. Όλες οι υπόλοιπες υποθέσεις που θέλουμε να συμπεριληφθούν στον συγκεκριμένο κανονισμό θα είναι, συνεπώς, ακόμη αντικείμενο αντιπαράθεσης. Ελπίζω ότι θα μπορέσουμε να επιβάλουμε και στο ζήτημα αυτό τις απόψεις μας στο Συμβούλιο και ότι το Συμβούλιο θα επιδείξει και εδώ λογική.

<SPEAKER ID=21 NAME="Wallstrφm">
. (ΕΝ) Κύριε Πρόεδρε, έπειτα από τη θέση σε ισχύ της Συνθήκης του Αμστερνταμ, οι προτάσεις σχετικά με τις στατιστικές, συμπεριλαμβανομένων και των γεωργικών στατιστικών, βασίζονται στο άρθρο 285. Αυτό προβλέπει την έγκριση σύμφωνα με τη διαδικασία συναπόφασης. Η πρόταση που υποβλήθηκε σήμερα προς έγκρισή σας αποτελεί το πρώτο μέχρι τώρα παράδειγμα αναφορικά με τις γεωργικές στατιστικές.
<P>
Θα ήθελα να ευχαριστήσω την εισηγήτρια, κυρία Redondo Jimιnez, για την εξαίρετη εργασία της, και, ειδικά, για τη συνεργασία της με το Συμβούλιο και την Επιτροπή πάνω σε αυτό το φάκελο.
<P>
Η Επιτροπή είναι πολύ ευχαριστημένη για τη γενική υποστήριξη που εκφράζεται στην έκθεση για το σχέδιο απόφασης του Συμβουλίου και του Κοινοβουλίου. Υπόβαθρο αποτελεί η απόφαση 96/411 (ΕΚ) του Συμβουλίου για τη βελτίωση των κοινοτικών γεωργικών στατιστικών. Έθεσε στη διάθεση της Επιτροπής ένα ευέλικτο εργαλείο, το οποίο της επιτρέπει να προσαρμόζει τις στατιστικές εφαρμογές στις αλλαγές σε ανάγκες πληροφόρησης. Αυτό διευκόλυνε την προσαρμογή του συστήματος των κοινοτικών γεωργικών στατιστικών στις τροποποιήσεις της κοινής γεωργικής πολιτικής.
<P>
Στην έκθεσή της προς το Ευρωπαϊκό Κοινοβούλιο και το Συμβούλιο, η Επιτροπή έχει παρουσίασε μια γενική άποψη των δράσεων που αναλήφθηκαν κατά την περίοδο 1996-1999 σε διαφορετικές περιοχές. Η συνολική εκτίμηση αυτών των δράσεων από την Επιτροπή είναι θετική. Εντούτοις, η διαδικασία προσαρμογής των εθνικών στατιστικών συστημάτων στις ανάγκες που προκύπτουν από τη μεταρρύθμιση της κοινής γεωργικής πολιτικής δεν έχει ακόμα ολοκληρωθεί. Η Επιτροπή πρότεινε, κατά συνέπεια, την παράταση για τρία ακόμα χρόνια, με κάποιες μικρές τροποποιήσεις, της ισχύος της απόφασης 96/411 (ΕΚ). Οι τροποποιήσεις στοχεύουν κυρίως είτε στην απλοποίηση της εφαρμογής αυτού του προγράμματος δράσης είτε στη μείωση της καθυστέρησης για την καταβολή της συνεισφοράς της Κοινότητας.
<P>
Είναι σημαντικό να εξασφαλίσουμε ότι αυτή η νέα απόφαση θα τεθεί σε ισχύ όσο γίνεται συντομότερα, έτσι ώστε να αποφευχθεί ένα κενό στην παρούσα νομοθεσία. Πρέπει να γίνει μια προσπάθεια έγκρισης αυτής της πρότασης ύστερα από την πρώτη ανάγνωση.
<P>
Αναφορικά με την έκθεση της κυρίας Redondo Jimιnez, η Επιτροπή μπορεί να αποδεχτεί τις τροπολογίες αριθ. 1, 2 και 3. Η Επιτροπή δεν μπορεί, εντούτοις, να αποδεχτεί την τροπολογία αριθ. 4, ακόμα και στη νέα, τροποποιημένη της έκδοση. Η τροπολογία αυτή θα συνεπαγόταν μερικές νέες υποχρεώσεις για τα κράτη μέλη, οι οποίες δεν έχουν ακόμα συζητηθεί στο Συμβούλιο. Κάτι τέτοιο θα εμπόδιζε σίγουρα την έγκριση της πρότασης στο Συμβούλιο με την πρώτη ανάγνωση. Εντούτοις, η Επιτροπή συμφωνεί με την εισηγήτρια ότι, η πρόσθετη πληροφόρηση που απαιτείται από αυτήν με την τροπολογία, θα είναι πράγματι χρήσιμη για το σχηματισμό μιας καλύτερης άποψης για τη διανομή της βοήθειας που παρέχεται στο πλαίσιο της κοινής γεωργικής πολιτικής.
<P>
Η Επιτροπή, συνεπώς, θα δεσμευτεί να συμπεριλάβει τέτοιες δράσεις στα επόμενα τεχνικά προγράματα, αρχίζοντας από το 2001, έτσι ώστε να ενθαρρύνει την πρόοδο σε αυτόν τον τομέα. Ελπίζουμε ότι αυτό θα διαβεβαιώσει το Ευρωπαϊκό Κοινοβούλιο για τις προθέσεις μας και θα οδηγήσει στην απόσυρση της τροπολογίας από την κυρία Redondo Jimιnez, ώστε να καταστεί δυνατή η έγκριση της πρότασης κατά την πρώτη ανάγνωση.

<SPEAKER ID=22 NAME="Redondo Jimιnez">
- (ES) Κύριε Πρόεδρε, οφείλω να επισημάνω στην Επιτροπή ότι δεν πρόκειται για μία τροπολογία της εισηγήτριας, αλλά για τροπολογία της Επιτροπής Γεωργίας, άρα για τροπολογία η οποία εγκρίθηκε στην επιτροπή και που, δυνάμει του Κανονισμού, δεν μπορεί να αποσυρθεί.
<P>
Όσο για την τροπολογία 5, που θα έκανε να καταστεί άκυρη η υπ' αριθ. 4 - ακριβώς αυτήν που ελπίζω ότι θα αποδεχθεί η Επιτροπή -, ενδιαφέρει αποκλειστικά την Επιτροπή και δεν αφορά το Συμβούλιο. Το περιεχόμενό της έχει ήδη διευθετηθεί δυνάμει των διατάξεων του νέου Κανονισμού αριθ. 2390/99, που πρόκειται να τεθεί σε ισχύ. Αλλωστε, η εν λόγω τροπολογία δεν προϋποθέτει καμία πρόσθετη υποχρέωση της Επιτροπής. Οπότε, ευελπιστώ ότι η Επιτροπή θα την αποδεχθεί, διότι βάλαμε όλα τα δυνατά μας ώστε η παρούσα πρόταση να μπορέσει να εγκριθεί σε πρώτη ανάγνωση.

<SPEAKER ID=23 NAME="Wallstrφm">
. (ΕΝ) Κύριε Πρόεδρε, μια σύντομη παρατήρηση μόνο για την τροπολογία αριθ. 5. Δυστυχώς, δεν μπορούμε να δεχτούμε την τροπολογία αριθ. 5, καθώς γνωρίζουμε ότι το Συμβούλιο δεν θα την αποδεχτεί.

<SPEAKER ID=24 NAME="Πρόεδρος">
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου)
<P>
ΑΙΤΙΟΛΟΓΗΣΗ ΨΗΦΟΥ

<SPEAKER ID=25 LANGUAGE="IT" NAME="Fatuzzo">
Κύριε Πρόεδρε, όπως απέδειξε το χειροκρότημα προς την εισηγήτρια Redondo Jimιnez, αυτός είναι ένας από τους πιο σημαντικούς κανονισμούς για τους οποίους ψηφίσαμε. Κατά τη γνώμη μου, οι στατιστικές είναι πράγματι, θεμελιώδους σημασίας και στην Ιταλία βρισκόμαστε στο πιο απόλυτο χάος όσον αφορά τις στατιστικές σχετικά με το γάλα που παράγεται από τις αγελάδες μας. Για το λόγο αυτό ψήφισα υπέρ της έκθεσης και επιθυμώ να εκφράσω την ευχή να πραγματοποιηθούν στατιστικές και σχετικά με τον αριθμό των συνταξιούχων στα δεκαπέντε κράτη μέλη. Πολλοί λένε ότι είναι πάρα πολλοί, εγώ λέω ότι είναι λίγοι: οι στατιστικές θα μας επιτρέψουν να το εξακριβώσουμε. Εγώ, από την πλευρά μου, θα ήθελα να είναι όλο και περισσότεροι, γιατί "είναι ωραίο να είσαι συνταξιούχος" .

<CHAPTER ID=5>
ΚΟΑ στον τομέα του λυκίσκου
<SPEAKER ID=26 NAME="Πρόεδρος">
Η ημερήσια διάταξη προβλέπει τη συζήτηση επί της έκθεσης (Α5-0083/1999) του κυρίου Xavier Mayer, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση κανονισμού (ΕΚ) του Συμβουλίου που τροποποιεί τον Κανονισμό (ΕΟΚ) 1696/71 που αφορά την κοινή οργάνωση αγοράς στον τομέα του λυκίσκου [COM(1999)302 - C5-0081/1999 - 1999/0128(CNS)].

<SPEAKER ID=27 LANGUAGE="DE" NAME="Mayer, Xaver">
- (DE) Κύριε Πρόεδρε, κυρία Επίτροπε, πέντε λεπτά αρκούν για την Παρασκευή. Βασικά είχα προετοιμασθεί για μικρότερο χρόνο ομιλίας. Μπορώ όμως να κάνω μερικές συμπληρωματικές παρατηρήσεις χωρίς να ξεπεράσω παρ' όλ' αυτά τα όρια του χρόνου μου.
<P>
Ο λυκίσκος είναι ένα ιδιαίτερο φυτό.
<P>
(Χειροκροτήματα)
<P>
Σε τελευταία ανάλυση, δίνει γεύση και σπιρτάδα στη μπύρα, αυτή τη σημαντική τροφή του λαού.
<P>
(Χειροκροτήματα)
<P>
Η αλήθεια δεν βρίσκεται μόνο στο κρασί, αλλά και στη μπύρα. Αυτό είναι εξαιρετικά σημαντικό ιδίως για τη Βαυαρία, τη χώρα από την οποία προέρχομαι και στην οποία το προϊόν αυτό, η μπύρα, έχει παίξει μεγάλο ρόλο τόσο στην ιστορική εξέλιξη όσο και στη νοοτροπία του πληθυσμού. Η ξανθιά μπύρα είναι φυσικά μία ιδιαίτερη μορφή μπύρας, είναι γνωστή στο Μόναχο και αρέσει σε πολλούς. Βέβαια, ο λυκίσκος θα μπορούσε να καλλιεργηθεί σχεδόν παντού, όμως χρειάζονται και ιδιαίτεροι άνθρωποι που θα τον περιποιούνται ανάλογα, ώστε να είναι επιτυχημένη η καλλιέργειά του. Υπάρχουν διάφορες παροιμίες γι' αυτό: "Der Hopf ist ein Tropf";, που είναι ίσως λίγο δύσκολο να μεταφραστεί και σημαίνει ότι ο λυκίσκος είναι ένα παρορμητικό φυτό που μας ανταμείβει όταν το περιποιούμαστε καλά, αλλά μας τιμωρεί αν το μεταχειριζόμαστε απρόσεκτα. Από την άλλη, λένε επίσης ότι "ο λυκίσκος θέλει να βλέπει καθημερινά τον κύριό του" , πράγμα που σημαίνει ότι η καλλιέργειά του απαιτεί εντατική εργασία και γι' αυτό είναι περισσότερο διαδεδομένη στους εργατικούς ανθρώπους. Έτσι, σ' εμάς δημιουργήθηκε μία σχετικά μεγάλη ζώνη παραγωγής λυκίσκου.
<P>
Στο Hallertau, στο κέντρο της Βαυαρίας, αναπτύχθηκε εδώ και περισσότερα από 150 χρόνια μια μεγάλη ζώνη παραγωγής λυκίσκου, η μεγαλύτερη σε ολόκληρον τον κόσμο, γιατί από εκεί προέρχεται περίπου το Ό της παραγωγής. Συνεπώς το θέμα αυτό είναι σημαντικό για τη Βαυαρία και φυσικά και για μένα που είμαι Βαυαρός.
<P>
(Χειροκροτήματα)
<P>
Θα ήθελα να υπογραμμίσω άλλη μια φορά ότι ο λυκίσκος και η μπύρα που παράγεται από αυτόν κάπου έχουν ταυτιστεί με την άνεση, ακόμη και με την ηρεμία. Αλλωστε, ο λυκίσκος χρησιμοποιείται και ως φάρμακο.
<P>
Η Βαυαρία είναι ιδιαίτερα γνωστή ως χώρα της μπύρας, αλλά και ως χώρα που πιστεύει στην παράδοση και την πρόοδο. Ασφαλώς έχετε ήδη ακούσει πολλές φορές ότι η παράδοση και η πρόοδος θεωρούνται πολύ σημαντικά πράγματα στη Βαυαρία. Αλλωστε, και ο πρωθυπουργός Stoiber αναφέρει συχνά την έκφραση που μιλά για τα δερμάτινα παραδοσιακά παντελόνια σε συνδυασμό με τον φορητό υπολογιστή. Η Βαυαρία ως τόπος εγκατάστασης επιχειρήσεων δεν φημίζεται μόνο για το "Oktoberfest"; στο Μόναχο, αλλά και για την υψηλή τεχνολογία της.
<P>
Αλλωστε, δεν είναι τυχαίο ότι το γνωστό ανά τον κόσμο πανεπιστήμιο που είναι εξειδικευμένο στη ζυθοποιεία, το Brauuniversitδt Mόnchen-Weihenstephan, βρίσκεται στη Βαυαρία. Από εκεί μεταδόθηκαν πολλές γνώσεις σε όλον τον κόσμο και επηρέασαν πάρα πολύ τόσο την καλλιέργεια του λυκίσκου όσο και την παραγωγή της μπύρας φθάνοντας έως την Κίνα, τη Ρωσία ή και τις ΗΠΑ. Γι' αυτό και υπάρχει στη Βαυαρία η έκφραση "Ο θεός να έχει καλά το λυκίσκο και τη βύνη";. Αυτό είναι σημαντικό και για τον προτεινόμενο από την Επιτροπή κανονισμό.
<P>
Θα είχα να κάνω μερικές ακόμη παρατηρήσεις, πρέπει όμως να τηρήσω τον χρόνο. Περνάω τώρα στον κανονισμό και την έκθεση. Βασικά, το ζήτημα είναι εδώ ότι ορισμένες ρυθμίσεις δεν μπορούν πλέον να εφαρμοσθούν επειδή έχει εκπνεύσει η προθεσμία τους ή εξ αιτίας του περιεχομένου της ΚΟΑ του λυκίσκου. Σ' αυτό προστίθεται ότι δεν είναι πλέον ανάγκη να συντάσσεται κάθε χρόνο μία εκτενής έκθεση, παρά εξ αιτίας του καθορισμού της πενταετούς ενίσχυσης αρκεί τώρα πια η υποβολή μιας έκθεσης κάθε πέντε χρόνια. Κυρία Επίτροπε, θεωρώ σωστό το σχέδιο αυτό, με έναν όμως μικρό περιορισμό. Βάσει της μεγάλης πείρας μας από τη Βαυαρία, πρέπει να προσέξουμε κι εδώ λίγο περισσότερο. Έτσι, προτείνω πως πρέπει να διασφαλισθεί ότι θα συνεχιστεί η ετήσια συλλογή στοιχείων για την ανάπτυξη των καλλιεργουμένων περιοχών, τη ζήτηση, τη διάδοση των διαφόρων ποικιλιών λυκίσκου, τις τιμές, καθώς και την εξέλιξη της καλλιέργειας λυκίσκου στα διάφορα κράτη μέλη και ότι τα στοιχεία αυτά θα τίθενται κάθε χρόνο στη διάθεση των ενδιαφερομένων. Η Επιτροπή μου έδωσε τη διαβεβαίωση ότι αυτό θα γίνει μέσω Διαδικτύου.
<P>
Γι' αυτό υπέβαλα δύο τροπολογίες. Παρακαλώ το Κοινοβούλιο να τις εγκρίνει. Γνωρίζω όμως επίσης ότι η Επιτροπή δεν βλέπει με τόσο καλό μάτι τις συγκεκριμένες τροπολογίες, αλλά νομίζω ότι το Κοινοβούλιο είναι λίγο διαφορετικό πράγμα από την Επιτροπή. Γι' αυτό ζητώ την έγκριση.
<P>
(Γέλια, χειροκροτήματα)

<SPEAKER ID=28 NAME="Πρόεδρος">
Κύριε Mayer, ελπίζω ότι μόλις τελειώσει η συνεδρίαση θα μας κεράσετε.

<SPEAKER ID=29 LANGUAGE="DE" NAME="Mayer, Xaver">
Κύριε Πρόεδρε, εδώ και περίπου τρεις εβδομάδες είχα ήδη κάνει πρόσκληση για δοκιμή μπύρας και όλοι όσοι την έλαβαν και συμμετείχαν τη βρήκαν πολύ γευστική.
<P>
(Γέλια)

<SPEAKER ID=30 NAME="Πρόεδρος">
Καθόλου δεν αμφιβάλλω, κύριε Mayer.

<SPEAKER ID=31 LANGUAGE="ES" NAME="Redondo Jimιnez">
Κύριε Πρόεδρε, δεν πρόκειται να εξαντλήσω τα πέντε λεπτά που μου παραχωρείτε. Θέλω απλώς να ευχαριστήσω τον κύριο Mayer και να τον συγχαρώ για την έκθεση που εξεπόνησε, με θέμα που αφορά όλες τις χώρες που παράγουν λυκίσκο σε αυτή την Κοινότητα, μεταξύ των οποίων, στην περίπτωση της Ισπανίας, συγκαταλέγεται και η δική μου περιφέρεια, η Καστίλλη-Λεόν, και συγκεκριμένα η περιοχή του Λεόν.
<P>
Συμμερίζομαι το σύνολο των απόψεων που εξέφρασε ο κύριος Mayer. Η έκθεση εγκρίθηκε ομόφωνα στην Επιτροπή Γεωργίας. Τα συγχαρητήριά μου στον κύριο Mayer, με την ελπίδα ότι η έκθεσή του θα υποστηριχθεί από το Σώμα.

<SPEAKER ID=32 NAME="Μπαλτάς">
Κύριε Πρόεδρε, μας τα είπε τόσο χαριτωμένα ο κ. Mayer, που εγώ θα προέκτεινα την δική σας πρόταση και θα έλεγα να πιούμε αυτή τη μπύρα στην ίδια την Βαυαρία, και όχι εδώ.
<P>
Και τώρα, κύριε Πρόεδρε, έρχομαι στο συγκεκριμένο θέμα. Ο λυκίσκος ασφαλώς και δεν αποτελεί το χαρακτηριστικό παράδειγμα για να εκτιμήσουμε τη σπουδαιότητα της Κοινής Αγροτικής Πολιτικής για τους γεωργούς της Ευρωπαϊκής Ένωσης, δείχνει όμως το βάθος και την έκτασή της στην αρωγή των αγροτών μας. Ο λυκίσκος είναι ένα παραδοσιακό προϊόν, όπως είπε και ο κ. Mayer, μεγάλης σπουδαιότητας για την ποιότητα της παραγόμενης μπύρας, αλλά πολύ περιορισμένης παραγωγής: περίπου 4.000 εκτάρια σε ολόκληρη την Ένωση. Και όμως, απ' αυτό το προϊόν ζουν αρκετές αγροτικές οικογένειες στα κράτη παραγωγής του, ιδιαίτερα στη Βαυαρία, που δεν πρέπει να εγκαταλειφθούν στην τύχη τους σε μια περίοδο συνεχούς πτώσης των τιμών, όπως και δεν πρέπει να ερημώσουν συγκεκριμένες αγροτικές περιοχές λόγω συγκυριακών δυσκολιών που προκαλούνται από τις ανωμαλίες στη λειτουργία της αγοράς. Παρακολουθώντας τις διακυμάνσεις της αγοράς και τις ανάγκες των αγροτών στο συγκεκριμένο αυτό προϊόν, υπήρξαν κατά καιρούς παρεμβάσεις στον αρχικό κανονισμό με τελευταία την απόφαση του Συμβουλίου, το οποίο καθόρισε ενιαίο ύψος ενίσχυσης στους παραγωγούς για περίοδο πέντε ετών.
<P>
Η τελευταία αυτή απόφαση αλλάζει τις υποχρεώσεις της Επιτροπής, οι οποίες ήταν επακόλουθο του προηγούμενου καθεστώτος, της ετήσιας δηλαδή ενίσχυσης, τα δε κράτη μέλη δεν έχουν πλέον την ανάγκη να χορηγούν ενισχύσεις για τη σύσταση ομάδων παραγωγών. Η εξέλιξη αυτή οδηγεί στην κατάργηση ορισμένων άρθρων του παλαιού κανονισμού και αυτό κάνει, και ορθώς, ο νέος κανονισμός, τον οποίον υπερψηφίζουμε μαζί με τις τροπολογίες του κ. Mayer, σημειώνοντας ότι αυτή η πρόταση κανονισμού δεν έχει καμία επίπτωση στον προϋπολογισμό.

<SPEAKER ID=33 NAME="Busk">
Κύριε Πρόεδρε, θέλω να συγχαρώ τον εισηγητή της έκθεσης και μπορώ να ανακοινώσω ότι η Ομάδα των Φιλελευθέρων θα στηρίξει την έκθεση όταν τεθεί σε ψηφοφορία.

<SPEAKER ID=34 LANGUAGE="SV" NAME="Wallstrφ">
Κύριε Πρόεδρε, αξιότιμοι βουλευτές, κατ' αρχάς, θέλω να εκφράσω τις ευχαριστίες μου προς τον εισηγητή, κ. Mayer Xaver, για μία αξιόλογη έκθεση - ιδιαίτερα, ίσως, για την ενθουσιώδη διάλεξη για τον παράδεισο του λυκίσκου, τη Βαυαρία - καθώς και προς την Επιτροπή Γεωργίας και Ανάπτυξης της Υπαίθρου, για την εποικοδομητική στάση της.
<P>
Με χαροποιεί το γεγονός ότι έτυχε θετικής υποδοχής η πρότασή μας, αναφορικά με την τροποποίηση της ΚΟΑ του λυκίσκου, καθώς, βέβαια, η πρόταση της Επιτροπής αποσκοπεί στην ενίσχυση των κανονισμών που δεν ισχύουν πλέον, είτε λόγω εκπνοής της προθεσμίας, είτε λόγω προηγούμενων τροποποιήσεων της ΚΟΑ του λυκίσκου. Πρέπει να γίνουν αυτές οι τροποποιήσεις πριν παγιωθεί ο βασικός κανονισμός.
<P>
Εφόσον το Συμβούλιο έχει αποφασίσει να παραμείνει το επίπεδο της οικονομικής ενίσχυσης αμετάβλητο επί μία πενταετία, η Επιτροπή δεν θεωρεί απαραίτητη την υποβολή σε ετήσια βάση μίας έκθεσης για την κατάσταση σχετικά με την παραγωγή και πώληση του λυκίσκου. Συνεπώς, η Επιτροπή θεωρεί ότι το άρθρο 11 μπορεί να διαγραφεί. Ωστόσο, σύμφωνα με το άρθρο 18 της πρότασης, θα παρουσιάσουμε μία εμπεριστατωμένη αξιολόγηση της κατάστασης σχετικά με την παραγωγή και πώληση του λυκίσκου, το αργότερο μέχρι την 1η Σεπτεμβρίου του έτους 2000. Γι' αυτόν τον λόγο, φοβάμαι ότι οι δύο προτάσεις τροπολογίας του Ευρωπαϊκού Κοινοβουλίου περιπλέκουν άνευ λόγου το κείμενο και ότι το αίτημα για πληροφόρηση σε ετήσια βάση καλύπτεται ήδη από τη νέα πρόταση· επίσης, αυτές οι πληροφορίες θα διοχετεύονται στο Internet. Αυτός είναι ο λόγος που η Επιτροπή, σ' αυτήν τη φάση δεν μπορεί να εγκρίνει αυτές τις προτάσεις τροπολογίας.

<SPEAKER ID=35 LANGUAGE="DE" NAME="Posselt">
Κύριε Πρόεδρε, πρώτον, με χαρά μου θα καλούσα την κ. Επίτροπο στο μοναστήρι Andechs στη Βαυαρία, όπου παράγονται επτά διαφορετικά είδη μπύρας·
<P>
Δεύτερον θα ήθελα να αναγγείλω ότι ·
<P>
(Ο Πρόεδρος αφαιρεί τον λόγο από τον ομιλητή.)

<SPEAKER ID=36 NAME="Πρόεδρος">
Κύριε Posselt, η παρέμβασή σας δεν αφορά θέμα διαδικασίας.
<P>
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου) ΑΙΤΙΟΛΟΓΗΣΗ ΨΗΦΟΥ

<SPEAKER ID=37 LANGUAGE="IT" NAME="Fatuzzo">
Κύριε Πρόεδρε, πριν φύγω για το Στρασβούργο, οι συνταξιούχοι που με συνόδευσαν στο αεροδρόμιο με ρώτησαν: "Θα μιλήσετε για τη μπύρα την Παρασκευή το πρωί;" και απάντησα: "Ναι, βέβαια" . "Τότε, πρέπει να αιτιολογήσεις τη ψήφο σου λέγοντας ότι εμείς οι συνταξιούχοι είμαστε υπέρ της παραγωγής και της ανάπτυξης της μπύρας" .
<P>
Είμαστε υπέρ όχι μόνο επειδή το Κόμμα των Συνταξιούχων παρουσίασε ως υποψήφια δήμαρχο της Ρώμης, πριν από δέκα χρόνια, το τοπ μόντελ Solveig Tubing, που γεννήθηκε στο Βερολίνο και ήταν μεγάλη λάτρης και ειδικός της μπύρας, αλλά και γιατί οι στατιστικές που διεξήγαγα έδειξαν ότι με το να πίνει κανείς μπύρα διατηρείται νεότερος. Γνωρίζω ότι τα ιδρύματα πρόνοιας και οι κυβερνήσεις αντιτίθενται στην ανάπτυξη της μπύρας, γιατί με τον τρόπο αυτό αναγκάζονται να πληρώνουν συντάξεις για περισσότερο καιρό αλλά, ως εκπρόσωπος του Κόμματος των Συνταξιούχων, είμαι υπέρ.

<CHAPTER ID=6>
Επέκταση στο Τατζικιστάν μιας έκτακτης χρηματοδοτικής συνδρομής
<SPEAKER ID=38 NAME="Πρόεδρος">
Η ημερήσια διάταξη προβλέπει τη συζήτηση επί της έκθεσης (Α5-0093/1999) του κυρίου Savary, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση απόφασης του Συμβουλίου που τροποποιεί την Απόφαση 97/787/ΕΚ σχετικά με τη χορήγηση έκτακτης χρηματοδοτικής συνδρομής στην Αρμενία και τη Γεωργία, με σκοπό την επέκτασή της στο Τατζικιστάν [COM(1999)391 - C5-0171/1999 - 1999/0172(CNS)].

<SPEAKER ID=39 LANGUAGE="FR" NAME="Savary">
Κύριε Πρόεδρε, καθότι είμαι εκπρόσωπος της περιοχής του Μπορντό, πίστευα ότι θα μου δώσετε το λόγο για να απαντήσω στο βαυαρό συνάδελφό μου σχετικά με το κρασί του Μπορντό. Και όμως όχι, είναι για το Τατζικιστάν που με καλείτε να παρέμβω και λόγω του ότι διαθέτω πέντε λεπτά, θα προσπαθήσω να είμαι όσο πιο σαφής γίνεται σχετικά με ένα φάκελο που ίσως να είναι κάπως ερμητικός και δύσκολος. Πρόκειται για την έκτακτη συνδρομή στο Τατζικιστάν που είναι, όπως γνωρίζετε, μια μικρή χώρα η οποία βρίσκεται ανάμεσα στο Ουζμπεκιστάν, το Καζακστάν, την Κίνα και το Αφγανιστάν.
<P>
Αυτός ο φάκελος έχει μια ιστορία και, στην πραγματικότητα, σήμερα, αυτό που σας προτείνω είναι να κλείσουμε ένα φάκελο που άνοιξε το 1991 με ένα δάνειο 1 δισεκατομμυρίου 200 εκατομμυρίων ευρώ προς τα Νέα Ανεξάρτητα Κράτη, τη στιγμή της διάλυσης της Σοβιετικής Ένωσης. Αποδεικνύεται ότι το δάνειο αυτό εξοφλήθηκε από το σύνολο των Κρατών, εκτός από τρία. Το 1997, τρία Κράτη αντιμετώπιζαν δυσκολίες και είχαν συσσωρεύσει πολύ σημαντικές ληξιπρόθεσμες οφειλές: η Γεωργία, η Αρμενία και το Τατζικιστάν. Επίσης το Κοινοβούλιο κλήθηκε να εξετάσει, το 1997, μια πρόταση της Επιτροπής που στόχευε στην ανακατανομή, στην αναδιάταξη του χρέους αυτών των τριών χωρών. Αποφασίστηκε λοιπόν να πραγματοποιηθούν δύο είδη χρηματοδοτικής συνδρομής: από τη μια πλευρά, δάνεια, την εποχή εκείνη είχαν διατεθεί 245 εκατομμύρια ευρώ για τα δάνεια προς αυτές τις τρεις χώρες, και, από την άλλη πλευρά, μια μη επιστρεπτέα επιχορήγηση 130 εκατομμυρίων ευρώ, που είχε ως βασικό στόχο να μειώσει το βάρος του χρέους και να βελτιώσει την ικανότητα εξόφλησης αυτών των χωρών.
<P>
Το έτος 1997 σημαδεύτηκε επίσης, αγαπητοί μου συνάδελφοι, και μπαίνουμε εδώ στην ουσία του θέματος, από έναν εμφύλιο πόλεμο στο Τατζικιστάν, ένα φρικτό εμφύλιο πόλεμο ανάμεσα στην παλαιά κυβέρνηση και στην ισλαμική αντιπολίτευση. Ως εκ τούτου, το Κοινοβούλιο, βάσει της έκθεσης του συναδέλφου μας κ. Kittelmann, είχε προτείνει την αναβολή της βοήθειας στο Τατζικιστάν και αυτός είναι ο λόγος για τον οποίο, μετά από δύο χρόνια, τώρα που η κατάσταση έχει εξομαλυνθεί, μας ζητούν σήμερα να ξανανοίξουμε αυτόν το φάκελο. Εδώ και δύο χρόνια, πράγματι, η κατάσταση στο Τατζικιστάν, αν και εξακολουθεί να είναι εξαιρετικά κρίσιμη και ανησυχητική, τόσο σε πολιτικό όσο και σε οικονομικό επίπεδο, σταθεροποιείται σταδιακά. Υπήρξε μια ειρηνευτική συμφωνία μεταξύ των διαφόρων μερών, η οποία υλοποιήθηκε και γίνεται συνολικά σεβαστή, παρότι η ασφάλεια σε αυτή τη χώρα παραμένει αμφίβολη εξαιτίας της παρουσίας των πολεμάρχων και της ισχυρής πίεσης που ασκούν οι οπαδοί του βαχαβιτικού φονταμενταλισμού που υπάρχουν στο Αφγανιστάν. Σε οικονομικό επίπεδο, είναι μια χώρα η οποία έχει κάνει πολύ μεγάλες προσπάθειες υπό την αιγίδα του ΔΝΤ και η οποία απολαμβάνει μια διευκόλυνση διαρθρωτικής προσαρμογής από την πλευρά του ΔΝΤ.
<P>
Μας ζητήθηκε λοιπόν, σε εμάς την Ευρωπαϊκή Ένωση, να αποκαταστήσουμε τις επαφές με τη χώρα αυτή και να πραγματοποιήσουμε μια ανακατανομή του χρέους, το ύψος του οποίου κυμαίνεται σήμερα στα 73 εκατομμύρια ευρώ περίπου. Αυτό που μας προτείνει η Επιτροπή, είναι τελικά να επαναλάβουμε αυτό που είχε γίνει για τη Γεωργία και την Αρμενία, να προβλέψουμε δηλαδή ένα νέο δάνειο που θα επέτρεπε την εξόφληση του προηγούμενου, αλλά με πολύ πιο ευνοϊκούς όρους, έτσι ώστε να δοθεί λίγο οξυγόνο στη χώρα αυτή, και να προβλέψουμε μια μη επιστρεπτέα επιχορήγηση 35 εκατομμυρίων ευρώ, για την περίοδο 2000-2004, ώστε να ελαφρυνθεί το βάρος του χρέους.
<P>
Λυπάμαι, μόνο, που θα πω ότι η πρόταση της Επιτροπής είναι εξαιρετικά αντιφατική. Μας ζητάνε πράγματι να δώσουμε ένα δάνειο 75 εκατομμυρίων ευρώ και μια μη επιστρεπτέα επιχορήγηση 35 εκατομμυρίων ευρώ για να αντιληφθούμε έπειτα ότι δεν υπάρχουν πλέον διαθέσιμα κονδύλια του προϋπολογισμού με τη μορφή μη επιστρεπτέων επιχορηγήσεων και ότι το 1999, εγγράψαμε στον προϋπολογισμό μόνο τις μη επιστρεπτέες επιχορηγήσεις που χορηγήθηκαν στην Αρμενία και στη Γεωργία, οι οποίες θα έπρεπε να λήξουν το 2001.
<P>
Κατά συνέπεια και πολύ λογικά, η Επιτροπή Προϋπολογισμών μας τόνισε, σε εμάς την αρμόδια επί της ουσίας Επιτροπή Βιομηχανίας, ότι δε μπορούσαμε, σε καμία περίπτωση, να εγκρίνουμε μη επιστρεπτέες επιχορηγήσεις, οι οποίες δεν είναι εγγραμμένες αυτήν την στιγμή στον προϋπολογισμό και δε περιλαμβάνονται στις χρηματοδοτικές προοπτικές, και συγκεκριμένα στην κατηγορία 4, η οποία όπως γνωρίζετε αντιμετωπίζει ήδη δυσκολίες στην προσπάθειά της να χρηματοδοτήσει το Κόσοβο. Συνεπώς, αγαπητοί μου συνάδελφοι, ο συμβιβασμός στον οποίο καταλήξαμε με την Επιτροπή Προϋπολογισμών συνίσταται, πράγματι, στο να διατηρήσουμε μόνο το δάνειο των 75 εκατομμυρίων ευρώ, συμφωνώντας - σε μια θέση της Επιτροπής Βιομηχανίας που έγινε κατανοητή, πιστεύω, από την Επιτροπή Προϋπολογισμών - ότι το Τατζικιστάν θα έπρεπε επίσης να έχει τη δυνατότητα να λάβει μια επιπλέον χρηματοδοτική ενίσχυση ώστε να ελαφρύνει το μηνιαίο βάρος του χρέους, 200 000 ευρώ, που είναι αβάσταχτο για τη χώρα αυτή.
<P>
Το Τατζικιστάν είναι πράγματι η φτωχότερη χώρα των Νέων Ανεξάρτητων Κρατών, την οποία πρέπει οπωσδήποτε να σταθεροποιήσουμε, αφού κάπως σαν την Τσετσενία, αλλά και για άλλους λόγους ακόμα, είναι μια χώρα που μπορεί να θέσει σε κίνδυνο ολόκληρη την περιοχή, λόγω κυρίως της στρατηγικής της θέσης σε σχέση με το Καζακστάν και το Ουζμπεκιστάν που είναι πολύ πλούσιες χώρες.
<P>
Κατά συνέπεια, παρουσιάσαμε μια σειρά τροπολογιών. Πρώτον, τροπολογίες που επικυρώνουν τη μη επιστρεπτέα επιχορήγηση. Στη συνέχεια, τροπολογίες που παραπέμπουν το Συμβούλιο και την Επιτροπή στις αντιφάσεις τους, λέγοντάς τους ότι θα ήταν προτιμότερο να χορηγήσουν μια άμεση ενίσχυση, χρηματοδοτώντας την όμως από ένα άλλο κονδύλι, όπως το TACIS. Τέλος, τροπολογίες που αφορούν την τήρηση όρων όπως ο έλεγχος της χρήσης των πόρων, πολιτικές και δημοκρατικές προϋποθέσεις και έλεγχος του Κοινοβουλίου.

<SPEAKER ID=40 NAME="Schwaiger">
Κύριε Πρόεδρε, κυρία Επίτροπε, αγαπητοί συνάδελφοι, το Τατζικιστάν δεν είναι μόνο το πιο φτωχό από τα νέα ανεξάρτητα κράτη που προέκυψαν από τη Σοβιετική Ένωση, αλλά υπέφερε επίσης περισσότερο τα τελευταία πέντε χρόνια από τη δίνη των φυλετικών διαμαχών που τελικά επεκτάθηκαν κι έγιναν εμφύλιος πόλεμος. Η χώρα δεν κατόρθωσε να χρησιμοποιήσει με τελεσφόρο τρόπο τη χρηματοδοτική συνδρομή που της χορηγήθηκε έως τώρα. Τα πράγματα ηρέμησαν μόλις τους τελευταίους μήνες, αφού οι συγκρουόμενοι στον εμφύλιο πόλεμο σταμάτησαν τις εχθροπραξίες και αποφάσισαν να σχηματίσουν προσεχώς κυβέρνηση συνασπισμού.
<P>
Τον Μάρτιο του 2000 προβλέπεται να γίνουν ελεύθερες γενικές εκλογές. Η διεθνής κοινότητα δωρητών, και μεταξύ αυτών κυρίως ελβετικές οργανώσεις, είναι τώρα και πάλι διατεθειμένη να συνεχίσει τη χρηματοδοτική συνδρομή υπό ορισμένους όρους. Αφού ηρέμησαν τα πράγματα και οι δυνατότητες ανάπτυξης στο σύνολό τους είναι ευνοϊκότερες, η έκθεση Savary επιχειρεί τώρα να υποστηρίξει και πάλι τη μακροοικονομική βοήθεια προς τη χώρα αυτή με τη μορφή δανείου. Ελπίζουμε ότι το Τατζικιστάν θα λάβει έτσι ένα μήνυμα αρκετά σαφές, ώστε να βελτιώσει την κρατική οργάνωση προς την κατεύθυνση της δημοκρατικής εξέλιξης και να ξεκινήσει τις απαραίτητες μεταρρυθμίσεις.
<P>
Η χρηματοδοτική συνδρομή και με τη μορφή δανείων όμως θα πρέπει να χορηγηθεί μόνον εάν η Ευρωπαϊκή Ένωση θα έχει πραγματικά τη δυνατότητα τακτικού ελέγχου της χρηματοδοτικής συνδρομής, αν συνεχιστεί η διαδικασία της εθνικής συμφιλίωσης και αν οι εκλογές του Μαρτίου του 2000, ιδιαίτερα οι κοινοβουλευτικές, οργανωθούν με ελευθερία και δημοκρατικό τρόπο. Αυτός είναι άλλωστε ο στόχος, όπως δικαίως το είπε ο κ. Savary, των τροπολογιών μας αριθ. 8 και 9, τις οποίες επιδοκιμάζουμε ρητά. Αν λοιπόν αποκατασταθεί η ικανότητα ανάληψης πιστώσεων και η φερεγγυότητα του Τατζικιστάν, πρέπει να επικροτηθεί και η πρόταση που περιλαμβάνεται στον προϋπολογισμό του 2000. Ο εισηγητής κ. Bourlanges μόλις μου επιβεβαίωσε ότι εκεί θα προβλεφθεί σε ένα σχόλιο ότι θα μπορεί αργότερα να χορηγηθεί και πάλι μια μορφή χρηματοδοτικής συνδρομής στο πλαίσιο του προγράμματος TACIS.
<P>
Επιτρέψτε μου τελειώνοντας να πω ότι το ΕΛΚ υποστηρίζει την παρούσα έκθεση παρ' όλους τους κινδύνους που εμπερικλείει. Πρόκειται για μία νέα προσπάθεια επανάληψης και προώθησης της οικονομικής και τεχνικής συνεργασίας με το Τατζικιστάν που ελπίζουμε ότι θα έχει επιτυχία.

<SPEAKER ID=41 NAME="Meijer">
Κύριε Πρόεδρε, το δάνειο το οποίο θα λάβει το Τατζικιστάν ισούται με το μερίδιο αυτής της μικρής και φτωχής χώρας σε ένα μη εξοφλημένο χρέος της Σοβιετικής Ένωσης. Στο εσωτερικό του Τατζικιστάν δεν επιλύονται προβλήματα με αυτό. Το δάνειο προλαβαίνει τη διαιώνιση των μη εξοφλημένων χρεών.
<P>
Η Κεντρική Ασία με ένα μεγάλο μέρος τουρκόφωνων και ένα μικρότερο μέρος ιρανόφωνων πληθυσμών κατακτήθηκε τον περασμένο αιώνα από τη ρωσική τσαρική αυτοκρατορία. Αυτή η αυτοκρατορία έψαχνε για αποικίες όχι μακριά από τη χώρα και υπερποντίως, όπως τα περισσότερα κράτη της Δυτικής Ευρώπης, αλλά στη γειτονική περιοχή. Το 1922 ο αποικισμός έλαβε τέλος, αλλά τα κράτη της περιοχής παρέμειναν με τη μορφή των κρατών μελών της Σοβιετικής Ένωσης συνδεδεμένα με τη Ρωσία.
<P>
Τα σύνορα που καθορίστηκαν μεταξύ των διαφόρων γλωσσών και πολιτισμών από το Στάλιν στις δεκαετίες του ' 20 και του ' 30 αποτελούν τα σημερινά κρατικά σύνορα. Η μακροχρόνια ευρωπαϊκή επιρροή συμβάλλει ώστε εμείς στην Ευρωπαϊκή Ένωση να αισθανόμαστε ιδιαίτερα υπεύθυνοι για την ευημερία των 5 κρατών, τα οποία προέκυψαν στην περιοχή μετά από τη διάλυση της Σοβιετικής Ένωσης.
<P>
Και στα 5 κράτη μέλη η κατάσταση είναι κακή τόσο όσον αφορά την οικονομία όσο και το περιβάλλον. Στην εξουσία ανήλθαν απολυταρχικά καθεστώτα τα οποία αφήνουν ελάχιστο ή καθόλου χώρο στους πολιτικούς αντιπάλους τους. Ορισμένοι πρόεδροι, μέσω δημοψηφισμάτων και εκφοβισμού, επιμηκύνουν τη θητεία τους για 10 έτη χωρίς αντιπάλους για το αξίωμα. Από αυτή την άποψη, το Τατζικιστάν δεν αποτελεί εξαίρεση.
<P>
Θα πρέπει να δίδονται ευρωπαϊκά χρήματα σε μία παρόμοια χώρα; Η Ομάδα μου δεν υποστηρίζει γενικά την προσέγγιση μη δημοκρατικών καθεστώτων με χρηματοδοτικά μέσα. Διαπιστώνουμε συχνά ότι αυτοί λαμβάνουν τα χρήματα επειδή υπάρχει η προσδοκία ότι θα θεωρήσουν τα χρήματα ως επιβράβευση και ενθάρρυνση για την πραγματοποίηση μικρών βημάτων προς την κατεύθυνση της παραχώρησης περισσότερης δημοκρατίας και ανθρωπίνων δικαιωμάτων. Στην πράξη, η μέθοδος αυτή δεν είναι αποτελεσματική, καθώς μπορούμε να διαπιστώσουμε εν τω μεταξύ την κατάσταση στην Τουρκία και τη Ρωσία. Εισπράττουν τα χρήματα, αλλά η κατάσταση δεν βελτιώνεται.
<P>
Με τη διάλυση της Σοβιετικής Ένωσης, στο Τατζικιστάν επανήλθε η κατάσταση του 19ου και των αρχών του 20ου αιώνα. Διάφορες τοπικά ισχυρές οικογένειες και ομάδες πολεμούν μεταξύ τους, ενώ πολιτικές και θρησκευτικές διαφορές χρησιμοποιούνται από πολέμαρχους ως πρόφαση για ένοπλες επεμβάσεις. Η κατάσταση του Τατζικιστάν σχετίζεται στενά με αυτή της κοντινής γειτονιάς του, όπως είναι ο αδιέξοδος και αιματηρός πόλεμος στο Αφγανιστάν. Ένα μεγάλο μέρος Τατζίκων ζει στο Βορειοανατολικό Αφγανιστάν, την περιοχή που ελέγχουν οι Ταλιμπάν.
<P>
Στο βόρειο τμήμα του Τατζικιστάν βρίσκεται το πυκνοκατοικημένο Φεργκαναντάλ, μέρος του οποίου βρίσκεται στο Ουζμπεκιστάν και συνδέεται πλήρως με την οικονομία και τους μεταφορικούς κόμβους αυτής της γειτονικής χώρας. Ως μετωπική περιοχή μεταξύ της ρωσικής σφαίρας επιρροής και του ισλαμικού φονταμενταλισμού στο Αφγανιστάν, το σημερινό κράτος του Τατζικιστάν έχει ελάχιστες ελπίδες επιβίωσης.
<P>
Ο μόνος λόγος για τη χορήγηση ευρωπαϊκών χρημάτων είναι ότι κατ' αυτόν τον τρόπο είναι δυνατόν να αυξηθούν οι πιθανότητες επιβίωσης του τατζικικού λαού και να βελτιωθούν οι πιθανότητες για ειρήνη από ό,τι στην αντίθετη περίπτωση. Αυτός είναι ο λόγος και για τον οποίο η Ομάδα μου θα υπερψηφίσει αυτές τις προτάσεις που περιλαμβάνονται στην έκθεση Savary.

<SPEAKER ID=42 LANGUAGE="FR" NAME="Coϋteaux">
Κύριε Πρόεδρε, όσο για μας, δε θα ψηφίσουμε την έκθεση Savary. Και αυτό για λόγους που αφορούν την επιλογή αυτής της χώρας και για γενικότερους συλλογισμούς που συνοδεύουν τη χρηματοδοτική ενίσχυση.
<P>
Παρότι δεν έχουμε, φυσικά, καμία αντίρρηση για το κυρίαρχο κράτος του Τατζικιστάν, δε θεωρούμε ωστόσο ότι τα ευρωπαϊκά κράτη πρέπει να εγκαταλείψουν τις προτεραιότητες ή, πιο σωστά, την προτεραιότητα που έχουν θέσει εδώ και πολύ καιρό σε θέματα συνεργασίας. Αυτή η προτεραιότητα υλοποιήθηκε εδώ και πάνω από ένα τέταρτο του αιώνα από τις συνθήκες της Λομέ.
<P>
Για προφανείς λόγους, που αφορούν τη γεωγραφία αλλά και την ιστορία, θεωρήθηκε αναγκαίο να ξεκινήσουν οι Ευρωπαίοι, κατά τη διάρκεια της δεκαετίας του 70, μια ευρεία δράση συνεργασίας με τις χώρες της Αφρικής, της Καραϊβικής και του Ειρηνικού, υπό την άλλωστε εξαιρετικά πρωτότυπη μορφή που είναι γνωστή με το όνομα συνθήκες της Λομέ, παρέχοντας τη δυνατότητα στους εταίρους μας από το Νότο να επωφεληθούν των σταθερών τιμών για τα τρόφιμα από τα οποία προέρχεται το μεγαλύτερο μέρος των εσόδων τους, και μάλιστα, προστατευόμενοι από το προς πάσα κατεύθυνση ελεύθερο εμπόριο, το οποίο δε βλέπουμε, σήμερα, παρά πόσο πολύ καταστρέφει τις πιο ευαίσθητες οικονομίες.
<P>
Τώρα όμως, υπό τις έντονες πιέσεις, όχι της παγκοσμιοποίησης, αλλά της ιδεολογίας της παγκοσμιοποίησης, την οποία τα ευρωπαϊκά έθνη δέχτηκαν χωρίς να την εξετάσουν καθόλου, βλέπουμε εδώ και πολλά χρόνια τις συνθήκες της Λομέ σιγά σιγά να διαλύονται, τις βασικές τους αρχές να απορρίπτονται και, κυρίως, βλέπουμε να μειώνεται η συμβολή πολλών ευρωπαϊκών χωρών στο ΕΤΑ.
<P>
Έτσι, την ίδια στιγμή, πολλαπλασιάζονται οι λεγόμενες έκτακτες χρηματοδοτικές ενισχύσεις, στις πιο διαφορετικές χώρες του πλανήτη, χωρίς να προκύπτει κανένα συνολικό σχέδιο, ούτως ώστε η πολιτική συνεργασίας μας δεν αποτελεί πλέον παρά ένα αόριστο και αχανές πασπάλισμα, εν ολίγοις δεν είναι, δηλαδή, πλέον πολιτική.
<P>
Σε αυτόν τον ιδιαίτερο συλλογισμό, προστίθεται και ένας δεύτερος. Εάν το Τατζικιστάν αντιμετωπίζει σήμερα τις οικονομικές δυσκολίες που αναφέρει η έκθεση, όπως τόσες χώρες του πλανήτη άλλωστε, σημαίνει ότι είναι θύμα του αλόγιστου ανοίγματος των συνόρων και του ανεξέλεγκτου παιχνιδιού που παίζουν οι αυτοκρατορίες.
<P>
Από την πλευρά μας, δε βλέπουμε καμία καλύτερη λύση από την αποκατάσταση μιας νέας διεθνούς τάξης του εμπορίου, που να σέβεται την κυριαρχία των κρατών, το ρυθμό τους και τους τρόπους ανάπτυξής τους, που να σέβεται επίσης τις παραδόσεις τους, παραδόσεις που δε θα καταφέρουμε να εξαφανίσουμε με ένα μαγικό ραβδί γιατί θα έχουμε επιβάλει τις ελεύθερες εκλογές, τα ανθρώπινα δικαιώματα και αυτό που ονομάζουμε, τόσο βιαστικά, δημοκρατία.

<SPEAKER ID=43 NAME="Blokland">
Κύριε Πρόεδρε, η πολιτική κατάσταση στο Τατζικιστάν φαίνεται να μεταβάλλεται. Την προηγούμενη εβδομάδα, ο Πρόεδρος κ. Ragmunof ανήγγειλε κοινοβουλευτικές εκλογές για το ερχόμενο έτος. Μετά από διαμάχη που διήρκεσε μήνες μεταξύ της κυβέρνησης και της αντιπολίτευσης επήλθε τελικά συμφωνία για το νέο εκλογικό νόμο. Εντούτοις, θα επιθυμούσα να επισημάνω ότι αυτές οι εξελίξεις σηματοδοτούν μόνο την αρχή της διαδικασίας εκδημοκρατισμού. Το Τατζικιστάν εξακολουθεί να παρουσιάζει χαρακτηριστικά, τα οποία δεν ταιριάζουν σε ένα δημοκρατικό κράτος δικαίου. Σε αντίθεση με τις πρόσφατες θετικές εξελίξεις έρχεται το γεγονός ότι κατά τις επόμενες εκλογές σε έναν αριθμό κομμάτων δεν θα επιτραπεί να λάβουν μέρος στις εκλογές. Έχουν αποκλεισθεί από τις εκλογές. Αυτό δεν είναι περίεργο, καθώς την άδεια για τη συμμετοχή στις εκλογές εξακολουθούν να ελέγχουν πρώην κομμουνιστές. Αυτό το στίγμα για τη δημοκρατική στάση του Τατζικιστάν δεν επισκιάζει το γεγονός ότι παρατηρούνται κάποιες αλλαγές. Διεθνείς οργανώσεις και διμερείς δωρητές θεωρούν ότι δεν υπάρχει πλέον λόγος για τον αποκλεισμό του Τατζικιστάν από την παροχή βοήθειας. Και η Ευρωπαϊκή Επιτροπή επιχειρεί με την πρότασή της να συμβάλει προς αυτή την κατεύθυνση. Η Επιτροπή αγνοεί εντούτοις ένα σημαντικό δεδομένο στη συγκεκριμένη περίπτωση. Την άνοιξη του τρέχοντος έτους τα τρία Όργανα της Ευρωπαϊκής Ένωσης κατέληξαν σε μία διοργανική συμφωνία για μία περίοδο επτά ετών. Σε αυτή καθορίζονται τα χρηματοδοτικά όρια για τους διάφορους τομείς πολιτικής. Αυτό θα ήθελα σήμερα να το υπενθυμίσω στην Επιτροπή.
<P>
Στην πρόταση για τη χορήγηση βοήθειας του Τατζικιστάν λαμβάνεται ελάχιστα υπόψη η εν λόγω συμφωνία. Τόσο η επείγουσα έκκληση του ΔΝΤ και της Παγκόσμιας Τράπεζας προς την Ευρωπαϊκή Ένωση για την αύξηση της βοήθειας προς το Τατζικιστάν όσο και το επιχείρημα της ηθικής υποχρέωσης εξαιτίας των χρεών του Τατζικιστάν προς την Ένωση, δεν αποτελούν από μόνοι τους λόγους για τη χορήγηση της βοήθειας. Κατ' αρχήν, θα πρέπει να πρεσβεύουν οι χρηματοοικονομικοί περιορισμοί της Ευρωπαϊκής Ένωσης. Η προαναφερόμενη συμφωνία δεν δίνει περιθώρια για την παροχή δωρεών προς το Τατζικιστάν.
<P>
Επιπλέον, έχουμε την πρόσφατη εμπειρία της μη δυνατότητας ανταπόκρισης στις οικονομικές υποχρεώσεις όσον αφορά την ανοικοδόμηση του Κοσσυφοπεδίου. Η Επιτροπή έχει υποσχεθεί συμβολή 500 εκατ. ευρώ, ενώ τα κράτη μέλη δεν επιθυμούν να συμφωνήσουν για τη σχετική αύξηση του ευρωπαϊκού προϋπολογισμού. Παράλληλα, υπάρχει και μία γενική δήλωση προθέσεων του Συμβουλίου για την αποφυγή στο μέλλον τέτοιου είδους προβλημάτων. Αλλά θα πρέπει να εξετάσουμε τι συμβαίνει σχετικά. Αυτή τη στιγμή δεν δίνεται βοήθεια στο Κοσσυφοπέδιο. Η βοήθεια περιορίστηκε σε 360 εκατ. ευρώ και η χορήγησή της επεκτάθηκε σε πολυετή περίοδο.
<P>
Για το λόγο αυτό, έχω σοβαρές επιφυλάξεις κατά πόσο τα κράτη μέλη είναι διατεθειμένα να προβούν σε νέες υποχωρήσεις στο πλαίσιο της βοήθειας προς το Τατζικιστάν ακόμη και εάν πρόκειται για σχετικά μικρά ποσά. Τα κράτη μέλη βρίσκονται σε δύσκολη θέση στο εσωτερικό τους, καθώς τα αποτελέσματα των διαπραγματεύσεων της Συνόδου Κορυφής του Βερολίνου ανατρέπονται από την πραγματικότητα. Πέραν του περιορισμένου προϋπολογισμού, οι πολιτικές βλέψεις της Ευρωπαϊκής Ένωσης έχουν ελάχιστα να περιμένουν από το Τατζικιστάν. Η μεγάλη απόσταση καθιστά αδύνατη την άσκηση πραγματική επιρροής για τον εκδημοκρατισμό.
<P>
Η Ευρωπαϊκή Ένωση έχει κάθε συμφέρον για τη σταθεροποίηση της ευρύτερης περιοχής, αλλά τα μέσα που διαθέτει για αυτό το σκοπό εξακολουθούν να είναι πολύ περιορισμένα. Αυτό φυσικά δεν σημαίνει ότι δεν θα πρέπει να πράξουμε τίποτε για το Τατζικιστάν. Από ανθρωπιστικής άποψης πρόκειται να συμφωνήσω με την ειδική βοήθεια όσον αφορά το μέρος του δανεισμού. Το μέρος της δωρεάς θα πρέπει για τους ανωτέρω λόγους να αποσυρθεί.
<P>
Επιπλέον, θα επιθυμούσα η Επιτροπή να ζητήσει από τους διμερείς δωρητές του Τατζικιστάν και τα κράτη μέλη να χορηγήσουν μεμονωμένα ιδιαίτερη βοήθεια στη χώρα αυτή. Το δημοσιονομικό πλαίσιο των εθνικών κρατών μελών από πολιτικής άποψης είναι λιγότερο ευαίσθητο.
<P>
Τέλος, θα ήθελα να ζητήσω από την Επιτροπή από ηθικής άποψης να επαναλάβει όσο το δυνατό συντομότερα τα σχέδια για το Τατζικιστάν στο πλαίσιο του TACIS. Επ' αυτού. θα πρέπει να υπάρχει αυστηρός έλεγχος ώστε τα χρήματα να καταλήγουν εκεί που ανήκουν, δηλαδή στο λαό το Τατζικιστάν ο οποίος υποφέρει από μεγάλη φτώχεια.

<SPEAKER ID=44 LANGUAGE="DE" NAME="Rόbig">
Κύριε Πρόεδρε, χθες ψηφίσαμε τον προϋπολογισμό και εσείς αποφασίσατε εδώ, στην κατηγορία 4, βήματα που θα είναι πολύ σημαντικά για το μέλλον της Ευρώπης. Κυρία Επίτροπε, σήμερα συζητούμε για μία έκτακτη βοήθεια που ουσιαστικά εξυπηρετεί την ενίσχυση μιας περιοχής του κόσμου που θα μπορούσε να μας δημιουργήσει προβλήματα αν δεν ασχοληθούμε εντατικά με αυτήν. Πρέπει να φροντίσουμε να αποκτήσουν μελλοντικά μεγαλύτερη βαρύτητα η δημοκρατία, η οικονομία της αγοράς και παράγοντες ασφαλείας στο Τατζικιστάν, στην Αρμενία και τη Γεωργία. Κατά τη διάρκεια του εμφυλίου πολέμου είχαμε στο Τατζικιστάν έντονο υπερπληθωρισμό και η παραγωγή της χώρας μειώθηκε κατά τα δύο τρίτα. Πρέπει να φανταστεί κανείς τί σημαίνει αυτό για την κάθε οικογένεια, για τον κάθε άνθρωπο μιας τέτοιας χώρας. Το 1997 υπήρξε και πάλι οικονομική ανάπτυξη, της τάξης του 1,7%. Η συνολική οικονομική αύξηση της παραγωγής ήταν 5,3%, όπως δε ήδη ανέφερα, το σημείο εκκίνησης ήταν πάρα πολύ χαμηλό. Μετά, τον Δεκέμβριο του 1998, ο πληθωρισμός υποχώρησε και πάλι κάτω από το 3%, υπήρξε δηλαδή κι εδώ μια κάποια σταθεροποίηση, και το 1998 βελτιώθηκε επίσης το ισοζύγιο πληρωμών από 5,5 σε 15,2 % του ΑΕΠ. Φυσικά, ένα μεγάλο πρόβλημα είναι τα χρέη που έχουν ύψος 1.263 εκατ. δολάρια Αμερικής, δηλαδή 98% του ΑΕΠ. Βλέπουμε ότι εδώ έχουμε φθάσει στα όρια.
<P>
Εφ' όσον το Τατζικιστάν είναι η φτωχότερη χώρα των Νέων Ανεξαρτήτων Κρατών, πρέπει να καταπολεμήσουμε τη φτώχεια που χτυπάει εκεί τα παιδιά των διαφόρων οικογενειών και ειδικά τώρα, στην περίοδο πριν από τα Χριστούγεννα, θα πρέπει εμείς που ζούμε με ευημερία να σκεφτούμε και εκείνους που δεν ζουν σήμερα τόσο καλά όσο εμείς. Γι' αυτό πιστεύω ότι είναι επίσης αναγκαίο να έχουμε προγράμματα σαφώς ορισμένα και συνδεδεμένα με όρους και ότι φυσικά η εφαρμογή αυτών των προγραμμάτων πρέπει να στηρίζεται στις υφιστάμενες νομικές βάσεις. Εδώ το ζητούμενο είναι για μας κυρίως ότι πρέπει να τηρηθούν οι διατάξεις ελέγχου του προϋπολογισμού.
<P>
Πέρα από αυτό, διαπιστώνεται ότι φυσικά η ενίσχυση που θα χορηγηθεί πρέπει επίσης να συνδεθεί με την διεξαγωγή τακτικών εκλογών στη χώρα. Προβλέπεται να διεξαχθούν εκλογές τον Μάρτιο του 2000 και για μας το ζητούμενο τώρα είναι να δημιουργήσουμε κίνητρα για την επιβολή της δημοκρατίας. Είναι σημαντικό για τον πληθυσμό να μην λύνονται οι διαφορές στον δρόμο, με εμφύλιο πόλεμο, αλλά στα κοινοβούλια, ανάμεσα στις διάφορες πολιτικές ομάδες και με κοινούς κανόνες.
<P>
Θεωρώ ότι το ευρωπαϊκό μας πρότυπο μπορεί να αποβεί πολύ ωφέλιμο για ολόκληρη την περιοχή εκείνη, δηλαδή να λειτουργήσει η οικονομία της αγοράς, η περιβαλλοντική και κοινωνική οικονομία της αγοράς, να επικρατήσουν δημοκρατικές συνθήκες ούτως ώστε ο πολίτης να μπορεί να είναι βέβαιος ότι οι συγκρούσεις θα επιλύονται στα κοινοβούλια και ότι υπάρχει ασφάλεια, και πιστεύω ότι θα έπρεπε να εξαγάγουμε τις απόψεις μας για την ασφάλεια και όχι να εισάγουμε εγκληματικότητα από τις χώρες αυτές. Ακόμη κι αν εμείς αισθανόμαστε ασφαλείς σήμερα εδώ στο Κοινοβούλιο, ωστόσο πριν από λίγες μέρες έγιναν κι εδώ στο Στρασβούρφο τέσσερις φόνοι γυναικών. Ακόμη κι αν δηλαδή πιστεύουμε ότι είμαστε τάχα ασφαλείς, και πάλι πρέπει να φροντίζουμε καθημερινά στην Ευρώπη και σ' εκείνες τις χώρες όπως στην Αρμενία και τη Γεωργία για την καθημερινή ασφάλεια του πληθυσμού.
<P>
Για τον λόγο αυτόν θα ήθελα τελειώνοντας να ευχαριστήσω θερμά όλους τους συνεργάτες του Σώματος, καθώς και τους συναδέλφους, γιατί είναι φανερό ότι κι εμείς ευχαρίστως θα αναλάβουμε ευθύνη έξω από την Ευρώπη, ότι προβληματιζόμαστε για την ειρήνη σ' αυτόν τον κόσμο. Γι' αυτό αισθάνομαι άλλωστε ιδιαίτερη χαρά που χθες μπορέσαμε να προσφέρουμε στην Πρόεδρό μας το φως της ειρήνης από τη Βηθλεέμ. Ελπίζω ότι η ειρήνη αυτή θα μας συνοδεύει τις ημέρες των Χριστουγέννων και ότι θα έχουμε μια ευκαιρία να ζήσουμε ειρηνικά και κατά τη νέα χιλιετία!

<SPEAKER ID=45 LANGUAGE="DE" NAME="Posselt">
Κύριε Πρόεδρε, αν δεν υπήρχε ο λαός του Τατζικιστάν, δεν θα ήμουν σήμερα εδώ! Ο παπούς μου εργαζόταν ως αιχμάλωτος του Αα Παγκοσμίου Πολέμου το 1916 στην τότε ρωσική Κεντρική Ασία στην κατασκευή σιδηροδρόμων και πάντα μου διηγόταν ότι επέζησε τα δύσκολα εκείνα χρόνια μόνο χάρη στη φιλοξενία και τη βοήθεια του λαού του Τατζικιστάν.
<P>
Όμως δεν είναι αυτός ο λόγος που σήμερα υπερασπίζομαι τόσο θερμά το Τατζικιστάν, αλλά αντίθετα με τον συνάδελφο Blokland, εγώ είμαι της γνώμης ότι πρόκειται για ένα ζήτημα που μας αφορά άμεσα. Το Τατζικιστάν βρίσκεται σε μία περιοχή που περιβάλλεται από την Κίνα και τη Ρωσία, οι οποίες συναντώνται εκεί, από τον ισλαμικό κόσμο και την Κασπία Θάλασσα όπου υπάρχουν τεράστια αποθέματα πρώτων υλών.
<P>
Κατά την εκτίμησή μου, ο χώρος αυτός είναι τα Βαλκάνια του μέλλοντος, είναι Βαλκάνια παγκοσμίων διαστάσεων. Γι' αυτό, είναι ζωτικού ενδιαφέροντος για εμάς να σταθεροποιήσουμε τον χώρο αυτόν, εφ' όσον μάλιστα εκεί υπάρχει και μια σειρά πυρηνικών δυνάμεων, και να αποτρέψουμε οι επί τόπου εθνοτικές συγκρούσεις να επηρεάσουν ολόκληρο τον κόσμο.
<P>
Γι' αυτό πιστεύω ότι είναι ανάγκη να βοηθήσουμε το Τατζικιστάν στη δύσκολη πορεία του με ένα δάνειο, αλλά και με χαμένες ενισχύσεις, ενώ είναι βέβαια φανερό ότι πρέπει να απευθυνθούμε γι' αυτό στα κράτη μέλη, γιατί δεν παρέχεται από τον προϋπολογισμό μας.
<P>
Φυσικά πρέπει να απαιτήσουμε δημοκρατία και κράτος δικαίου, δεν πρέπει όμως από την άλλη να εφαρμόσουμε άδικα κριτήρια. Για αιώνες το Τατζικιστάν ήταν θύμα αποικιακής εκμετάλλευσης. Για 80 χρόνια υφίστατο τη βίαιη καταπίεση του σοβιετικού κομμουνισμού. Σήμερα ο μικρός αυτός ορεσίβιος λαός βαδίζει με κόπο τον δρόμο του και δεν μπορούμε να εφαρμόσουμε ευρωπαϊκά κριτήρια εδώ. Πρέπει να εφαρμόσουμε κριτήρια σαν εκείνα των αναπτυσσομένων χωρών, όπως υποστηρίζουμε και τις αφρικανικές χώρες εδώ και δεκαετίες στην πορεία τους προς τη δημοκρατία μολονότι υπάρχουν ακόμη πολλά αξιόμεμπτα στοιχεία εκεί.
<P>
Το Τατζικιστάν δέχεται υποστήριξη μόνο εδώ και λίγα χρόνια. Γι' αυτό πρέπει βέβαια να απαιτήσουμε να ακολουθεί τους κανόνες του παιχνιδιού, όμως θα πρέπει να δείξουμε υπομονή απέναντι στον λαό της χώρας, να προωθήσουμε εντατικά τις εκλογές αυτήν την άνοιξη και να παραδεχθούμε ότι αυτό δεν είναι μόνο μία πράξη που τιμά την Ευρώπη, αλλά ότι αποτελεί επίσης πρωταρχικό συμφέρον για την Ευρώπη να μεριμνήσει για ειρήνη στην περιοχή αυτή.

<SPEAKER ID=46 LANGUAGE="DE" NAME="Karas">
Κύριε Πρόεδρε, κυρία Επίτροπε, αξιότιμοι κυρίες και κύριοι, η Ευρωπαϊκή Ένωση έχει θέσει τέσσερις μεγάλους στόχους. Πρώτον, τις απαραίτητες μεταρρυθμίσεις εντός των θεσμικών οργάνων και των κρατών μελών της ΕΕ. Δεύτερον, τη διεύρυνση της Ευρωπαϊκής Ένωσης των 15 και τη συνδεδεμένη με αυτή συζήτηση για τα σύνορα της Ευρώπης και της Ευρωπαϊκής Ένωσης την οποία απαιτήσαμε και την οποία αποδέχθηκε ο Πρόεδρος Prodi. Τρίτον, τον ρόλο μιας Ευρωπαϊκής Ένωσης με αυτοπεποίθηση και δυναμική παρουσία στον κόσμο. Τέταρτον, την ενίσχυση της εμπιστοσύνης των πολιτών στην υλοποίηση αυτών των στόχων και στην εργασία μας.
<P>
Η συμπερίληψη του Τατζικιστάν σε μία έκτακτη χρηματοδοτική ενίσχυση αποτελεί μέρος αυτής της αυξανόμενης ευθύνης μας για μία παγκόσμια πολιτική εξέλιξη δημοκρατική, ειρηνική και θεμελιωμένη στην αποδοχή των ανθρωπίνων δικαιωμάτων. Η έκτακτη χρηματοδοτική ενίσχυση της Αρμενίας και της Γεωργίας που εγκρίθηκε στις 17 Νοεμβρίου 1997 περιλάμβανε και τη δυνατότητα χορήγησης παρόμοιας βοήθειας στο Τατζικιστάν αμέσως μόλις η χώρα αυτή - αυτό αποτελεί συμπλήρωση στις παρατηρήσεις του Paul Rόbig - κατέληγε σε συμφωνία με το Διεθνές Νομισματικό Ταμείο. Η συμφωνία αυτή με το Διεθνές Νομισματικό Ταμείο είναι δεδομένη. Μετά από δύο άμεσες πιστώσεις που χορηγήθηκαν μετά την κρίση του Δεκεμβρίου 1997 και του Απριλίου 1998, το ΔΝΤ ενέκρινε τον Ιούνιο του 1998 ένα τριετές πρόγραμμα υπέρ του Τατζικιστάν με κεφάλαια υποκατάστασης ύψους 128 εκατ. δολαρίων Αμερικής, ώστε να παγιωθεί η σταθερότητα που είχε επιτευχθεί και να υπάρξει βιώσιμη ανάπτυξη.
<P>
Ακόμη, στις 11 Δεκεμβρίου 1998 με πρωτοβουλία του ΔΝΤ και της Παγκόσμιας Τράπεζας έγινε σύσκεψη της Συμβουλευτικής Ομάδας προκειμένου να βελτιωθεί η πρόσβαση στις χρηματοδοτικές διευκολύνσεις που προσφέρουν τα όργανα αυτά στο Τατζικιστάν και σε άλλα Νέα Ανεξάρτητα Κράτη που πλήττονται ιδιαίτερα από τις εξωτερικές επιπτώσεις της κρίσης στη Ρωσία. Κατά συνέπειαν είναι σωστό και καλό να εγκρίνουμε σήμερα την έκθεση και τις τροπολογίες σύμφωνα με το πνεύμα των όρων μας, αλλά και της παγκόσμιας πολιτικής μας ευθύνης, η οποία αναμφίβολα θα αυξηθεί.
<P>
Μια και είμαι ο τελευταίος ομιλητής, αλλά και νέος ομιλητής μεταξύ των τελευταίων αυτού του Κοινοβουλίου, επιτρέψτε μου να εκθέσω μερικές ακόμη σκέψεις μου. Πρώτον, θα ήθελα να πω μια φορά καθαρά, και πιστεύω ότι τα λόγια μου εκφράζουν πολλούς, ότι χαίρομαι, ότι όλοι χαιρόμαστε, που μπορούμε να συμβάλουμε εδώ στο Σώμα στη συγκεκριμένη διαδικασία.
<P>
Δεύτερον, μολονότι γνωρίζουμε ότι πρέπει ακόμα να βελτιωθούν πολλά, προσφέρουμε εδώ καλή εργασία που γίνεται ολοένα και πιο σημαντική. Την εργασία όμως αυτήν μπορούμε να την προσφέρουμε μόνο επειδή στα γραφεία μας, στις Ομάδες μας, στις Επιτροπές και στον καθημερινό κοινοβουλευτικό βίο μας περιβάλλουν και μας υποστηρίζουν ικανοί, δραστήριοι, αξιόπιστοι συνεργάτες και κοινοβουλευτικοί υπάλληλοι. Ευχαριστώ όλους εκείνους που βρίσκονται πίσω από εμάς και μας βοηθούν στην εργασία μας!
<P>
(Χειροκροτήματα)
<P>
Θα ήθελα να εκφράσω δύο ακόμη ευχές, μια και βρισκόμαστε πριν από τα Χριστούγεννα. Είθε τον καινούργιο χρόνο να πετύχουμε περισσότερο στον εξευρωπαϊσμό της εσωτερικής πολιτικής των κρατών μελών. Είθε τον καινούργιο χρόνο να πετύχουμε καλύτερα να εδραιώσουμε την εργασία μας στη συνείδηση των κρατών μελών και των πολιτών. Εξ ονόματος της Ομάδας μου θέλω να ευχηθώ σε όλους τους συνεργάτες και τους συναδέλφους μας στο Κοινοβούλιο καλά Χριστούγεννα!
<P>
(Χειροκροτήματα)

<SPEAKER ID=47 LANGUAGE="SV" NAME="Wallstrφm">
Κύριε Πρόεδρε, αξιότιμοι βουλευτές, κατ' αρχάς, θέλω να εκφράσω τις θερμές ευχαριστίες μου στον εισηγητή κ. Savary. Η Επιτροπή διαπιστώνει με ικανοποίηση ότι η πρότασή της για χορήγηση έκτακτης χρηματοδοτικής συνδρομής στο Τατζικιστάν έτυχε θερμής στήριξης από την Επιτροπή του Κοινοβουλίου. Η Επιτροπή, έχοντας κατά νου το ενδεχόμενο μίας πιθανής αρνητικής πολιτικής εξέλιξης σ' αυτήν τη χώρα, στηρίζει πλήρως πολλές από τις προτεινόμενες τροποποιήσεις, ιδιαίτερα αυτές που αναφέρονται σε έναν αυστηρότερο έλεγχο του προϋπολογισμού, όπως επίσης και την πρόταση για την υποβολή μίας τελικής έκθεσης στο Κοινοβούλιο το έτος 2004.
<P>
Η Επιτροπή δεν μπορεί, όμως, να δεχτεί τις προτάσεις τροπολογίας που αφορούν το σκέλος της οικονομικής βοήθειας αυτής της χρηματοδοτικής συνδρομής. Είναι αδύνατον να υλοποιηθεί, με δεδομένη την υφιστάμενη νομική βάση, ιδιαίτερα του Tacis, αυτό το σκέλος της οικονομικής βοήθειας, εφόσον τα κονδύλια που αποτελούν τμήμα της συνδρομής δεν μπορούν να συσχετιστούν με κάποια ιδιαίτερα έργα ή προγράμματα και ο στόχος είναι, βέβαια, να μειωθεί το χρέος αυτής της χώρας έναντι της Κοινότητας. Αυτή η πρόταση αποσκοπεί, επίσης, στην επικύρωση της οικονομικής βοήθειας ύψους 95 εκατομμυρίων ευρώ που προορίζονται για την Αρμενία και τη Γεωργία, σύμφωνα με την απόφαση 97/787/ΕΕ του Συμβουλίου της 17ης Νοεμβρίου 1997.
<P>
Η Επιτροπή δυσκολεύεται να δεχτεί να μειωθεί η οικονομική βοήθεια στα 50 εκατομμύρια ευρώ, και ο λόγος είναι ο εξής: η Κοινότητα θα συνεχίσει να εκτίθεται οικονομικά σε μία περιοχή η σταθερότητα της οποίας έχει επιδεινωθεί, τόσο εξ αιτίας της ρωσικής δημοσιονομικής κρίσης, όσο και εξ αιτίας της παρούσης κατάστασης στον Βόρειο Καύκασο και αυτή η έκθεση θα κυμαίνεται σε υψηλά επίπεδα. Ήδη, έχει επιτευχθεί μία σημαντική μείωση αυτής της οικονομικής έκθεσης της ΕΕ, από τα 212 εκατομμύρια ευρώ αρχικά, συμπεριλαμβανομένων και των επιτοκίων των ανεξόφλητων χρεών, στα 123 εκατομμύρια ευρώ, προς το παρόν. Ωστόσο, αν η χρηματοδοτική συνδρομή διεκπεραιωθεί όπως έχει σχεδιαστεί, μπορεί να υλοποιηθεί μία περαιτέρω μείωση τα επόμενα χρόνια.
<P>
Η Αρμενία και η Γεωργία θα δυσκολευτούν να κατανοήσουν τη μείωση της κοινοτικής συνδρομής, παρά τις μεγάλες προσπάθειες που αυτές οι δύο χώρες, με τη συνδρομή του ΔΝΤ και άλλων χορηγών οικονομικής ενίσχυσης, έχουν καταβάλει για να μειώσουν τις οικονομικές υποχρεώσεις τους έναντι της Κοινότητας. Κάτι τέτοιο θα έφερνε σε δύσκολη θέση την Κοινότητα, τόσο έναντι αυτών των δύο χωρών όσο και της διεθνούς κοινότητας.
<P>
Η Επιτροπή θεωρεί ότι θα ήταν λυπηρό αν η Κοινότητα αρνούνταν να επικυρώσει τη χρηματοδοτική της συνδρομή προς χώρες, η στρατηγική σημασία των οποίων για την ίδια την Κοινότητα είναι προφανής. Πέραν τούτου και λαμβάνοντας υπόψη τις παρούσες δυσκολίες στον Καύκασο, θα έπρεπε να αποστείλουμε πολιτικά μηνύματα που υποδηλώνουν τη βούλησή μας να συνεχίσουμε να ενισχύουμε τις σθεναρές προσπάθειες που καταβάλλονται για να επιτευχθεί η σταθερότητα και η δημοκρατία, καθώς και για να θεσπιστούν μεταρρυθμίσεις.

<SPEAKER ID=48 NAME="Πρόεδρος">
Νομίζω πως κανείς δεν έχει αντίρρηση στο να καταγραφεί αυτή η δήλωση στα πρακτικά.
<P>
Η συζήτηση έληξε.
<P>
Προχωρούμε στην ψηφοφορία.
<P>
Μετά την ψηφοφορία επί των τροπολογιών.

<SPEAKER ID=49 NAME="Thyssen">
Κύριε Πρόεδρε, μετά από τις ψηφοφορίες επιθυμώ να θέσω προς συζήτηση ένα ακόμη σημείο σχετικά με τα κείμενα που ψηφίστηκαν εχθές. Θα επιθυμούσα, μετά τις ψηφοφορίες, να λάβω το λόγο εφόσον αυτό μου επιτρέπεται.

<SPEAKER ID=50 NAME="Πρόεδρος">
Σύμφωνοι.
<P>
(Το Σώμα εγκρίνει το ψήφισμα νομοθετικού περιεχομένου) ΑΙΤΙΟΛΟΓΗΣΕΙΣ ΨΗΦΟΥ

<SPEAKER ID=51 LANGUAGE="IT" NAME="Fatuzzo">
Κύριε Πρόεδρε, επιθυμώ να εκφράσω τη μεγάλη μου ικανοποίηση λόγω του ότι η τελευταία αιτιολόγηση ψήφου που κάνω για το 1999 αφορά την έκθεση του κυρίου Savary, υπέρ της οποίας ψήφισα. Είμαι απολύτως υπέρ αυτής της πρωτοβουλίας της Ευρωπαϊκής Κοινότητας, που στοχεύει στη χορήγηση μιας συγκεκριμένης ενίσχυσης στις περιοχές που το αξίζουν περισσότερο, όπως το Τατζικιστάν. Όπως έκανε και ο κύριος Blokland κατά την αιτιολόγηση της ψήφου του, θα ήθελα να πω στην Επίτροπο Wallstrφm - η οποία ταράζει τον ύπνο των ιταλών, ελλήνων και ισπανών συνταξιούχων εξαιτίας των παλαιών αυτοκινήτων που πρέπει να τεθούν γρήγορα εκτός κυκλοφορίας - ότι θα επιθυμούσα οι ενισχύσεις που θα χορηγηθούν στο Τατζικιστάν και σε άλλα κράτη να ελέγχονταν και όσον αφορά τον προορισμό τους. Θα χαιρόμουν εάν προορίζονταν και για άτομα που τις έχουν ανάγκη, όπως οι συνταξιούχοι.

<SPEAKER ID=52 LANGUAGE="DE" NAME="Rόbig">
Αξιότιμε κύριε Πρόεδρε, παρά τους μεγάλους μου ενδοιασμούς ψήφισα υπέρ της χρηματοδοτικής βοήθειας, επειδή βλέπω μία δυνατότητα δημιουργίας οικονομίας της αγοράς, δημοκρατίας και ειρήνης μέσω οικονομικών κινήτρων όπως εξέθεσε ο κ. Karas και όχι δια της βίας. Θα ήθελα να ευχαριστήσω θερμά όλους τους συναδέλφους που με υποστήριξαν, να ευχηθώ χαρούμενα Χριστούγεννα και καλή χρονιά!
<P>
(Χειροκροτήματα)

<SPEAKER ID=53 NAME="Thyssen">
Κύριε Πρόεδρε, θα επιθυμούσα να αναφερθώ εν συντομία στα κείμενα που ψηφίστηκαν εχθές. Κατά τη διάρκεια της συζήτησης, μελέτησα τι ακριβώς αναφέρεται σχετικά με τη ψηφοφορία για την έκθεση Murphy για τις καθυστερήσεις των πληρωμών. Θα επιθυμούσα να επισύρω την προσοχή σας όσον αφορά την τροπολογία 20. Επειδή είμαι βέβαιος κατά 99,9% ότι αυτό δεν είναι το κείμενο το οποίο ψηφίσαμε και σε καμία περίπτωση το κείμενο το οποίο έπρεπε να καταγραφεί, καθώς δεν πρόκειται για το κείμενο της επιτροπής βιομηχανίας. Ζητώ επισήμως το λόγο επειδή φοβούμαι ότι δεν θα είμαστε σε θέση να έρθουμε σε επαφή με τις υπηρεσίες κατά τη διάρκεια των διακοπών των Χριστουγέννων και προκειμένου να προληφθούν δυσχέρειες κατά τη συναινετική διαδικασία.

<SPEAKER ID=54 NAME="Πρόεδρος">
Ευχαριστώ πολύ, κυρία Thyssen. Θα προβούμε στην κατάλληλη εξακρίβωση του ζητήματος, διότι είναι προφανές πως τα συνοπτικά πρακτικά έχουν ήδη εγκριθεί. Επομένως, στην προκειμένη περίπτωση, θα πρέπει να γίνει μια διόρθωση τεχνικού χαρακτήρα.

<SPEAKER ID=55 LANGUAGE="FR" NAME="Lulling">
Κύριε Πρόεδρε, δεν ξέρω εάν πρόκειται για μια διόρθωση τεχνικής φύσης αλλά μόλις ανακάλυψα ότι δεν αναφέρομαι μεταξύ των βουλευτών του Λουξεμβούργου στα συνοπτικά πρακτικά της Τετάρτης, που αφορούν την έκθεση της κυρίας Palacio Vallelersundi σχετικά με τον έλεγχο της εντολής. Αναφέρεται η κυρία Reding. Γνωρίζω ότι οφείλω την έδρα μου στο διορισμό της ως επιτρόπου, αλλά δεν καταλαβαίνω, από τη στιγμή που είμαι βουλευτής από τις 16 Σεπτεμβρίου, γιατί δεν αναφέρομαι στα συνοπτικά πρακτικά σχετικά με τον έλεγχο της εντολής. Μπορείτε, σας παρακαλώ, να το διορθώσετε;

<SPEAKER ID=56 NAME="Πρόεδρος">
 Κυρία Lulling, δεν μπορώ να το διορθώσω γιατί δεν αποτελείτε αντικείμενο αυτής της έκθεσης. Εκλεχθήκατε στις 16 Σεπτεμβρίου - όπως σωστά είπατε - και αυτή η έκθεση αφορά τους βουλευτές που εξελέγησαν στις 13 Ιουνίου. Αντικαταστήσατε την κυρία Reding. Συνεπώς, θα υπάρξει μια άλλη έκθεση η οποία, ελπίζω ότι θα επικυρώσει την εντολή σας.

<SPEAKER ID=57 LANGUAGE="DE" NAME="Posselt">
Κύριε Πρόεδρε, επειδή έχουμε Χριστούγεννα, θέλω να μου δώσετε λίγο χρόνο! Θέλω να σας ευχαριστήσω και να διαλύσω μία παρεξήγηση. Ο Πρόεδρος έχει το δικαίωμα να επιτρέπει σε έναν βουλευτή μία ερώτηση προς την Επιτροπή. Ήθελα να θέσω μία ερώτηση στην Επίτροπο και επιπλέον να απαντήσω μία δική σας ερώτηση, που την είχατε απευθύνει στον συνάδελφο Mayer. Ήθελα να πω ότι την άνοιξη θα γίνει εδώ στο Στρασβούργο, στην αυλή του Κοινοβουλίου, μια μεγάλη βαυαρέζικη δοκιμή μπύρας!
<P>
(Χειροκροτήματα)

<SPEAKER ID=58 NAME="Πρόεδρος">
Κύριε Posselt, χαίρομαι ιδιαιτέρως. Εν πάση περιπτώσει όμως, για να βάλουμε τα πράγματα στη θέση τους, θέλω να σας υπενθυμίσω ότι όταν κάποιος ζητά το λόγο επί θέματος διαδικασίας, οφείλει να αναφέρει το άρθρο του Κανονισμού το οποίο επικαλείται.
<P>
Κατόπιν τούτου, κυρίες και κύριοι, το Κοινοβούλιο ολοκλήρωσε τη σημερινή του ημερήσια διάταξη.
<P>
Τα συνοπτικά πρακτικά της σημερινής συνεδρίασης θα υποβληθούν προς έγκριση στο Κοινοβούλιο κατά την έναρξη της προσεχούς περιόδου συνόδου.
<P>
Ο κύριος Manders έχει το λόγο επί θέματος διαδικασίας.

<SPEAKER ID=59 NAME="Manders">
Πρόεδρε, θα επιθυμούσα να επωφεληθώ της ευκαιρίας για να ευχηθώ στο Προεδρείο και σε όλους τους συναδέλφους καλή μετάβαση στο νέο έτος.

<SPEAKER ID=60 NAME="Πρόεδρος">
Κυρίες και κύριοι, πριν φύγετε και με αφήσετε μόνο, θα επιθυμούσα γι' άλλη μια φορά, εξ ονόματος του Προεδρείου, να ευχαριστήσω όλες τις κυρίες και όλους τους κυρίους βουλευτές, όλες τις υπηρεσίες, τους υπαλλήλους, τους βοηθούς και τους υπόλοιπους συνεργάτες, αλλά επίσης - παρ' ότι το σύνολο των συνεργατών μας εργάζεται για μας - θα επιθυμούσα, εάν μου το επιτρέπετε, να κάνω μια ιδιαίτερη μνεία στους ανθρώπους των γλωσσικών υπηρεσιών, οι οποίοι μας βοηθούν να συνεννοηθούμε εδώ μέσα. Θα ήθελα ακόμη να αναφερθώ στην Επιτροπή και το Συμβούλιο, παρ' όλο που δεν παρίστανται. Δεν σκοπεύω να ξαναρχίσω τη συζήτηση για το αν αλλάζει ή όχι η χιλιετία. Θα επιθυμούσα ωστόσο να ευχηθώ σε όλους σας και, κατ' επέκταση, στο σύνολο των Ευρωπαίων πολιτών που εκπροσωπούμε, ένα ευτυχισμένο έτος 2000.

<CHAPTER ID=7>
Διακoπή της συvσδoυ
<SPEAKER ID=61 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 10.50)

