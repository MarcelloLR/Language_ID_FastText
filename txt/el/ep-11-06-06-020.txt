<CHAPTER ID="020">
Παρεμβάσεις διάρκειας ενός λεπτού (άρθρο 150 του Κανονισμού)
<SPEAKER ID="166" NAME="Πρόεδρος">
" ημερήσια διάταξη προβλέπει τις παρεμβάσεις ενός λεπτού επί σημαντικών πολιτικών θεμάτων.
<SPEAKER ID="167" NAME="Γεώργιος Κουμουτσάκος" AFFILIATION="PPE">
Κυρία Πρόεδρε, στην Ελλάδα επί 15 μέρες δεκάδες ή και εκατοντάδες χιλιάδες πολιτών συρρέουν αυθόρμητα στις πλατείες και στους δρόμους της Αθήνας και των μεγάλων πόλεων. Οι Έλληνες αγανακτισμένοι πήραν τη σκυτάλη από τους Ισπανούς. Μέσα στη βαθειά κρίση, ύφεση και ανεργία ζητούν ειρηνικά, αλλά και εκκωφαντικά, προοπτική για αξιοπρέπεια για τους ίδιους, τις οικογένειες, τα παιδιά τους. Το πλήθος και το πάθος είναι πρωτόγνωρα ακόμα και για μια χώρα με την έντονη πολιτική ζωή και παράδοση της Ελλάδας. Πρόκειται για πολύ σοβαρή πολιτική εξέλιξη με απρόβλεπτες διαστάσεις και προεκτάσεις.
<P>
Σε μια εποχή που δεν υπάρχουν στεγανά μεταξύ χωρών οφείλουμε να ακούσουμε με μεγάλη προσοχή τη βοή των γεγονότων. Οφείλουμε να ακούσουμε τον κ. Reynders, τον Βέλγο Υπουργό Οικονομικών, όταν λέει ότι στην Ελλάδα δεν πρέπει να ξεπεράσουμε τα μέτρα που μπορεί να αντέξει η κοινωνία γιατί έτσι καταστρέφεται η ανάπτυξη και η χώρα δεν ανακάμπτει. Καμία πολιτική δεν είναι βιώσιμη χωρίς στήριξη, ή έστω ανοχή, της κοινωνίας, πόσο μάλλον όταν πρόκειται για μια πολιτική που ουσιαστικά συνοψίζεται στο δίλημμα: εξουθενωτική λιτότητα ή χρεοκοπία. Αυτή η πολιτική χρειάζεται επειγόντως σοβαρές αλλαγές και διορθώσεις, όχι μόνο για να γίνει δικαιότερη αλλά για να γίνει αποτελεσματικότερη προς όφελος όλων.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Κυρία Πρόεδρε, ο θεσμός της Πολιτιστικής Πρωτεύουσας της Ευρώπης αποτελεί μία από τις πλέον αναγνωρίσιμες πολιτιστικές πρωτοβουλίες της Ευρωπαϊκής Ένωσης. Σύμφωνα με μελέτες που διεξήγαγε η Επιτροπή, συνιστά λόγο εθνικής υπερηφάνειας και από κοινού ευθύνης για τους κατοίκους των επιλεγμένων πόλεων. Το 2016, τα έθνη που φιλοξενούν τον θεσμό θα είναι η Πολωνία και η Ισπανία. Δύο πόλεις θα επιλεγούν και από τις δύο αυτές χώρες για να αποτελέσουν την Πολιτιστική Πρωτεύουσα της Ευρώπης για το 2016.
<P>
" γενέτειρά μου, το Gdańsk, συγκαταλέγεται σε μια μικρή ομάδα που είναι επικεφαλής της πολωνικής διαδικασίας επιλογής, η οποία θα πραγματοποιηθεί αυτόν τον μήνα. Είμαι ένθερμος υποστηρικτής της υποψηφιότητας αυτής το σύνθημα της οποίας είναι "Πολιτιστική ελευθερία - πολιτισμός της ελευθερίας". Το Gdańsk είναι, ιστορικά, ένας χανσεατικός λιμένας και η γενέτειρα του κινήματος της Αλληλεγγύης, το οποίο είναι συνώνυμο με την ελευθερία. Θα θέλαμε τώρα να δημιουργήσουμε ένα σύγχρονο πρόγραμμα με βάση αυτές τις ρίζες. Υποστηρίζουμε την ελεύθερη πρόσβαση στην πολιτιστική μας κληρονομιά και την καθημερινή διαγενεακή αλληλεγγύη και αλληλεγγύη της καλής γειτονίας. Πιστεύω ότι η πόλη μου έχει πολλά να προσφέρει στην ευρωπαϊκή κοινωνία, η δε νίκη σε αυτόν τον αναγνωρισμένου κύρους διαγωνισμό θα συμβάλει σε ακόμη μεγαλύτερο επίπεδο ευημερίας.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Κυρία Πρόεδρε, η ξηρασία που αντιμετωπίζουμε αυτήν τη στιγμή σε ολόκληρη την Ευρώπη, μαζί με τις προβλέψεις για το προσεχές διάστημα, τροφοδοτεί ανησυχίες όχι μόνο για μια νέα αύξηση των τιμών των τροφίμων αλλά και για την επισιτιστική ασφάλεια. Υπό αυτές τις συνθήκες, πιστεύω ότι η Ευρωπαϊκή Επιτροπή οφείλει να καταβάλει τις κοινοτικές επιδοτήσεις εκ των προτέρων ώστε να στηρίξει τους γεωργούς που πρέπει να χρησιμοποιήσουν τα υφιστάμενα συστήματα άρδευσης προκειμένου να αποφευχθεί η ολική απώλεια της συγκομιδής του τρέχοντος έτους. Εκτός από το μέτρο αυτό, πρέπει επίσης να ληφθούν υπόψη λύσεις για τη στήριξη της εφαρμογής συστημάτων άρδευσης, όπου η χρήση τους είναι απαραίτητη. Το τριάντα τοις εκατό της έκτασης της Ρουμανίας αποτελείται από αρδευόμενες εκτάσεις, ενώ η έλλειψη νερού και η επικράτηση της ξηρασίας δημιουργούν προβλήματα παρόμοια με εκείνα των άλλων κρατών μελών, χωρίς όμως να μπορεί να παρασχεθεί στήριξη στους γεωργούς με το σωτήριο αυτό μέτρο στην περίπτωση της εν λόγω κατάστασης.
<SPEAKER ID="170" NAME="Derek Vaughan" AFFILIATION="S&amp;D">
(EN) Κυρία Πρόεδρε, ήθελα να μιλήσω για τον ρόλο που μπορεί να διαδραματίσει ο αθλητισμός στην αύξηση της οικονομικής ευημερίας των περιφερειών μας. Στην Ουαλία, διαπιστώνω ότι το ράγκμπι και άλλες σημαντικές αθλητικές εκδηλώσεις δίνουν ώθηση στην οικονομία του Κάρντιφ. Μια άλλη ώθηση θα προέλθει από το θαυμαστό επίτευγμα του ποδοσφαιρικού συλλόγου Swansea City -και το αναφέρω αυτό προς όφελος του συναδέλφου μου Richard Howitt- ο οποίος μόλις έφθασε επάξια στην πρώτη επαγγελματική κατηγορία ποδοσφαίρου, την Premier Football League, μετά από μια φανταστική χρονιά. Συγχαίρω τον προπονητή, τους παίκτες, τη διοίκηση, το προσωπικό και τους οπαδούς που κατέστησαν δυνατή την άνοδο. Θα είναι τιμή για την Premier League και την Ουαλία και θα δώσει την τόσο αναγκαία ώθηση στην τοπική οικονομία καθώς θα προσέλθουν στην περιοχή οπαδοί, τουρίστες και, ελπίζω, επιχειρήσεις.
<P>
Τέλος, ελπίζω ότι η ΕΕ θα αναγνωρίσει τη σημασία του αθλητισμού, τόσο οικονομικά όσο και κοινωνικά, και θα παράσχει κεφάλαια για την ενίσχυση του αθλητισμού σε όλα τα επίπεδα, δεδομένου ιδίως του γεγονότος ότι μετά τη Συνθήκη της Λισαβόνας η ΕΕ έχει πλέον για πρώτη φορά αρμοδιότητα στον τομέα του αθλητισμού.
<SPEAKER ID="171" NAME="Θεόδωρος Σκυλακάκης" AFFILIATION="ALDE">
Κυρία Πρόεδρε, υποστήριξα και υποστηρίζω σταθερά το πρόγραμμα εξυγίανσης στη χώρα μου. Δικαιούμαι λοιπόν να επισημάνω και αδυναμίες. Κατ' αρχήν το πρόγραμμα στηρίζεται υπερβολικά στη φορολογία αντί να στηρίζεται στη μείωση των κρατικών δαπανών. Στραγγαλίζεται έτσι ο ελληνικός ιδιωτικός τομέας που είναι ο μόνος που μπορεί να αποπληρώσει τα τεράστια χρέη. Δεύτερον, δεν υπάρχει ορθολογικός σχεδιασμός σήμερα για την αξιοποίηση της ελληνικής δημόσιας περιουσίας. Τρίτον, το πρόγραμμα βραδυπορεί, κάτι που σε συνδυασμό με τα συγκεχυμένα μηνύματα στην ελληνική κοινή γνώμη από την Ευρώπη, συρρικνώνει την πολιτική στήριξη των μεταρρυθμίσεων. Το ζούμε μέρα με τη μέρα. Χρειαζόμαστε λοιπόν ένα τολμηρότερο πρόγραμμα που θα ζητά ταχύτερη προσαρμογή αλλά θα προσφέρει και σοβαρή αναπτυξιακή βοήθεια με τη μορφή ενός ευρωπαϊκού σχεδίου Μάρσαλ. Ένα τέτοιο πρόγραμμα θα είχε πολύ μεγαλύτερες πιθανότητες επιτυχίας. Και την επιτυχία αυτή την έχουμε ανάγκη όλοι.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Κυρία Πρόεδρε, θα ήθελα να θέσω προς συζήτηση τα πρόσφατα γεγονότα στον κόσμο του ποδοσφαίρου και, ιδίως, την εκλογή του Sepp Blatter ως επικεφαλής της FIFA. Νομίζω ότι η επανεκλογή του αποτελεί λυπηρό γεγονός σε μια εποχή κατά την οποία έχουν ακουστεί σοβαρές κατηγορίες διαφθοράς εις βάρος της FIFA, ιδίως όσον αφορά τη διεξαγωγή του Παγκοσμίου Κυπέλλου το 2022 στο Κατάρ. Νομίζω ότι οι κυβερνήσεις των κρατών μελών πρέπει να ζητήσουν την αναμόρφωση της FIFA και τη ρύθμιση των δραστηριοτήτων της. Αυτό ενδέχεται να δημιουργήσει μεγαλύτερη διαφάνεια και να συμβάλει στην αποφυγή λυπηρών γεγονότων ώστε να αποκατασταθεί η εμπιστοσύνη στη FIFA.
<P>
Το ποδόσφαιρο καθίσταται όλο και περισσότερο ένα είδος επιχείρησης. " έλλειψη διαφάνειας και οι κατηγορίες περί διαφθοράς επηρεάζουν και το ρουμανικό ποδόσφαιρο. Πρόσφατα, η Politehnica Timişoara, η οποία τερμάτισε σε υψηλή θέση στο ρουμανικό πρωτάθλημα και επρόκειτο να αγωνιστεί στο Champions League, υποβιβάστηκε στην τρίτη κατηγορία της Ρουμανίας βάσει μιας εντελώς τυχαίας απόφασης. Αυτή η άδικη απόφαση θα επηρεάσει εκατοντάδες χιλιάδες οπαδούς της ομάδας της Timişoara.
<P>
Απευθύνω και εγώ έκκληση από το Σώμα αυτό προς τις ποδοσφαιρικές αρχές της Ρουμανίας να ανατρέψουν την εν λόγω απόφαση και να επιτρέψουν στην Politehnica Timişoara να παραμείνει στην αφρόκρεμα του ρουμανικού και ευρωπαϊκού ποδοσφαίρου.
<SPEAKER ID="173" NAME="Kristiina Ojuland" AFFILIATION="ALDE">
(EN) Κυρία Πρόεδρε, η 2α Ιουνίου 2011 σηματοδότησε την έναρξη του ιστορικού μαραθωνίου ηλεκτρικών αυτοκινήτων Ταλίν-Μόντε Κάρλο, σήμερα δε τα αυτοκίνητα θα φθάσουν στην Κοπεγχάγη.
<P>
" Gesine Meissner και εγώ, ως Φιλελεύθεροι βουλευτές του Ευρωπαϊκού Κοινοβουλίου, είμαστε χορηγοί ενός ηλεκτρικού αυτοκινήτου που συμμετέχει στον αγώνα προκειμένου να προωθηθεί η βιώσιμη μεταφορά. Με την αύξηση των ποσοστών κατανάλωσης καθίσταται αναπόφευκτη η εξάντληση των ορυκτών καυσίμων, θα πρέπει δε κατά συνέπεια να αυξηθούν οι επενδύσεις σε περαιτέρω έρευνα και στην ανάπτυξη βιώσιμης μεταφοράς. Επιπλέον, η αύξηση της κινητικότητας έχει αρνητικές επιπτώσεις όσον αφορά το αποτύπωμα άνθρακα των ανθρώπων, αυτό δε θα μπορούσε να επιταχύνει την παγκόσμια αλλαγή του κλίματος.
<P>
" Ευρωπαϊκή Ένωση και τα κράτη μέλη της έχουν την ευκαιρία να γίνουν πρωτοπόροι στις πράσινες μεταφορές με τη θέσπιση κινήτρων για τους χρήστες των αειφόρων μέσων μεταφοράς και να ενθαρρύνουν τη μετάβαση προς μια Ένωση χωρίς άνθρακα.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Κυρία Πρόεδρε, η προέλευση της μόλυνσης η οποία προκάλεσε εικοσιένα θανάτους στη Γερμανία την περασμένη εβδομάδα εξακολουθεί να παραμένει άγνωστη. Το γεγονός αυτό υπογραμμίζει περαιτέρω την αδικαιολόγητη βιασύνη με την οποία ενήργησαν οι γερμανικές αρχές.
<P>
Οι κατηγορίες είναι ιδιαίτερα σοβαρές δεδομένου ότι η γερμανική αγορά αποτελεί βασικό καταναλωτή γεωργικών προϊόντων, αυτός δε είναι ουσιαστικά ο λόγος για τον οποίο έχει λάβει σημαντικές επενδύσεις για την προώθηση των προϊόντων αυτών.
<P>
Οι ευρωπαϊκές αρχές οφείλουν συνεπώς να αναλάβουν δράση σε δύο μέτωπα. Σε βραχυπρόθεσμο ορίζοντα πρέπει να διασφαλιστεί η εφαρμογή ενός μηχανισμού για την αποζημίωση των ευρωπαίων γεωργών που πλήττονται περισσότερο, ενώ σε μεσοπρόθεσμη βάση θα είναι απαραίτητη η μεταρρύθμιση του συστήματος έγκαιρης προειδοποίησης για τα μη ασφαλή τρόφιμα ώστε να προληφθούν τυχόν περαιτέρω αβάσιμοι συναγερμοί στο μέλλον. Τα μέτρα αυτά θα πρέπει να λάβουν υπόψη την πολυμορφία του ευρωπαϊκού γεωργικού τομέα.
<P>
Ως εκ τούτου, η πρόταση της Επιτροπής για τη χρηματοδότηση μηχανισμού ανάκλησης που θα χρησιμοποιεί τον προϋπολογισμό των οργανώσεων των παραγωγών οπωροκηπευτικών είναι απαράδεκτη. Σε πολλές περιφέρειες της Ευρώπης, όπως η Καταλονία για παράδειγμα, δεν υφίστανται τέτοιες οργανώσεις και, ως εκ τούτου, το σύστημα δεν μπορεί να χρησιμοποιηθεί για την αποζημίωση των γεωργών.
<SPEAKER ID="175" NAME="João Ferreira" AFFILIATION="GUE/NGL">
(PT) Κυρία Πρόεδρε, αδιαφορώντας για την οικονομική και κοινωνική καταστροφή που προκλήθηκε από τις διαρθρωτικές αλλαγές τις οποίες ενέκρινε το Διεθνές Νομισματικό Ταμείο (ΔΝΤ) σε χώρες όπως η Ελλάδα, οι ηγέτες της Ευρωπαϊκής Ένωσης κλιμακώνουν πλέον τις επιθέσεις τους και καταφέρονται εις βάρος της Πορτογαλίας με την ίδια προσέγγιση και την ίδια αχαλίνωτη αποικιακή υπεροψία. Σε αντάλλαγμα για το δάνειο των 78 δισεκατομμυρίων ευρώ, μια χώρα όπου ο κατώτατος μισθός δεν είναι ούτε καν 500 ευρώ θα αντιμετωπίσει περικοπές σε μισθούς και συντάξεις και το κλείσιμο δημόσιων υπηρεσιών, αλλά και θα εξαναγκαστεί να εκχωρήσει εθνικές επιχειρήσεις και πόρους. Αντιμετωπίζει επίσης αύξηση στις τιμές βασικών αγαθών και υπηρεσιών και 30 δισεκατομμύρια ευρώ σε τόκους, ποσόν που ισοδυναμεί με το 40% περίπου του συνολικού δανείου. Περισσότερα από τα δύο τρίτα των τόκων αυτών θα κατευθυνθούν προς την ίδια την Ευρωπαϊκή Ένωση. Αυτό είναι το νόημα της πολυδιαφημισμένης ευρωπαϊκής αλληλεγγύης.
<P>
" εμμονή στην εν λόγω πορεία δράσης θα οδηγήσει αναπόφευκτα σε εντατικοποίηση της κοινωνικής πάλης που μαίνεται σε ολόκληρη την Ευρώπη, συμπεριλαμβανομένης της Πορτογαλίας. Είμαστε, και θα συνεχίσουμε να είμαστε εδώ για να την υποστηρίζουμε και να την ενθαρρύνουμε, βέβαιοι ότι μόνο μέσω ενός τέτοιου αγώνα μπορεί να προωθηθεί η αλλαγή και να θεσπιστεί στην Ευρώπη η εναλλακτική λύση που χρειάζεται όλο και πιο επειγόντως.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Κυρία Πρόεδρε, μετά από όλα τα συνθήματα κατά τη διάρκεια του Ευρωπαϊκού Έτους για την Καταπολέμηση της Φτώχειας και του Κοινωνικού Αποκλεισμού, η Ευρωπαϊκή Επιτροπή εξακολουθεί να επιδεικνύει απόλυτη αδιαφορία όταν έρχεται αντιμέτωπη με την επιδείνωση της φτώχειας, ιδίως της παιδικής φτώχειας, την ανεργία και τη μαζική αύξηση του αριθμού των φτωχών εργαζομένων εξαιτίας της επισφαλούς και κακώς αμειβόμενης εργασίας. Ωστόσο, αυτό δεν περιορίζεται πλέον μόνο στις νεοφιλελεύθερες τάσεις, αλλά έχει και τρομερές συνέπειες για τις χώρες με αδύναμες οικονομίες, όπου είναι επιτακτική η ανάγκη ενίσχυσης των δημόσιων πολιτικών για τη στήριξη των δημόσιων υπηρεσιών, τη δημιουργία θέσεων απασχόλησης με δικαιώματα και την εξάλειψη της φτώχειας.
<P>
Μνημόνια όπως αυτό που εκπόνησε η τρόικα του Διεθνούς Νομισματικού Ταμείου (ΔΝΤ), της Ευρωπαϊκής Κεντρικής Τράπεζας (ΕΚΤ) και της Επιτροπής με πορτογάλους αξιωματούχους απαιτούσαν αντικοινωνικές πολιτικές, μεταξύ άλλων τροποποιήσεις της νομοθεσίας περί απολύσεων και ιδιωτικοποίησης, καθώς και επιθέσεις στη δημόσια και καθολική κοινωνική ασφάλιση που δεν μπορούν παρά να οδηγήσουν σε κοινωνική οπισθοδρόμηση, καταδικάζοντας τους εργαζόμενους και τον λαό σε ανεργία, φτώχεια, υπανάπτυξη και ακραία εξάρτηση. Θα μετατρέψει την Πορτογαλία σε απλό προτεκτοράτο των μεγάλων δυνάμεων της EE. Όλα αυτά σε αντάλλαγμα για ένα δάνειο που οι Πορτογάλοι οφείλουν να επιστρέψουν με υψηλά επιτόκια προκειμένου να αυξηθούν τα κέρδη του διεθνούς χρηματοπιστωτικού καπιταλισμού, αν και γνωρίζουμε πολύ καλά ότι τα μέτρα αυτά δεν επιλύουν τίποτα, όπως αποδεικνύει με σαφήνεια η περίπτωση της Ελλάδας.
<P>
Αυτός είναι ο λόγος για τον οποίο διαμαρτύρομαι στο Σώμα κατά των εν λόγω μέτρων, αυτή δε η διαμαρτυρία θα συνεχιστεί τόσο στην Πορτογαλία όσο και στην ΕΕ.
<SPEAKER ID="177" NAME="Willy Meyer" AFFILIATION="GUE/NGL">
(ES) Κυρία Πρόεδρε, επιτρέψτε μου καταρχάς να εκφράσω τα συλλυπητήριά μου για όλους τους θανάτους που προκλήθηκαν από τον E. coli, αλλά και την αγανάκτησή μου για τον εξαιρετικά ακατάλληλο τρόπο με τον οποίο χειρίστηκε το εν λόγω ζήτημα η γερμανική διοίκηση, προκαλώντας ανεπανόρθωτη ζημιά σε όλα τα ισπανικά γεωργικά προϊόντα.
<P>
Ελπίζω ότι στην αυριανή έκτακτη σύνοδο των υπουργών Γεωργίας της Ευρωπαϊκής Ένωσης θα αποκατασταθεί πρώτα απ' όλα και άνευ εξαιρέσεων η συγκεκριμένη ζημία που προκλήθηκε στους ισπανούς γεωργούς, και δεύτερον ότι θα αντληθούν διδάγματα: δηλαδή, τι δεν πρέπει να γίνεται σε μια κατάσταση που έχει όντως οδηγήσει σε θανάτους, αλλά και που αφορά ζημιές στα προϊόντα πολλών χωρών, μεταξύ άλλων και της πατρίδας μου, της Ισπανίας. Πρέπει να αντληθούν διδάγματα από την παρούσα κρίση.
<P>
Είναι προφανές ότι ελπίζω ότι το αποτέλεσμα της αυριανής έκτακτης συνόδου θα είναι η άνευ εξαιρέσεων επανόρθωση και η επιστροφή στην ομαλότητα, έτσι ώστε τα προϊόντα που είναι σε άριστη κατάσταση να μπορούν να κυκλοφορούν σε ολόκληρη την Ευρωπαϊκή Ένωση και στον κόσμο γενικότερα.
<SPEAKER ID="178" NAME="Jaroslav Paška" AFFILIATION="EFD">
(SK) Κυρία Πρόεδρε, η ανακοίνωση εκπροσώπων της Ευρωπαϊκής Ένωσης την Παρασκευή σύμφωνα με την οποία το Διεθνές Νομισματικό Ταμείο θα ελευθερώσει μία επιπλέον δόση πιστώσεων προς την Ελλάδα ύψους 12 δισεκατομμυρίων ευρώ έτυχε ενθαρρυντικής υποδοχής από τις αγορές.
<P>
Σήμερα, ωστόσο, η ισπανική εφημερίδα El País αναφέρει ότι η αυτόνομη περιφέρεια της Castilla-La Mancha δεν διαθέτει πλέον χρήματα. Όχι μόνο η περιφερειακή κυβέρνηση αδυνατεί να πληρώσει τους μισθούς των 76.000 υπαλλήλων αλλά και οφείλει ακόμη περίπου 2 δισ. ευρώ σε διάφορους προμηθευτές της. Βρισκόμαστε αντιμέτωποι και με νέες κακές ειδήσεις, λοιπόν, αυτήν τη φορά από την Ισπανία, μια χώρα που επί καιρό αγωνίζεται να διατηρήσει την εμπιστοσύνη των επενδυτών.
<P>
Ωστόσο, η πολιτική αρωγής των κυβερνήσεων με την εξαγορά των χρεών τους από την Ευρωπαϊκή Κεντρική Τράπεζα δεν μπορεί να συνεχιστεί για πολύ ακόμη, δεδομένου ότι φθάνει στα όριά της. " Ευρωπαϊκή Κεντρική Τράπεζα έχει ήδη στα βιβλία της 360 δισεκατομμύρια ευρώ σε χρηματοπιστωτικά μέσα που δεν είναι ελεύθερα διαπραγματεύσιμα και κατέχει επιπλέον 480 δισεκατομμύρια ευρώ σε ανεπαρκώς εξασφαλισμένα χρεόγραφα. Αποτελεί παράδειγμα, συνεπώς, για τους κατόχους επισφαλών χρηματοοικονομικών περιουσιακών στοιχείων. Εάν συνεχιστεί αυτό, κυρίες και κύριοι, η ζώνη του ευρώ θα πρέπει σύντομα να διασώσει την Ευρωπαϊκή Κεντρική Τράπεζα, ή απλώς να καταρρεύσει.
<SPEAKER ID="179" NAME="Andreas Mölzer" AFFILIATION="NI">
(DE) Κυρία Πρόεδρε, θα ήθελα να κάνω μερικές παρατηρήσεις όσον αφορά την ευρωπαϊκή ολοκλήρωση της Σερβίας, αν μου επιτρέπετε. Για πάρα πολύ καιρό, τα πρώην γιουγκοσλαβικά κράτη ετύγχαναν, κατά τη γνώμη μου, άνισης μεταχείρισης. " Σλοβενία, για παράδειγμα, κατάφερε να ενταχθεί στην ΕΕ χωρίς πρόβλημα το 2004, αν και συνεχίζονται ακόμη οι επικρίσεις σε ό,τι αφορά τις εναπομείνασες κομμουνιστικές δομές εξουσίας στην πολιτική, τα μέσα ενημέρωσης και τη βιομηχανία. Επιπλέον, η Βουλγαρία και η Ρουμανία δεν θα ήταν στην Ένωση εάν είχαμε εφαρμόσει και σε αυτές τα ίδια αυστηρά κριτήρια που ισχύουν τώρα για την Κροατία.
<P>
Εφαρμόζονται επίσης δύο μέτρα και σταθμά σε σχέση με τα εγκλήματα πολέμου και την αποκατάσταση. Οι Βρυξέλλες δεν θα μπορούσαν να ενδιαφέρονται λιγότερο για τη γενοκτονία των Αρμενίων της Τουρκίας. Αντίθετα, η Κροατία και η Σερβία πρέπει πρώτα να σύρουν τους εγκληματίες πολέμου ενώπιον του Διεθνούς Ποινικού Δικαστηρίου για την Πρώην Γιουγκοσλαβία στη Χάγη προτού καν υπεισέλθουν τα κριτήρια της Κοπεγχάγης. Ενώ οι παράνομοι κανονισμοί του Αντιφασιστικού Συμβουλίου Εθνικής Απελευθέρωσης της Γιουγκοσλαβίας (AVNOJ) και τα διατάγματα Beneš δεν αποτελούν λόγους για την παρακώλυση της ένταξης στην ΕΕ, η πολιτική αποκατάστασης της Σερβίας οφείλει οπωσδήποτε να συμμορφώνεται με τις κοινοτικές διατάξεις.
<P>
" Σερβία, η οποία χαρακτηρίζεται από χριστιανική παράδοση, έχει αποδείξει επανειλημμένα τις καλές της προθέσεις. Έχει αρθεί ένα εμπόδιο με την έκδοση του Mladič, όμως το Κοσσυφοπέδιο δεν πρέπει να γίνει το επόμενο. Από τη στιγμή που θα ολοκληρωθούν οι μεταρρυθμίσεις που εκκρεμούν, δεν θα πρέπει να υπάρξει τίποτε επιπλέον, κατά την άποψή μου, που να παρεμποδίζει τον δρόμο της ένταξης της Σερβίας στην ΕΕ.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Κυρία Πρόεδρε, θα ήθελα και εγώ μαζί με τους συναδέλφους μου βουλευτές να εκφράσω τα συλλυπητήριά μου για τα εικοσιένα θύματα του Ε. coli, αλλά και την αγανάκτησή μου πέρα από την απλή ανησυχία για τα συμβάντα ασυντόνιστης ανταπόκρισης τα οποία προκάλεσαν σημαντική οικονομική ζημιά στους παραγωγούς και τους εργαζομένους κλάδων που είναι ζωτικής σημασίας για τη γεωργία κρατών μελών της Ευρωπαϊκής Ένωσης, ιδίως στους ισπανούς παραγωγούς αγγουριών. Τα συμβάντα αυτά παρέφθειραν επίσης την ίδια την έννοια της Ευρώπης, της συνοχής στο εσωτερικό της Ευρώπης και της συνοχής μεταξύ των Ευρωπαίων στον βαθμό που, για άλλη μια φορά, οι προκαταλήψεις ή οι ανεπαρκώς επιβεβαιωμένες φήμες κλόνισαν σοβαρά τη συνοχή που απαιτείται ώστε να ληφθεί απόφαση για μια ικανοποιητική, έγκαιρη και κατάλληλη απάντηση.
<P>
Επομένως, ελπίζω ότι θα διδαχθούμε ουσιαστικά από τα μαθήματα που αναπόφευκτα προκύπτουν. Ελπίζω ότι το Συμβούλιο των υπουργών Γεωργίας θα είναι σε θέση όχι μόνο να μεριμνήσει για την αποζημίωση των ζημιωθέντων μερών, αλλά και να καθιερώσει ένα πρωτόκολλο ανταπόκρισης που θα λαμβάνει υπόψη τα διδάγματα που εξήχθησαν από την ατυχή αυτή εμπειρία.
<SPEAKER ID="181" NAME="Seán Kelly" AFFILIATION="PPE">
(EN) Κυρία Πρόεδρε, επιστρέφοντας στον αθλητισμό, έγινε αναφορά στη FIFA και θα ήθελα να αναφερθώ σε αυτή και εγώ, ιδιαίτερα στην έλλειψη ορθής διακυβέρνησης και διαφάνειας στα υψηλότερα επίπεδα του οργανισμού.
<P>
Είναι εξωπραγματικό το γεγονός ότι ένας 75χρονος, ο Sepp Blatter, πρόκειται να επιστρέψει στην εξουσία ως πρόεδρος ενός από τους κορυφαίους αθλητικούς οργανισμούς στον κόσμο, ενώ βρίσκεται στην εξουσία ήδη από το 1998, ειδικά εάν σκεφτεί κανείς ότι η συντριπτική πλειοψηφία των παικτών -κατά πάσα πιθανότητα το 99%- είναι κάτω των 30 ετών. Δεν πρέπει να υπάρχει ένα μόνο χάσμα γενεών, αλλά πολλά χάσματα γενεών μεταξύ του ιδίου και των παικτών.
<P>
Δεύτερον, δεν αποτέλεσε έκπληξη ότι πέρυσι η Αγγλία έλαβε τόσο μικρή υποστήριξη όσον αφορά την ανάθεση της διοργάνωσης του Παγκοσμίου Κυπέλλου, παρά την εξαιρετική υποδομή της. Ανατέθηκε στο Κατάρ, και στη συνέχεια είδαμε ανθρώπους να τίθενται σε διαθεσιμότητα επειδή αποπειράθηκαν να πουλήσουν τις ψήφους τους. Αναρωτιέμαι εάν αυτό είναι η κορυφή του παγόβουνου. Υπάρχει επίσης το θέμα της αδυναμίας της FIFA να εισαγάγει την τεχνολογία για τη γραμμή του τέρματος όταν άλλα αθλήματα το έχουν ήδη πράξει. Είναι σαφές ότι απαιτείται πραγματική μεταρρύθμιση προς το συμφέρον του ίδιου του αθλητισμού και της FIFA.
<SPEAKER ID="182" NAME="Krišjānis Kariņš" AFFILIATION="PPE">
(LV) Κυρία Πρόεδρε, κυρίες και κύριοι, όλοι γνωρίζουμε ότι η λήψη φαρμάκων απαγορεύεται στον αθλητισμό. " λήψη φαρμάκων απαγορεύεται επειδή παρέχει αδικαιολόγητα πλεονεκτήματα σε ορισμένους αθλητές έναντι άλλων. Παρ' όλα αυτά, κυρίες και κύριοι, στην Ευρωπαϊκή Ένωση έχουμε ένα συγκεκριμένο τύπο φαρμάκων που δεν προορίζεται για αθλητές αλλά για τους γεωργούς - υπό τη μορφή άνισων επιπέδων στήριξης προς αυτούς. Για παράδειγμα, οι γεωργοί της Λετονίας λαμβάνουν τρεις φορές λιγότερη στήριξη από ό,τι οι γερμανοί γεωργοί και έξι φορές λιγότερη από ό,τι οι έλληνες συνάδελφοί τους. " άδικη αυτή στήριξη προκαλεί αθέμιτο ανταγωνισμό. Κυρίες και κύριοι, σας καλώ κατά την εξέταση και τον προγραμματισμό των επόμενων ευρωπαϊκών δημοσιονομικών προοπτικών και της δημοσιονομικής περιόδου να εξαλείψετε τα φάρμακα αυτά και να περικόψετε την άδικη αυτή στήριξη για τους γεωργούς, έτσι ώστε όλοι οι ευρωπαίοι γεωργοί να μπορούν να καταστούν εξίσου ανταγωνιστικοί. Σας ευχαριστώ για την προσοχή σας.
<SPEAKER ID="183" NAME="Γεώργιος Παπανικολάου" AFFILIATION="PPE">
Κυρία Πρόεδρε, εκατοντάδες χιλιάδες Ελλήνων πολιτών κάθε ηλικίας και από όλα τα κοινωνικά στρώματα διαμαρτύρονται τις τελευταίες δύο εβδομάδες ειρηνικά -το τονίζω αυτό- σε πλατείες σε όλη τη χώρα.
<P>
Δύο επισημάνσεις: πρώτον οφείλουμε να τους ακούσουμε, να αφουγκραστούμε τις αγωνίες τους. Και αυτό πρέπει να το πράξουμε όχι μόνο σε εθνικό αλλά και σε ευρωπαϊκό επίπεδο. Οι συμπολίτες μας στις ελληνικές πόλεις φωνάζουν για να τους ακούσουν και στις Βρυξέλλες και στο Στρασβούργο και παντού.
<P>
Δεύτερον, πέραν από την οποία συζήτηση για λάθη και αστοχίες της ελληνικής κυβέρνησης, οφείλουμε να έχουμε στο μυαλό μας και τούτο: στην αξιολόγηση των πολιτικών που εισηγείται και εφαρμόζει η Ευρώπη για την αντιμετώπιση της κρίσης οι συμπολίτες μας μάς λένε: "Δείτε ποια είναι τα όριά μας! Δείτε πόσο μπορούμε να αντέξουμε!". Σε αυτά τα μηνύματα οι απαντήσεις πρέπει να είναι καθαρές και συγκεκριμένες. Μόνον έτσι η συνδρομή της Ευρώπης στην αντιμετώπιση της κρίσης θα αποτελέσει πηγή οράματος και ελπίδας για τους συμπολίτες μας.
<SPEAKER ID="184" NAME="Csaba Sógor" AFFILIATION="PPE">
(HU) Κυρία Πρόεδρε, η πολυπολιτισμικότητα προϋποθέτει ότι τα έθνη τα οποία συνυπάρχουν γνωρίζουν αμοιβαία το παρελθόν, τον πολιτισμό και μερικές φορές τη γλώσσα, επίσης, του άλλου. Ωστόσο, η αναταραχή που προέκυψε στη Ρουμανία πριν από λίγες ημέρες μπορεί να εξηγηθεί μόνο από την έλλειψη της εν λόγω αμοιβαιότητας. Δύο ρουμανικές επαρχίες άνοιξαν γραφείο αντιπροσωπείας στις Βρυξέλλες, όμως σύμφωνα με δημοσιογράφο που εργάζεται στην πρωτεύουσα, το πρόβλημα ως προς αυτό είναι ότι η πλειοψηφία του πληθυσμού των εν λόγω επαρχιών δεν ανήκουν στην ίδια εθνοτική ομάδα με την πλειοψηφία του πληθυσμού της Ρουμανίας. Αποτελεί αυτό πρόβλημα στην Ευρώπη σήμερα; Ο τρόπος σκέψης σύμφωνα με τον οποίο απαγορεύεται στον γείτονα να τιμήσει την ημέρα που έχασε την περιουσία του, τη γη του ή ίσως ακόμη και τους συγγενείς του, είναι εξίσου νοσηρός. Είχαμε παράδειγμα και αυτού τις τελευταίες ημέρες, όταν εορτάσαμε την επέτειο της συνθήκης ειρήνης του Τριανόν με την οποία τερματίστηκε ο Πρώτος Παγκόσμιος Πόλεμος στις 4 Ιουνίου. Υπάρχει μια θεραπεία για τον τρόπο σκέψης που αποκλείει και διαχωρίζει τους ανθρώπους, αρνείται το παρελθόν και θέλει να εμποδίσει την ανάπτυξη και την ύπαρξη μιας περιοχής: η ισχυρή Ευρώπη που είναι ανοικτή και χωρίς αποκλεισμούς, που εκτιμά τις πολιτιστικές αξίες και σέβεται τα δικαιώματα των μειονοτήτων.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Κυρία Πρόεδρε, η οικονομική κρίση και οι δυσκολίες που βιώνουν όλα τα κράτη μέλη, αν και σε διαφορετικό βαθμό, έχει δώσει ώθηση σε εθνικιστικές και λαϊκιστικές ομάδες οι οποίες όχι μόνο επιδιώκουν μεγαλύτερη στήριξη του κοινού, αλλά και δοκιμάζουν συνεχώς τα όρια ανοχής των ευρωπαίων πολιτών ενεργώντας ανοιχτά κατά της επέκτασης της ολοκλήρωσης στην Ευρώπη.
<P>
Πρόσφατο παράδειγμα αυτού από τη Βουλγαρία αποτελούν τα γεγονότα που έλαβαν χώρα στις 20 Μαΐου, όταν εκπρόσωποι του εθνικιστικού κόμματος "Επίθεση" ενεπλάκησαν σε συγκρούσεις με μουσουλμάνους πιστούς έξω από το μοναδικό τέμενος στη Σόφια. Οι εν λόγω συγκρούσεις συνοδεύτηκαν από τη χρήση βίας και εμπρησμών και κατέληξαν σε πολλούς τραυματισμούς, μεταξύ αυτών και αστυνομικών. Δεδομένου ότι είναι διαθέσιμες οι εγγραφές σε βίντεο από τις συγκρούσεις, το στοίχημα για τις ανακριτικές υπηρεσίες και το δικαστικό σύστημα στη Βουλγαρία θα είναι σε ποιο βαθμό οι υποκινητές και συμμετέχοντες στο περιστατικό αυτό θα τύχουν δίκαιης τιμωρίας.
<P>
Θα ήθελα να δηλώσω σαφέστατα στο Σώμα ότι η διάδοση της εθνικής και θρησκευτικής μισαλλοδοξίας αποτελεί πράξη που έρχεται σε κατάφωρη αντίθεση με τις ευρωπαϊκές αξίες και τα βασικά ανθρώπινα δικαιώματα, καθώς και τις παραδόσεις της βουλγαρικής κοινωνίας.
<P>
Πρέπει όλοι να αντιταχθούμε σταθερά σε κάθε προσπάθεια πρόκλησης τέτοιων γεγονότων στην Ευρώπη και να αποστασιοποιηθούμε σαφώς από τις πολιτικές δυνάμεις της Ευρώπης που υποκινούν τέτοιου είδους ενέργειες.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Κυρία Πρόεδρε, στο πλαίσιο της συμμετοχής της στη δημοσίευση του παγκόσμιου Δείκτη Ελευθερίας του Τύπου για το 2010, η οργάνωση "Δημοσιογράφοι Χωρίς Σύνορα" επέστησε την προσοχή στη μείωση της ελευθερίας της έκφρασης στην Ευρωπαϊκή Ένωση. " Ρουμανία βρίσκεται στην 52η θέση του δείκτη, σημειώνοντας πτώση κατά 10 θέσεις σε σύγκριση με το 2007. Πρόκειται για ανησυχητική κατάσταση και εγείρει ερωτηματικά σχετικά με την ουσιαστική τήρηση του δικαιώματος της έκφρασης και της πληροφόρησης που διασφαλίζεται από τον Χάρτη των Θεμελιωδών Δικαιωμάτων της Ευρωπαϊκής Ένωσης.
<P>
Στη Ρουμανία, ο Τύπος συμπεριελήφθη από τον Πρόεδρο της χώρας μεταξύ των απειλών για την εθνική ασφάλεια. Επιπλέον, οι φορείς χάραξης πολιτικής προβαίνουν συνεχώς σε υποτιμητικά σχόλια σχετικά με τα μέσα ενημέρωσης. Τέτοιες ενέργειες που δεν συνάδουν με τις δημοκρατικές αρχές αμαυρώνουν την εικόνα της Ευρωπαϊκής Ένωσης στο σύνολό της. Λόγω εσωτερικών αδυναμιών, διατρέχουμε κίνδυνο να χάσουμε την αξιοπιστία μας ως υπερασπιστές του σεβασμού των ανθρωπίνων δικαιωμάτων εκτός της ΕΕ. Γι' αυτό ζητώ πραγματική προστασία σε επίπεδο ΕΕ για την ελευθερία της έκφρασης και την πολυφωνία του Τύπου.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Κυρία Πρόεδρε, αυτή είναι η δεύτερη φορά που εκθέτω ενώπιον του Ευρωπαϊκού Κοινοβουλίου την καταστροφική κατάσταση στο σύστημα υγειονομικής ασφάλισης της Ρουμανίας. Δυστυχώς, επί του παρόντος, οι διαπραγματεύσεις μεταξύ των επαγγελματικών ενώσεων των ιατρών, του υπουργείου Υγείας και της εθνικής υπηρεσίας υγειονομικής ασφάλισης έχουν φθάσει σε αδιέξοδο. Ως αποτέλεσμα αυτού παρακωλύεται το σύστημα υγείας και στερούνται νόμιμων δικαιωμάτων οι ασθενείς οι οποίοι, αν και εξακολουθούν να καταβάλλουν τις εισφορές τους για την υγειονομική ασφάλιση, δεν μπορούν πλέον να απολαύουν των σχετικών παροχών. " κατάσταση αυτή προέκυψε από την επίμονη άρνηση εκ μέρους της εθνικής υπηρεσίας υγειονομικής ασφάλισης να διεξαγάγει ρεαλιστικές διαπραγματεύσεις με τους ιατρούς με στόχο την εκπόνηση μιας εύρυθμης σύμβασης-πλαίσιο, επωφελούς για όλα τα ενδιαφερόμενα μέρη. Εάν η κατάσταση αυτή συνεχιστεί επί μακρόν, η υγειονομική υπηρεσία στη Ρουμανία, η οποία έχει εξασθενήσει τόσο πολύ, κινδυνεύει να καταρρεύσει.
<P>
Θα ήθελα τα αρμόδια ευρωπαϊκά όργανα να λάβουν υπόψη τους την κατάσταση αυτή, να την παρακολουθούν και να αναλάβουν δράση για την επίλυσή της το συντομότερο δυνατόν.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Κυρία Πρόεδρε, συζητούμε καθημερινά στο Ευρωπαϊκό Κοινοβούλιο, από το πρωί μέχρι το βράδυ, σχετικά με την ευρωπαϊκή ολοκλήρωση, την αλληλεγγύη, τον κοινό πολιτισμό και όλα όσα μας ενώνουν και πρέπει να συνεχίσουν να μας παρακινούν για την οικοδόμηση κοινού μέλλοντος και για τα 27 κράτη μέλη της Ευρωπαϊκής Ένωσης.
<P>
Ενώ συζητούμε για ευρωπαϊκά προγράμματα, ένας αντιπρόεδρος του ίδιου αυτού Ευρωπαϊκού Κοινοβουλίου συζητά ομοίως θέματα καθημερινά, από το πρωί μέχρι το βράδυ. Ωστόσο, αφορούν τον διαχωρισμό με βάση εθνοτικά κριτήρια, τη μείωση της επιρροής και την υπονόμευση της αρχής του κράτους εντός των συνόρων του προς όφελος άλλου γειτονικού κράτους, τη διάσπαση εδαφών που ανήκουν σε κράτος μέλος της Ευρωπαϊκής Ένωσης και την προσάρτησή τους σε άλλο κράτος μέλος της ίδιας Ευρωπαϊκής Ένωσης. Όχι μόνο σε προσωπικό επίπεδο, αλλά και εξ ονόματος των ρουμάνων σοσιαλδημοκρατών βουλευτών του ΕΚ, ζητώ την απομάκρυνση του László Tőkés από τη θέση του Αντιπροέδρου.
<SPEAKER ID="189" NAME="Marian Harkin" AFFILIATION="ALDE">
(EN) Κυρία Πρόεδρε, θα ήθελα να εκφράσω τη βαθιά μου ανησυχία σχετικά με το νοσηλευτικό προσωπικό που έχει συλληφθεί στο Μπαχρέιν. Πολλοί από αυτούς κατηγορούνται ότι προσπαθούν να ανατρέψουν τη μοναρχία και αντιμετωπίζουν το ενδεχόμενο να δικαστούν παρουσία στρατιωτικών εισαγγελέων και πιθανόν να καταδικαστούν στη θανατική ποινή. Ωστόσο, οι εν λόγω ιατροί και νοσηλευτές απλώς περιέθαλψαν τραυματίες διαδηλωτές που μεταφέρθηκαν στα νοσοκομεία τους. " Διεθνής Αμνηστία και οι Γιατροί Χωρίς Σύνορα εξέφρασαν επίσης μεγάλη ανησυχία όσον αφορά την ασφάλεια των εμπλεκομένων, άλλα και το κίνητρο που υποκίνησε τη σύλληψή τους. Στηρίζω πλήρως τον Ιρλανδικό Οργανισμό Νοσηλευτών και Μαιών και το Διεθνές Συμβούλιο Νοσηλευτών, αλλά και μια σειρά ιρλανδούς ιατρούς, οι οποίοι συμμετέχουν ενεργά στην καταδίκη των δυσάρεστων αυτών γεγονότων.
<P>
Τις τελευταίες ημέρες έχω λάβει πληροφορίες από διάφορες πηγές οι οποίες μιλούν για βασανιστήρια και απάνθρωπη μεταχείριση: κάποια μέλη του νοσηλευτικού προσωπικού χτυπήθηκαν σοβαρά και τους απαγορεύθηκε η πρόσβαση στις οικογένειες και τους νομικούς συμβούλους τους. Αυτού του είδους οι ενέργειες είναι εντελώς απαράδεκτες.
<P>
Απευθύνω έκκληση δημοσίως προς την Ύπατη Εκπρόσωπό μας, Catherine Ashton. Της έχω ήδη αποστείλει επιστολή ζητώντας της να καταβάλει κάθε δυνατή προσπάθεια ώστε να παρέμβει εξ ονόματος των εν λόγω νοσηλευτών οι οποίοι απλά έπραξαν αυτό που πράττει το ιατρικό προσωπικό - να προσπαθεί να σώζει ζωές.
<SPEAKER ID="190" NAME="Paul Murphy" AFFILIATION="GUE/NGL">
(EN) Κυρία Πρόεδρε, η νέα δέσμη μέτρων λιτότητας για την Ελλάδα η οποία περιλαμβάνει 28 δισεκατομμύρια ευρώ σε περικοπές και φόρους και την ιδιωτικοποίηση κρατικών περιουσιακών στοιχείων απίστευτα υψηλής αξίας (50 δισ. ευρώ), επιβεβαιώνει και πάλι τον ρόλο της ΕΕ και του ΔΝΤ ως φορέων επιβολής αντεργατικών πολιτικών λιτότητας.
<P>
Οι νέοι αποτελούν βορά των άγριων επιθέσεών τους. Αντιπαλεύουν τώρα με εκατοντάδες χιλιάδες που καταλαμβάνουν πλατείες σε ολόκληρη την Ευρώπη αντιμετωπίζοντας θαρραλέα τη βίαιη καταστολή. Έχουν θέσει ορθά το αίτημα για πραγματική δημοκρατία. Κατά τη γνώμη μου, μπορεί να επιτευχθεί πραγματικά μόνο με τη διάσπαση της δικτατορίας των αγορών και την οικοδόμηση μιας δημοκρατικής σοσιαλιστικής κοινωνίας όπου οι ανάγκες των ανθρώπων προηγούνται των κερδών.
<P>
" 15η Ιουνίου υπόσχεται να είναι μια σημαντική ημέρα πάλης σε ολόκληρη την Ευρώπη. Θα πραγματοποιηθεί γενική απεργία στην Ελλάδα, ενώ προγραμματίζεται μεγάλη διαδήλωση στη Βαρκελώνη. Πρέπει να διοργανωθούν μεγάλες διαδηλώσεις σε ολόκληρη την Ευρώπη κατά της λιτότητας εκείνη την ημέρα. Για να αντισταθούμε στην επίθεση σε βάρος των εργαζομένων και των νέων στην Ευρώπη, πρέπει να κινητοποιηθεί η δύναμη της οργανωμένης εργατικής τάξης. " μονοήμερη γενική απεργία σε ολόκληρη την Ευρώπη θα αποστείλει ένα πολύ ισχυρό μήνυμα αντίστασης στο ευρωπαϊκό κατεστημένο.
<SPEAKER ID="191" NAME="Κυριάκος Τριανταφυλλίδης" AFFILIATION="GUE/NGL">
Κυρία Πρόεδρε, πριν από μια εβδομάδα οι Πρόεδροι Buzek, Barroso και Van Rompuy συναντήθηκαν με εκπροσώπους των θρησκειών και συζήτησαν τα δημοκρατικά δικαιώματα και τις πολιτικές ελευθερίες. Θέλω να συγχαρώ τον Πρόεδρο Barroso για την πρωτοβουλία που ανέλαβε το 2005 να εγκαινιάσει αυτό το διάλογο με τις θρησκευτικές ηγεσίες· θέλω να συγχαρώ επίσης τους Προέδρους του Κοινοβουλίου και του Συμβουλίου που συνεχίζουν αυτόν το διάλογο σε ετήσια βάση.
<P>
Ταυτόχρονα όμως θέλω να ενώσω τη φωνή μου με εκείνους τους θρησκευτικούς αντιπροσώπους που τους κάλεσαν να ασκήσουν την επιρροή της Ευρωπαϊκής Ένωσης ώστε να σταματήσουν οι διωγμοί των Χριστιανών σε χώρες, όπως η Αίγυπτος και το Ιράκ, αλλά και μέσα στο ευρωπαϊκό έδαφος, στην ευρωπαϊκή Κύπρο, όπου η κατοχική δύναμη εμποδίζει την πρόσβαση των Χριστιανών στις κατεχόμενες εκκλησίες τους και απαγορεύει σε ιερείς και ιεράρχες να τελούν σε αυτές τη Θεία Λειτουργία. Υποδείξτε τους, κυρία Πρόεδρε, ότι οι πρόσφυγες Χριστιανοί στην Κύπρο έχουν δικαίωμα να λειτουργούν τις εκκλησίες τους.
<SPEAKER ID="192" NAME="Νικόλαος Σαλαβράκος" AFFILIATION="EFD">
Κυρία Πρόεδρε, αμέσως μετά τη σύσκεψη του Λουξεμβούργου στις 6 Μαΐου, η οποία αποκαλύφθηκε από δημοσίευμα του περιοδικού Der Spiegel, η Ελλάδα δέχθηκε ένα νέο κύμα συστάσεων για έξοδό της από την ευρωζώνη και επιστροφή στη δραχμή. " επίσημη θέση βεβαίως της Ευρωπαϊκής Ένωσης διατυπώθηκε από τον Επίτροπο κ. Olli Rehn που διέψευσε τη σχετική φημολογία και τις συστάσεις.
<P>
Πέρα όμως από τις αντίθετες απόψεις των οικονομολόγων αλλά και πολλών απόψεων συναδέλφων σε αυτή την αίθουσα, πρέπει να γίνει σαφές ότι η έξοδος της Ελλάδας από το ευρώ δεν είναι δυνατή και για νομικούς λόγους. Πρώτον, διότι δεν προβλέπεται στις Συνθήκες τρόπος εκούσιας ή ακούσιας εξόδου από το κοινό νόμισμα. Δεύτερον, τυχόν επιστροφή στη δραχμή χωρίς κατάργηση της ευρωζώνης και του ευρώ δεν παρέχει νομική δυνατότητα αυτόματης δραχμοποίησης των καταθέσεων ευρώ στις ελληνικές τράπεζες, εντός ή εκτός Ελλάδος, χωρίς τη συγκατάθεση του καταθέτου. Όταν η Ελλάδα εισήχθη στη ζώνη του ευρώ, η μετατροπή των καταθέσεων δραχμών ήταν εφικτή διότι η δραχμή καταργήθηκε ως νόμισμα και έκτοτε δεν υπάρχει. Τώρα όμως το ευρώ εξακολουθεί να υπάρχει και δεν καταργείται. Συνεπώς, οποιαδήποτε φημολογία και οποιαδήποτε σύσταση δεν είναι νομικά σωστή.
<SPEAKER ID="193" NAME="Martin Ehrenhauser" AFFILIATION="NI">
(DE) Κυρία Πρόεδρε, οι πληροφοριοδότες είναι άνθρωποι που δεν επιθυμούν πλέον να παραμένουν σιωπηλοί απέναντι σε παράνομες πράξεις ή λυπηρές καταστάσεις και θέλουν να τις κοινοποιήσουν, κυρίως προς το δημόσιο συμφέρον. Οι πληροφοριοδότες παρέχουν επίσης ως επί το πλείστον προστιθέμενη αξία. Για παράδειγμα, το 2005 επέστρεψαν συνολικά 10 περίπου δισεκατομμύρια δολάρια στο υπουργείο Οικονομικών των "ΠΑ μέσω επιστροφών.
<P>
Για την καταπολέμηση της διαφθοράς είναι απαραίτητη η κατάρτιση σαφούς νομοθεσίας σχετικά με τη διαδικασία γνωστοποίησης των δυσλειτουργιών. Στην Ευρωπαϊκή Ένωση, τη νομική βάση για τη γνωστοποίηση των δυσλειτουργιών αποτελούν τα άρθρα 22α και 22β του κανονισμού υπηρεσιακής κατάστασης, όμως δυστυχώς με πολύ αποσπασματικό τρόπο που αφήνει πολλά κενά. Ελλείπουν θεμελιώδη στοιχεία. Για παράδειγμα, χρειαζόμαστε σαφή ορισμό για τη γνωστοποίηση των δυσλειτουργιών, χρειαζόμαστε οι πληροφοριοδότες να έχουν το δικαίωμα να ακουστούν, χρειαζόμαστε ανεξάρτητα σημεία επαφής που μπορούν να παρέχουν πληροφορίες σχετικά με τα δικαιώματα, τις υποχρεώσεις και τις επιλογές, και αν μη τι άλλο χρειαζόμαστε συγκεκριμένες προθεσμίες διεκπεραίωσης για τα αρμόδια όργανα της ΕΕ. " θετική πλευρά στο σημείο αυτό είναι ότι ο κανονισμός υπηρεσιακής κατάστασης της ΕΕ σύντομα θα μεταρρυθμιστεί. " Επιτροπή πρόκειται να αποστείλει ένα πρώτο σχέδιο αυτού στο Κοινοβούλιο το φθινόπωρο. Νομίζω ότι παρουσιάζεται μια μοναδική ευκαιρία να προβούμε σε βελτιώσεις στο σημείο αυτό. Θα ήθελα να ζητήσω από τους συναδέλφους μου βουλευτές να τις υποστηρίξουν και να εργαστούν ώστε να επιτευχθεί η μεταρρύθμιση.
<SPEAKER ID="194" NAME="Corneliu Vadim Tudor" AFFILIATION="NI">
(RO) Κυρία Πρόεδρε, το ποδόσφαιρο αποτελεί πραγματική θρησκεία, μια θρησκεία όμως στην οποία εμπλέκεται και με το παραπάνω ο διάβολος. Γιατί συμβαίνει αυτό; Οφείλεται στο γεγονός ότι διακυβεύονται πολλά χρήματα, και αυτό ως τίμημα της πλήξης και της μοναξιάς για δισεκατομμύρια κατοίκους του πλανήτη. Κατά τις τρέχουσες ημέρες του καλοκαιριού εκτυλίσσεται στη Ρουμανία ένα δράμα στο οποίο εμπλέκεται μια πολύ δημοφιλής ομάδα ποδοσφαίρου, η Politehnica Timişoara. " ομάδα αυτή κέρδισε το δικαίωμα με τις δικές της, έντιμες προσπάθειες να συμμετάσχει σε ένα ευρωπαϊκό κύπελλο. Ωστόσο, διαπιστώνουμε τώρα ότι η νίκη της μέσα στο γήπεδο μετατρέπεται σε ήττα λόγω μιας τυχαίας απόφασης. Πιο συγκεκριμένα, η μαφία που είναι επικεφαλής του ρουμανικού ποδοσφαίρου έχει έρθει σε συμφωνία με τη μαφία που είναι επικεφαλής του διεθνούς ποδοσφαίρου και αποφάσισε να επιβάλει μια δραστική διπλή ποινή: να μην δώσει δικαίωμα συμμετοχής στην εν λόγω ομάδα στο ευρωπαϊκό κύπελλο και να την υποβιβάσει σε κατώτερη, ερασιτεχνική κατηγορία. Ανεξάρτητα από τις οικονομικές και νομικές δικαιολογίες που προβάλλονται, πρόκειται για δρακόντεια ποινή και πλήττει σκληρά όχι μόνο μια καλή ομάδα, αλλά και μια όμορφη πόλη με περισσότερους από 300.000 κατοίκους οι οποίοι δεν έχουν πολλές άλλες πηγές χαράς.
<P>
Ως μέλος της Επιτροπής Πολιτισμού και Παιδείας του Ευρωπαϊκού Κοινοβουλίου κρούω τον κώδωνα του κινδύνου ώστε να τεθεί ένα τέλος στη φοβερή αυτή αδικία που ενδέχεται να έχει σημαντικές κοινωνικές συνέπειες.
<SPEAKER ID="195" NAME="Πρόεδρος">
" συζήτηση έληξε.
