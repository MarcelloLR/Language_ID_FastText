<CHAPTER ID=1>
Εκπαιδευτικά προγράμματα
<SPEAKER ID=1 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
(A4-0373/98) της κ. Waddington, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την πρόταση απόφασης του Συμβουλίου για τη θέσπιση δεύτερου σταδίου του προγράμματος δράσης της Κοινότητας στον τομέα της επαγγελματικής κατάρτισης (LEONARDO DA VINCI), -(A4-0371/98) της κ. Pack, εξ ονόματος της Επιτροπής Πολιτισμού, Νεότητας, Παιδείας και Μέσων Ενημέρωσης, σχετικά με την πρόταση απόφασης του Ευρωπαϊκού Κοινοβουλίου και του Συμβουλίου που αφορά τη θέσπιση της δεύτερης φάσης του κοινοτικού προγράμματος δράσης στον τομέα της εκπαίδευσης (ΣΩΚΡΑΤΗΣ), -(A4-0389/98) του κ. De Coene, εξ ονόματος της Επιτροπής Πολιτισμού, Νεότητας, Παιδείας και Μέσων Ενημέρωσης, σχετικά με την πρόταση απόφασης του Ευρωπαϊκού Κοινοβουλίου και του Συμβουλίου για τη θέσπιση του προγράμματος κοινοτικής δράσης «Νεολαία».
<SPEAKER ID=2 NAME="Waddington">
Κύριε Πρόεδρε, οι προτάσεις για ένα νέο πρόγραμμα Leonardο μας δίνουν την ευκαιρία να αναγνωρίσουμε την όλο και μεγαλύτερη σημασία της επαγγελματικής κατάρτισης για τα άτομα, τις επιχειρήσεις και την οικονομία και να σκεφθούμε εποικοδομητικά πώς η Ευρωπαϊκή Ένωση μπορεί να προσδώσει αξία στα επιμέρους συστήματα των κρατών μελών, να ενθαρρύνει την καινοτομία και τη διεθνικότητα. Με μεγάλη ικανοποίηση χαιρετίζονται οι προτάσεις της Επιτροπής για απλοποίηση των στόχων και των μέτρων του νέου προγράμματος, καθώς και η προθυμία της να συνεργαστεί με το Κοινοβούλιο και τις κοινοβουλευτικές επιτροπές για την εισαγωγή περαιτέρω βελτιώσεων.
<P>
Θα ήθελα εν συντομία να υπογραμμίσω τους κύριους τομείς ενδιαφέροντος για την Επιτροπή Απασχόλησης και Κοινωνικών Υποθέσεων, οι οποίοι περιέχονται στις τροπολογίες μας. Πρώτον, προτείναμε ότι το πρόγραμμα Leonardo θα πρέπει να επηρεάζει τα εθνικά προγράμματα επαγγελματικής κατάρτισης υποστηρίζοντας την καινοτομία, τη δια βίου εκπαίδευση, την απασχολησιμότητα και τη δυνατότητα πρόσβασης. Τα διδάγματα από το Leonardo ΙΙ μπορούν να εφαρμοσθούν και στο πλαίσιο των υπολοίπων προγραμμάτων της ΕΕ, ιδιαίτερα δε όσων υποστηρίζονται από το Ευρωπαϊκό Κοινωνικό Ταμείο, αλλά για κάτι τέτοιο θα απαιτηθεί υψηλό επίπεδο συνέργειας, ολοκλήρωσης και συντονισμού, που δεν επιτυγχάνεται με το παρόν πρόγραμμα.
<P>
Δεύτερον, τονίσαμε την ανάγκη καταπολέμησης των διακρίσεων και εξάλειψης των εμποδίων πρόσβασης στο πρόγραμμα. Για παράδειγμα, καταργήθηκε το ανώτατο όριο ηλικίας για τη συμμετοχή στα διακρατικά προγράμματα ανταλλαγών και αναγνωρίστηκαν οι ιδιαίτερες ανάγκες των ατόμων με ειδικές ανάγκες.
<P>
Δεδομένης της σημασίας της επαγγελματικής κατάρτισης, όχι μόνο για τα κράτη μέλη και τους κοινωνικούς εταίρους, αλλά και για την κοινωνία των πολιτών, ζητήσαμε ενίσχυση των διαβουλεύσεων με ΜΚΟ. Η καινοτομία είναι η λέξη - κλειδί. Απαράμιλλο πλεονέκτημα του προγράμματος Leonardo είναι η δυνατότητά του να δοκιμάζει νέες διεθνικές προσεγγίσεις στην επαγγελματική κατάρτιση. Κεντρικός στόχος του προγράμματος είναι η αξιολόγηση και η διάδοση της καινοτομίας στην Κοινότητα, και όχι απλώς η χρηματοδότηση των ανταλλαγών. Αυτός είναι και ο λόγος για τον οποίο προτείναμε ότι θα πρέπει να δαπανάται μεγαλύτερο ποσοστό του προϋπολογισμού σε προγράμματα καινοτομίας. Για την ενθάρρυνση της καινοτομίας, της διαφάνειας και της αποτελεσματικότερης διαχείρισης του προγράμματος, προτείναμε δύο μόνο σαφώς καθορισμένες διαδικασίες επιλογής, τη συγκεντρωτική και την αποκεντρωμένη.
<P>
Κατανοώ ότι η Επιτροπή και το Συμβούλιο συζητούν ακόμη τα συγκεκριμένα ζητήματα διαχείρισης, καλό θα ήταν όμως να αναγνωρίσουν τον σημαντικό ρόλο που πρέπει να διαδραματίσει η Επιτροπή για την εξασφάλιση της καινοτομίας, της διεθνικότητας, της ποιότητας, της αποτελεσματικότητας και της απλοποίησης στην επιλογή των έργων και στη διαχείριση του προγράμματος. Αυτό πιστεύουμε ότι μπορεί να επιτευχθεί χωρίς υπερβολική γραφειοκρατία.
<P>
Τονίσαμε επίσης τη σημασία της αξιολόγησης για το νέο πρόγραμμα Leonardo. Η αξιολόγηση θα πρέπει να αποτελεί προϋπόθεση για κάθε πρόταση που διαμορφώνεται στην αρχή και να χρησιμοποιείται ως εργαλείο επηρεασμού και βελτίωσης των συστημάτων και προσεγγίσεων επαγγελματικής κατάρτισης. Αν και το παρόν πρόγραμμα υπήρξε δημοφιλές, δεν έλλειψαν οι επικρίσεις σχετικά με το περιεχόμενο, τις διαδικασίες και τη διαχείριση, οι οποίες χρήζουν περαιτέρω διερεύνησης. Έχω αποστείλει επιστολή στον Πρόεδρο Santer σχετικά με το συγκεκριμένο ζήτημα και ελπίζω ότι διδαχθήκαμε αρκετά.
<P>
Προκειμένου να καταρτίσω τις προτάσεις για το Κοινοβούλιο, άκουσα και αξιολόγησα τις απόψεις μιας σειράς οργανώσεων, συμπεριλαμβανομένων και των κοινωνικών εταίρων. Οι κοινές μας προτάσεις που παρουσιάζονται σήμερα εδώ για τη βελτίωση του νέου προγράμματος Leonardo παρέχουν μία νέα ευκαιρία να συνειδητοποιήσουμε τις δυνατότητες ενός ευρωπαϊκού προγράμματος επαγγελματικής κατάρτισης το οποίο, μαζί με το νέο πρόγραμμα Socrates και Νεολαία για την Ευρώπη, συμβάλλουν σημαντικά στην Ευρώπη της δια βίου εκπαίδευσης. Ιδιαίτερα το πρόγραμμα Leonardo μπορεί να επηρεάσει τα συστήματα παροχών στα κράτη μέλη, να ενθαρρύνει τη διεθνικότητα και την καινοτομία, να καταστήσει δυνατή την κινητικότητα, και αποτελεί ένα πρόγραμμα που μας δίνει αυτοπεποίθηση για το μέλλον. Γνωρίζουμε ότι η επαγγελματική κατάρτιση θα συνεχίσει να αποτελεί βασικό στοιχείο της οικονομικής ανάπτυξης της Ευρώπης. Το πρόγραμμα αυτό θα πρέπει να εκτιμηθεί και να θεωρηθεί εργαστήριο καινοτομίας.
<P>
(Χειροκροτήματα)

<SPEAKER ID=3 NAME="Pack">
Κύριε Πρόεδρε, αγαπητοί συνάδελφοι, λυπάμαι που δεν είναι ακόμα παρούσα η κ. Επίτροπος, αλλά φαίνεται πως τελευταία οι Επίτροποι καθυστερούν κάθε μέρα. Αυτό οφείλεται μάλλον στην κίνηση, ή τουλάχιστον έτσι ελπίζω. Α, περίφημα, τη βλέπω να έρχεται!
<P>
Κατ' αρχάς θα ήθελα να παραπέμψω στον Jean Monnet, έναν από τους πατέρες της Ευρώπης, ο οποίος είπε κάποτε ότι δεν συνδέουμε κράτη, αλλά ενώνουμε ανθρώπους! Ο στόχος αυτός πρέπει βασικά να χρησιμεύσει στην Ευρωπαϊκή Ένωση, και ιδιαίτερα στο Ευρωπαϊκό Κοινοβούλιο, ως κατευθυντήρια ιδέα της πολιτικής μας. Οι ελπίδες στρέφονται εδώ πρώτιστα στη νέα γενιά, διότι αυτή είναι που θα διαμορφώσει το μέλλον των χωρών. Ως εκ τούτου, πρέπει να αποφέρει καρπούς η ελπίδα να αποκτήσουν πραγματικά οι νέοι άνθρωποι μία επαφή με την ευρωπαϊκή διαδικασία ολοκλήρωσης. Μία πυκνή διαδικτύωση της ευρωπαϊκής νεολαίας, μέσω εκπαιδευτικών δικτύων, παραδείγματος χάριν, θα δημιουργήσει μία Ευρώπη ισχυρότερη, πιο ενωμένη και μεγαλύτερη απ' ό, τι μπορούμε να φανταστούμε.
<P>
Η γνώση αυτή οδήγησε τελικά, μεταξύ άλλων, στο να καταστεί εν τω μεταξύ η ευρωπαϊκή εκπαιδευτική πολιτική ένα από τα κεντρικά κοινοτικά καθήκοντα εντός της Ευρωπαϊκής Ένωσης. Γι' αυτόν τον λόγο χρειαζόμαστε ένα συνεκτικό σχέδιο για την προώθηση της ευρωπαϊκής διάστασης στον τομέα της παιδείας. Θα ήθελα να προσθέσω ότι δεν θα αλλάξουμε, ούτε θα εναρμονίσουμε την εκπαιδευτική πολιτική των εκάστοτε χωρών και εθνών. Θα θέλαμε, όμως, να μας επιτραπεί να κάνουμε αυτά που δεν μπορούν να καταφέρουν τα έθνη και οι χώρες τόσο καλά όπως εμείς εδώ στην Ευρώπη. Το μόνο που θα θέλαμε εδώ είναι να αυξήσουμε πραγματικά την ευρωπαϊκή προστιθέμενη αξία.
<P>
Θα πρέπει να αναλογιστούμε ότι η επιμόρφωση και η εκπαίδευση αποτελούν επίσης τα βασικά στοιχεία για την ανταγωνιστικότητα της Ευρώπης, και γι' αυτόν τον λόγο η βελτίωση της ποιότητας της εκπαίδευσης και η προετοιμασία των νέων για ένταξη στον επαγγελματικό και κοινωνικό χώρο αποτελούν ειδικούς στόχους της εκπαιδευτικής μας πολιτικής. Αυτό όχι μόνο επιτρέπει στους νέους την κοινωνική συμμετοχή, αλλά διαφυλάσσει και τη θέση τους ως οικονομικών παραγόντων. Το νέο πρόγραμμα ΣΩΚΡΑΤΗΣ και τα προγράμματα που συζητάμε εδώ σήμερα από κοινού θα διευρυνθούν για να δημιουργήσουν ένα ολοκληρωμένο ευρωπαϊκό πρόγραμμα για τους πολίτες, το οποίο θα αποκτήσει πολύ μεγαλύτερη αποτελεσματικότητα μέσω της δικτύωσής του με άλλα προγράμματα για την επαγγελματική κατάρτιση, την έρευνα και τη νεολαία. Μέχρι τώρα στις εκπαιδευτικές ανταλλαγές του προγράμματος ΣΩΚΡΑΤΗΣ έλαβαν μέρος περίπου 110.000 νέοι, 500.000 φοιτητές και 60.000 καθηγητές, 30.000 καθηγητές γλωσσών συμμετείχαν σε προγράμματα συνεχούς κατάρτισης, στα οποία συμπεριλήφθησαν 1.500 πανεπιστήμια, και 10.000 σχολεία συμμετείχαν στο πρόγραμμα αυτό, χωρίς να είναι δυνατόν να αναφερθούν εκείνοι που έλαβαν μέρος σε μέτρα για τη δια βίου μάθηση. Μελλοντικά ειδικά στο πρόγραμμα ΣΩΚΡΑΤΗΣ θα υπάρξει αύξηση της αποκέντρωσης και απλοποίηση των διαδικασιών υποβολής και αξιολόγησης των αιτήσεων.
<P>
Το πρόγραμμα αυτό απευθύνεται σε 300 εκατ. περίπου πολίτες και εκτείνεται από τη σχολική φοίτηση έως τη συνταξιοδότηση, και, για να το πούμε πιο ωμά, από την κούνια μέχρι το φέρετρο. Γι' αυτό δεν μπορούμε να δείξουμε επιπολαιότητα και πρέπει να εκπονήσουμε το πρόγραμμα με μεγάλη επιμέλεια. Αυτός είναι ο λόγος που προβήκαμε τελικά και σε τροποποιήσεις σε μία πολύ καλή πρόταση της Επιτροπής - γεγονός που θα ήθελα να αναφέρω εδώ ρητώς - τροποποιήσεις που μας τις ζητούν καθημερινά και στο σπίτι, ως γυναίκες αντιπρόσωποι των πολιτών αμφοτέρων των φύλων. Κάποιες από τις τροποποιήσεις που κάναμε είναι ουσιαστικές και κάποιες άλλες λιγότερο ουσιαστικές. Ωστόσο, μια ουσιαστική τροποποίηση που κάναμε στην πρόταση προγράμματος είναι ότι μειώσαμε σε έξι τις οκτώ προτάσεις δράσης που παρουσίασε η Επιτροπή.
<P>
Το θεωρούμε πολύ σημαντικό, επειδή εμείς - και θα ήθελα να το επισημάνω αυτό εδώ - θέλουμε να τονίσουμε περισσότερο τη σημασία των πέντε μεγάλων δράσεων, τις οποίες θα ήθελα να αναφέρω ακόμα μία φορά: δόξα τω Θεώ, αρχίζουμε τώρα με το τμήμα COMENIUS που είναι η σχολική εκπαίδευση, οι συμπράξεις μεταξύ σχολικών ιδρυμάτων και το σχολικό εκπαιδευτικό προσωπικό. Η δεύτερη δράση είναι η ERASMUS, που καλύπτει την τριτοβάθμια εκπαίδευση, και ειδικότερα την ευρωπαϊκή πανεπιστημιακή συνεργασία και την κινητικότητα των σπουδαστών και του διδακτικού προσωπικού. Η τρίτη δράση είναι η GRUNDTVIG και αφορά άλλες εκπαιδευτικές οδούς: τη δεύτερη εκπαιδευτική οδό, την εκπαίδευση μετά από την αρχική κατάρτιση και νέες εκπαιδευτικές προσεγγίσεις. Η τέταρτη δράση είναι η LINGUA, που αφορά τη διδασκαλία και την εκμάθηση γλωσσών. Η πέμπτη δράση είναι, κατά την επιθυμία μου, η MINERVA και όχι η ATLAS, όπως πρότεινε η Επιτροπή, επειδή πιστεύω πως ειδικά ο τομέας EKΠΑΙΔΕΥΣΗ ΚΑΙ ΠΟΛΥΜΕΣΑ - τον οποίο καλύπτει η δράση αυτή - είναι αυτός που χρειάζεται μεγάλη σοφία, και γι' αυτόν τον λόγο επέλεξα τη MINERVA ως προστάτη αυτού του τμήματος. Η δράση έξι είναι τα οριζόντια μέτρα.
<P>
Δώσαμε πολύ μεγάλη σημασία στην προώθηση των γλωσσικών ικανοτήτων των νέων μας, υποστηρίζοντας ότι πρέπει μελλοντικά οι νέοι να μαθαίνουν δύο γλώσσες επιπλέον, η μία από τις οποίες πρέπει να είναι η γλώσσα κάποιας γειτονικής χώρας, διότι κατ' αυτόν τον τρόπο θα μπορέσουν να κατανοήσουν πολύ καλύτερα την εσωτερική αγορά γύρω τους. Η δεύτερη γλώσσα θα είναι μία άλλη γλώσσα επικοινωνίας. Ως προς το τμήμα COMENIUS ήρθα σε αντίθεση με την Επιτροπή. Εκείνη το επέτρεψε. Προσωπικά δεν είμαι της άποψης ότι ένα σχολείο που θέλει να συμμετάσχει πρέπει να υποβάλει σχέδιο.
<P>
Αγαπητή κυρία Επίτροπε, δεν μου αρέσουν τα σχέδια. Η εκτέλεση σχεδίων βρίσκεται συνήθως στα χαρτιά και δεν υλοποιείται ποτέ. Σχετικά με αυτό επιτρέψτε μου να αναφέρω ότι εξακολουθώ να υποστηρίζω ότι ένας δάσκαλος που επιθυμεί να συμμετάσχει πρέπει να έχει το δικαίωμα να υποβάλλει μεμονωμένη αίτηση. Παρακαλώ να σκεφθείτε ότι το σχολικό σύστημα διαφέρει από το πανεπιστημιακό. Επιδοκιμάζω επίσης το γεγονός ότι θα καταστεί στο μέλλον δυνατή η ανταλλαγή μαθητών. Στο τμήμα ERASMUS προσθέσαμε κάτι που στοχεύει στον περιορισμό των ανεπαρκών οικονομικών πόρων, και μάλιστα σε όσους πραγματικά έχουν ανάγκη, αν αυτό είναι δυνατόν, σύμφωνα με τις εθνικές οδηγίες για την προώθηση. Προσπαθήσαμε πολύ να θέσουμε σε εφαρμογή το σύστημα ECTS και ζητήσαμε από τα πανεπιστήμια να καταβάλλουν προσπάθειες γι' αυτό.
<P>
Θα ήθελα να προσθέσω κάτι στο θέμα των οικονομικών. Πρόκειται για το σημαντικότερο κεφάλαιο, κι ευχαριστώ την Επιτροπή Προϋπολογισμών που τάσσεται και αυτή τη φορά με το μέρος μας. Είναι πολύ λίγα τα 1, 4 δις! Είναι πάρα πολλά για να πεθάνει κανείς και πολύ λίγα για να επιβιώσει. Εμείς ζητήσαμε 2 δις ευρώ για πέντε χρόνια, με προορισμό 15 κράτη και άλλες 13 συνδεδεμένες χώρες που θα συμμετάσχουν. Εδώ δεν μπορούμε παρά να πούμε ότι αυτό είναι το μόνο που μπορούμε πραγματικά να κάνουμε και που ετοιμάζει πραγματικά τους πολίτες για την Ευρώπη. Ναι μεν καλές είναι οι πολλές εκστρατείες μας για ενημέρωση, αλλά αυτά είναι μέτρα ad hoc . Τα εκπαιδευτικά αυτά μέτρα θα μετατρέψουν τους νέους πολίτες της Ευρώπης σε πολίτες με ισχυρό ευρωπαϊκό αίσθημα και φρόνημα, και σας παρακαλώ να μας βοηθήσετε να πείσουμε το Συμβούλιο ότι χρειαζόμαστε δύο δισεκατομμύρια για πέντε χρόνια!
<P>
(Χειροκροτήματα)

<SPEAKER ID=4 NAME="Πρόεδρος">
Σας ευχαριστώ, αξιότιμη κ. Pack. Το τελευταίο μέρος της παρέμβασής σας απετέλεσε την εισαγωγή για τη συζήτηση που θα διεξαχθεί εν συνεχεία στο πλαίσιο της διαδικασίας συνεννόησης.

<SPEAKER ID=5 NAME="De Coene">
Κύριε Πρόεδρε, κυρία Επίτροπε, αγαπητοί συνάδελφοι, λίγο πριν από τις θερινές διακοπές παρουσιάσατε, κυρία Επίτροπε, το πρόγραμμα δράσης σας Νεολαία 2000-2004. Χαιρόμαστε που σήμερα διαθέτουμε ένα ευρύ πρόγραμμα του οποίου οι δράσεις που απευθύνονται στην ίδια ομάδα στόχο έχουν περιληφθεί από κοινού σε διάφορες κατηγορίες. Κάτι τέτοιο αυξάνει ιδιαίτερα τη συνοχή μεταξύ των διαφόρων δράσεων, αποφεύγοντας τον κατακερματισμό των έτσι κι αλλιώς πενιχρών πόρων και επιτρέποντας την εφαρμογή μιας σαφέστερης πολιτικής. Παρακαλώ επιτρέψτε μας να κάνουμε ορισμένες προτάσεις σχετικά με την τροποποίηση της πολιτικής αυτής σήμερα, μόλις μερικούς μήνες μετά από την υποβολή του εγγράφου σας. Ως εισηγητής, θα ήθελα ευθύς εξαρχής να επιστήσω την προσοχή σας στα παρακάτω σημεία.
<P>
Κατ' αρχάς στην ανάγκη να φτάσει το πρόγραμμα αυτό σε όσο το δυνατόν περισσότερους νέους, και μάλιστα πρώτα απ' όλα στους νέους που το χρειάζονται περισσότερο. Δεύτερον, στην ανάγκη να λάβει το πρόγραμμα αυτό συγκεκριμένη πολιτική διάσταση. Αυτό το πρόγραμμα θα πρέπει να βοηθήσει τους νέους να συμμετάσχουν στην οικοδόμηση της Ευρωπαϊκής Ένωσης ενισχύοντας σε αυτούς την επίγνωση της ευρωπαϊκής ιθαγένειας. Στην πρότασή σας, κυρία Επίτροπε, υπογραμμίσατε κυρίως την ανάγκη συμμετοχής των νέων στην αγορά εργασίας, την έννοια της απασχολησιμότητας. Ωστόσο, το Ευρωπαϊκό Κοινοβούλιο επιθυμεί να διευρυνθούν οι στόχοι του προγράμματος, ούτως ώστε να καταστεί το εν λόγω πρόγραμμα πιο ισορροπημένο. Θα αναφερθώ στο σημείο αυτό στις τροποποιήσεις που επέφερε στο πρόγραμμά σας η Επιτροπή Πολιτισμού, Νεότητας, Παιδείας και Μέσων Ενημέρωσης του Ευρωπαϊκού Κοινοβουλίου.
<P>
Πρώτα απ' όλα προτείνουμε αύξηση των δημοσιονομικών πόρων. Προτείνατε 600 εκατομμύρια, ενώ εμείς ζητούμε 800 εκατομμύρια Ecu, διότι θα πρέπει να καταστήσουμε σαφές ότι η Ευρώπη θέλει πραγματικά να επενδύσει στις νέες γενιές της, και κυρίως χρειαζόμαστε τα χρήματα για να μπορέσουμε να πραγματοποιήσουμε τους φιλόδοξους στόχους που έχει καθορίσει το πρόγραμμα αυτό. Η αύξηση των κονδυλίων είναι σημαντική, αλλά για μας τουλάχιστον είναι εξίσου σημαντική και η αναδιάρθρωση της διάθεσής τους. Διότι στην πρότασή σας, κυρία Επίτροπε, και να μας συγχωρείτε, βλέπουμε να επικρατούν παντού οι αναφορές στην ευρωπαϊκή εθελοντική υπηρεσία. Εάν αθροίσουμε τους αριθμούς της προτάσεώς σας, διαπιστώνουμε ότι τα δύο τρίτα των πόρων του συνολικού προγράμματος κατευθύνονται άμεσα ή έμμεσα στην ευρωπαϊκή εθελοντική υπηρεσία. Δεν είμαστε ούτε υπέρ ούτε κατά αυτής της εθελοντικής υπηρεσίας, και δεν είναι αυτό το θέμα, αλλά διαπιστώνουμε ότι τα άλλα προγράμματα, όπως τα προγράμματα ανταλλαγών ή τα προγράμματα πρωτοβουλιών των νέων κινδυνεύουν να υποβαθμιστούν. Γι' αυτό, χωρίς να πανικοβάλλουμε κανέναν, θα θέλαμε να αποκατασταθεί η ισορροπία, διότι η ευρωπαϊκή εθελοντική υπηρεσία θα λάβει ακόμα περισσότερους πόρους απ' ό, τι είχε ζητήσει κατά το παρελθόν η κυρία Fontaine, ως εισηγήτρια τότε εξ ονόματος του Ευρωπαϊκού Κοινοβουλίου για την υπηρεσία αυτή.
<P>
Υπέρ της αποκατάστασης αυτής της ισορροπίας έχουμε να παραθέσουμε διάφορα επιχειρήματα. Στην πρότασή σας, και το καταλαβαίνουμε αυτό, γίνεται σχεδόν αποκλειστική αναφορά στην προετοιμασία για την επαγγελματική ζωή, τη συμμετοχή στη διαδικασία της εργασίας, την κοινωνική και επαγγελματική ολοκλήρωση. Δυστυχώς, έννοιες όπως η ευρωπαϊκή ιθαγένεια για νέους, η ζωή εν κοινωνία και η διαπολιτιστική μάθηση φαίνεται να έχουν υποβαθμιστεί. Είμαστε φυσικά πεπεισμένοι ότι η απασχόληση έχει μεγάλη σημασία για τους νέους, αλλά η ομάδα στόχος στην οποία αναφερόμαστε δείχνει εξίσου μεγάλο ενδιαφέρον και για ζητήματα όπως το περιβάλλον, η διατήρηση της ειρήνης και η ειρηνική επίλυση των διενέξεων, η ευρωπαϊκή και διεθνής συνεργασία, η θέση, τα δικαιώματα και οι ευθύνες των νέων στην κοινωνία.
<P>
Πιστεύουμε επίσης ότι το πρόγραμμα αυτό θα πρέπει να δώσει μία απάντηση σε φαινόμενα όπως ο εγωκεντρισμός, ο εθνικισμός, η ανασφάλεια, η έλλειψη εμπιστοσύνης στους άλλους και στο μέλλον. Γι' αυτό πιστεύουμε ότι οι ανταλλαγές νέων θα πρέπει να ενισχυθούν περαιτέρω μέσω αύξησης και αναδιάρθρωσης κονδυλίων, ούτως ώστε να επιτύχουμε τη συμμετοχή ενάμισι τουλάχιστον εκατομμυρίου νέων στις διάφορες δράσεις.
<P>
Θα μπορούσαμε να θέσουμε και ορισμένα άλλα ζητήματα. Πιστεύουμε, καθώς μελετήσαμε κατά κάποιον τρόπο και το πείραμα που πραγματοποιήσατε με την CFO, ότι η υπηρεσία των εθελοντών δεν θα πρέπει να έχει ως αποτέλεσμα την απώλεια θέσεων εργασίας, και κυρίως ότι οι αποδέκτριες οργανώσεις θα πρέπει να τηρούν τους κανόνες που ισχύουν στην Ευρωπαϊκή Ένωση.
<P>
Ένα τέταρτο θέμα που θα θέλαμε να θέσουμε αφορά την πεποίθησή μας ότι τα κονδύλια θα πρέπει να διατίθενται πρώτα απ' όλα για όσους τα χρειάζονται περισσότερο. Κατά την αξιολόγηση δε των αποδεκτών και μετά από τις συζητήσεις που είχαμε με τους νέους και με τις αρμόδιες υπηρεσίες, διαπιστώνουμε ότι αυτοί που γνωρίζουν καλύτερα τους ισχύοντες κανόνες χρηματοδότησης είναι τις περισσότερες φορές και αυτοί οι οποίοι λαμβάνουν τις περισσότερες χρηματοδοτήσεις. Θα θέλαμε να μπει ένα τέλος στην κατάσταση αυτή, ακριβώς προς όφελος των νέων οι οποίοι μέχρι τώρα ήταν διαρκώς ουραγοί στις χρηματοδοτήσεις αυτές.
<P>
Τέλος, θα θέλαμε να υπάρχει μεγαλύτερη διαφάνεια κατά την αξιολόγηση των διαφόρων προγραμμάτων, να δίδεται σε αυτά μεγαλύτερη δημοσιότητα και να υπάρχει κάποια ελαστικότητα κατά τον καθορισμό των ορίων ηλικίας. Η Επιτροπή Νεότητας του Κοινοβουλίου ήθελε πρώτα απ' όλα να ακούσει τους ίδιους τους νέους και τις οργανώσεις οι οποίες εξασφαλίζουν την εκτέλεση των προγραμμάτων. Ήρθαμε σε επαφή με 5.000 περίπου νέους και από αυτές τις συζητήσεις μας καταλήξαμε σε μία έκθεση με πολλαπλούς στόχους. Πρώτον, η έκθεση ζητά τη διάθεση περισσότερων πόρων, οι οποίοι θα πρέπει να φθάνουν σε περισσότερους νέους. Δεύτερον, ζητά την ισορροπία μεταξύ των διαφόρων δράσεων, αυστηρότερες κατευθυντήριες γραμμές και εξασφάλιση αυστηρότερου ελέγχου των δαπανών. Τρίτον, προτείνεται να καταστεί δημοκρατικότερη η πρόσβαση στα προγράμματα και η εκτέλεσή τους, και, τέλος, να παρέχονται περισσότερες ευκαιρίες στους νέους και συγχρόνως να υπάρχουν μεγαλύτερες προοπτικές στο πλαίσιο του ευρωπαϊκού προγράμματος, μέσω αύξησης της συμμετοχής των νέων σε αυτό.

<SPEAKER ID=6 NAME="Χριστοδούλου">
Κύριε Πρόεδρε, όπως και στην περίπτωση του προγράμματος «Πολιτισμός 2000» που εξετάσθηκε χθες, έτσι και με τις τρεις προτάσεις που συζητάμε σήμερα, η Επιτροπή εγκαινιάζει μία νέα συνολική προσέγγιση σε μία προσπάθεια συγκεκριμενοποιήσεως των στρατηγικών κατευθυντηρίων γραμμών που περιελήφθησαν στην Ατζέντα 2000 και στην ανακοίνωσή της του Νοεμβρίου 1997 για την Ευρώπη της Γνώσης.
<P>
Κοινό χαρακτηριστικό και των τριών προτάσεων είναι ότι όλες, μέσω της βελτιώσεως της γνώσεως και της εκπαιδεύσεως, γενικής και επαγγελματικής, αποβλέπουν κατά ένα έμμεσο και άμεσο τρόπο, ή μπορούν να έχουν ως αποτέλεσμα, την βελτίωση της απασχολήσεως και, μεσοπρόθεσμα και μακροπρόθεσμα, την μείωση της ανεργίας. Έχει συνεπώς μεγάλη σημασία η συνοχή αυτών των προγραμμάτων, να είναι δηλαδή μεταξύ τους συμβατά, και η συνέργειά τους με άλλα κοινοτικά προγράμματα, και η αύξηση συνεπώς της αποτελεσματικότητά τους, κάτι που δικαιολογεί όχι μόνον την παράταση των προγραμμάτων που απέδειξαν ήδη την αξία τους, αλλά και το νέο πλαίσιο μέσα στο οποίο εντάσσονται. Δεν πρόκειται λοιπόν μόνον για ποσοτική αύξηση, αλλά και για έναν έντονο ποιοτικό χαρακτήρα. Και αυτό το λάβαμε υπ'όψη στην Επιτροπή Προϋπολογισμών κατά την εξέταση του τρόπου με τον οποίο θα πρέπει να αντιμετωπισθούν από δημοσιονομικής πλευράς. Δεν αποτελούν μεμονωμένες ενέργειες αυτά τα προγράμματα και με τις υπό συζήτηση προτάσεις αποσκοπείται η καθιέρωση πραγματικών κοινοτικών πολιτικών στον τομέα της εκπαίδευσης και της νεολαίας, όπως υπαγορεύεται άλλωστε από τα άρθρα 126 και 127 της Συνθήκης.
<P>
Εδώ πρόκειται για τομείς όπου προέχει η αρμοδιότητα των κρατών μελών, και θα επανέλθω σ'αυτό αργότερα, κύριε Πρόεδρε. Με βάση όμως την αρχή της επικουρικότητας, η Κοινότητα έρχεται να συμπληρώσει τις δράσεις των κρατών μελών, να προσδώσει νέα ευρωπαϊκή διάσταση, να συντονίσει τις επί μέρους δραστηριότητες σε επίπεδο πολυεθνικό και να προωθήσει την συνεργασία μεταξύ κρατών μελών, αλλά και με τρίτες χώρες και διεθνείς οργανισμούς. Να κάνει δηλαδή αυτό που τα κράτη μέλη θα ήταν αδύνατον να κάνουν ή, ακόμη και εάν το έκαναν, δεν θα είχαν την αποτελεσματικότητα και την ίδια συνολική, σε κοινοτικό επίπεδο, προστιθεμένη αξία.
<P>
Τώρα, καθαρά από πλευράς δημοσιονομικής. Δεν πρέπει να λησμονούμε ότι το ύψος της χρηματοδοτήσεως που θα απαιτηθεί και το νέο δημοσιονομικό πλαίσιο δεν έχει ακόμη αποφασισθεί. Είναι ακόμη υπό συζήτηση. Θεωρώ λοιπόν ότι η αύξηση -και αυτή είναι η γνώμη της Επιτροπής Προϋπολογισμών- από 1.400 σε 2.000 εκατομμύρια ECU αυτήν την στιγμή ενδεχομένως να είναι υπερβολική. Ξέρω ότι αυτό δεν είναι κάτι το οποίο συναντά ιδιαίτερα ενθουσιώδη υποστήριξη από τις αρμόδιες επιτροπές, αλλά υπάρχει πάντοτε και το δεύτερο τμήμα της τροπολογίας 17, που προβλέπει την δυνατότητα της ετησίας αναπροσαρμογής μέχρι ποσοστού 20 %. Και αυτό δίνει μία δυνατότητα τα προγράμματα τα οποία έχουν βρει τον δρόμο τους να χρηματοδοτηθούν πολύ ευρύτερα. Και θα ήθελα, εν πάση περιπτώσει, να υπενθυμίσω όσα ανέφερα χθες για το πρόγραμμα «Πολιτισμός 2000» σχετικά με τον ενδεικτικό χαρακτήρα των ποσών όταν αυτά αναγράφονται σε νομοθετικές πράξεις και για τον ρόλο της ετησίας διαδικασίας προϋπολογισμού.
<P>
Κύριοι συνάδελφοι, είναι δύο πράγματα τα οποία πρέπει να θυμόμαστε. Το πρώτο είναι ότι, άπαξ και εγγράφονται ποσά, είναι μεγάλη ευθύνη του Κοινοβουλίου, και της Επιτροπής βεβαίως, ώστε αυτά τα προγράμματα, τα οποία καλύπτονται από αυτά τα ποσά, να εκτελεσθούν. Να μην μένουν δηλαδή περισσεύματα τα οποία να δημιουργούν προβλήματα δημοσιονομικής μορφής για επόμενες χρήσεις. Το δεύτερο σημείο που πρέπει να θυμόμαστε είναι ότι τα προγράμματα πλαίσιο πολλές φορές υπεισέρχονται στην αρμοδιότητα του Κοινοβουλίου και στην δυνατότητα που έχει το Κοινοβούλιο να είναι πλήρες τμήμα των δύο σκελών της Αρχής του Προϋπολογισμού, βάσει της ετησίας αντιμετωπίσεως του προϋπολογισμού της Ευρωπαϊκής Ενώσεως. Όταν λοιπόν πέφτουμε σε προγράμματα πλαίσια μεγάλα χωρίς να έχουμε την δυνατότητα προσαρμογής αναλόγως των αποτελεσμάτων, κατά κάποιο τρόπο δημιουργούμε προβλήματα στα δικαιώματα του Κοινοβουλίου πάνω στο δημοσιονομικό πλαίσιο και στον προϋπολογισμό. Αυτά τα δύο ας έχουν υπ'όψη τους οι αρμόδιες επιτροπές και ας καταλάβουν την πρόταση την οποία κάνουμε.

<SPEAKER ID=7 NAME="Virrankoski">
Αξιότιμε κύριε Πρόεδρε, η υπό συζήτηση πρόταση της Επιτροπής για τη θέσπιση της δεύτερης φάσης του προγράμματος ΣΩΚΡΑΤΗΣ συνδέεται με ένα ευρύτερο σύνολο προγραμμάτων, όπου, εκτός από το πρόγραμμα ΣΩΚΡΑΤΗΣ, περιλαμβάνεται το πρόγραμμα επαγγελματικής κατάρτισης Leonardo da Vinci, καθώς και το νέο πρόγραμμα δράσης «Νεολαία». Το κοινοτικό πρόγραμμα δράσης «Νεολαία» προέρχεται από την ένωση των προγραμμάτων Νεολαία για την Ευρώπη και Ευρωπαϊκή Εθελοντική Υπηρεσία. Η συνολική χρηματοδότηση των τριών αυτών προγραμμάτων για τα έτη 2000-2004 ανέρχεται σε τρία δις ευρώ. Μαζί με ένα άλλο νέο πρόγραμμα, το «Πολιτισμός 2000», αυτά τα προγράμματα σηματοδοτούν την ενίσχυση της πολιτιστικής διάστασης της Ευρωπαϊκής Ένωσης.
<P>
Επειδή τα υφιστάμενα προγράμματα εξακολουθούν να είναι πολλά και η μέχρι τώρα εκτέλεσή τους υπήρξε αποσπασματική, η Επιτροπή Προϋπολογισμών θεωρεί σημαντική την ανάπτυξη των συνεργιών μεταξύ αυτών των προγραμμάτων. Αυτή η άποψη εκφράστηκε ήδη κατά τη διάρκεια της εξέτασης του προϋπολογισμού για το επόμενο έτος. Ομοίως, η επιτροπή μας θεωρεί σημαντική την αύξηση, μέσω αυτών των προγραμμάτων, των δυνατοτήτων ευρέσεως εργασίας, σε συνεργασία και με τα προγράμματα έρευνας και νέων τεχνολογιών. Βέβαια, η Επιτροπή Πολιτισμού, Νεότητας, Παιδείας και Μέσων Ενημέρωσης έχει συμπεριλάβει αυτές τις σκέψεις στην έκθεσή της.
<P>
Το πρόγραμμα ΣΩΚΡΑΤΗΣ αποτελεί το ευρύτερο πρόγραμμα στον πολιτιστικό τομέα και η Επιτροπή πρότεινε να χρηματοδοτηθεί κατά την επόμενη πενταετία με το ποσό των 1400 εκατ. ευρώ. Η Επιτροπή Προϋπολογισμών θεώρησε πως αυτό το ποσό αποτελεί πρωταρχική κατευθυντήρια γραμμή, αλλά, επιθυμώντας να αφήσει περιθώριο ελιγμού σε αυτή την πίστωση, προέβη στην πρόταση τροπολογίας αριθ.1, η οποία προβλέπει μεταβολή κατά ποσοστό όχι άνω του 20 % σε σχέση με το σημερινό ύψος του ποσού, σε περίπτωση που προκύψουν νέες αντικειμενικές και παρατεινόμενες συνθήκες που αποτελούν αντικείμενο ρητής και συγκεκριμένης αιτιολόγησης.
<P>
Η Επιτροπή Προϋπολογισμών θεωρεί ότι οι δαπάνες διοικητικής λειτουργίας, τα γενικά συνοδευτικά μέτρα και οι υπηρεσίες τεχνικής βοήθειας θα πρέπει να υπολογίζονται ξεχωριστά από τις πραγματικές λειτουργικές δαπάνες και να εγκριθούν ειδικά από την αρμόδια για τον προϋπολογισμό αρχή, καθώς αντιπροσωπεύουν ένα σημαντικό ποσοστό δαπανών περίπου 85 εκατ. ευρώ, το οποίο θα μείωνε διαφορετικά τους πραγματικούς λειτουργικούς πόρους του προγράμματος.
<P>
Εκτός από τις προαναφερθείσες αλλαγές, η Επιτροπή Προϋπολογισμών εξέτασε επίσης μερικές άλλες λεπτομέρειες, οι οποίες έχουν διατυπωθεί στη γνωμοδότησή της. Το πρόγραμμα ΣΩΚΡΑΤΗΣ είναι από τα πλέον επιτυχημένα προγράμματα της ΕΕ, γι' αυτό και η Επιτροπή Προϋπολογισμών υποστήριξε κατά το παρελθόν και εξακολουθεί να υποστηρίζει θερμά τη συγκεκριμένη πρόταση της Επιτροπής.

<SPEAKER ID=8 NAME="Παπακυριαζής">
Κύριε Πρόεδρε, μιλώ ως εισηγητής της σχετικής γνωμοδότησης της Επιτροπής Κοινωνικών Υποθέσεων και Απασχόλησης και με βάση την διαδικασία της διπλής προσέγγισης, την διαδικασία Hughes, με την οποία είδαμε και εμείς στην επιτροπή μας το θέμα ειδικά για το πρόγραμμα Νεολαία για την Ευρώπη.
<P>
Θέλω πρώτα πρώτα να πω και εγώ ότι θεωρούμε πως τα τρία αυτά προγράμματα, το πρόγραμμα για την Νεολαία, το πρόγραμμα Leonardo και το πρόγραμμα Socrates, πραγματικά είναι ένα ενιαίο σύνολο, ένα πλαίσιο γενικό με το οποίο έρχεται η Ευρωπαϊκή Ένωση, η Ευρωπαϊκή Επιτροπή με την συγκεκριμένη της πρόταση, να δώσει σάρκα και οστά και να υλοποιήσει την προσέγγιση για την Ευρώπη της Μάθησης και της Γνώσης. Και με αυτήν την έννοια θεωρούμε ότι είναι εξαιρετικά σημαντικό το πλαίσιο αυτό και επίσης εξαιρετικά σημαντικό το πρόγραμμα για την Νεολαία. Περαιτέρω, και ειδικά για την νεολαία, η Επιτροπή Κοινωνικών Υποθέσεων υπογραμμίζει την σημασία που έχει αυτή η προώθηση του ενεργού και υπεύθυνου πολίτη στο ευρωπαϊκό πλαίσιο, με την προαγωγή θεμελιωδών αξιών, όπως είναι η αλληλεγγύη και η ενθάρρυνση της συμμετοχής.
<P>
Πέρα από αυτό, ειδικότερα, έχει σημασία, με την άμεση και έμμεση συσχέτιση με την απασχόληση, η απόκτηση γενικών δεξιοτήτων και προσόντων. Σε αυτό το σημείο να αναφέρω απλώς ότι εξ ορισμού οι δραστηριότητες οι οποίες έχουν να κάνουν με την νεολαία σε σχέση με την απασχόληση αναφέρονται κυρίως στην εθελοντική προσφορά και σε επίπεδο τοπικό και κατά προτίμηση με ενώσεις πολιτών, ομάδες μη κερδοσκοπικές, δηλαδή κατά κάποιο τρόπο είναι στο πλαίσιο του τρίτου συστήματος απασχόλησης, θέμα, όπως είναι γνωστό, στο οποίο το Ευρωπαϊκό Κοινοβούλιο αποδίδει ιδιαίτερη σημασία.
<P>
Περαιτέρω, η επικέντρωση πιστεύουμε ότι θα πρέπει να γίνει στην ενθάρρυνση για την δραστηριότητα στο πρόγραμμα αυτό από νέους που προέρχονται από μειονεκτικά περιβάλλοντα, για να δώσει ακριβώς την δυνατότητα σε αυτές τις ομάδες να εκφρασθούν. Έτσι λοιπόν, στο πνεύμα αυτό, προσπαθήσαμε με μία σειρά τροπολογιών -γύρω στις 20- να δώσουμε έμφαση σε αυτά τα σημεία. Και πρέπει να ευχαριστήσω εδώ τον εισηγητή της Επιτροπής Νεότητας, τον κ. De Coene, που αποδέχθηκε στην έκθεσή του την πλειονότητα των τροπολογιών, και έτσι έρχεται για την ψηφοφορία σήμερα μία κοινή, κατά κάποιο τρόπο, προσέγγιση.

<SPEAKER ID=9 NAME="Guinebertiθre">
Κύριε Πρόεδρε, τρεις εκθέσεις για έναν στόχο: την Ευρώπη του πολίτη. Αυτή είναι η δέσμευση που ανέλαβε η Συνθήκη του Αμστερνταμ για μία πολιτική για τη γνώση και τη δια βίου κατάρτιση.
<P>
Όταν μία κοινοτική δράση παρουσιάζει ομοφωνία όσον αφορά τους στόχους που επιτυγχάνονται, τότε πρέπει να συγχαρούμε την Επιτροπή. Πιστεύω ειλικρινά ότι τα τρία προγράμματα, ΣΩΚΡΑΤΗΣ, Leonardo da Vinci και Νεολαία για την Ευρώπη, ήταν επιτυχημένα, και οφείλουμε να συγχαρούμε γι' αυτό όλους εκείνους που, σε κάποια χρονική στιγμή, έλαβαν μέρος στην εφαρμογή των προγραμμάτων αυτών. Η Επιτροπή προβλέπει κοινές δράσεις σε αυτά τα τρία προγράμματα, στο πλαίσιο του εξορθολογισμού και της αποτελεσματικότητας, ενώ εξακολουθεί να εξαλείφεται η διάκριση μεταξύ της αρχικής και συνεχούς κατάρτισης, όπως και μεταξύ της επίσημης και ανεπίσημης εκπαίδευσης. Υποστηρίζω δε πλήρως αυτή την έννοια της δράσης από κοινού, καθώς πιστεύω ότι πρόκειται για θετική καινοτομία.
<P>
Δυστυχώς αυτό δεν είναι το μόνο κοινό που έχουν αυτά τα προγράμματα. Στην πραγματικότητα χαρακτηρίζονται και από την ίδια μιζέρια και, παρά την πρόσφατη επιτυχή χρηματοδότηση που επετεύχθη για το πρόγραμμα ΣΩΚΡΑΤΗΣ, επειδή επεκτείνουμε διαρκώς το πεδίο δράσης των προγραμμάτων αυτών, αυτό που λείπει περισσότερο είναι οι πόροι. Παρ' όλα αυτά, η Ομάδα Ένωση για την Ευρώπη θα υποστηρίξει το περιεχόμενο αυτών των τριών εκθέσεων, κι ευχαριστώ τους εισηγητές για την ποιότητα της εργασίας που παρείχαν και για το ανοιχτό πνεύμα με το οποίο άκουσαν όλες τις απόψεις.
<P>
Ποιά θα είναι λοιπόν η δεύτερη γενιά των προγραμμάτων αυτών; Με το πρόγραμμα ΣΩΚΡΑΤΗΣ ενισχύεται η ευρωπαϊκή διάσταση της εκπαίδευσης σε όλα τα επίπεδα, προωθείται η συνεργασία στον τομέα της εκπαίδευσης, αίρονται τα εμπόδια σε αυτή τη συνεργασία και ενθαρρύνεται η εκπαιδευτική καινοτομία. Το πρόγραμμα είναι σήμερα πολύ γνωστό σε όλους και, παρά τα πολλά προβλήματα και εμπόδια στην κινητικότητα, υπάρχουν ακόμα πολλοί υποψήφιοι που θέλουν να επωφεληθούν από αυτό.
<P>
Ως συντάκτρια γνωμοδότησης της Επιτροπής Πολιτισμού για το πρόγραμμα Leonardo da Vinci, θα ήθελα να σταθώ περισσότερο σε αυτό. Το πρόγραμμα Leonardo da Vinci αποσκοπεί στη βελτίωση και την ενίσχυση της κοινωνικής και επαγγελματικής ένταξης των νέων μέσω της πρόσβασης σε δια βίου κατάρτιση.
<P>
Θα ήθελα να τονίσω τρία κύρια σημεία. Το πρώτο αφορά την αναγνώριση της αξίας της κινητικότητας και τη βούληση να αναπτυχθεί συμπληρωματικά η πλασματική κινητικότητα, άποψη με την οποία συμφωνώ, διότι πιστεύω ότι οι νέες τεχνολογίες επικοινωνίας πρέπει να καταργήσουν τις αποστάσεις. Επιμένω, όμως, και στο αναντικατάστατο στοιχείο των προσωπικών συναντήσεων. Οι νέες τεχνολογίες πρέπει κυρίως να φέρνουν κοντά τις αγροτικές με τις αστικές περιοχές, τους ανθρώπους του Βορρά με τους ανθρώπους του Νότου, κι εδώ έγκειται όλος ο πλούτος των προγραμμάτων: να ξέρουμε να ακολουθήσουμε μια ολοκληρωμένη προσέγγιση, να ξέρουμε πώς να τα χρησιμοποιήσουμε, αλλά να μην ξεχνάμε και τις προσωπικές συναντήσεις.
<P>
Το δεύτερο σημείο αφορά τον ρόλο των μικρομεσαίων επιχειρήσεων στη διαδικασία εναλασσόμενης και επαγγελματικής κατάρτισης, και την πολύ επουσιώδη θέση που εξακολουθεί να τους επιφυλάσσεται στο πλαίσιο του κοινωνικού διαλόγου και της εταιρικής σχέσης. Πρέπει να επανεξετάσουμε αυτή την κατάσταση με πολιτική βούληση για έναν αληθινό διάλογο.
<P>
Το τρίτο σημείο αφορά το γεγονός ότι πρέπει να προωθηθεί το πρόγραμμα σε άτομα κάθε ηλικίας, γνωρίζοντας ότι ο στόχος της δια βίου εκπαίδευσης δεν μπορεί να περιορίζεται στην προσφορά αυτών των προγραμμάτων μόνο στους νέους. Επιμένω, τέλος, και αυτό θα μου επιτρέψει να περάσω σε ένα σχόλιο πάνω στο πρόγραμμα «Νεολαία για την Ευρώπη και Ευρωπαϊκή Εθελοντική Υπηρεσία»: η αναγνώριση των κεκτημένων της ανεπίσημης εκπαίδευσης πρέπει να ενσωματωθεί πολύ γρήγορα στις αρμοδιότητες των διαφόρων συμμετεχόντων στα προγράμματα αυτά.
<P>
Κλείνοντας, θα ήθελα να σταθώ στο πρόγραμμα-πλαίσιο για τη νεολαία, στα πλεονεκτήματά του και στις αδυναμίες του. Το πρόγραμμα «Νεολαία για την Ευρώπη» ευνοεί την προώθηση εμπειριών ανεπίσημης εκπαίδευσης των νέων, διευκολύνοντας την κινητικότητα στο εσωτερικό της Ένωσης και σε τρίτες χώρες. Ευνοεί επίσης την πρωτοβουλία των νέων. Τα πλεονεκτήματά του: η επιτυχία του πειράματος της ευρωπαϊκής εθελοντικής υπηρεσίας εξασφαλίζει την επιτυχία του πρόγράμματος, οι στόχοι του είναι αξιέπαινοι και εξαίρονται, αλλά διαθέτουμε πολύ περισσότερα χρήματα από ό, τι για τις υπόλοιπες δράσεις του προγράμματος «Νεολαία». Οι δε αδυναμίες του σχετίζονται, φυσικά, με τη χρηματοδότηση.
<P>
Θα ήθελα να πω σε αυτό το σημείο πόσο λυπάμαι όταν διαπιστώνω ότι οι ενέργειες για παροχή ευκαιριών στους νέους, για ανάληψη από αυτούς πρωτοβουλιών και δεσμεύσεων, για να πάρουν την Ευρώπη στα χέρια τους και να γίνουν πραγματικοί Ευρωπαίοι πολίτες, υπεύθυνοι για το μέλλον τους, αφοσιωμένοι στη δημιουργία της δικής τους θέσης εργασίας, ότι όλες αυτές οι ενέργειες, όπως έλεγα, παραμελούνται από χρηματοδοτική άποψη σε σχέση με τα όσα καταπληκτικά διακυβεύονται σε αυτή την υπόθεση.
<P>
Υπέβαλα, εξάλλου, δύο προτάσεις στο πλαίσιο αυτής της έκθεσης: να επανισορροπήσουμε τις δημοσιονομικές δαπάνες για τις εν λόγω δράσεις και να δημιουργήσουμε μια δομή που θα έχει ως στόχο τη συλλογή των στοιχείων και του υλικού αναφοράς σχετικά με τη νεολαία, των ειδικών δημοσιεύσεων και μελετών, και η οποία θα καταστήσει δυνατή την αξιοποίηση των προγραμμάτων υπέρ των νέων, είτε αυτά προέρχονται από τα κράτη μέλη, είτε από τα θεσμικά όργανα της Κοινότητας, είτε από τις ίδιες τις οργανώσεις νέων. Αυτή η δομή μπορεί να συμπληρωθεί με μία διεύθυνση στο διαδίκτυο που θα την διαχειρίζεται η Επιτροπή και θα ευνοεί τη διαδραστική επικοινωνία μεταξύ των νέων στους πιο ποικίλους τομείς, που δεν είναι εξάλλου απαραίτητο να εντάσσονται στις ολοκληρωμένες κοινοτικές πολιτικές.
<P>
Εμείς πρέπει να δώσουμε την Ευρώπη στους νέους κι εκείνοι πρέπει να την πάρουν στα χέρια τους. Αυτό είναι το έργο μας και αυτή η δομή θα μπορούσε να ονομαστεί: «Ευρώπη 15-25».

<SPEAKER ID=10 NAME="Boogerd-Quaak">
Κύριε Πρόεδρε, αντιμετώπισα κάποια προβλήματα με την κυκλοφορία σήμερα το πρωί, όπως σίγουρα και πολλοί άλλοι συνάδελφοι. Ευχαριστώ πάντως για την υπομονή σας.
<P>
Εξ ονόματος της Επιτροπής Απασχόλησης και Κοινωνικών Υποθέσεων μπορώ να πω ότι αυτή η δεύτερη γενιά προγραμμάτων, και ιδιαίτερα το πρόγραμμα ΣΩΚΡΑΤΗΣ, αποτελούν ένα σημαντικότατο βήμα προς τη σωστή κατεύθυνση όσον αφορά τη συνοχή και τη διαχείριση. Ωστόσο, διαπιστώσαμε ότι οι πρωτοβουλίες αυτές δεν αποτελούν κάτι νέο από στρατηγική άποψη. Πιστεύω πραγματικά ότι, αν κοιτάξουμε τις συνέπειες αυτών των προγραμμάτων στην απασχόληση, θα διαπιστώσουμε ότι τέτοια προγράμματα είναι εξαιρετικά σημαντικά για την ενίσχυση, παραδείγματος χάριν, της κινητικότητας των εργαζομένων εντός της Ευρώπης. Διότι η συνήθεια αποκτάται σε μικρή ηλικία και, όταν κάποιος συνηθίσει να σπουδάζει σε κάποια άλλη χώρα, μπορεί να αποδεχθεί ευκολότερα και να εργαστεί σε μια άλλη χώρα. Στα πλαίσια αυτών των προγραμμάτων αναπτύσσονται συχνά εξαιρετικά χρήσιμα σχέδια για την επίτευξη αυτών των στόχων.
<P>
Θα ήθελα να αναφερθώ εν συντομία σε ορισμένα σημεία, με τα οποία δεν συμφωνώ απολύτως. Θα πρέπει να υπάρξουν ξεχωριστές συμφωνίες για τη Μάλτα και την Τουρκία. Διαπιστώνω ότι η Ευρωπαϊκή Επιτροπή δεν έχει υποβάλει ακόμα σχετικές προτάσεις, ούτε καν για την έκτακτη συνάντηση με σκοπό την εξασφάλιση της πρόσβασης αυτών των χωρών. Εάν ακριβώς θέλουμε να δώσουμε μία ακόμη ευκαιρία στη δημοκρατία σε τέτοιες χώρες, και αναφέρομαι ιδιαίτερα στην Τουρκία, θα πρέπει να υποβληθούν τέτοιου είδους προτάσεις, για τις οποίες περιμένουμε τρία ή τέσσερα ολόκληρα χρόνια.
<P>
Σε σχέση με την κοινωνία των πληροφοριών, θα ήθελα να επιστήσω ιδιαίτερα την προσοχή σας στη συνεργασία με χώρες όπως η Ιαπωνία και οι Ηνωμένες Πολιτείες. Είναι εξαιρετικά σημαντικό να μπορούν να υπάρχουν ανταλλαγές νέων και στα πλαίσια τέτοιου είδους προγραμμάτων. Πρόκειται για ένα ζήτημα το οποίο θίγεται μεν στις προτάσεις αυτές, χωρίς ωστόσο να έχει τύχει ακόμα ενδελεχούς επεξεργασίας. Θα παρακαλούσα την Επίτροπο να δώσει σε αυτό το θέμα ιδιαίτερη προσοχή.

<SPEAKER ID=11 LANGUAGE="DE" NAME="Εlchlepp">
Κύριε Πρόεδρε, κυρία Επίτροπε, αγαπητοί συνάδελφοι, θα ήθελα να ευχαριστήσω γενικά την Επιτροπή για την πρόταση που αφορά την ανάγκη να συνεχισθεί το πρόγραμμα ΣΩΚΡΑΤΗΣ. Συμφωνώ με τους στόχους που αναφέρθηκαν εδώ και που είναι η συγκέντρωση και συνέχεια των μέτρων προώθησης και ο φιλικός προς τους πολίτες χαρακτήρας. Ως προς την υλοποίηση, ωστόσο, θα επιθυμούσα να υπάρχει μια αποτελεσματικότερη συγκέντρωση σε τομείς με μια γνήσια ευρωπαϊκή προστιθέμενη αξία. Είναι βασικό ότι το πρόγραμμα ΣΩΚΡΑΤΗΣ, καθώς και τα άλλα προγράμματα για τη νεολαία, έχουν καταστεί εν τω μεταξύ αναπόσπαστο τμήμα της ευρωπαϊκής εκπαιδευτικής πολιτικής, δυστυχώς όμως θα πρέπει να πω πως αποτελούν και μία εύκολη δικαιολογία ώστε τα κράτη μέλη να μη δραστηριοποιηθούν περισσότερο στο πλαίσιο της δικής τους αρμοδιότητας για τον εξευρωπαϊσμό των σχολείων, των πανεπιστημίων και των εκπαιδευτικών τους ιδρυμάτων.
<P>
Γι' αυτόν τον λόγο θα ήταν δείγμα μεγάλης συνέπειας, εάν το Κοινοβούλιο και το Συμβούλιο μπορούσαν να υπερβούν τις δυσκολίες και να καταλήξουν σε μία πολύ καλύτερη χρηματοδότηση του προγράμματος. Τα 2 δις που ζητά η επιτροπή συνιστούν το απόλυτο ελάχιστο, κατά τη γνώμη της Ομάδας μου. Τα 1, 4 δις που πρότεινε η Επιτροπή για πέντε χρόνια δεν αποτελούν μια αληθινή αύξηση, αν λάβει κανείς υπόψη το σημερινό ύψος των δαπανών, τα πρόσθετα καθήκοντα που συνεπάγεται η υφιστάμενη εντός αυτού του πλαισίου εκπαίδευση των ενηλίκων, και την πρόσθετη επιβάρυνση μέσω του ανοίγματος προς την Κεντρική και Ανατολική Ευρώπη. Αυτό δε ισχύει ακόμη περισσότερο, εάν επιθυμεί κανείς να διορθώσει τα αρνητικά, από κοινωνική άποψη, σημεία αυτών των προγραμμάτων, όπως το επιθυμούμε εμείς της Ομάδας των Ευρωπαϊκού Σοσιαλιστικού Κόμματος. Η ανεπαρκής χρηματοδότηση του προγράμματος ΣΩΚΡΑΤΗΣ και των άλλων προγραμμάτων για τη νεολαία δεν συμβαδίζει καθόλου με τους φθηνούς εορταστικούς λόγους για την ανάγκη να ενισχυθούν οι συναντήσεις των νέων στην Ευρώπη και να δημιουργηθεί ένας πραγματικός ευρωπαϊκός εκπαιδευτικός χώρος. Είναι απίστευτο το γεγονός, που πρέπει δυστυχώς να το αναφέρουμε πάντα χρησιμοποιώντας τόσο κραυγαλέες εκφράσεις, ότι για τα προγράμματα ανταλλαγών νέων της ΕΕ διατίθενται ετησίως λιγότεροι πόροι από ό, τι για την καλλιέργεια μπιζελιών, κουκιών και γλυκολούπινων στα προγράμματα για την προώθηση της γεωργίας.
<P>
Ωστόσο, εκτός από την πτυχή της ολοκλήρωσης, ξεχνάμε επίσης ότι το ΣΩΚΡΑΤΗΣ συμβάλλει με εξαιρετικό τρόπο στην αποτελεσματικότητα της απασχόλησης. Γι' αυτόν τον λόγο κάθε νέος θα πρέπει κατά τη διάρκεια της εκπαίδευσής του να έχει μια ευκαιρία να αποκτήσει εμπειρίες στο εξωτερικό και να εμβαθύνει τις γνώσεις του στις ξένες γλώσσες. Εδώ πρόκειται για το θέμα της ισότητας των ευκαιριών. Αντί του 2 % των σπουδαστών που συμμετέχουν σήμερα στο ERASMUS, θα έπρεπε μάλλον η συμμετοχή να αυξηθεί γι' αυτόν τον λόγο σε 10 %, σύμφωνα με τις προσδοκίες μας. Το ίδιο πρέπει να ισχύει για τους νέους στο πλαίσιο της επαγγελματικής κατάρτισης, το ποσοστό συμμετοχής των οποίων στα προγράμματα ανταλλαγών της ΕΕ δεν φθάνει σήμερα καν το 1 %. Για τον λόγο αυτό η Ομάδα μου ζήτησε από την αρχή μία καλύτερη χρηματοδότηση του προγράμματος, επειδή οι μεμομονωμένες υποτροφίες είναι εξαιρετικά χαμηλές. Για το ERASMUS, παραδείγματος χάριν, το ποσό ανέρχεται κατά μέσο όρο σε 70 μόνο Ecu. Σίγουρα αυτό δεν αποτελεί κίνητρο για νέους που προέρχονται από οικογένειες των χαμηλότερων κοινωνικών στρωμάτων να ολοκληρώσουν εξάμηνα σπουδών στο εξωτερικό. Εκείνοι, όμως, που έτσι κι αλλιώς έχουν την οικονομική δυνατότητα να το κάνουν, εκμεταλλεύονται σε κάθε περίπτωση το ποσό αυτό.
<P>
Θέλουμε να συμπληρωθεί το πρόγραμμα ως προς ένα θέμα, και παρακαλώ να μας υποστηρίξετε σε αυτό. Στο πλαίσιο του COMENIUS θα θέλαμε να προσθέσουμε ένα νέο παράθυρο όσον αφορά τη χρηματοδότηση ενεργειών προώθησης των εκπαιδευτικών, υπό τη μορφή τοποθετήσεων ορισμένου χρόνου νέων ανέργων εκπαιδευτικών αμφοτέρων των φύλων σε γειτονική χώρα. Αυτό θα συμβάλει στον εξευρωπαϊσμό της διδασκαλίας και θα προσφέρει σε νέους άνεργους παιδαγωγούς μια πρώτη επαφή με την επαγγελματική ζωή.

<SPEAKER ID=12 LANGUAGE="DE" NAME="Mann, Thomas">
Κύριε Πρόεδρε, κυρία Επίτροπε, κυρίες και κύριοι, με το Leonardo II σκοπεύουμε όχι μόνο να συμπληρώσουμε, αλλά και να προωθήσουμε σε ευρωπαϊκό επίπεδο τις πρωτοβουλίες των κρατών μελών στον τομέα της επαγγελματικής κατάρτισης. Ας συνεχίσουμε την οικοδόμηση της Ευρώπη της γνώσης και της Ευρώπης της καινοτομίας στην έρευνα, την ανάπτυξη και την παιδεία. Πρόκειται για επιτακτική ανάγκη ενόψει των προκλήσεων της παγκοσμιοποίησης. Ωστόσο, κυρία Επίτροπε, ενόψει της στρατηγικής διεύρυνσης είναι πολύ αμφίβολο αν θα επαρκέσει το προβλεπόμενο δημοσιονομικό κονδύλιο ύψους 1δις Εcu για την περίοδο 2000 έως 2004. Γι' αυτόν τον λόγο ζητούμε μία διαδικασία εκτελέσεως του προϋπολογισμού στην οποία οι δημοσιονομικοί πόροι να καθορίζονται εκ νέου κάθε χρόνο, καθώς και μία παράταση του προγράμματος Leonardo μέχρι το 2006, με μια ανάλογη επέκταση του δημοσιονομικoύ πλαισίου. Για να επιτευχθεί μεγαλύτερη αποτελεσματικότητα οι πόροι αυτοί θα πρέπει να συνδεθούν με άλλα ευρωπαϊκά μέτρα. Τα νέα διαρθρωτικά ταμεία, οι κοινοτικές πρωτοβουλίες, τα εκπαιδευτικά προγράμματα ΣΩΚΡΑΤΗΣ και «Νεολαία», καθώς και η μείωση των στόχων από 19 σε 3 και των μέτρων από 23 σε 6 είναι κάτι παραπάνω από μία αριθμητική διόρθωση, εφόσον δημιουργείται η προϋπόθεση για μεγαλύτερη αποτελεσματικότητα.
<P>
Μια εξειδικευμένη βασική επαγγελματική κατάρτιση στοχεύει, επί παραδείγματι, στην ανάπτυξη γνώσεων και στη χρήση των νέων τεχνολογιών της πληροφορίας και των επικοινωνιών. Η εφαρμοσμένη ομαδική εργασία, οι διαδικασίες εκμάθησης στη δυναμική της ομάδας και η μεγάλη ικανότητα επίλυσης προβλημάτων αποτελούν τα εφόδια για τα επαγγέλματα του μέλλοντος. Οι νέοι χρειάζονται μια βελτιωμένη πρόσβαση στην επαγγελματική ζωή ήδη από τη φάση της αρχικής τους κατάρτισης. Σύμφωνα με την αρχή μας για δια βίου μάθηση, όλες οι ηλικίες χρειάζονται την πρόσβαση στη συνεχή κατάρτιση υψηλότερης ποιότητας. Υπάρχει επίσης η τάση να μην εκτιμούμε δεόντως τις εμπειρίες που αποκτώνται με την ηλικία, συχνά μάλιστα να τις περιφρονούμε, παρ' όλο που θα μπορούσαν να επωφεληθούν από αυτές πολλοί νέοι. Είναι στο χέρι μας να διατηρηθεί το ενδιαφέρον και η ικανότητα προς δράση στους ηλικιωμένους εργαζόμενους. Εάν υπάρξει επαρκής και μακροπρόθεσμη επένδυση στην επαγγελματική κατάρτιση, θα αυξηθούν και οι ευκαιρίες των Ευρωπαίων, αφενός όσον αφορά τη διεθνή τους ανταγωνιστικότητα, και αφετέρου, γεγονός εξίσου σημαντικό, όσον αφορά την ενίσχυση της κοινωνικής συνοχής.
<P>
Η Susan Waddington εκπόνησε και πάλι μία εξαίρετη έκθεση, ενσωματώνοντας όλες σχεδόν τις τροπολογίες της Ομάδας του Ευρωπαϊκού Λαϊκού Κόμματος. Ως εκ τούτου, ελπίζω πως θα συμπεριλάβει και τις τελευταίες μας τροπολογίες, στις οποίες υπογραμμίζουμε τη σημασία του Leonardo για την περαιτέρω και συνεχή επαγγελματική κατάρτιση. Συμφωνούμε ως προς τον προσανατολισμό των συστημάτων επαγγελματικής κατάρτισης στην επανένταξη στην απασχόληση και στην ενσωμάτωση στην αγορά εργασίας των ατόμων που διαθέτουν ανεπαρκείς ή ξεπερασμένες γνώσεις.Το πρόγραμμα Leonardo βασίζεται στο άρθρο 127, που αφορά τη διαδικασία συνεργασίας, ενώ το πρόγραμμα ΣΩΚΡΑΤΗΣ στο άρθρο 126, που αφορά τη διαδικασία συναπόφασης, γεγονός που προκαλεί έλλειψη ισορροπίας. Τα προγράμματα Leonardo και ΣΩΚΡΑΤΗΣ πρέπει να είναι εξίσου σημαντικά, το πρώτο για τον τομέα της επαγγελματικής κατάρτισης, και το δεύτερο για τον τομέα της γενικής εκπαίδευσης!
<P>
Το μεγαλύτερο δυναμικό είναι και παραμένει το ανθρώπινο κεφάλαιο, το οποίο πρέπει να προωθείται σε μόνιμη βάση, επομένως και επαγγελματικά. Ας ευχηθούμε το Leonardo II να καταστήσει εφικτή για τον 21ο αιώνα την περαιτέρω ανάπτυξη της προσαρμοστικότητας και την εξέλιξη της προσωπικότητας του κάθε ατόμου.

<SPEAKER ID=13 LANGUAGE="DE" NAME="Frischenschlager">
Κύριε Πρόεδρε, κυρίες και κύριοι, είναι ευρέως γνωστό ότι η επιμόρφωση και η κατάρτιση σχετίζονται με τον οικονομικό ανταγωνισμό και την πρόοδο. Όμως, για εμάς τους Ευρωπαίους, αν θέλουμε να λάβει χώρα αυτή η ενοποίηση, πρέπει να προστεθεί και η ανάγκη να επιδιώξουμε να παρασχεθεί στη νεολαία μια ευκαιρία να βιώσει την Ευρώπη. Αυτό αποτελεί και το σημαντικότερο πολιτικό καθήκον σε σχέση με την ευρωπαϊκή κατάρτιση. Δεν θα ήθελα να συμμετάσχω στη γενική διαμαρτυρία για περισσότερους πόρους, είναι όμως σαφές ότι χρησιμοποιήθηκε ο όρος εορταστικοί λόγοι. Δεν υπάρχει διακυβερνητική διάσκεψη όπου να μην αναφέρεται το γεγονός ότι είναι αναπόφευκτη η παροχή περισσοτέρων πόρων για την επιμόρφωση και την έρευνα. Συχνά όμως τα γεγονότα είναι εντελώς διαφορετικά. Πιστεύω πως θα έπρεπε πράγματι να φροντίσουμε ώστε οι αρχηγοί των κυβερνήσεων να παροτρύνουν τους υπουργούς τους των οικονομικών να ανοίξουν λίγο περισσότερο τη στρόφιγγα. Κι αυτό γιατί πρέπει να επεκταθεί και να εντατικοποιηθεί η επιμόρφωση.
<P>
Στην πατρίδα μου, την Αυστρία, παραδείγματος χάριν, διαπιστώθηκε επί μία τριετία εντονότατη ανοδική πορεία του βαθμού διεθνοποίησης στους φοιτητές, αλλά εν τω μεταξύ σημειώθηκε και πάλι ελαφρά κάμψη. Αυτό είναι που πρέπει να αντιμετωπίσουμε. Είναι πολύ σημαντικό να διαθέσουμε περισσότερους πόρους για να συμπεριλάβουμε στη διαδικασία αυτή και τις υποψήφιες προς ένταξη χώρες, οι οποίες πρέπει να είναι επίσης σε θέση να βιώσουν το ευρωπαϊκό τους μέλλον, προπάντων στον τομέα της εκπαίδευσης. Εντελώς απαραίτητη είναι βέβαια η εντατικοποίηση της εκπαίδευσης στον τομέα των γλωσσών, όπου κάθε Ecu αποτελεί πραγματικά μία άριστη επένδυση κεφαλαίων στο μέλλον της πολιτικής και οικονομικής σταθερότητας των κρατών μελών μας. Υπάρχουν, όμως, και πολύ συγκεκριμένα πρακτικά προβλήματα. Επανειλημμένα ακούω ότι η πληροφόρηση που παρέχεται στα εθνικά γραφεία γίνεται αφορμή για παράπονα και ότι συχνά δεν λειτουργεί και τόσο σωστά η πληροφόρηση εντός των πανεπιστημίων στην Ευρώπη. Κυρία Επίτροπε, ένα πολύ βασικό ερώτημα που προκύπτει είναι εάν όλα είναι πράγματι διαδικτυωμένα και αν έχουν όντως ενημερωθεί με τα τελευταία στοιχεία, ώστε να είναι και σε θέση να μεταδίδουν τις σωστές πληροφορίες.
<P>
Σημαντικό είναι επίσης το γεγονός ότι απομένουν και μερικά πρακτικά προβλήματα. Θα αναφέρω μόνο τα προβλήματα κοινωνικής ασφάλισης, προπάντων στον τομέα της ασφάλισης ασθενείας. Ένα πολύ συγκεκριμένο επανεμφανιζόμενο πρακτικό πρόβλημα είναι λογικά και το πρόβλημα της στέγασης. Ειδικά για τον τομέα της στέγασης, ίσως να υπάρξει κάποια πρόοδος με τη δημιουργία μίας κοινής υποδομής, σύμφωνα με μια ευρωπαϊκή πρωτοβουλία.
<P>
Η Ευρώπη είναι μία εκπαιδευτική κοινότητα και η εκπαίδευση αποτελεί αυτονόητο ευρωπαϊκό καθήκον. Ας ενεργήσουμε, επομένως, προς αυτή την κατεύθυνση, κι ας διαθέσουμε γι' αυτό και τους ανάλογους πόρους. Είναι μία καλή επένδυση!

<SPEAKER ID=14 LANGUAGE="DE" NAME="Wolf">
Κύριε Πρόεδρε, γνωρίζουμε ότι η καλή επαγγελματική κατάρτιση αποτελεί ένα στοιχείο για την πρόληψη της ανεργίας. Χωρίς να δημιουργεί θέσεις εργασίας αυτή καθεαυτή, αποτελεί εντούτοις ένα κεντρικό σημείο σε αυτή την κατάσταση της μαζικής ανεργίας που πλήττει κυρίως τους νέους. Τα ευρωπαϊκά προγράμματα δεν μπορούν να αντικαταστήσουν την ανάγκη να εκτελούν τα κράτη μέλη τα επιμέρους καθήκοντά τους. Το ζητούμενο είναι να προβληθεί πραγματικά η ευρωπαϊκή διάσταση προστιθέμενης αξίας βάσει της διαδικασίας του Συμβουλίου του Λουξεμβούργου για την ευρωπαϊκή πολιτική στον τομέα της απασχόλησης, ενόψει της πορείας προς μία κοινωνία της γνώσης, η οποία μπορεί να διδαχθεί πολλά από τη συνεργασία μέσω ακριβώς της ευρωπαϊκής πολυμορφίας, και ενόψει της αξιολόγησης ενός πανευρωπαϊκού θησαυρού εμπειριών που έχουμε εδώ. Αυτό που χρειαζόμαστε είναι να εκλείψει η γραφειοκρατία από τα προγράμματα αυτά, και όχι επανεθνικοποίηση.
<P>
Ο στόχος πρέπει να είναι να δαπανηθεί πράγματι για την επαγγελματική κατάρτιση το 1 % του προϋπολογισμού της Ευρωπαϊκής Ένωσης, διότι αυτό αποτελεί μία επένδυση για το μέλλον, και όχι απλά μία καταναλωτική δαπάνη. Εμείς, ως μέλη της Ομάδας των Πρασίνων στο Ευρωπαϊκό Κοινοβούλιο, καταφέραμε να ενσωματώσουμε στην πολύ ωραία έκθεση της κ. Waddington τροπολογίες όσον αφορά τα θέματα κατάρτισης «δεύτερης ευκαιρίας», συνοδευτικών μέτρων έρευνας και ανοίγματος του προγράμματος προς τρίτες χώρες. Θα ήθελα, όμως, να κάνω μία παρατήρηση, και μάλιστα πριν φθάσω στο τέλος. Πάνω από τα καλά προγράμματα, για τα οποία συζητάμε σήμερα εδώ, πλανάται μια σκιά, κ. Cresson. Βάλτε παρακαλώ μια τάξη στην υπηρεσία σας, ώστε να μπορέσει η διάδοχός σας να υλοποιήσει πραγματικά χωρίς καθυστέρηση το βελτιωμένο πρόγραμμα Leonardo. Θα ήθελα επίσης να συνταχθώ με την έκκληση που απηύθυνε η κ. Waddington στον κ. Santer να σας υποστηρίξουμε δραστικά σε αυτό με όλες μας τις δυνάμεις.

<SPEAKER ID=15 LANGUAGE="NL" NAME="Maes">
Κύριε Πρόεδρε, δεν θα μπορέσω να αναφερθώ λεπτομερώς στις εξαιρετικές εκθέσεις τις οποίες ακούσαμε σήμερα λόγω ελλείψεως χρόνου, καθώς και διότι θα ήθελα να επικεντρωθώ ιδιαίτερα στα προγράμματα που αφορούν τη νεολαία.
<P>
Η πολιτική μας ομάδα συμφωνεί απολύτως με τις προτάσεις του εισηγητή. Θα ήταν χρήσιμο να διατεθούν περισσότερα κονδύλια, αλλά είναι πρώτα απ' όλα αναγκαίο τα κονδύλια να διατίθενται με έναν πιο ισορροπημένο τρόπο. Έμεινα άφωνος, κυρία Επίτροπε, διαβάζοντας για τους τεράστιους πόρους που διατέθηκαν υπέρ της εθελοντικής υπηρεσίας στα πλαίσια του Παγκοσμίου Κυπέλου Ποδοσφαίρου στη Γαλλία. Διερωτώμαι εάν αυτοί οι τόσο υψηλοί πόροι διετέθησαν με τον καλύτερο τρόπο και εάν το έργο των εθελοντών θα πρέπει να αποβλέπει πρώτα απ' όλα σε τέτοιες δραστηριότητες δημοσίων σχέσεων, οι οποίες αφορούν εν τέλει την οργάνωση σαφώς κερδοσκοπικών εκδηλώσεων.
<P>
Θα ήθελα να υπογραμμίσω τη σημασία των προγραμμάτων για τη νεολαία όσον αφορά την προώθηση της επίγνωσης της ευρωπαϊκής ιθαγένειας. Οι περισσότεροι από μας μεγάλωσαν σε μία ατμόσφαιρα ευρω-αισιοδοξίας, κάτι που δεν συμβαίνει πάντοτε με τη σημερινή νεολαία. Θα πρέπει να κεντρίσουμε το ενδιαφέρον των νέων για το σχέδιο της ευρωπαϊκής ολοκλήρωσης με νέες μεθόδους. Ο στόχος αυτός μπορεί να επιτευχθεί εφόσον οι νέοι έλθουν σε επαφή με άλλους νέους από την Ευρώπη, πέρα από τα σύνορα των κρατών τους, πέρα από τα γλωσσικά σύνορα, πέρα από τα σύνορα των πολιτισμών. Γι' αυτό είναι σημαντικό να ενθαρρυνθούν οι φορείς οι οποίοι μπορούν να συνεργαστούν μαζί μας στον τομέα αυτό, προκειμένου να συνεχίσουν τις προσπάθειές τους: αναφέρομαι στις κοινότητες και τις διάφορες οργανώσεις. Ωστόσο, θα πρέπει επιπλέον να δώσουμε προσοχή στους νέους οι οποίοι δεν συμμετέχουν σε συγκεκριμένα οργανωτικά σχήματα και τους οποίους θα πρέπει επίσης να αγκαλιάσουν οι κοινότητες και οι οργανώσεις τους, κάτι που είναι πολύ δύσκολο να επιτευχθεί.
<P>
Καταλαβαίνω τον μεγάλο αριθμό των συναδέλφων οι οποίοι ζητούν να ληφθούν μέτρα υπέρ της επαγγελματικής κατάρτισης. Αυτό είναι πολύ λογικό. Ωστόσο, η πρακτική πείρα των ανταλλαγών καταδεικνύει ότι οι νέοι αντιμετωπίζουν πολύ περισσότερα προβλήματα με την επαγγελματική κατάρτιση από ό, τι με τις ανταλλαγές φοιτητών, έστω και για γλωσσικούς λόγους, καθώς η γνώση μιας ξένης γλώσσας αποτελεί πολύ μικρότερο εμπόδιο κατά την ανταλλαγή φοιτητών από ό, τι για τους νέους οι οποίοι συμμετέχουν σε προγράμματα επαγγελματικής κατάρτισης. Γι' αυτό συμφωνώ με τον εισηγητή και ζητώ κι εγώ ένα ευρύ πρόγραμμα για τη νεολαία, το οποίο να λαμβάνει σοβαρά υπόψη τη γενικότερη πολιτιστική διάσταση κατά τρόπο ώστε να αποτελεί μία καλή βάση για να προαχθεί η επίγνωση της ευρωπαϊκής ιθαγένειας και να ενισχυθεί ο ενθουσιασμός υπέρ της Ευρώπης.

<SPEAKER ID=16 LANGUAGE="FR" NAME="Seillier">
Κύριε Πρόεδρε, όλοι χαιρετίζουν τις προσπάθειες που καταβάλλονται στο πλαίσιο των νέων προτάσεων της Επιτροπής για την αποφυγή της επικάλυψης των προγραμμάτων, για μία μεγαλύτερη συνέπεια μεταξύ τους, για τον καλύτερο προσδιορισμό ακριβέστερων στόχων και για τη βελτίωση της αξιολόγησης όσο το δυνατόν πλησιέστερα στο επίπεδο εφαρμογής, καθώς και την προσπάθεια που καταβάλλεται προκειμένου να τηρηθεί η αρχή της επικουρικότητας, δηλαδή να προτείνεται η κοινοτική δράση μόνο ως πραγματικά προστιθέμενη αξία στη δράση που αναλαμβάνεται στις διάφορες χώρες μας.
<P>
Χαιρετίζω επίσης, από την πλευρά μου, την επέκταση των προγραμμάτων Leonardo και ΣΩΚΡΑΤΗΣ, ώστε να καλύπτουν, πέρα από τους νέους, και τους ενηλίκους. Πράγματι, η διάκριση μεταξύ νέων και ενηλίκων είναι κατ' αρχάς αυθαίρετη, και γνωρίζουμε επιπλέον ότι η δια βίου κατάρτιση είναι πρωτεύουσας σημασίας. Όσον αφορά το πρόγραμμα «Νεολαία», ομολογώ ότι η κατανομή, την οποία γνωρίζω ότι επικρίνουν πολλοί συνάδελφοι, ανάμεσα σε αυτά που διατίθενται για την ευρωπαϊκή εθελοντική υπηρεσία και το πρόγραμμα «Νεολαία για την Ευρώπη», δεν είναι πολύ εύκολο να καθοριστεί, διότι υπάρχουν επιχειρήματα και υπέρ και κατά. Είναι φυσικό να αναρωτιέται κανείς εάν μία σύντομη παραμονή των νέων σε μία ξένη χώρα είναι επωφελής, ακόμα κι όταν ο αριθμός των ενδιαφερομένων νέων είναι πολύ μεγαλύτερος και η επαφή πιο επιφανειακή. Μία παραμονή πολύ μεγαλύτερης διαρκείας, μία εμπειρία μεγαλύτερης διαρκείας, όπως αυτή της ευρωπαϊκής εθελοντικής υπηρεσίας, κοστίζει αφενός πιο ακριβά, αλλά αφετέρου επηρεάζει πολύ βαθύτερα και, επομένως, είναι δύσκολο να αποφασίσει κανείς με βεβαιότητα. Ωστόσο, πιστεύω ότι είναι ευκταία μια επανισορρόπηση.
<P>
Ωστόσο, πέρα από αυτά τα ζητήματα που αναφέρονται σχεδόν σε λεπτομέρειες, «σε μαγειρέματα» θα μπορούσα να πω, με απασχολούν κάποια θεμελιώδη ερωτήματα σχετικά με τη φιλοσοφία των εν λόγω προγραμμάτων. Ακόμα κι αν ενίοτε έχουμε, αγαπητοί συνάδελφοι, πολύ διαφορετικές αντιλήψεις σχετικά με το τι πρέπει να είναι η ευρωπαϊκή οικοδόμηση, το κοινό ευρωπαϊκό μέλλον ανάμεσα στις χώρες μας, και η Ομάδα στην οποία ανήκω το γνωρίζει αυτό καλύτερα απ' όλους, είναι ωστόσο ανάγκη να σκεφθούμε περισσότερο από κοινού, προκειμένου να φτάσουμε σε κοινές βάσεις για να βελτιώσουμε τη φιλοσοφία των προγραμμάτων που απευθύνονται στη νεολαία.
<P>
Όσο για μένα, δεν θα σας ξαφνιάζει βεβαίως το γεγονός ότι επικρίνω την πανταχού παρούσα αλλά ουδέποτε σαφή έκφραση «προώθηση της ευρωπαϊκής ιθαγένειας». Αντίθετα, αυτό για το οποίο είμαι πεπεισμένη και για το οποίο έχω στρατευτεί από την ηλικία των 18 ετών - διότι την πρώτη φορά που ήρθα στις Βρυξέλλες και στο Στρασβούργο ήρθα γιατί έγραφα σε μία εφημερίδα, στο λύκειό μου, και είχαμε μια ευρωπαϊκή συνάντηση γι' αυτό το θέμα - είναι ότι ο ευρωπαϊκός πολιτισμός πρέπει να δώσει έμφαση στη γενική παιδεία, που είναι εξαιρετικά απαραίτητη ως βάση για την τεχνική κατάρτιση, την επαγγελματική κατάρτιση και τον αποδοτικό χαρακτήρα των ανταλλαγών μας. Αυτό το σημείο είναι κατά τη γνώμη μου απαραίτητο για την πραγματική βελτίωση των προγραμμάτων αυτών προς όφελος της νεολαίας.

<SPEAKER ID=17 LANGUAGE="EN" NAME="Evans">
Kύριε Πρόεδρε, στις εισαγωγικές της παρατηρήσεις η κ. Pack ανέφερε ότι δεν θα πρέπει απλώς να προσπαθούμε να ενώσουμε κράτη, αλλά ανθρώπους, ζήτημα που είναι ζωτικής σημασίας, καθώς διευρύνουμε την Ευρωπαϊκή Ένωση. Στην παρούσα φάση χρειαζόμαστε ουσιαστική δράση και όχι μόνο ωραία λόγια. Αλλοι έκαναν λόγο για τον προϋπολογισμό του προγράμματος αυτού, και στο σημείο αυτό θα ήθελα να πω ένα μόνο πράγμα. Εάν δαπανούσαμε για τους μαθητές και τους καθηγητές όσα χρήματα δαπανούμε για τους εύπορους αγρότες, το χρήμα της Ευρώπης θα αξιοποιούνταν καλύτερα. Ευελπιστώ ότι μελλοντικά θα κινηθούμε προς αυτή την κατεύθυνση.
<P>
Θα ήθελα να ξεκαθαρίσω τρία σημεία. Το πρώτο αφορά την αναγνώριση των προσόντων και των γνώσεων. Πρέπει να κάνουμε πολύ περισσότερα για να εξασφαλίσουμε ότι τα ευρωπαϊκά σχολεία, τα κολλέγια και τα εκπαιδευτικά ιδρύματα θα τηρούν τους κανόνες μας και θα ακολουθούν ό, τι εμείς θέτουμε ως στόχους. Αυτή τη στιγμή πολλοί είναι εκείνοι που δεν είναι έτοιμοι να παραδεχτούν τις ικανότητες των συναδέλφων τους από άλλες χώρες ως ισότιμες των ικανοτήτων των συμπατριωτών τους, γεγονός επιζήμιο.
<P>
Δεύτερον, η εκμάθηση ξένων γλωσσών είναι εξαιρετικά ζωτικής σημασίας για τους λαούς της Ευρώπης. Είναι σημαντικό να αναγνωρίζουμε τις γλώσσες των άλλων λαών, ιδιαίτερα μάλιστα τις λιγότερο ομιλούμενες. Η πτυχή αυτή αποκτά ακόμη μεγαλύτερη σημασία καθώς προχωρούμε προς τη διεύρυνση της Ένωσης. Για παράδειγμα, θα πρέπει να δεχτούμε το δικαίωμα των υποψηφίων χωρών να χρησιμοποιούν τη δική τους γλώσσα. Θα πρέπει να ενθαρρύνουμε τους δυτικοευρωπαίους μαθητές να μαθαίνουν πολωνικά ή τσέχικα στο ίδιο βαθμό που ενθαρρύνουμε τους νέους των χωρών αυτών να μαθαίνουν αγγλικά ή γερμανικά.
<P>
Τέλος, πρέπει να εξασφαλίσουμε ότι τα χρήματα από το πρόγραμμα ΣΩΚΡΑΤΗΣ και τα άλλα προγράμματα δεν θα ωφελήσουν δυσανάλογα τις τσέπες και τους προϋπολογισμούς εκείνων που ήδη διαθέτουν κάποια άνεση. Πρέπει να εξασφαλίσουμε ότι τα χρήματα από τα προγράμματα ΣΩΚΡΑΤΗΣ, Leonardo και Νεολαία για την Ευρώπη θα πάνε στους φτωχότερους μαθητές, τους μαθητές των εθνικών μειονοτήτων και τους μειονεκτούντες. Αυτή τη στιγμή, εξαιτίας της γραφειοκρατίας και των διαδικασιών υποβολής αιτήσεων σε ορισμένες χώρες, τα χρήματα κατανέμονται δυσανάλογα μεταξύ μεσαίας και εύπορης τάξης.
<P>
Χαιρετίζω τα συγκεκριμένα προγράμματα κι ελπίζω ότι η Επιτροπή θα κάνει περισσότερα για να εξασφαλίσει ότι τα ευρώ της εκπαίδευσης θα φθάσουν όντως σε περισσότερους Ευρωπαίους.

<SPEAKER ID=18 LANGUAGE="DE" NAME="Gόnther">
Κύριε Πρόεδρε, κυρία Επίτροπε, τα προγράμματα για τη νεολαία που συζητάμε συγκαταλέγονται κατά βάση εδώ και πολύ καιρό στις επιτυχίες της Ευρωπαϊκής Ένωσης, και η κατάσταση θα παραμείνει μάλλον ως έχει για αρκετό διάστημα ακόμη. Παρά τη μεγάλη αγάπη που δείχνουν οι πολίτες μας για τα ταξίδια, όλο και περισσότεροι νέοι προτιμούν αντιθέτως να γνωρίζουν άλλες χώρες συμμετέχοντας ακριβώς σε προγράμματα πρακτικής ή και να ολοκληρώνουν κύκλους εκπαίδευσης σε άλλες χώρες. Εάν ενδιαφερόμαστε γι' αυτήντην τάση, θα ήθελα να υποστηρίξω και αυτούς που ίσως να μην ανήκουν στην ομάδα των ατόμων που μόλις περιέγραψε με συγκεκριμένο τρόπο ο συνάδελφος Evans, διότι εμάς μας ενδιαφέρει επίσης να έχουμε μελλοντικά ένα ηγετικό δυναμικό με μία ευρωπαϊκή διορατικότητα, το οποίο θα μπορεί έπειτα να αναλάβει επιπλέον κάποια ευθύνη και για τους άλλους. Οι προϋποθέσεις στον τομέα των γλωσσών είναι, όμως, αυτές που πρέπει κατά τη γνώμη μου να καταστούν οπωσδήποτε πρωτεύον θέμα.
<P>
Μου φαίνεται πως ίσως είναι λίγο ελλιπής η συμμετοχή των κρατών μελών, όπως αναφέρεται στην αιτιολογική σκέψη 13α. Η συνυπευθυνότητα των κρατών μελών είναι κάτι που πρέπει να απαιτήσουμε εδώ όπως και πριν, διότι αυτό ίσως να μας διευκολύνει να προωθήσουμε το αίτημα σχετικά με το δημοσιονομικό πλαίσιο. Ωστόσο, πέραν αυτής της θετικής εικόνας που έχουμε για την ανάπτυξη των προγραμμάτων, είναι ιδιαίτερα σημαντικό αυτό ακριβώς το δεύτερο σημείο, η χρηματοδότηση, διότι με έναν υπολογισμό, όπως επεσήμανε η συνάδελφος Pack στην έκθεσή της, φθάνουμε στα 3 ευρώ ανά νέο στα προγράμματα αυτά. Διατίθενται συγκριτικά πολύ περισσότερα κονδύλια σε άλλους τομείς από ό, τι εδώ - και δεν θέλω να χρησιμοποιήσω ως μέτρο σύγκρισης τους γεωργικούς τομείς, όπως το έπραξε ο συνάδελφος, καθώς μπορεί κανείς να αναφέρει και το πρόγραμμα MEDA ή κι άλλα προγράμματα.
<P>
Ως αντιπρόεδρος της Αντιπροσωπείας στη Μικτή Κοινοβουλευτική Επιτροπή ΕΕ-Μάλτας θα ήθελα, ωστόσο, να εκφράσω και την έκπληξή μου για το γεγονός ότι δεν έχουμε σκεφτεί ακόμη καθόλου να συμπεριλάβουμε περισσότερο στα προγράμματα αυτά τη Μάλτα. Εκεί το πανεπιστήμιο προετοιμάζεται γι' αυτό, οι νέοι το αναμένουν, και δεν μπορούμε ουσιαστικά να τους αφήσουμε αιχμάλωτους μιας διετούς κυβέρνησης η οποία είχε παγώσει τότε τα προγράμματα.

<SPEAKER ID=19 LANGUAGE="EN" NAME="Kerr">
Κύριε Πρόεδρε, θα ήθελα να χαιρετίσω το πρόγραμμα Leonardo II, ιδιαίτερα δε την έκθεση που παρουσίασε σήμερα το πρωί η κ. Waddington και η οποία είναι, ως συνήθως, εξαιρετική. Θα πρέπει να πω ότι η κ. Waddington ανήκει στις σπάνιες περιπτώσεις βουλευτών που συντάσσουν οι ίδιοι τις περισσότερες από τις εκθέσεις τους και καταρτίζουν τις δικές τους τροπολογίες, σε αντίθεση με πολλούς άλλους βουλευτές, συμπεριλαμβανομένου και του ομιλούντος. Είναι επομένως ειδικώς άξια σεβασμού στον τομέα αυτό. Είναι δε λυπηρό το γεγονός ότι τοποθετήθηκε σε μια θέση που μάλλον δεν θα της επιτρέψει να συμμετάσχει στο Σώμα το επόμενο έτος. Είναι βέβαιο ότι το Νέο Εργατικό Κόμμα δεν τρέφει για το πρόσωπό της την ίδια εκτίμηση σε σχέση με τους βουλευτές του Ευρωπαϊκού Κοινοβουλίου. Συμπτωματικά, έμαθα ότι η Βουλή των Λόρδων ίσως αναιρέσει το σύστημα.
<P>
Το πρόγραμμα Leonardo ΙΙ είναι πολύ σημαντικό, ακριβώς επειδή θα πρέπει να βρίσκεται στο επίκεντρο μιας στρατηγικής της Ευρωπαϊκής Ένωσης για την καταπολέμηση της ανεργίας, για την εκπαίδευση και την κατάρτιση. Η επαγγελματική κατάρτιση συγκεκριμένα, στόχος της οποίας είναι να καταστεί το εργατικό δυναμικό της Ευρώπης αποδοτικότερο και περισσότερο απασχολήσιμο, είναι το κλειδί της στρατηγικής της πλήρους απασχόλησης, στην οποία θα πρέπει να επικεντρώνεται σήμερα η στρατηγική της Ευρωπαϊκής Ένωσης. Αυτό ισχύει ιδιαίτερα από τότε που η μεγάλη νίκη των Σοσιαλδημοκρατών/Πρασίνων στη Γερμανία μετατόπισε την Ευρώπη προς τα αριστερά, καθιστώντας τον κ. Blair την τελευταία αντιδραστική δύναμη της δεξιάς στην Ευρώπη.
<P>
(Διαμαρτυρίες) Μη με διακόπτετε! Κύριε Πρόεδρε, σας παρακαλώ να με προστατεύσετε από τους βουλευτές που παρενέβησαν.
<P>
Τα μέτρα του προγράμματος Leonardo είναι πολύ σημαντικά. Ωστόσο, η παρακολούθηση και η αξιολόγηση που πραγματοποιήθηκαν για το Leonardo Ι δημιουργούν σοβαρά προβλήματα, κι ελπίζω ότι η κ. Cresson θα απαντήσει στα ερωτήματα που της τέθηκαν, στα οποία, όμως, δεν έχει απαντήσει μέχρι στιγμής. Ελπίζω επίσης ότι ο Πρόεδρος Santer θα απαντήσει στα ερωτήματα που του υπεβλήθησαν, ότι θα λάβει σοβαρά υπόψη του τα σημαντικά ζητήματα σχετικά με τη διαχείριση και τον προϋπολογισμό του Leonardo I και ότι θα εξασφαλίσει την καλύτερη διαχείριση του προγράμματος Leonardo ΙΙ.

<SPEAKER ID=20 LANGUAGE="DE" NAME="Raschhofer">
Κύριε Πρόεδρε, αξιότιμοι κυρίες και κύριοι, μέσω της κοινής συζήτησης για τα προγράμματα ΣΩΚΡΑΤΗΣ και LEONARDO μπορεί να γίνει σαφέστατα ένας απολογισμός, και προπάντων μία σύγκριση, σχετικά με τα μέχρι τούδε επιτευχθέντα αποτελέσματα. Στο ενεργητικό του απολογισμού πρέπει να τοποθετηθεί το πρόγραμμα ΣΩΚΡΑΤΗΣ με τον προσανατολισμό του στον τομέα της γενικής εκπαίδευσης. Οι 500.000 φοιτητές, οι 30.000 καθηγητές ξένων γλωσσών και οι πολυάριθμοι νέοι που χρησιμοποίησαν επιτυχώς το πρόγραμμα αυτό διαμορφώνουν μια σαφώς θετική εικόνα. Ενόψει αυτής της εξαιρετικής αξιολόγησης είναι και λογικό να δικαιολογούνται επιπλέον δημοσιονομικά κονδύλια. Στο παθητικό, κι αυτό το λέω πολύ συνειδητά, βρίσκονται οι δράσεις για την επαγγελματική κατάρτιση που είναι συγκεντρωμένες στο πλαίσιο του προγράμματος LEONARDO. Λέω στο παθητικό, όχι επειδή θεωρώ, όπως θα νόμιζε κανείς, εκ θεμελίων κακό ή λανθασμένο από άποψη σύλληψης και ιδέας το πρόγραμμα LEONARDO, αλλά επειδή στην πράξη φάνηκε πως υπάρχουν περιπλοκές που δυσχεραίνουν τη διαχείριση.
<P>
Είναι, επομένως, πολύ απλή η απάντηση στο ερώτημα γιατί υπάρχει μία διαφορετική αξιολόγηση των προγραμμάτων: όπου πρόκειται για την επαγγελματική κατάρτιση, άρα για την πρακτική εφαρμογή, τα προγράμματα που απέχουν πολύ από αυτήν εξαντλούν γρήγορα τα όριά τους, και η προστιθέμενη αξία που μπορεί να επιτευχθεί αναγνωρίζεται από τους ανθρώπους που συμμετέχουν στα προγράμματα, εφόσον μπορούν να προσφέρουν την πείρα τους σε αυτά. Νομίζω πως πρόκειται για διορθώσεις που είναι αναγκαίες για το μέλλον.

<SPEAKER ID=21 LANGUAGE="DE" NAME="Hawlicek">
Κύριε Πρόεδρε, σήμερα ειπώθηκαν ήδη πολλά σημαντικά και σωστά πράγματα αναφορικά με τη σημασία των εκπαιδευτικών προγραμμάτων. Θα ήθελα προπάντων να τονίσω το γεγονός ότι είναι βασικό να διευκολυνθεί και να διευρυνθεί γενικά η πρόσβαση στα εκπαιδευτικά προγράμματα, προπάντων για τη νεολαία των χωρών της Κεντρικής και Ανατολικής Ευρώπης, αλλά και για τα κοινωνικά ασθενέστερα στρώματα που δεν έχουν επαφή με τη μόρφωση. Τα προγράμματα για την εκπαίδευση και τη νεολαία παρουσιάζουν μία σαφή ευρωπαϊκή προστιθέμενη αξία, ένα πολλαπλασιαστικό αποτέλεσμα. Ταυτόχρονα προετοιομάζουν τους νέους για την κινητικότητα και την Ευρώπη της γνώσης. Το πρόγραμμα LEONARDO DA VINCI καθιστά δυνατή την ανάπτυξη μιας ευρωπαϊκής εμπειρογνωμοσύνης σε θέματα επαγγελματικής κατάρτισης και την αύξηση της κινητικότητας. Το πρόγραμμα ΣΩΚΡΑΤΗΣ, του οποίου η άκρως επιτυχής πρώτη φάση κατέστησε δυνατή μια ευρωπαϊκή συνεργασία στους τομείς της ανώτατης εκπαίδευσης, της σχολικής εκπαίδευσης και της διδασκαλίας γλωσσών, θα επεκταθεί τώρα και στην επιμόρφωση των ενηλίκων και των ατόμων που δεν έχουν ολοκληρώσει τη σχολική τους εκπαίδευση.
<P>
Είναι επίσης πολύ σημαντικό να επιτύχουμε ένα βασικό επίπεδο γνώσης για όλους τους νέους στην Ευρώπη. Ως εκ τούτου, θεωρώ, ακριβώς όπως και οι προηγούμενοι ομιλητές - και προπάντων η συνάδελφος Pack - σημαντικότερο όλων το αίτημα της Επιτροπής Πολιτισμού, Νεότητας, Παιδείας και Μέσων Ενημέρωσης να αυξηθούν από 1, 4 σε 2 δις Ecu οι πόροι για το πρόγραμμα ΣΩΚΡΑΤΗΣ. Εξίσου σημαντική είναι και η αύξηση από 600 σε 800 για το πρόγραμμα Νεολαία, εάν πρόκειται εδώ να επιτευχθεί πραγματικά ένας διπλασιασμός του αριθμού των νέων τους οποίους πρέπει να προσεγγίσουμε, όπως το επιθυμεί η Επιτροπή. Αυτό είναι εντελώς απαραίτητο για την απλοποίηση των δομών και τη βελτίωση της επικοινωνίας. Ευχαριστώ τους συναδέλφους μου, προπάντων τις κυρίες Waddington και Pack, που εκπόνησαν τόσο γρήγορα τις γνωμοδοτήσεις, ούτως ώστε να καταστεί δυνατή η επίτευξη μίας πρώτης κοινής θέσης, ίσως μάλιστα και κατά την αυστριακή προεδρία.
<P>
Kατά την άτυπη υπουργική σύνοδο στο Baden με χαροποίησε το γεγονός ότι επετεύχθη ήδη σε μεγάλο βαθμό συμφωνία σχετικά με την αύξηση των πόρων, καθώς επίσης και για το ότι πρόκειται να προχωρήσουμε με λιγότερη γραφειοκρατία, και μεγαλύτερη διαφάνεια και αποκέντρωση κατά την εφαρμογή των εκπαιδευτικών προγραμμάτων, ούτως ώστε να αποβεί καρποφόρα - ευελπιστώ - για την εκπαίδευση στην Ευρώπη μία συνεργασία μεταξύ Κοινοβουλίου, Συμβουλίου και Επιτροπής στο θέμα αυτό.

<SPEAKER ID=22 NAME="Baldi">
Κύριε Πρόεδρε, αξιότιμοι συνάδελφοι, επαναλαμβάνω τα συγχαρητήρια που ήδη είχα εκφράσει πέρυσι στην ίδια αυτή αίθουσα προς την κ. Pack. Αυτή η δεύτερη φάση του προγράμματος κοινοτικής δράσης ΣΩΚΡΑΤΗΣ στον τομέα της εκπαίδευσης σκοπεύει να επιδιώξει την αντιμετώπιση δύο βασικών εμποδίων που προέκυψαν στην πρώτη φάση: την ανεπάρκεια οικονομικών πόρων και τις δυσχέρειες συντονισμού και πληροφόρησης μεταξύ των κρατών μελών, της Επιτροπής και των πολιτών. Γι' αυτό είναι σημαντικό να αυξήσουμε τη χρηματοδότηση για την περίοδο 2000-2004 σε 2 δισεκατομμύρια ευρώ, απλοποιώντας ταυτόχρονα τόσο τη διαχείριση όσο και τις διαδικασίες υποβολής των αιτήσεων. Είναι βασικό να επιδιώξουμε τον στόχο του προγράμματος για καλύτερη ποιότητα εκπαίδευσης, ευνοώντας τη συνεργασία, εντείνοντας την κινητικότητα και αναπτύσσοντας την ευρωπαϊκή διάσταση σε όλους τους τομείς της παιδείας.
<P>
Το πρόγραμμα ΣΩΚΡΑΤΗΣ αποτελεί ορόσημο στην πολιτική με στόχο την προσέγγιση της Ευρωπαϊκής Ένωσης και των πολιτών της και συμβάλλει σημαντικά στην προοδευτική οικοδόμηση ενός ευρωπαϊκού εκπαιδευτικού χώρου. Εξάλλου, η ανταλλαγή πληροφοριών και εμπειριών μέσα από την προβληματική κοινού ενδιαφέροντος σχετικά με την εκπαίδευση είναι βασικής σημασίας για την εξασφάλιση οποιασδήποτε δραστηριότητας συνεργασίας που προβλέπεται στις διάφορες δράσεις. Σε αυτό το πλαίσιο θα πρέπει να ληφθεί ιδιαίτερα υπόψη η ORTELIUS, η τράπεζα δεδομένων για την τριτοβάθμια εκπαίδευση των δεκαπέντε κρατών μελών της Ευρωπαϊκής Ένωσης, η δημιουργία της οποίας αποτελούσε επιθυμία της ΓΔ ΧΧΙΙ και του Συμβούλιου Υπουργών ήδη από το 1993, καθώς είναι η μοναδική τράπεζα δεδομένων στον κόσμο που επιτρέπει, με μία μόνο ερώτηση και μέσω διασταυρούμενης έρευνας, την ενιαία πληροφόρηση για διαφορετικές εκπαιδευτικές πραγματικότητες, ενοποιώντας επομένως τις πληροφορίες που βρίσκονται διασκορπισμένες στο δίκτυο.
<P>
Τέλος, ευχαριστώ τον αξιότιμο κ. De Coene ο οποίος θέλησε να υπογραμμίσει την αναγκαιότητα επίτευξης μιας καλύτερης ισορροπίας μεταξύ της ευρωπαϊκής εθελοντικής υπηρεσίας και των υπολοίπων δράσεων, συντονίζοντας και ενσωματώνοντάς τις σε μία ολοκληρωμένη προσέγγιση και υπερβαίνοντας τον χαρακτηριστικό κατακερματισμό τους. Το πρόγραμμα «Νεολαία» που περιλαμβάνει τα προγράμματα «Νεολαία για την Ευρώπη» και «Ευρωπαϊκή Εθελοντική Υπηρεσία» μπορεί να διαδραματίσει καθοριστικό ρόλο για την επίλυση των προβλημάτων που συνδέονται με τον ατομικισμό, τον εθνικισμό, την ανασφάλεια και την έλλειψη εμπιστοσύνης προς τον πλησίον.

<SPEAKER ID=23 NAME="Vecchi">
Κύριε Πρόεδρε, με τη νέα φάση των τριών κοινοτικών προγραμμάτων εκπαίδευσης, κατάρτισης και νεότητας, μας δίδεται, σε ευρωπαϊκό επίπεδο, η μεγάλη ευκαιρία να επενδύσουμε στην ανάπτυξη των ανθρωπίνων πόρων και ιδιαίτερα στις νέες γενιές. Γνωρίζουμε καλά ότι αυτά τα προγράμματα δεν θα πρέπει να αντικαταστήσουν συγκεκριμένες εθνικές πολιτικές, οι οποίες πρέπει αντιθέτως να ενισχυθούν, αλλά πρέπει να αποτελέσουν ένα σημαντικό σημείο αναφοράς τόσο για την ανάπτυξη της διεθνικής διάστασης στις δράσεις που αφορούν το ανθρώπινο δυναμικό, αλλά και για τη συνέχιση των μεταρρυθμιστικών διαδικασιών, κυρίως των εκπαιδευτικών συστημάτων σε όλα τα κράτη μέλη.
<P>
Όσον αφορά το πρόγραμμα «Νεολαία», η πρόταση της Επιτροπής, έτσι όπως θα τροποποιηθεί από το Κοινοβούλιο, προϋποθέτει σημαντική ανάπτυξη των ευκαιριών που προσφέρονται στους νέους τόσο σε ατομικό επίπεδο όσο και σε επίπεδο οργανώσεων. Οι διεθνικές ανταλλαγές, η άτυπη εκπαίδευση, η εθελοντική υπηρεσία, η υποστήριξη της δημιουργικότητας των νέων αποτελούν τους άξονες ενός προγράμματος το οποίο μπορεί πραγματικά να αποτελέσει μια μεγάλη ευκαιρία ατομικής και συλλογικής ανάπτυξης για τις νεολαίες της ηπείρου μας.
<P>
Ειδικά η ευρωπαϊκή εθελοντική υπηρεσία, που έχει ήδη δοκιμαστεί με θετικά αποτελέσματα κατά τη διάρκεια των παρελθόντων ετών, πρόκειται να αποτελέσει έναν από τους πυλώνες των κοινοτικών πολιτικών για την προώθηση της ευρωπαϊκής ιθαγένειας και για την επιβεβαίωση της πρακτικής της άτυπης εκπαίδευσης. Ζητούμε, ωστόσο, συνολικά τα τρία αυτά προγράμματα να χρηματοδοτούνται επαρκώς, προκειμένου τα μέσα που έχουμε στη διάθεσή μας να ανταποκρίνονται στις ανάγκες. Είναι επίσης σημαντική η έμφαση που δίδεται από το Ευρωπαϊκό Κοινοβούλιο στην ανάγκη απλοποίησης και εξάλειψης της γραφειοκρατίας όσον αφορά την διαχείριση των προγραμμάτων, προκειμένου να διασφαλίζεται σε όλους η πρόσβαση σε αυτά: στους νέους, στις οργανώσεις και στα ιδρύματα κατάρτισης και εκπαίδευσης. Επομένως, μόνο στοχεύοντας στις δυνάμεις και στην ευφυΐα των νέων και του κόσμου της εκπαίδευσης και της κατάρτισης θα μπορέσουμε να οικοδομήσουμε την αμερόληπτη, δημοκρατική και αποτελεσματική Ευρώπη για την οποία αξίζει να εργαστούμε.

<SPEAKER ID=24 LANGUAGE="FI" NAME="Matikainen-Kallstrφm">
Αξιότιμε κύριε Πρόεδρε, τα προγράμματα ανταλλαγών των νέων φοιτητών και ερευνητών στην Ευρωπαϊκή Ένωση είναι από τις σημαντικότερες κοινοτικές πολιτικές, οι οποίες απευθύνονται άμεσα στους πολίτες και προωθούν την ελεύθερη κυκλοφορία. Η σημασία των προγραμμάτων ανταλλαγών δεν μπορεί να υποτιμηθεί σε σχέση, επί παραδείγματι, με τη διαδικασία διεύρυνσης της Ένωσης και των στόχων για τις αντιστοιχίες των διπλωμάτων. Θεωρώ σημαντική την αύξηση της παρούσας χρηματοδότησης των προγραμμάτων ανταλλαγών της Ένωσης, και είναι θετικό το γεγονός ότι η Επιτροπή στην ανακοίνωσή της αναγνωρίζει την ανάγκη αύξησης της χρηματοδότησης για μια Ευρώπη της Mάθησης και της Γνώσης. Ειδικά η συμμετοχή των χωρών της Κεντρικής και Ανατολικής Ευρώπης στα προγράμματα ανταλλαγών ασκεί ιδιαίτερες πιέσεις στο δημοσιονομικό πλαίσιο. Υπάρχει ο κίνδυνος οι πολίτες της σημερινής Ένωσης να αναγκαστούν να αρκεστούν σε πολύ μικρότερα από τα σημερινά ποσοστά χρηματοδότησης, ενώ οι υποψήφιες χώρες να λάβουν τη μερίδα του λέοντος.
<P>
Είναι πρωταρχικής σημασίας η διασφάλιση της συμμετοχής των νέων στις διαδικασίες προετοιμασίας των προγραμμάτων. Κατά συνέπεια, η Επιτροπή θα πρέπει να μεριμνήσει ώστε η φωνή των συμμετεχόντων στα προγράμματα να ακουστεί στις ομάδες εργασίας οι οποίες λαμβάνουν αποφάσεις σχετικά με το περιεχόμενο και τη μορφή των προγραμμάτων. Κατ' αυτόν τον τρόπο μπορεί να εξασφαλιστεί και μελλοντικά η δημοτικότητα των συγκεκριμένων προγραμμάτων. Ολοκληρώνοντας, ευχαριστώ τους εισηγητές των εκθέσεων για την αξιέπαινη εργασία τους.

<SPEAKER ID=25 LANGUAGE="EN" NAME="Morgan">
Κύριε Πρόεδρε, είναι η πρώτη φορά που τα τρία αυτά προγράμματα συνδέονται κατ' αυτόν τον τρόπο, δημιουργώντας την Ευρώπη της γνώσης. Το σημαντικό είναι, ελπίζω, ότι θα παρέχεται κάποια ευελιξία μεταξύ των προγραμμάτων «Νεολαία για την Ευρώπη», «Σωκράτης» και «Leonardo». Ένα από τα προβλήματα που αντιμετωπίσαμε στο παρελθόν ήταν η έλλειψη ευελιξίας. Προσπαθήσαμε να ενισχύσουμε τη δυνατότητα ροής των δράσεων μεταξύ των προγραμμάτων δημιουργώντας τη θέση Connect στον προϋπολογισμό, ώστε να είμαστε σε θέση να δημιουργήσουμε καλύτερους δεσμούς.
<P>
Αυτά είναι τρία από τα πλέον επιτυχημένα προγράμματα της Ευρωπαϊκής Ένωσης, είναι όμως σημαντικό για εμάς να αναλύσουμε για ποιούς υπήρξαν πετυχημένα, ποιοί ήταν εκείνοι που συμμετείχαν. Θα ήθελα να επικεντρώσω το ενδιαφέρον μου σε ένα συγκεκριμένο πρόγραμμα και μία πτυχή του: το πρόγραμμα Erasmus στο πλαίσιο του προγράμματος ΣΩΚΡΑΤΗΣ. Το πρόγραμμα αυτό αφορά τις ανταλλαγές φοιτητών. Η Ένωση βοήθησε χιλιάδες νέων να γνωρίσουν την εμπειρία των σπουδών στο εξωτερικό. Αρχικά είχε προβλεφθεί ότι θα διατίθεντο περίπου 5 000 Ecu κατ' άτομο, αλλά στην πραγματικότητα είναι διατέθηκαν μόνο 70 Ecu. Πρόκειται πράγματι περί αστείου: κανείς δεν μπορεί να ζήσει με τόσα χρήματα. Έτσι, λοιπόν, έπρεπε να συνεισφέρουν και οι γονείς, και καταφέραμε άθελά μας να δημιουργήσουμε ένα ελιτίστικο πρόγραμμα. Η σημαντικότερη τροπολογία της έκθεσης για το πρόγραμμα ΣΩΚΡΑΤΗΣ είναι εκείνη που δίδει έμφαση στην ανάγκη επιλογής φοιτητών βάσει των οικονομικών αναγκών των αιτούντων, καθώς και των προσόντων τους. Δεν θέλουμε να έχουν πρόσβαση στο πρόγραμμα αυτό μόνο οι πλούσιοι φοιτητές.
<P>
Δεν θέλουμε να εννοηθεί ότι δεν μπορούν να συμμετέχουν και άλλα άτομα. Θέλουμε να συμμετέχει μέχρι και 10 % των φοιτητών της ΕΕ, απολαμβάνοντας το γόητρο που χαρίζει η συμμετοχή στο συγκεκριμένο πρόγραμμα. Ωστόσο, οι αποδέκτες των χρημάτων θα πρέπει να είναι όσοι τα χρειάζονται. Το σημαντικό είναι ότι χρειαζόμαστε περισσότερα χρήματα. Το ποσό που θα διεκδικήσουμε είναι 2 δις Εcu, και ο αγώνας της διεκδίκησής τους θα ξεκινήσει αμέσως τώρα.

<SPEAKER ID=26 LANGUAGE="DE" NAME="Grφner">
Κύριε Πρόεδρε, κυρία Επίτροπε, την εβδομάδα αυτή ερωτήθηκα από νέους στο Κοινοβούλιο: πού βρίσκετε το ευρωπαϊκό πνεύμα; Την απάντηση τη δίνουμε με τα νέα προγράμματα για τους νέους και για την εκπαίδευση, είπα. Υποστήριξα πως με τα προγράμματα ΣΩΚΡΑΤΗΣ, LEONARDO και Νεολαία, καθώς και με την εθελοντική υπηρεσία, συμβάλλουμε σημαντικότατα στο συνεργειακό αποτέλεσμα για το ευρωπαϊκό πνεύμα. Είναι απαραίτητη μία καλή δικτύωση με τα διαρθρωτικά ταμεία, με το HUGHES-START, και οι στόχοι μας είναι η ένταξη της νεολαίας στην ευρωπαϊκή κοινωνία, η καταπολέμηση της απαράδεκτα υψηλής ανεργίας των νέων, η πολιτισμική επαφή εντός της Ένωσης, η αγωγή με στόχο την ανοχή και την αλληλεγγύη, η ισότητα ευκαιριών μεταξύ των δύο φύλων και ο αγώνας κατά του ρατσισμού και της ξενοφοβίας. Αυτή είναι η στοχοθέτηση. Η νεολαία της Ευρώπης πρέπει να ετοιμαστεί. Το κεφάλαιο που επενδύουμε στους νέους ως αυριανούς φορείς παροχής υπηρεσιών είναι το καλύτερο κεφάλαιο, η καλύτερη οικονομική επένδυση για το μέλλον. Το σφάλμα, επομένως, έγκειται στην προκειμένη περίπτωση στο ότι δεν δαπανούμε αρκετά χρήματα για τα πολιτιστικά και εκπαιδευτικά προγράμματα. Όσο στην Ένωση θα αποδίδουμε μεγαλύτερη σημασία στην καλλιέργεια της ελιάς από ό, τι στη νεολαία, θα βρισκόμαστε σε λάθος δρόμο. Εδώ πρέπει να αρχίσουν η διαδικασία σκέψης και η αλλαγή.

<SPEAKER ID=27 LANGUAGE="EN" NAME="Perry">
Κύριε Πρόεδρε, προκειμένου να ανταποκριθεί η Ευρώπη στις ανάγκες των νέων ανθρώπων, θα πρέπει να γνωρίζει ποιές είναι οι ανάγκες αυτές. Νεαρός Βρετανός φοιτητής μου τις εξέφρασε λέγοντας: «Έχουμε όλοι ακούσει για τα τρία Π - παιδεία, παιδεία, παιδεία. Νομίζω, όμως, ότι οι νέοι δεν θέλουν αυτά μόνο, αλλά και κάτι παραπάνω - παιδεία, απασχόληση, περιβάλλον και Ευρώπη». Νομίζω ότι ο νεαρός είναι απόλυτα εύστοχος. Τα τρία πρώτα είναι αυτονόητα, όμως στην πατρίδα μου το τελευταίο από αυτά, η Ευρώπη, δεν φαίνεται και τόσο προφανής επιλογή. Θα έλεγα ότι ο βασικός λόγος για τον οποίο η Ευρώπη έχει μεγάλη σημασία για τους νέους είναι ακριβώς επειδή έχει να διαδραματίσει ουσιαστικό ρόλο στην εξασφάλιση των τριών πρώτων, αλλά και στη δημιουργία των ευκαιριών της ενιαίας αγοράς.
<P>
Μόνο στη Βρετανία κατά την επόμενη πενταετία προβλέπεται να επωφεληθούν άμεσα από τις πρωτοβουλίες της ΕΕ 200.000 περίπου νέοι. Όμως η ζήτηση θέσεων εξακολουθεί να ξεπερνά την προσφορά. Χρειάζεται να δραστηριοποιηθούν και άλλοι οργανισμοί στα κράτη μέλη στον δρόμο που άνοιξε η ΕΕ. Για παράδειγμα, θα ανέφερα το φιλανθρωπικό σωματείο Trident Transnational, του οποίου είμαι μέλος. Το σωματείο αυτό οργανώνει την εξεύρεση θέσεων εργασίας, καθώς και την επαγγελματική κατάρτιση 150.000 φοιτητών κάθε χρόνο, αριθμός δηλαδή που ισούται μόνο με το ένα τρίτο των πεντακοσίων χιλιάδων περίπου νέων οι οποίοι είτε πηγαίνουν στο Ηνωμένο Βασίλειο, είτε φεύγουν από εκεί για προγράμματα εύρεσης εργασίας. Η ΕΕ φυσικά και δεν θα πρέπει να πιστεύει ότι μπορεί να τα καταφέρει μόνη της, αλλά πρέπει να ενθαρρύνει και να διευκολύνει και άλλους στην πραγματοποίηση του έργου στο οποίο όλοι πιστεύουμε.
<P>
Εάν επιθυμούμε να είναι πραγματικά λειτουργική η ενιαία αγορά και να έχει κάποιο νόημα το δικαίωμα εργασίας σε οποιοδήποτε μέρος της Ευρώπης, η περίοδος σπουδών ή εργασίας σε όλες τις χώρες της Ευρώπης δεν θα πρέπει απλώς να παρέχει την ευκαιρία για γνωριμία με τον τρόπο ζωής μιας άλλης χώρας, αλλά για την απόκτηση συγκεκριμένων προσόντων.

<SPEAKER ID=28 LANGUAGE="ES" NAME="De Esteban Martin">
Κύριε Πρόεδρε, κι εγώ θα ήθελα να συγχαρώ τους τρεις εισηγητές για τις εκθέσεις που συζητάμε σήμερα στο Σώμα. Πιστεύω πως στο Ευρωπαϊκό Κοινοβούλιο πρέπει να γνωρίζουμε ότι οι νέοι είναι και πρέπει να είναι ένας από τους σημαντικότερους στόχους για την Ευρώπη, γιατί εκπροσωπούν το παρόν και το μέλλον της Ένωσής μας.
<P>
Εκφράζουμε την ικανοποίησή μας γιατί βρισκόμαστε αυτή τη στιγμή με κάποιες προτάσεις οι οποίες συνεπάγονται μια πραγματική επανατοποθέτηση των κοινοτικών προγραμμάτων στον χώρο της εκπαίδευσης, της κατάρτισης και της νεότητας για την περίοδο 2000-2004. Πιστεύω πως, λαμβάνοντας υπόψη τη μακρά πείρα που έχουμε αποκτήσει σε αυτούς τους τομείς, πρέπει να επωφεληθούμε της αφετηρίας και της καινοτομίας που αποτελεί αυτό το νέο πρόγραμμα «Νεολαία». Στην Επιτροπή Πολιτισμού προσπαθήσαμε να καταρτίσουμε μια έκθεση συμπεριλαμβάνοντας τις ανησυχίες των νέων και απαντώντας στα αιτήματά τους. Προσπαθήσαμε κυρίως να τους δώσουμε τη δυνατότητα να μπορούν να μετακινούνται με σκοπό την εκμάθηση ξένων γλωσσών και το άνοιγμα του πνεύματος, δίδοντας ιδιαίτερη σημασία στις νέες τεχνολογίες.
<P>
Η συμμετοχή στην ευρωπαϊκή οικοδόμηση σημαίνει πάνω απ' όλα πληροφόρηση, ούτως ώστε αργότερα να μπορέσουμε να αρχίσουμε να εργαζόμαστε και να επωφεληθούμε των νέων ευκαιριών. Αυτός δε είναι ο σκοπός του νέου αυτού προγράμματος «Νεολαία».
<P>
Κατά τη γνώμη μου, κυρίες και κύριοι, το νέο αυτό πρόγραμμα «Νεολαία» ανοίγεται ακόμη περισσότερο σε όλους τους νέους της Ευρώπης. Επιτρέπει σε όλους τους Ευρωπαίους νέους, οποιασδήποτε εθνικότητας, να συναντηθούν και να αξιολογήσουν τους εαυτούς τους, σεβόμενοι τις πολιτιστικές, γλωσσικές, και κοινωνικές τους διαφορές, και ευνοεί, με μια λέξη, κάτι που προσπαθούμε να κάνουμε στην Ευρωπαϊκή Ένωση, να προωθήσουμε δηλαδή μεγαλύτερη ανοχή μεταξύ των νέων της Ευρώπης. Η εφαρμογή του προγράμματος επιτρέπει στους νέους να ανακαλύψουν τη ζωή εν κοινωνία και να αναπτύξουν το πνεύμα της πρωτοβουλίας, που πρέπει να αποτελεί σημαντική εκπαιδευτική αξία για τον μελλοντικό οικονομικό κόσμο στον οποίον θα πρέπει να ενταχθούν. Το δε Ευρωπαϊκό Κοινοβούλιο πρέπει να υποστηρίξει αυτή τη δυνατότητα που προσφέρεται στους νέους μας, με καθορισμένους στόχους: ανάπτυξη της αλληλεγγύης, καθώς και εξασφάλιση και προώθηση στο έπακρο της ευρωπαϊκής ιθαγένειας. Το εν λόγω πρόγραμμα επιτρέπει επίσης στους νέους την πρόσβαση σε μια σειρά αξιών που διέπουν την επίγνωση της συμμετοχής σε έναν κοινό κοινωνικό και πολιτιστικό χώρο.
<P>
Η δημοσιονομική προσπάθεια που έχει καταβληθεί στην πρόταση σχετικά με αυτά τα προγράμματα οφείλεται, μεταξύ άλλων, στη θέση του Ευρωπαϊκού Κοινοβουλίου, κι έτσι έχουμε επιτύχει να μπορούν οι δράσεις του εν λόγω προγράμματος να ωφελήσουν τον διπλάσιο αριθμό νέων από ό, τι παλαιότερα συναφή προγράμματα: μιλάμε δηλαδή για περίπου 130.000 νέους.
<P>
Στην Επιτροπή Πολιτισμού κατεβλήθησαν προσπάθειες, ούτως ώστε να υπάρξει μια δημοσιονομική ισορροπία μεταξύ των διαφόρων δράσεων του προγράμματος, και ελήφθησαν υπόψη οι διαβουλεύσεις που διεξήχθησαν, η δομή της διαχείρισης και οι οργανώσεις των νέων, οι οποίες μας έχουν εκθέσει τις πραγματικές τους ανάγκες, και, κατά συνέπεια, υποβάλλουμε εδώ μια τροπολογία όσον αφορά το δημοσιονομικό πλαίσιο η οποία θεωρούμε ότι πλησιάζει περισσότερο στην πραγματικότητα.
<P>
Βάσει των ανωτέρω πιστεύω πως, χάρη στο πολύ καλό έργο όλων των πολιτικών ομάδων και την καλή διάθεση του εισηγητή, έχουμε επιτύχει μια θετική τροποποίηση του κειμένου της Επιτροπής, και γι' αυτόν τον λόγο ζητάμε από την Ομάδα του Ευρωπαϊκού Λαϊκού Κόμματος να υποστηρίξει αυτό το πρόγραμμα.

<SPEAKER ID=29 NAME="Cresson">
Κύριε Πρόεδρε, κυρίες και κύριοι βουλευτές, αυτή η περίοδος συνόδου του Ευρωπαϊκού Κοινοβουλίου σηματοδοτεί ένα πολύ σημαντικό στάδιο όσον αφορά την έγκριση των αποφάσεων για τη νέα γενιά των προγραμμάτων δράσης στον τομέα της εκπαίδευσης, της κατάρτισης και της νεότητας. Θα ήθελα κατ' αρχάς να συγχαρώ και να ευχαριστήσω τους εισηγητές του Κοινοβουλίου, την κ. Pack για το πρόγραμμα ΣΩΚΡΑΤΗΣ, την κ. Waddington για το πρόγραμμα Leonardo da Vinci, και τον κ. De Coene για το πρόγραμμα «Νεολαία», για την αφοσίωσή τους και για την ποιότητα της εργασίας τους προκειμένου να προωθήσουν τη συζήτηση στα πλαίσια του Κοινοβουλίου και να παρουσιάσουν την έκθεσή τους κατά τη διάρκεια αυτής της συνόδου της ολομέλειας. Θα ήθελα επίσης να ευχαριστήσω τους συντάκτες γνωμοδότησης των διαφόρων εμπλεκομένων κοινοβουλευτικών επιτροπών, κυρίως την κ. Guinebertiθre, την κ. Boogerd-Quaak, τον κ. Virrankoski, τον κ. Παπακυριαζή και τον κ. Χριστοδούλου. Χάρη στις προσπάθειές τους μπορείτε να αποφανθείτε κατά τη διάρκεια της ίδιας περιόδου συνόδου σχετικά με τις εκθέσεις που αφορούν και τα τρία προγράμματα. Αυτή η συνοχή των χρονοδιαγραμμάτων είναι κατά τη γνώμη μου πολύ σημαντική. Ενισχύει δε τη βούλησή μου να αναπτύξω, μέσω αυτών των τριών προτάσεων, μια ολοκληρωμένη προσέγγιση η οποία θα συμβάλει στην οικοδόμηση μιας Ευρώπης της γνώσης ανοικτής σε όλους τους πολίτες, και ιδιαίτερα στους νέους.
<P>
Οφείλω επίσης να υπογραμμίσω την πολύ θετική στάση της Προεδρίας για την προώθηση των εργασιών στο επίπεδο του Συμβουλίου και για την καλύτερη διασφάλιση του συνδέσμου ανάμεσα στις τρεις ειδικές προπαρασκευαστικές ομάδες και ανάμεσα σε αυτές και το Κοινοβούλιο. Πιστεύω ότι η συνεργασία που καθιερώθηκε ανάμεσα στα θεσμικά όργανα για την προώθηση των διαπραγματεύσεων υπό τις καλύτερες συνθήκες είναι υποδειγματική.
<P>
Στα πλαίσια αυτά, η Επιτροπή εκτιμά ότι οι περισσότερες από τις τροπολογίες που παρουσιάστηκαν συμβάλλουν σε μία μεγαλύτερη ακρίβεια, ακόμα και στην ενίσχυση της κοινοτικής δράσης, στους τομείς της εκπαίδευσης, της κατάρτισης και της νεότητας, και επομένως μπορούν να γίνουν δεκτές. Κάνουμε επομένως δεκτές, εν όλω ή εν μέρει, 33 τροπολογίες για το πρόγραμμα ΣΩΚΡΑΤΗΣ, 42 τροπολογίες για το πρόγραμμα Leonardo και 36 τροπολογίες για το πρόγραμμα «Νεολαία». Υπάρχουν κάποια λεπτά σημεία στα οποία θα ήθελα να κάνω μερικές διευκρινίσεις.
<P>
Πρώτον, νομίζω ότι το ορατό πολιτικό πεδίο των προγραμμάτων πρέπει να μεταφράζεται με σαφείς και συγκεκριμένους στόχους. Στις προτάσεις μας καταβάλαμε προσπάθεια να συγκεντρώσουμε τους στόχους και να τους δώσουμε μια ακριβή σημασία. Εύχομαι να παραμείνει μικρός ο αριθμός των στόχων κάθε προγράμματος, στόχοι που θα αποτελούν τα μηνύματα που θα απευθύνει η Ευρωπαϊκή Ένωση στους Ευρωπαίους πολίτες για να ερμηνεύει τη δράση της. Αποδέχομαι, συνεπώς, τις τροπολογίες που διέπονται από αυτό το πνεύμα.
<P>
Από την άποψη αυτή επιμένω ως προς τη σημασία των κοινών διατάξεων και στα τρία προγράμματα, οι οποίες υπογραμμίζουν τη συνεισφορά τους στην οικοδόμηση μιας Ευρώπης της γνώσης και στην ανάπτυξη ενός ευρωπαϊκού εκπαιδευτικού χώρου. Ομοίως, τα τρία προγράμματα πρέπει να συνεισφέρουν στην άρση των νομικών ή διοικητικών εμποδίων που αντιτίθενται στη διακρατική κινητικότητα των νέων ή των ατόμων που λαμβάνουν μέρος σε προγράμματα κατάρτισης, και αποδέχομαι τις τροπολογίες που ενισχύουν αυτές τις διατάξεις.
<P>
Θεωρώ ότι είναι σημαντικό να ενισχυθεί η συμπληρωματικότητα με τα διαρθρωτικά ταμεία, προκειμένου να αναπτυχθούν και να αναχθούν σε πιο μεγάλη κλίμακα τα αποτελέσματα που επιτυγχάνονται στο πλαίσιο των προγραμμάτων, κυρίως των προγραμμάτων ΣΩΚΡΑΤΗΣ και Leonardo. Συμμερίζομαι επίσης πλήρως τους προβληματισμούς του Κοινοβουλίου και τις προτάσεις του για μία καλύτερη αξιολόγηση των προγραμμάτων, τόσο από την άποψη των δράσεων που αναλαμβάνονται σε κοινοτικό επίπεδο, όσο και από την άποψη των επιπτώσεών τους για τον εκσυγχρονισμό των συστημάτων εκπαίδευσης και κατάρτισης.
<P>
Υπάρχουν τροπολογίες που δεν μπορούμε να αποδεχθούμε για θεσμικούς λόγους ως επί το πλείστον, όπως, παραδείγματος χάριν, λόγω των κανόνων που διέπουν την επιτροπολογία, των διαδικασιών διαβούλευσης με θεσμικά όργανα της Κοινότητας, της εξωτερικής πολιτικής ή των δημοσιονομικών κανονισμών.
<P>
Όσον αφορά τη διάρκεια των προγραμμάτων, η Επιτροπή, λαμβάνοντας υπόψη την εμπειρία του παρελθόντος, πρότεινε πενταετή διάρκεια. Ο στόχος είναι να επιτευχθεί μια σωστή ισορροπία ανάμεσα στην ανάγκη για σταθερά προγράμματα, προκειμένου να διευκολύνεται η εργασία, και στην αποφυγή καθήλωσης των στόχων και των μεθόδων κοινοτικής δράσης για υπερβολικά μεγάλο χρονικό διάστημα. Νομίζω δε ότι η σωστή ισορροπία εξασφαλίζεται με την πενταετία.
<P>
Σημειώνω με προσοχή την υποστήριξη του Κοινοβουλίου στην αύξηση των δημοσιονομικών παροχών στα προγράμματα αυτά. Η εμπειρία των τελευταίων ετών αποδεικνύει ότι ο αριθμός των υποψηφιοτήτων αυξάνεται πράγματι όλο και περισσότερο, όπως υπογράμμισαν πολλοί από εσάς, τόσο από την πλευρά των ιδρυμάτων εκπαίδευσης και κατάρτισης, όσο και από την πλευρά των οργανώσεων που δραστηριοποιούνται στον τομέα της νεολαίας, αλλά και από την πλευρά των ίδιων των νέων και των Ευρωπαίων πολιτών.
<P>
Κάθε χρόνο, με την ευκαιρία της ψήφισης του προϋπολογισμού, το Κοινοβούλιο παρέχει συνεχώς την υποστήριξή του. Οι δημοσιονομικές προτάσεις της Επιτροπής αφορούν μια αξιόλογη αύξηση, επιβεβαιώνοντας έτσι την αναγνωριζόμενη πολιτική προτεραιότητα αυτών των προγραμμάτων, με παράλληλο σεβασμό των περιορισμών των δημοσιονομικών προοπτικών, κυρίως όσον αφορά την κατηγορία 3. Χαιρετίζω το γεγονός ότι οι προσεγγίσεις της Επιτροπής και του Κοινοβουλίου συγκλίνουν ως προς τη βούληση αυτή να ανταποκρίνονται οι δημοσιονομικοί πόροι στο ύψος των φιλοδοξιών. Ελπίζω ότι στη συνέχεια της διαδικασίας διαπραγμάτευσης θα δοθεί η δυνατότητα στο Συμβούλιο να συμφωνήσει κι αυτό με την άποψη αυτή.
<P>
Πέρα από αυτές τις γενικές παρατηρήσεις σχετικά με τα τρία προγράμματα, οφείλω να σας παρουσιάσω και κάποιες συγκεκριμένες παρατηρήσεις. Στο πλαίσιο του προγράμματος ΣΩΚΡΑΤΗΣ κάνουμε δεκτές πολλές τροπολογίες οι οποίες αποσκοπούν στην ενίσχυση της πρότασης της Επιτροπής και, επομένως, μπορούν να γίνουν δεκτές είτε ως έχουν, είτε κατ' αρχήν. Πιο συγκεκριμένα, θα σας παραθέσω τις τροπολογίες που αφορούν τον αριθμητικό στόχο σχετικά με τα άτομα που πρέπει να αποτελούν τους στόχους αυτού του προγράμματος, την αρχή της συμπερίληψης της διάστασης άνδρας-γυναίκα σε όλα τα μέτρα που υποστηρίζουμε, ακόμα και με τη βοήθεια των θετικών δράσεων, την προτεραιότητα που πρέπει να δίδεται κατά τη χορήγηση των υποτροφιών Erasmus στους φοιτητές η οικονομική κατάσταση των οποίων απαιτεί μια ιδιαίτερη ενίσχυση, τη μεγαλύτερη αναφορά στο ευρωπαϊκό σύστημα μεταφοράς πιστώσεων ECTS στον τομέα της ανώτατης εκπαίδευσης.
<P>
Αναφερόμενη στο πρόγραμμα Erasmus και απαντώντας σε αυτό που ειπώθηκε πριν από λίγο, θα ήθελα να πω ότι δεν είναι ελιτίστικο πρόγραμμα. Αντικατοπτρίζει την πραγματικότητα της σπουδάζουσας νεολαίας στα κράτη μέλη. Η Επιτροπή ανέκαθεν επέμενε να δίνουν οι αρμόδιες αρχές των κρατών μελών υποτροφίες στους φοιτητές που βρίσκονται στην πλέον δυσχερή θέση, και τα αποτελέσματα της έρευνας που διεξάγεται αυτή τη στιγμή σχετικά με την οικονομική και κοινωνική κατάσταση θα ανακοινωθούν στο Κοινοβούλιο τον επόμενο Φεβρουάριο. Είμαι σύμφωνη να ονομαστεί «Minerva» η δράση V σχετικά με τα πολυμέσα, ούτως ώστε να συνδεθεί ένα γυναικείο όνομα με ένα εκπαιδευτικό πρόγραμμα.
<P>
Αντίθετα δεν μπορώ να αποδεχτώ ορισμένες τροπολογίες οι οποίες θα μπορούσαν να περιορίσουν την ανάπτυξη κοινών δράσεων ανάμεσα στα προγράμματα αυτά και με άλλες κοινοτικές δράσεις. Θα ήθελα να τονίσω τη σημασία αυτών των κοινών δράσεων, νέων διατάξεων οι οποίες επιτρέπουν την ένωση των πόρων των τριών προγραμμάτων και άλλων δράσεων οι οποίες συμβάλλουν στην οικοδόμηση μιας Ευρώπης της γνώσης. Στην περίπτωση του Leonardo, χαιρετίζουμε το γεγονός ότι γίνεται ρητή αναφορά στις ΜΚΟ για να διευκολυνθεί η πρόσβασή τους στα προγράμματα, αλλά για λόγους επιτροπολογίας, οι ΜΚΟ δεν μπορούν να περιληφθούν στην επιτροπή. Από την άλλη πλευρά, δεχόμαστε να ενισχύσουμε τη γενική αρχή της μη διάκρισης όσον αφορά την πρόσβαση στα προγράμματα, αρκεί αυτή να μην επικεντρώνεται εκ νέου σε ομάδες στόχους. Θα ήθελα να υπογραμμίσω επίσης ότι η Επιτροπή είναι σύμφωνη με τον εισηγητή όσον αφορά τον συνυπολογισμό της διάστασης της ισότητας των ευκαιριών.
<P>
Απαντώντας στις ερωτήσεις των κ.κ. Wolf και Kerr σχετικά με τις πληροφορίες για τη διαχείριση του προγράμματος Leonardo, θα έλεγα ότι προσωπικά κατάφυγα στον δημοσιονομικό έλεγχο στις αρχές του τρέχοντος έτους. Για λόγους ασφαλείας, ανέστειλα τη σύναψη των συμβολαίων για τα σχέδια που είχαν επιλεγεί μετά από προτάσεις του 1997, εν αναμονή των αποτελεσμάτων του εν λόγω ελέγχου. Από τους δημοσιονομικούς αυτούς ελέγχους δεν διαπιστώθηκε σύγκρουση συμφερόντων και οι υπηρεσίες μου μπόρεσαν να εκδώσουν δημοσιονομικές συμβάσεις για όλα τα σχέδια που είχαν επιλεγεί. Ο δημοσιονομικός έλεγχος επέτρεψε επίσης την ανανέωση για τρίτη χρονιά των σχεδίων που είχαν επιλεγεί το 1995. Όσον αφορά τον γενικότερο λογιστικό έλεγχο σχετικά με τη διαχείριση του προγράμματος, η έκθεση δημοσιονομικού ελέγχου δεν έχει ακόμα οριστικοποιηθεί. Αναμένω αυτή την έκθεση για να αποφασίσω ποια διορθωτικά μέτρα θα είναι απαραίτητα.
<P>
Στο πλαίσιο του προγράμματος «Νεολαία», η Επιτροπή κάνει δεκτές όλες τις τροπολογίες που αφορούν τη συμβολή σε μία πραγματική ευρωπαϊκή ιθαγένεια, στα ιδανικά της δημοκρατίας, της ανοχής και της συνοχής της ευρωπαϊκής οικοδόμησης, που προβάλλει κυρίως ο κ. De Coene, τη σημασία μιας πληροφόρησης η οποία θα φθάνει σε όλους τους νέους και της δυνατότητας μεγαλύτερης πρόσβασης στο πρόγραμμα, την οποία υπογραμμίζει ο κ. De Coene και η κ. de Esteban, τις ιδιαίτερες προσπάθειες για την παροχή, κυρίως μέσω της συνένωσης, επιπλέον πόρων για την πρόσβαση των νέων οι οποίοι αντιμετωπίζουν τις μεγαλύτερες δυσκολίες συμμετοχής στα προγράμματα, την εφαρμογή μιας δομής η οποία θα έχει ως άξονα την αξιοποίηση των σχεδίων των νέων, την πληροφόρηση, τη συλλογή στοιχείων σχετικά με τη νεολαία και τον διάλογο με το σύνολο των νέων, όπως προτείνει η κ. Guinebertiθre. Εξάλλου, η χρήση του διαδικτύου, την οποία πρότεινε η κ. Guinebertiθre, είναι καλή ιδέα για να διευκολύνουμε την πρόσβαση των νέων στο πρόγραμμα, όπως πράττουμε ήδη άλλωστε μέσω του σχεδίου Eurodesk. Η πρόταση της κ. Guinebertiθre ενισχύει τη θέλησή μας να αναπτύξουμε αυτά τα εργαλεία.
<P>
Θα ήθελα να διευκρινίσω στην κ. Maes ότι η εθελοντική υπηρεσία έχει μεγάλη επιτυχία στους νέους. Οι νέοι που έλαβαν μέρος στη διοργάνωση του Παγκοσμίου Κυπέλου ανήκαν ως επί το πλείστον σε μειονεκτούσες κατηγορίες. Έδειξαν ενθουσιασμό για τη συμμετοχή τους σε αυτή τη μοναδική εμπειρία, η οποία συνέπιπτε ακριβώς με το τέλος της παραμονής τους, παραμονή που πραγματοποιήθηκε σε δομές με αθλητικό προσανατολισμό που ανταποκρίνονταν επίσης στις επιλογές τους.
<P>
Αντίθετα, η Επιτροπή δεν μπόρεσε να κάνει δεκτές κάποιες τροπολογίες σχετικές με την τροποποίηση της ηλικιακής ομάδας, καθώς και έναν περιορισμό της συμβολής της νεολαίας στην ευρωπαϊκή οικοδόμηση. Πιο συγκεκριμένα, κάνουμε δεκτές, εν όλω ή εν μέρει, ορισμένες από τις τροπολογίες: για το πρόγραμμα ΣΩΚΡΑΤΗΣ τις τροπολογίες 2 έως 8, 10 έως 13, 18, 20 έως 23, 25, 27, 29 έως 39, 41, 42, 44, 46, για το Leonardo τις τροπολογίες 1 έως 5, 7 και 8, 11 έως 19, 22 έως 24, 27, 29 έως 35, 37 και 38, 41 και 42, 46 και 47, 49 έως 55, 57 και 58, και για το πρόγραμμα «Νεολαία» τις τροπολογίες 1 έως 15, 17 έως 19, 21, 22, 24, 26, 28 έως 31, 34, 36, 39 έως 42, 46, 49, 52, 57 και 59. Ως συνέχεια αυτών των εκθέσεων του Κοινοβουλίου σχετικά με τα τρία προγράμματα, εμείς υποβάλλουμε, με βάση τις τροπολογίες που προτείνει το Κοινοβούλιο, τροποποιημένες προτάσεις, που μπορούν, επομένως, να ληφθούν υπόψη στις κοινές θέσεις που θα υιοθετήσει το Συμβούλιο στο Συμβούλιο «Νεολαία», στις 26 Νοεμβρίου, και στο Συμβούλιο «Εκπαίδευση», στις 4 Δεκεμβρίου.
<P>
Κλείνοντας, θα ήθελα να υπογραμμίσω ότι, κατά τη γνώμη μου, είμαστε στον σωστό δρόμο για να καταστεί δυνατόν να προχωρήσει το Κοινοβούλιο στη διαδικασία δεύτερης ανάγνωσης πριν το τέλος της κοινοβουλευτικής περιόδου. Αυτό είναι πολύ σημαντικό διότι θα σας επιτρέψει να παράσχετε και να επιβεβαιώσετε, μέχρι το τέλος των εργασιών σας, τη μόνιμη πολιτική στήριξη που παρέχει το Ευρωπαϊκό Κοινοβούλιο σε αυτές τις δράσεις που αποβλέπουν άμεσα στους πολίτες και τους δίνουν συγκεκριμένες δυνατότητες να συμμετάσχουν στην Ευρώπη της γνώσης που αρχίσαμε μαζί να οικοδομούμε. Κατ' αυτόν τον τρόπο θα έχουμε επίσης τη δυνατότητα να προετοιμάσουμε υπό τις καλύτερες συνθήκες την εφαρμογή των προγραμμάτων κατά τη διάρκεια του 1999, για να ξεκινήσει αποτελεσματικά η εφαρμογή τους την 1η Ιανουαρίου του 2000.

<SPEAKER ID=30 NAME="Waddington">
Κύριε Πρόεδρε, θα ήθελα απλώς να θίξω ένα ζήτημα στο οποίο αναφέρθηκε η κ. Cresson, αλλά στο οποίο δεν απάντησε επειδή δεν πρόλαβε την εναρκτήρια ομιλία μου. Χαρήκαμε ιδιαιτέρως όταν ακούσαμε το σχόλιο που έκανε σχετικά με τον λογιστικό έλεγχο του προγράμματος Leonardo, όμως θα ήθελα να της ζητήσω να έλθει στην Επιτροπή Απασχόλησης και Κοινωνικών Υποθέσεων για να συζητήσει μαζί μας τα πορίσματα του ελέγχου αυτού για το πρόγραμμα Leonardo I.

<SPEAKER ID=31 LANGUAGE="DE" NAME="Pirker">
Κύριε Πρόεδρε, θα ήθελα να κάνω μία παρατήρηση σε αυτά που είπε η κυρία Επίτροπος. Όπως βέβαια γνωρίζετε, η καλύτερη δυνατότητα που έχουν οι νέοι να εισέλθουν στον κόσμο της εργασίας συνίσταται στην ειδίκευσή τους για το σωστό επάγγελμα. Τώρα γνωρίζουμε ότι ένα μεγάλο μέρος των νέων, ήτοι το 80 %, ειδικεύεται για 11 μόνο επαγγέλματα και ότι συχνά γι' αυτόν ακριβώς τον λόγο δεν τους δίνεται καθόλου μία πρώτη δυνατότητα απασχόλησης. Εκεί οφείλεται και η παρότρυνσή μου να διενεργηθούν διεθνικές αναλύσεις για να ευρεθεί σε ποια επαγγέλματα υπάρχει μεσοπρόθεσμη και μακροπρόθεσμη ζήτηση. Αυτό θα έπρεπε να υποστηριχθεί, επειδή αποτελεί την προϋπόθεση για την ειδίκευση των νέων. Θα μπορούσατε μήπως να επινοήσετε κάποιους τρόπους για να προωθηθεί και να υποστηριχθεί αυτή η ανάλυση επαγγελμάτων, ώστε να παράσχουμε επιτέλους στους νέους μία ειδίκευση για τα επαγγελματικά πεδία στα οποία θα υπάρξει πράγματι κάποια δυνατότητα απασχόλησης;

<SPEAKER ID=32 NAME="Cresson">
Κύριε Πρόεδρε, κατ' αρχάς θα ήθελα να ζητήσω συγγνώμη από την κ. Waddington. Πράγματι, άργησα λίγα λεπτά και δεν είχα τη χαρά να ακούσω την ομιλία της. Όσον αφορά τον λογιστικό έλεγχο του Leonardo και την παρουσία μου ενώπιον της Επιτροπής Κοινωνικών Υποθέσεων, πρόκειται πράγματι για μία πρόταση η οποία με ικανοποιεί απολύτως και το συντομότερο δυνατόν θα παρουσιαστώ ενώπιον της επιτροπής αυτής για να συζητήσουμε το εν λόγω πρόβλημα.
<P>
Όσον αφορά τις προτάσεις του κ. Pirker, είναι αλήθεια ότι πρέπει να δώσουμε στους νέους τα εφόδια για τα επαγγέλματα που προτείνονται σήμερα. Το πρόβλημα του επαγγελματικού προσανατολισμού των νέων είναι πολύ σοβαρό, διότι, αν λάβουμε υπόψη την ταχύτατη εξέλιξη των τεχνολογιών, δεν γνωρίζουμε καλά ποια θα είναι ακριβώς τα απαραίτητα εφόδια. Πιστεύω, επομένως, ότι τίποτα δεν συγκρίνεται με μία πολύ γερή βασική κατάρτιση και έναν καλό προσανατολισμό, και θα ήθελα να του διευκρινίσω ότι αυτές οι διακρατικές αναλύσεις που θα μας επιτρέψουν να μάθουμε τα επαγγέλματα με την ευκολότερη πρόσβαση, υπάρχουν ήδη, όσον αφορά τον τομέα των κοινωνικών υποθέσεων, στην Επιτροπή. Ωστόσο, μπορούμε φυσικά να στρέψουμε τις προσπάθειές μας περισσότερο προς αυτά τα προβλήματα και είμαι απολύτως ανοικτή σε όλες τις προτάσεις που θα μπορούσαν να γίνουν προς αυτή την κατεύθυνση.

<SPEAKER ID=33 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί στις 11.00

<CHAPTER ID=2>
Εναλλασσόμενη κατάρτιση
<SPEAKER ID=34 NAME="Πρόεδρος">
Η ημερήσια διάταξη προβλέπει στη συνέχεια τη σύσταση για τη δεύτερη ανάγνωση (Α4-0374/98) της Επιτροπής Απασχόλησης και Κοινωνικών Υποθέσεων, σχετικά με την κοινή θέση που καθόρισε το Συμβούλιο με στόχο την έγκριση Απόφασης του Συμβουλίου για την προώθηση των εναλλασσομένων περιόδων κατάρτισης, συμπεριλαμβανομένης της μαθητείας (C4-0418/98-97/0321 - (SYN)) (Εισηγητής: ο κ. Castagnetti).

<SPEAKER ID=35 NAME="Castagnetti">
Κύριε Πρόεδρε, ευρωπαϊκές περίοδοι κατάρτισης ενσωματωμένες στην εργασία: πρόκειται για μια πρωτοβουλία η οποία επεκτείνει ουσιαστικά στις συζητήσεις που πραγματοποιήθηκαν σήμερα το πρωί αναφορικά με τα εκπαιδευτικά προγράμματα. Μπορούμε να πούμε ότι πρόκειται για μια πρωτοβουλία η οποία υπερβαίνει την ανταλλαγή πληροφοριών και εμπειριών. Είναι μια πραγματικότητα, μια δυνατότητα συγκεκριμένης εμπειρίας, της διαφοροποιημένης, εναλλασσόμενης κατάρτισης, η οποία πραγματοποιείται ακόμα και σε διαφορετικούς γεωγραφικούς χώρους. Είναι μια απάντηση στο αίτημα για νέα πράγματα που μας εκφράζουν οι νέοι της Ευρώπης. Πρόκειται κατά κάποιο τρόπο γι' αυτό που θα πρέπει να είναι αύριο η κατάρτιση στην Ευρώπη. Αναφέρθηκα σε ευρωπαϊκές περιόδους κατάρτισης - επιθυμώ ιδιαίτερα να το τονίσω - δηλαδή όχι πλέον μόνο εθνικές, που σημαίνει κινητικότητα των φοιτητών, κινητικότητα των διδασκόντων, κράμα των συστημάτων και των εμπειριών κατάρτισης. Αναφερόμαστε επίσης σε κατάρτιση η οποία ενσωματώνεται στην εργασία, δηλαδή σε μια κατάρτιση η οποία συνδέεται από αυτή την άποψη περισσότερο με την εργασία και είναι περισσότερο κατάλληλη για να εντάξει τους νέους στον χώρο εργασίας.
<P>
Υπογραμμίζουμε το στοιχείο της περιόδου κατάρτισης. Σε σχέση με την κοινή θέση, εμείς, ως Ευρωπαϊκό Κοινοβούλιο, υπογραμμίζουμε κατά κύριο λόγο την αξία της περιόδου κατάρτισης και όχι μόνο του τελικού πιστοποιητικού, του Europass . Είναι αλήθεια ότι η Συνθήκη προστατεύει την ιδιαιτερότητα και την αυτονομία των διαφόρων εθνικών συστημάτων κατάρτισης, αλλά επίσης είναι αληθές ότι στην Ευρώπη της ελεύθερης κυκλοφορίας των ατόμων, της αυτονομίας και των ιδιαιτεροτήτων της κατάρτισης των νέων θα πρέπει να ενισχύσουμε και να υπερβούμε μερικές εθνικές δυσκαμψίες για να ξεκινήσουμε τουλάχιστον κάποια κοινή περίοδο κατάρτισης. Γι' αυτόν τον λόγο εκτιμήσαμε ότι στη κοινή θέση το Συμβούλιο δεν επέφερε σημαντικές τροποποιήσεις στο κείμενο που προέκυψε από την πρώτη ανάγνωση και ότι εδέχθη, εκ των πραγμάτων, αυτή η πρωτοβουλία των εναλλασσόμενων περιόδων κατάρτισης να εφαρμόζεται όχι μόνο στις χώρες που προβλέπουν εμπειρίες πρακτικής άσκησης, περιόδους κατάρτισης στο εξωτερικό, αλλά και σε ολόκληρη την επικράτεια της Ένωσης, σε όλες τις χώρες που δέχονται οικειοθελώς να υιοθετήσουν αυτή την πρωτοβουλία.
<P>
Λόγω αυτής της εκτίμησης που εκφράζουμε έναντι της κοινής θέσης, μειώσαμε τον αριθμό των τροπολογιών μας, ακριβώς επειδή επιθυμούμε να εγκριθεί σύντομα το παρόν κείμενο.
<P>
Επίσης εκτιμήσαμε το γεγονός ότι η κοινή θέση αξιολογεί την ευκαιρία που έχει η Επιτροπή να διαδραματίσει κάποιον ρόλο και να μην αποκλείεται από την παρακολούθηση και από τον καθορισμό ακόμα και κοινών αρχών σε αυτούς τους τύπους εμπειριών κατάρτισης. Το Συμβούλιο, με τη σειρά του, επανέφερε εν μέρει την ιδέα των μέτρων προετοιμασίας και ενημέρωσης που είναι απαραίτητα για τους νέους που συμμετέχουν σε αυτές τις εμπειρίες. Επίσης, στο πλαίσιο της κοινοβουλευτικής επιτροπής δεχθήκαμε ορισμένες τροπολογίες που παρουσίασε η αξιότιμη κ. Waddington, την οποία θα ήθελα να ευχαριστήσω γι' αυτό, που αφορούν κυρίως τις ενδείξεις που θα πρέπει να δοθούν για την ασφάλεια των εργασιακών χώρων.
<P>
Το κείμενο της Επιτροπής, έτσι όπως εγκρίθηκε από το Ευρωπαϊκό Κοινοβούλιο κατά την πρώτη ανάγνωση, καθόριζε ορισμένους στόχους: όριζε το περιεχόμενο και τις κοινές αρχές της ευρωπαϊκής περιόδου κατάρτισης και καθιέρωνε το τελικό έγγραφο, το Europass . Είναι αλήθεια ότι το Συμβούλιο απέρριψε τον πρώτο από αυτούς τους στόχους, χωρίς όμως να αίρεται η ανάγκη να διασφαλιστεί το γεγονός ότι το πιστοποιητικό θα πρέπει να τηρεί τις κοινές αρχές. Υπό αυτή δε την έννοια θα πρέπει να θεωρηθούν οι τροπολογίες που εγκρίναμε στην επιτροπή, ιδιαίτερα οι τροπολογίες αριθ. 1 έως 6 και η τροπολογία αριθ. 9.
<P>
Επαναφέραμε κατόπιν το θέμα της ευρωπαϊκής περιόδου κατάρτισης: χωρίς να αλλοιώσουμε το σχέδιο κοινής θέσης, κατευθυνθήκαμε κατά κάποιο τρόπο, με μετριοπαθείς μάλιστα τροπολογίες, προς την αποκατάσταση και την αξιοποίηση της ευρωπαϊκής περιόδου κατάρτισης και όχι μόνο του Europass . Γι' αυτούς τους λόγους ευχόμαστε αυτές οι τροπολογίες, οι οποίες εγκρίθηκαν ομοφώνως από την κοινοβουλευτική επιτροπή μας, να γίνουν οριστικά δεκτές από την Επιτροπή και το Συμβούλιο.

<SPEAKER ID=36 NAME="Kerr">
Κύριε Πρόεδρε, χαιρετίζω την έκθεση του κ. Castagnetti και την ανταπόκριση του Συμβουλίου στον σημαντικότατο αυτό τομέα της κατάρτισης και μαθητείας και την πορεία της Ευρώπης προς τη μαθητεία. Εκφράζω δε την ικανοποίησή μου που το ημικύκλιο γέμισε από ακροατές της επικείμενης ομιλίας μου. Ελπίζω πως οι βουλευτές θα ακούσουν προσεκτικά, διότι πρόκειται για έναν σημαντικότατο τομέα. Νωρίτερα στη σημερινή μας συζήτηση ο κ. Evans επεσήμανε το γεγονός ότι πολλά από τα προγράμματα του τομέα της εκπαίδευσης αποβαίνουν συχνά προς όφελος των παιδιών της μεσαίας και της ανώτερης τάξης της Ευρώπης. Αυτό συμβαίνει ιδιαιτέρως με τα προγράμματα Erasmus της ανώτατης εκπαίδευσης.
<P>
Στην προκειμένη περίπτωση έχουμε να κάνουμε με ένα πρόγραμμα το οποίο θα μπορούσε να ωφελήσει σημαντικά πολλούς νέους ανθρώπους που προέρχονται από το περιβάλλον της εργατικής τάξης, και επιθυμούμε να προωθήσουμε την Ευρωπαϊκή Ένωση ως θεσμό για όλους τους πολίτες της Ευρώπης. Πρόκειται για ένα πρόγραμμα μέσω του οποίου θα μπορούσαμε, με τη βοήθεια μιας σειράς εξαιρετικά δημιουργικών και καινοτόμων τρόπων, να προωθήσουμε την πρόσβαση σε όλη την Ευρώπη. Είναι σαφέστατο ότι όσο περισσότερο ταξιδεύουν οι άνθρωποι, συναντούν ανθρώπους σε όλη την Ευρώπη και βιώνουν τον ευρωπαϊκό τρόπο ζωής, τόσο θετικότερα διάκεινται στο έργο της Ευρωπαϊκής Ένωσης. Κι εδώ ακριβώς ερχόμαστε στις προηγούμενες συζητήσεις μας επί της εξαιρετικής έκθεσης της κ. Wadddington σχετικά με το πρόγραμμα Leonardo για την επαγγελματική εκπαίδευση και κατάρτιση.
<P>
Το ερώτημα μου προς το Συμβούλιο είναι ποιός θα πληρώσει για το πρόγραμμα αυτό. Ήδη παρατηρήσαμε ότι όλοι οι προϋπολογισμοί για την εκπαίδευση, την επαγγελματική κατάρτιση και τα λοιπά υφίστανται πιέσεις, ιδιαίτερα μάλιστα από την προσχώρηση των υποψηφίων κρατών μελών της Κεντρικής και Ανατολικής Ευρώπης. Το Συμβούλιο θα πρέπει να αντιμετωπίσει το θέμα αποφασιστικά και, εάν πράγματι πιστεύει στην εκπαίδευση και την κατάρτιση, καθώς και στην ευρωπαϊκή πορεία της νεολαίας, θα πρέπει να διαθέσει περισσότερους πόρους για όλα τα προγράμματα εκπαίδευσης και κατάρτισης και να το πράξει πολύ συνειδητά, ως μέρος της εκστρατείας για την επίτευξη προγραμμάτων πλήρους απασχόλησης σε όλη την επικράτεια της Ευρωπαϊκής Ένωσης.

<SPEAKER ID=37 LANGUAGE="EN" NAME="Waddington">
Κύριε Πρόεδρε, θα ήθελα να ευχαριστήσω κι εγώ τον κ. Castagnetti για την έκθεση που παρουσίασε, καθώς και για το ότι ήταν διατεθειμένος να δεχτεί πάρα πολλές από τις τροπολογίες που είχα καταθέσει στην Επιτροπή Κοινωνικών Υποθέσεων και Απασχόλησης. Πιστεύουμε ότι ένα σημαντικό μέσο ενθάρρυνσης των ατόμων να συμμετέχουν σε εναλλασσόμενη περίοδο κατάρτισης σε κάποιο άλλο κράτος μέλος είναι η εξασφάλιση εγκυρότητας και αναγνώρισης της εν λόγω εμπειρίας σε όλη την Ευρωπαϊκή Ένωση. Αυτή είναι όντως μία από τις πλέον σημαντικές πτυχές του προγράμματος.
<P>
Εμείς, ως μέλη του Ευρωπαϊκού Κοινοβουλίου, θέλουμε να εξασφαλίσουμε την ποιότητα αυτών των περιόδων κατάρτισης και την ποιότητα της πιστοποίησης. Η υποστήριξη και η ενθάρρυνση τέτοιων ευκαιριών απαιτεί μεγάλη προετοιμασία από όλους τους εμπλεκόμενους εταίρους και οι προτάσεις που υπέβαλε εκ νέου η Επιτροπή Απασχόλησης και Κοινωνικών Υποθέσεων αποτελούν βασικά στοιχεία αυτής της προετοιμασίας. Για παράδειγμα, τα ίδια τα υπό κατάρτιση άτομα χρειάζονται προετοιμασία, καθώς και ενημέρωση σχετικά με την υγεία και τους κινδύνους ασφαλείας σε ένα νέο και άγνωστο περιβάλλον. Συχνά συμβαίνουν ατυχήματα όταν οι νέοι δεν έχουν εξοικειωθεί με το εργασιακό τους περιβάλλον, και η μετάβαση για εργασία σε κάποια άλλη ευρωπαϊκή χώρα ενδεχομένως να εγκυμονεί περισσότερους κινδύνους. Είναι, επομένως, σημαντικό να ληφθούν υπόψη οι διαδικασίες για την υγεία και τους κινδύνους ασφαλείας.
<P>
Εξίσου σημαντική είναι η πλήρης συμμετοχή και διαβούλευση των κοινωνικών εταίρων σε ευρωπαϊκό επίπεδο και σε επίπεδο επιχειρήσεων, καθώς και η ενημέρωση όλων των πιθανών δικαιούχων, επιχειρήσεων και εκπαιδευτών για τις δυνατότητες που προσφέρονται, ώστε να μπορούν οι ίδιοι να ενημερώνουν άλλους. Αυτές είναι σημαντικές πτυχές της ποιότητας και της προώθησης της κινητικότητας, κι ελπίζουμε ότι η Επιτροπή και το Συμβούλιο θα τις λάβουν υπόψη.

<SPEAKER ID=38 LANGUAGE="SV" NAME="Schφrling">
Κύριε Πρόεδρε, χαιρέτισα την ανακοίνωση της Επιτροπής, η οποία είχε πλέον δημοσιοποιηθεί, για περαιτέρω ενίσχυση της κατάρτισης των μαθητευομένων. Συμμερίζομαι επίσης την άποψη ότι μπορεί, εν πάση περιπτώσει, να βοηθήσει αρκετά στη μείωση της ανεργίας των νέων.
<P>
Στη Σουηδία δεν υφίσταται κατά βάση κατάρτιση μαθητευομένων, αλλά, από τις αρχές της δεκαετίας του '90, η εκπαίδευση στα επαγγελματικά λύκεια είναι εναλλασσόμενη, που σημαίνει ότι το 15 % της διδασκαλίας λαμβάνει χώρα στον χώρο εργασίας και το υπόλοιπο στη σχολική αίθουσα. Σύμφωνα με την αρχή της επικουρικότητας αποφασίζουν, φυσικά, τα ίδια τα κράτη μέλη για τη διαμόρφωση της κατάρτισης των μαθητευομένων. Πιστεύω, όμως, ότι είναι, παρ' όλα αυτά, θετικό και χρήσιμο να υπάρχουν κοινές αρχές για το πώς μπορεί να εναλλάσσεται η εν λόγω κατάρτιση στα διάφορα κράτη μέλη, καθώς επίσης να έχουμε το EUROPASS - Κατάρτιση.
<P>
Συμμερίζομαι την άποψη του κ. Castagnetti ότι η προσοχή έχει εστιαστεί πολύ στo EUROPASS - Κατάρτιση και έχουν παραγκωνισθεί κάπως οι ευρωπαϊκές περίοδοι εναλλασσόμενης κατάρτισης. Υποστηρίζουμε, όμως, την έκθεση, όπως έχει τροποποιηθεί στην Επιτροπή Απασχόλησης και Κοινωνικών Υποθέσεων.

<SPEAKER ID=39 LANGUAGE="DE" NAME="Raschhofer">
Κύριε Πρόεδρε, οι ΜΜΕ αποτελούν τη ραχοκοκκαλιά της ευρωπαϊκής οικονομίας, το άτομο που συμμετέχει σε εναλλασσόμενη κατάρτιση είναι ο μελλοντικός ειδικευμένος εργάτης, ο οποίος είναι με τη σειρά του ο μελλοντικός επιχειρηματίας, με την προϋπόθεση ότι η κατάρτιση προσανατολίζεται στην πρακτική εφαρμογή και ανταποκρίνεται στις απαιτήσεις της οικονομίας. Επομένως, η βασική ιδέα της απόκτησης δεξιοτήτων και σε ευρωπαϊκές χώρες είναι καλοδεχούμενη. Φοβάμαι, όμως, πως η υλοποίηση αυτής της ιδέας θα συναντήσει πολλές δυσκολίες στην επαγγελματική κατάρτιση. Θα υπάρξουν επαγγελματικά πεδία όπου θα είναι απολύτως λογικό να συλλέξει κανείς εμπειρίες σε διεθνές επίπεδο. Το επάγγελμα, για παράδειγμα, του μάγειρα και του σερβιτόρου απαιτεί εναλλασσόμενη κατάρτιση. Η προστιθέμενη αξία αυτής της μάθησης αποβαίνει τελικά προς όφελος της επιχείρησης στην οποία επιστρέφει ο μαθητευόμενος. Αυτό αποτελεί ένα κίνητρο για τον δεύτερο συμβαλλόμενο, δηλαδή τον εκπαιδευτή ή τον επιχειρηματία. Θα υπάρξουν, όμως, και επαγγελματικά πεδία όπου δεν μπορώ να διακρίνω κάτι τέτοιο, λόγου χάρη στην περίπτωση κάποιου μαθητευόμενου ο οποίος ολοκληρώνει μία περίοδο εναλλασσόμενης κατάρτισης στον εμπορικό τομέα με θέμα τη λογιστική και τη μισθοδοσία. Πώς θα είναι τα πράγματα όσον αφορά την απόκτηση αυτών των δεξιοτήτων στο εξωτερικό;
<P>
Για να δώσουμε πραγματικά πνοή ζωής στο πρόγραμμα της Ευρώπης θα πρέπει, λοιπόν, να τεθεί σε πρώτη θέση μία συγκρισιμότητα των περιόδων κατάρτισης. Από την άλλη πλευρά, η αποδοχή θα περιορισθεί σε ορισμένους μόνο τομείς της διττής εκπαίδευσης.

<SPEAKER ID=40 NAME="Cresson">
Κύριε Πρόεδρε, κυρίες και κύριοι βουλευτές, δράττομαι της ευκαιρίας αυτής για να ευχαριστήσω το Κοινοβούλιο, και ιδιαίτερα τον εισηγητή κ. Castagnetti, για την ευνοϊκή υποδοχή που επιφύλαξε σε αυτήν την πρόταση και για τις τροπολογίες που πρότεινε στο πλαίσιο αυτής της δεύτερης ανάγνωσης.
<P>
Το Κοινοβούλιο μάς προτείνει 21 τροπολογίες, εκ των οποίων οι 19 μπορούν να γίνουν δεκτές από την Επιτροπή. Οι τροπολογίες αυτές βελτιώνουν και καθιστούν σαφέστερη την κοινή θέση που ενέκρινε το Συμβούλιο, ενίοτε μάλιστα την ενισχύουν. Κάνουμε επομένως δεκτές τις τροπολογίες οι οποίες επιθυμούν να εξασφαλίσουν μία διάρκεια συνεπή με τους στόχους που πρέπει να επιτευχθούν και τα εφόδια που πρέπει να αποκτηθούν κατά τη διάρκεια της ευρωπαϊκής περιόδου κατάρτισης, και να διασφαλίσουν ότι η περίοδος αυτή αντιστοιχεί σε μία ουσιαστική περίοδο κατάρτισης.
<P>
Κάνουμε επίσης δεκτές τις τροπολογίες που επιθυμούν να εξασφαλίσουν μια καλή πληροφόρηση και περισσότερα συνοδευτικά μέτρα όσον αφορά τις συνθήκες στις οποίες πραγματοποιείται η ευρωπαϊκή περίοδος κατάρτισης, κυρίως δε όσον αφορά την υγεία και την ασφάλεια στους χώρους εργασίας, μεταξύ άλλων, στην περίπτωση όπου το υπό κατάρτιση άτομο πραγματοποιεί την ευρωπαϊκή περίοδο κατάρτισής του σε μία επιχείρηση. Ευχαριστώ την κ. Waddington, η οποία μου επέστησε την προσοχή σε αυτήν την σημαντική πλευρά, η οποία αποτελεί επίσης βασικό στοιχείο για τη διασφάλιση της επιτυχίας της ευρωπαϊκής περιόδου κατάρτισης. Αποδεχόμαστε επιπλέον τις τροπολογίες που θέλουν να τονίσουν τον ρόλο του μεγάλου αριθμού των εταίρων, της εναλλαγής και της μαθητείας, καθώς και τις τροπολογίες οι οποίες διευκρινίζουν τις αρμοδιότητες της Επιτροπής να προβαίνει στην εφαρμογή και την αξιολόγηση των ευρωπαϊκών περιόδων κατάρτισης. Αυτές είναι συνολικά οι τροπολογίες που μπορούμε να κάνουμε δεκτές.
<P>
Αντίθετα, δεν μπορούμε να κάνουμε δεκτές τις τροπολογίες που αφορούν τις δημοσιονομικές πλευρές. Επιπλέον, μπορώ να σας διαβεβαιώσω ότι οι προτάσεις που κάνετε, κυρίως όσον αφορά τη διάρθρωση αυτής της απόφασης σχετικά με το «ευρωπαϊκό βιβλιάριο κατάρτισης», με το πρόγραμμα επαγγελματικής κατάρτισης, ελήφθησαν υπόψη. Στην πρόταση της Επιτροπής για τη δεύτερη φάση του προγράμματος Leonardo da Vinci, που είναι επίσης εγγεγραμμένη στη σημερινή ημερησία διάταξη, συμφωνήθηκε να προβλέπεται κοινοτική υποστήριξη για τις τοποθετήσεις και τις διακρατικές ανταλλαγές που αποτελούν ευρωπαϊκές περιόδους εναλλασσόμενης κατάρτισης, μεταξύ των οποίων και η μαθητεία.
<P>
Κλείνοντας, σας επισημαίνω ότι είμαστε σε θέση να κάνουμε δεκτές τις τροπολογίες αριθ. 1 έως 5 και αριθ. 7 έως 20. Βάσει αυτών υπολογίζω να παρουσιάσουμε τις αμέσως επόμενες ημέρες μια τροποποιημένη πρόταση, έτσι ώστε να ληφθεί η τελική απόφαση στο Συμβούλιο «κοινωνικές υποθέσεις», στις 2 Δεκεμβρίου, και να μπορέσουμε να ξεκινήσουμε το 1999 τις προπαρασκευαστικές εργασίες για την εφαρμογή της απόφασης αυτής την 1η Ιανουαρίου του 2000.

<SPEAKER ID=41 NAME="Πρόεδρος">
Ευχαριστώ, κ. Επίτροπε. Σας ευχαριστώ για την υπομονή σας. Ζητώ συγγνώμη για τη φασαρία των μελών.
<P>
Η συζήτηση έληξε.
<P>
Η ψηφοφορία θα διεξαχθεί σε ένα λεπτό.

<CHAPTER ID=3>
Ψηφοφορίες
<SPEAKER ID=42 LANGUAGE="NL" NAME="Janssen van Raay">
Κύριε Πρόεδρε, είχα ζητήσει να μου δοθεί η δυνατότητα να υποβάλω μία αίτηση επί της διαδικασίας πριν από την ψηφοφορία για τα άρθρα 5 και 119. Ακολουθώ κανονικά τη διαδικασία της κυρίας Fontaine και ανακοινώνω ότι, για λόγους αρχής και για φορολογικούς λόγους, δεν συμμετέχω στις ονομαστικές ψηφοφορίες. Σήμερα θα ήθελα να επισημάνω το γεγονός από τώρα προκειμένου να περιληφθεί στα πρακτικά.
<P>
(Το Σώμα εγκρίνει το σχέδιο νομοθετικού ψηφίσματος)

<SPEAKER ID=43 LANGUAGE="FR" NAME="Fabre-Aubrespy">
Κύριε Πρόεδρε, κατά τη διάρκεια της ψηφοφορίας αυτής, δηλώσατε ότι η Ομάδα των Ανεξαρτήτων για την Ευρώπη των Εθνών ευθύνεται για όλες σχεδόν τις αιτήσεις για χωριστές ψηφοφορίες, και φάνηκε να αποδίδετε σε αυτή τη φράση αρνητική χροιά. Θα ήθελα, λοιπόν, αφενός να σας συγχαρώ για την προσοχή που δίνετε στην Ομάδα μας και στο έργο που επιτελεί, αλλά αφετέρου να σας επισημάνω ότι στη συγκεκριμένη περίπτωση οι εν λόγω ψηφοφορίες δεν ζητήθηκαν από τη δική μας Ομάδα, αλλά από την Ομάδα Ένωση για την Ευρώπη. Σε αυτήν ανήκει η τιμή για το έργο αυτό.

<SPEAKER ID=44 NAME="Πρόεδρος">
Κύριε Fabre-Aubrespy, ευχαριστώ για την διόρθωση. Είναι γεγονός ότι, πράγματι, για αυτήν την έκθεση δεν είχατε ζητήσει εσείς χωριστή ψηφοφορία, αλλά η Ένωση για την Ευρώπη. Στις προηγούμενες ψηφοφορίες όμως, τις περισσότερες χωριστές ψηφοφορίες τις είχατε ζητήσει εσείς. Είπα τις περισσότερες.

<SPEAKER ID=45 LANGUAGE="NL" NAME="Blokland">
Κύριε Πρόεδρε, τα όσα είπατε ήταν αναμφίβολα πολύ σημαντικά. Θα θέλαμε να τα επαναλάβετε και θα επιθυμούσα να μεταφραστούν στην στην ολλανδική, διότι δυστυχώς η γνώση μου της ελληνικής δεν επαρκεί για να μπορέσω να σας παρακολουθήσω χωρίς πρόβλημα.

<SPEAKER ID=46 NAME="Πρόεδρος">
Κύριε Blokland, εάν κάποια στιγμή η ολλανδική καμπίνα δεν μπόρεσε να με παρακολουθήσει, ευχαριστώ πάρα πολύ που μου το επισημάνατε. Έχω όλη την καλή διάθεση και την δυνατότητα, λόγω και των φιλικών μας σχέσεων, μετά το τέλος της συνεδριάσεως να σας εξηγήσω καταλεπτώς τί είπα και τί εννοούσα.

<SPEAKER ID=47 NAME="Χριστοδούλου">
Κύριε Πρόεδρε, θέλω να διευκρινίσω ότι ο λόγος για τον οποίο θα καταψηφίσει η ομάδα μας τις τροπολογίες αυτές, το τμήμα που αφορά την ελευθέρα διακίνηση προσώπων, δεν οφείλεται στο ότι διαφωνούμε με τις έννοιες που καλύπτονται. Απεναντίας, είμαστε απολύτως σύμφωνοι. Αλλά δεν νομίζουμε ότι σε μία έκθεση που αφορά διακίνηση αγαθών και εμπορευμάτων πρέπει να προστίθεται αυτό, προς αποφυγή συγχύσεως.

<SPEAKER ID=48 LANGUAGE="EN" NAME="Hendrick">
Κύριε Πρόεδρε, είμαι βέβαιος ότι ο εισηγητής θα εκφράσει την προσωπική του άποψη, όμως η Ομάδα αυτή θεωρεί ότι είναι σημαντικό να αναφερθεί η ελεύθερη διακίνηση των εργαζομένων, όχι όμως απαραίτητα στο βασικό κείμενο, θέση την οποία θα ψηφίσουμε.
<P>
Θα ήθελα επίσης να κάνω γνωστό ότι η Ομάδα μας αντιτίθεται στις τροπολογίες της Ομάδας των Πρασίνων διότι δεν υπεβλήθησαν στην επιτροπή. Εάν καθένας υπέβαλε τροπολογίες απευθείας στην ολομέλεια, τότε οι συνεδριάσεις της ολομέλειας θα διαρκούσαν 24 ώρες.

<SPEAKER ID=49 LANGUAGE="ES" NAME="Garcνa-Margallo y Marfil">
Κύριε Πρόεδρε, όπως ανακοίνωσα στην Προεδρία, έχω σκοπό να υποβάλω μια προφορική τροπολογία, προτείνοντας την προσθήκη ενός σημείου στο σχέδιο του ψηφίσματος νομοθετικού χαρακτήρα, ως εξής: «Καλεί την Επιτροπή να εκπονήσει αμελλητί πρόταση κανονισμού που να διασφαλίζει κατά αποτελεσματικό τρόπο την ελεύθερη κυκλοφορία των εργαζομένων των κρατών μελών εντός της Ευρωπαϊκής Ένωσης».
<P>
Με αυτήν την τροπολογία, κύριε Πρόεδρε, η οποία θα τοποθετηθεί αμέσως μετά από την παράγραφο 3, πιστεύω πως θα ικανοποιηθεί η επιθυμία να εναρμονισθεί ο κανονισμός περί ελεύθερης κυκλοφορίας των εμπορευμάτων με τον σκοπό επί του οποίου έχει αποφασίσει το Σώμα, να προωθήσει δηλαδή την ελεύθερη κυκλοφορία των εργαζομένων.

<SPEAKER ID=50 NAME="Πρόεδρος">
Κύριε Garcνa-Margallo y Marfil, πράγματι έχετε καταθέσει αυτό το σχέδιο στο Προεδρείο και θα το φέρω προς συζήτηση την στιγμή που θα φθάσουμε στο σχέδιο ψηφίσματος νομοθετικού περιεχομένου. Ήδη το Σώμα ενημερώθηκε με την παρέμβασή σας για το θέμα αυτό, αλλά θα το εξετάσουμε όταν φθάσουμε στο κατάλληλο σημείο.

<SPEAKER ID=51 LANGUAGE="DE" NAME="Wolf">
Δεν το καταλαβαίνω αυτό. Δεν διαμαρτυρηθήκαμε για το γεγονός ότι η έκθεση αυτή περιελήφθη και πάλι στην ημερήσια διάταξη σε τόσο σύντομο χρονικό διάστημα, όμως παρ' όλα αυτά θα πρέπει να το επισημάνουμε για άλλη μία φορά σε αυτό το σημείο. Ύστερα υπήρξε εκτάκτως μία νέα προθεσμία για τροπολογίες, την οποία και λάβαμε υπόψη, απ' όσο γνωρίζω, καταθέτοντας για άλλη μια φορά τις τροπολογίες της επιτροπής. Το βρίσκω λίγο καταχρηστικό να μας λέτε τώρα ότι αυτό δεν γίνεται και ότι δεν είναι τυπικά ορθό, και θα ήθελα στο σημείο αυτό να διαμαρτυρηθώ επίσημα για το γεγονός ότι τώρα επιχειρείται με το έτσι θέλω - τρόπος του λέγειν - να περάσει μία ούτως ή άλλως προβληματική υπόθεση.

<SPEAKER ID=52 NAME="Skinner">
Κύριε Πρόεδρε, θα ήθελα να ανακοινώσω ότι αντιτίθεμαι σε οποιεσδήποτε προφορικές τροπολογίες που κατατίθενται από οποιαδήποτε άλλη πολιτική ομάδα. Είχαμε στη διάθεσή μας οκτώ μήνες να συζητήσουμε την εν λόγω έκθεση.

<SPEAKER ID=53 NAME="Πρόεδρος">
Κύριε Skinner, θα το δούμε όταν έλθει η στιγμή, οπότε και θα εκδηλώσετε την αντίθεσή σας.

<SPEAKER ID=54 LANGUAGE="ES" NAME="Palacio Vallelersundi">
Κύριε Πρόεδρε, η Ομάδα του Ευρωπαϊκού Λαϊκού Κόμματος, όπως έχει αναφερθεί, είναι υπέρ των τροπολογιών που αφορούν την ελεύθερη κυκλοφορία των εργαζομένων. Αλλά το Κοινοβούλιο έχει ήδη λάβει την πρόταση μεταρρύθμισης του Κανονισμού 1612/68, όπου γίνεται λόγος για την ελεύθερη κυκλοφορία των εργαζομένων, και είναι από νομική άποψη λογικό να συμπεριληφθούν οι εν λόγω τροπολογίες σε αυτή την πρόταση.

<SPEAKER ID=55 NAME="Πρόεδρος">
Κυρία Palacio Vallelersundi, δεν μπορούμε την ώρα των ψηφοφοριών να ξανακάνουμε όλη την συζήτηση για ορισμένα πράγματα. Λοιπόν, ας σταματήσουμε εδώ.
<P>
επί της τροπολογίας 11
<SPEAKER ID=56 NAME="Skinner">
Κύριε Πρόεδρε, η δική μου προφορική τροπολογία με τη συγκατάθεση του συντάκτη της τροπολογίας αυτής η οποία αποτελεί προσπάθεια υποστήριξης του κειμένου της, είναι η αφαίρεση της ιδιαίτερης αναφοράς στη συγκεκριμένη Γενική Διεύθυνση όπου αυτή θα δημοσιευόταν, έτσι ώστε να διαγραφεί το τμήμα που περιέχει τις λέξεις: «ΓΔ XV: Ελεύθερη διακίνηση αγαθών». Θεωρώ ότι από τεχνικής πλευράς κάτι τέτοιο θα είναι πολύ χρήσιμο για την τροπολογία.

<SPEAKER ID=57 NAME="Πρόεδρος">
Υπάρχει αντίρρηση να τεθεί σε ψηφοφορία αυτή η προφορική τροπολογία του εισηγητού;

<SPEAKER ID=58 LANGUAGE="FR" NAME="Lataillade">
Κύριε Πρόεδρε, έχω την εντύπωση πως ανακοινώσατε ότι δεν θα γίνουν δεκτές προφορικές τροπολογίες στη συνεδρίαση. Απλώς σας υπενθυμίζω την πρόταση της Προεδρίας.

<SPEAKER ID=59 NAME="Πρόεδρος">
Κύριε Lataillade, εγώ ρώτησα εάν υπάρχουν συνάδελφοι οι οποίοι αντιτίθενται στην προφορική τροπολογία του εισηγητού. Δεν υπήρξε αντίρρηση. Συνεπώς, θα την θέσουμε σε ψηφοφορία.

<SPEAKER ID=60 NAME="von Wogau">
Κύριε Πρόεδρε, ως γνωστόν δεν πρόκειται για μία προφορική τροπολογία, αλλά για το γεγονός ότι παραλείπεται ένα μέρος του άρθρου. Αυτό μπορεί κάλλιστα να γίνει με μία επιμέρους ψηφοφορία. Το μόνο που πρότεινε ο συνάδελφος Skinner ήταν να παραλειφθούν αυτές οι πέντε με έξι λέξεις: μα μπορούμε να διενεργήσουμε γι' αυτό μια επιμέρους ψηφοφορία.

<SPEAKER ID=61 LANGUAGE="FR" NAME="Πρόεδρος">
Κύριε von Wogau, μπορεί να γίνει κατά διάφορους τρόπους, αλλά ο εισηγητής προτίμησε να υποβάλει μία προφορική τροπολογία, όπως είχε δικαίωμα, και εγώ έχω υποχρέωση να την θέσω σε ψηφοφορία. Έχετε δίκαιο, μπορούσε να το κάνει και αλλιώς. Το έκανε όμως προφορικά, και το Σώμα το δέχθηκε.
<P>
Διαβάζω το κείμενο της προφορικής τροπολογίας στα γαλλικά:
<P>
«Καλεί την Επιτροπή να εκπονήσει αμελλητί πρόταση κανονισμού που να διασφαλίζει κατά αποτελεσματικό τρόπο την ελεύθερη κυκλοφορία των εργαζομένων των κρατών μελών εντός της Ευρωπαϊκής Ένωσης».

<SPEAKER ID=62 LANGUAGE="ES" NAME="Garcνa-Margallo y Marfil">
Κύριε Πρόεδρε, είμαι σίγουρος πως ο εισηγητής θα δεχτεί αυτή την προφορική τροπολογία, δεδομένου ότι η Ομάδα του Ευρωπαϊκού Σοσιαλιστικού Κόμματος και η δική μας Ομάδα έκαναν χρήση της δυνατότητας υποβολής προφορικών τροπολογιών σε ένα τόσο λεπτό θέμα.

<SPEAKER ID=63 NAME="Πρόεδρος">
Ήθελα να ρωτήσω τον εισηγητή και, βεβαίως, το Σώμα εάν δέχεται να τεθεί σε ψηφοφορία η προφορική αυτή τροπολογία.

<SPEAKER ID=64 NAME="Skinner">
Kύριε Πρόεδρε, στην ουσία η προφορική μου τροπολογία κατατέθηκε για να βοηθήσει τη δική σας Ομάδα και όχι τη δική μου. Η τροπολογία σας ήταν πολύ καλή και προσπάθησα να την υποστηρίξω. Όμως, ειλικρινά δεν μπορώ να δεχτώ την τροπολογία αυτή. Έχουμε ήδη μιλήσει αρκετά σχετικά με την ελεύθερη διακίνηση των εργαζομένων ως πολιτική δήλωση. Επομένως, δεν μπορώ να υποστηρίξω την προφορική αυτή τροπολογία, όσο καλή και αν είναι.

<SPEAKER ID=65 NAME="Πρόεδρος">
Υπάρχει αντίρρηση από πλευράς του Σώματος να θέσω αυτήν την προφορική τροπολογία σε ψηφοφορία; Χρειάζεται να εγερθούν τουλάχιστον 12 βουλευτές, για να διαπιστωθεί ότι υπάρχει αντίρρηση.
<P>
(Περισσότεροι των 12 βουλευτών εγείρονται, εκφράζοντας έτσι την αντίρρησή τους) Υπάρχει αντίρρηση. Επομένως, δεν μπορώ να την θέσω σε ψηφοφορία.

<SPEAKER ID=66 LANGUAGE="NL" NAME="Oomen-Ruijten">
Κύριε Πρόεδρε, θα ήθελα απλώς να παρατηρήσω ότι ο εισηγητής Skinner δεν έχει και πολύ φίλαθλο πνεύμα. Συμφωνούμε με την προφορική του τροπολογία. Εμείς παραμένουμε καθιστοί, ενώ εσείς όχι.

<SPEAKER ID=67 NAME="Πρόεδρος">
Κυρία Oomen-Ruijten, νομίζω ότι εάν αρχίσουμε συζήτηση περί φιλάθλου πνεύματος σ'αυτήν την αίθουσα, θα έχουμε κάποιον μεγάλο προβληματισμό, για το ποιοί έχουν φίλαθλο πνεύμα και ποιοί δεν έχουν και πώς το έχουν. Ας μην συνεχίσουμε αυτήν την συζήτηση.

<SPEAKER ID=68 LANGUAGE="DE" NAME="von Wogau">
Kύριε Πρόεδρε, πολύ ευχαρίστως θα ήθελα να υποστηρίξω την άποψη του εισηγητή, διότι μόλις τώρα έλαβα, ως πρόεδρος της επιτροπής, την προφορική τροπολογία του συναδέλφου Garcνa-Margallo. Υπάρχουν πολυάριθμες οδηγίες σχετικά με την ελεύθερη κυκλοφορία των εργαζομένων εντός της Ευρωπαϊκής Ένωσης. Αρα δεν μπορεί να μιλήσει κανείς για μία οδηγία, αφού υπάρχουν πολλές οδηγίες σχετικά με το θέμα. Φρονώ πως οι αποφάσεις για τέτοια πράγματα δεν θα έπρεπε να λαμβάνονται βάσει μιας προφορικής τροπολογίας, και γι' αυτόν τον λόγο συμφωνώ. Ο συνάδελφος Skinner είπε ήδη πως δεν δέχεται προφορική τροπολογία στο θέμα αυτό. Το θεωρώ συνετό, και με αυτό έχει ήδη κριθεί και το ζήτημα.

<SPEAKER ID=69 NAME="Πρόεδρος">
Κύριε von Wogau, κυρίες και κύριοι συνάδελφοι, δεν θα συνεχίσουμε αυτήν την συζήτηση. Λυπάμαι πολύ. Ο καθένας έχει δικαίωμα στην γνώμη του και στην κρίση του και βεβαίως και οι άλλοι έχουν το δικαίωμα να συμφωνούν ή να διαφωνούν.
<P>
(Το Σώμα εγκρίνει το σχέδιο νομοθετικού ψηφίσματος)

<SPEAKER ID=70 NAME="Chanterie">
Κύριε Πρόεδρε, σε σχέση με την τροπολογία 1 της Ομάδας Ένωση για την Ευρώπη για την παράγραφο αυτή, θα ήθελα να πω ότι ο καθηγητής Cabrol θεωρεί πολύ σημαντική τη γνώμη του γιατρού πριν μπορέσει κάποιος να χρησιμοποιήσει ένα φάρμακο. Πιστεύω ότι επ' αυτού συμφωνούμε όλοι. Θα πρότεινα στο σημείο αυτό έναν συνδυασμό της δικής του τροπολογίας με το δικό μου κείμενο, οπότε στην περίπτωση αυτή δεν θα διαφωνούσα μαζί του.
<P>
(Το Σώμα εγκρίνει την πρόταση ψηφίσματος)

<SPEAKER ID=71 NAME="Caudron">
Η έκθεση του συναδέλφου μας James Glyn Ford παρουσιάζει ενδιαφέρον για περισσότερους από έναν λόγους και επιδεικνύει μεγάλη συνέπεια και αποφασιστικότητα στην καταπολέμηση όλων των μορφών ρατσισμού.
<P>
Είναι βεβαίως θεμιτό να καταστεί αποτελεσματικότερη η διάρθρωση των διαφόρων οργάνων που εμπλέκονται σε αυτά τα προβλήματα, και πρέπει να βασιζόμαστε σε δεδομένα και έρευνες προκειμένου να τελειοποιήσουμε τις γνώσεις μας, να κατανοήσουμε τους προβληματισμούς και τα φαινόμενα που σχετίζονται με την αύξηση της μισαλλοδοξίας, δεν πρέπει όμως να ξεχνάμε το πιο σημαντικό, να αγωνιζόμαστε δηλαδή και να αντιτιθέμεθα στους ρατσιστές και τους φασίστες που κηρύσσουν το μίσος και τον αποκλεισμό! Πρέπει να το επαναλάβουμε, κι εγώ το επαναλαμβάνω δυναμικά.
<P>
Πρέπει να είμαστε διαρκώς σε επιφυλακή. Πρέπει να καταδιώκουμε ακατάπαυστα τους ρατσιστές, να μην τους αφήνουμε να παίρνουν ούτε ανάσα στην Ευρώπη και σε οποιοδήποτε μέρος του κόσμου. Αυτές οι ιδέες είναι επικίνδυνες για τη δημοκρατία, βίαιες για τον άνθρωπο, απαράδεκτες για εμάς που είμαστε πολίτες και αιρετοί αντιπρόσωποι των πολιτών. Δυστυχώς οι ιδέες αυτές εξαπλώνονται σαν γάγγραινα σε όλα τα επίπεδα της κοινωνίας μας και, μολονότι δεν έχουμε χάσει τη μάχη, χρειάζεται πολλή προσπάθεια ακόμη για να την κερδίσουμε.
<P>
Απέναντι στους φασίστες κάθε είδους, στο τέλος ενός αιώνα κατά τον οποίο ο ρατσισμός, η ξενοφοβία και ο αντισημιτισμός προκάλεσαν τον θάνατο χιλιάδων ανθρώπων, δεν πρέπει να επιδείξουμε καμία ανοχή έναντι των ρατσιστών, των ξενόφοβων και των συνενόχων τους... είτε είναι κρυφοί, είτε φανεροί.
<P>
επί της σύστασης Castagnetti (A4-0374/98)
<SPEAKER ID=72 NAME="Andersson, Hulthιn, Lφφw και Sandberg - Fries">
Με αυτή την επεξήγηση ψήφου θέλουμε να υπογραμμίσουμε το ενδιαφέρον μας για τις επισημάνσεις που διατυπώνονται στο σχέδιο απόφασης της κοινοβουλευτικής επιτροπής ως προς τις πτυχές που αφορούν την υγεία και την ασφάλεια στον χώρο εργασίας για τους συμμετέχοντες στην κατάρτιση μαθητευομένων ή στην εναλλασσόμενη κατάρτιση.

<SPEAKER ID=73 NAME="Bonde, Krarup και Sandbζk">
Σήμερα ψηφίσαμε κατά της σύστασης Castagnetti για την προώθηση της παραμονής σε άλλες ευρωπαϊκές χώρες ως τμήμα της εναλλασσόμενης κατάρτισης, συμπεριλαμβανομένης και της μαθητείας. Στηρίζουμε τις ανταλλαγές ως τμήμα της κατάρτισης, είτε πρόκειται για επαγγελματική, είτε για πανεπιστημιακή. Κάτι τέτοιο ίσως οδηγήσει σε κάποια ανανέωση εν συγκρίσει με την καθημερινή ρουτίνα. Παρ' όλα αυτά διαχωρίζουμε ρητώς τη θέση μας από τους πολιτικούς τόνους και υπονοούμενα που εκφράζονται στην έκθεση, όπως, για παράδειγμα, όταν αναφέρεται ότι η παραμονή σε μια άλλη ευρωπαϊκή χώρα αποτελεί αναπόσπαστο μέρος της κατάρτισης που πραγματοποιείται στο κράτος μέλος προέλευσης, ή όταν γίνεται λόγος για «Europass-Κατάρτιση.»
<P>
επί της έκθεσης Roth-Behrendt (A4-0326/98)
<SPEAKER ID=74 LANGUAGE="FR" NAME="Fabre-Aubrespy">
Κύριε Πρόεδρε, με την ευκαιρία της ψηφοφορίας για την έκθεση Roth-Behrendt, θα ήθελα να εκφράσω κυρίως μια αντίδραση, μια διαμαρτυρία για τη διαδικασία. Ουσιαστικά δεν είμαι αντίθετος με την πρόταση οδηγίας που αποσκοπεί στην κατάργηση της εξαιρέσεως των γεωργικών προϊόντων και των προϊόντων κυνηγίου από το άρθρο 2 της οδηγίας του Συμβουλίου της 25ης Ιουλίου 1985, σχετικά με την προσέγγιση των νομοθετικών, κανονιστικών και διοικητικών διατάξεων των κρατών μελών σε θέματα ευθύνης λόγω ελαττωματικών προϊόντων.
<P>
Επιπλέον, χαιρετίζω την απόρριψη των τροπολογιών αριθ. 3, 4 και 7, και μάλιστα με ονομαστική ψηφοφορία. Την απόρριψη της τροπολογίας αριθ. 3, κατ' αρχάς, η οποία καταργούσε την υποχρέωση του θύματος να αποδεικνύει το ελάττωμα ή την αιτιώδη συνάφεια ανάμεσα στο ελάττωμα και τη ζημία κάτω από ορισμένες περιστάσεις, κανόνας που έρχεται σε αντίθεση με το δίκαιο περί ευθύνης. Την απόρριψη της τροπολογίας αριθ. 4, επίσης, η οποία καταργούσε αυτό που ονομάζουμε «κίνδυνο λόγω εξέλιξης των επιστημονικών και τεχνικών γνώσεων». Την απόρριψη της τροπολογίας αριθ. 7, τέλος, η οποία αποσκοπούσε στην κατάργηση της προθεσμίας παραγραφής δέκα ετών από την ημερομηνία κατά την οποία ετέθη σε κυκλοφορία το προϊόν.
<P>
Θα ήθελα, όμως, να επαναλάβω τον προβληματισμό που εξέφρασε η Επιτροπή Νομικών Θεμάτων. Αυτές οι τροπολογίες, οι ανωτέρω αλλά και άλλες οι οποίες απορρίφθηκαν, απόρριψη την οποία χαιρετίζω, δεν είχαν άμεση σχέση με την επιτροπή. Όταν δεχτήκαμε να τεθούν σε ψηφοφορία, χωρίς να εξετάσουμε το παραδεκτό των τροπολογιών αυτών, αμφισβητήσαμε αναμφίβολα το γεγονός ότι το Ευρωπαϊκό Κοινοβούλιο δεν έχει δικαίωμα πρωτοβουλίας.
<P>
Παρατηρώ μια ασυμφωνία, μια αντίθεση, ανάμεσα στη στάση που τήρησαν οι υπηρεσίες της Προεδρίας στο εν λόγω θέμα και στη στάση που είχαν τηρήσει σε μία πρόσφατη έκθεση σχετικά με τη δημιουργία της Ομάδας Συντονισμού για την Καταπολέμηση των Περιπτώσεων Απάτης, παραδείγματος χάριν. Νομίζω ότι ήταν απαράδεκτο - όπως αφήνει να εννοηθεί και ο κ. Cassini στη γνωμοδότηση της Επιτροπής Νομικών Θεμάτων - ήταν απαράδεκτο να τεθούν σήμερα σε ψηφοφορία οι τροπολογίες αυτές.

<SPEAKER ID=75 NAME="Πρόεδρος">
Ευχαριστώ, κ. Fabre-Aubrespy. Για να σας αποζημιώσω για την ανυπομονησία σας, σας άφησα μισό λεπτό παραπάνω, αλλά στο μέλλον σας παρακαλώ να τηρείτε περισσότερο τον χρόνο ομιλίας σας.

<SPEAKER ID=76 NAME="Bιbιar">
Η προστασία των καταναλωτών απετέλεσε το αντικείμενο πολλών κειμένων που εξετάστηκαν τους τελευταίους μήνες και κυρίως των εκθέσεων Kuhn και Roth-Behrendt. Η τροποποίηση της οδηγίας που μας παρουσίασαν εχτές εντάσσεται στα πλαίσια αυτής της κίνησης, παρουσιάζοντας ωστόσο μία επιβλαβή υπερβολή την οποία θα ήθελα να τονίσω εδώ.
<P>
Η προσωρινή εξεταστική επιτροπή για τη ΣΕΒ πραγματοποίησε μία εποικοδομητική έρευνα και εξέτασε ένα θέμα ιδιαίτερα λεπτό, ένα θέμα που θα μπορούσε να προκαλέσει τα πιο αντιφατικά συναισθήματα. Οι προτεινόμενες τροπολογίες μας υπεβλήθησαν ως άμεσα απορρέουσες από αυτή τη διαδικασία. Ως μέλος αυτής της εξεταστικής επιτροπής, θα ήθελα να καταγγείλω παρόμοιες υπερβολές.
<P>
Εγώ και οι συνάδελφοί μου για πολλούς μήνες επιμέναμε να ληφθούν μέτρα υπέρ των θυμάτων που γνωρίζαμε ήδη και να προβλεφθούν μέτρα για ανάλογες περιπτώσεις στο μέλλον. Δεν μπορούσαμε να επικαλεστούμε καμία οδηγία προστασίας. Επομένως, ήταν αδιανόητο να εξακολουθούμε να αγνοούμε τις ζημίες που υφίστανται οι καταναλωτές αγροτικών προϊόντων, όποια κι αν είναι αυτά, τη στιγμή που όλα τα άλλα μεταποιημένα προϊόντα καλύπτοντο από μία οδηγία.
<P>
Για τον λόγο αυτό, ο οποίος ευσταθεί κατά τα άλλα, μας προτείνουν μία προέκταση πλήρως ανεφάρμοστη και ανεδαφική. Πώς θα αποκατασταθεί η εμπιστοσύνη των καταναλωτών όταν τους προτείνουμε, εν είδει προστασίας, δικαστικές διαδικασίες οι οποίες δεν θα τελειώσουν, ας το πω έτσι, ποτέ; Πώς θα εφαρμοστεί στην πράξη η υποχρέωση του παραγωγού να αποδείξει ότι δεν ευθύνεται αυτός για τη ζημία την οποία διαπίστωσε ο καταναλωτής;
<P>
Είτε αρέσει στην κ. Roth-Behrendt, είτε όχι, δεν έχουμε από τη μία πλευρά τους καλούς καταναλωτές-θύματα και από την άλλη τους κακούς αγρότες-θύτες. Οι περιστάσεις της κρίσης της ΣΕΒ είναι αρκετά επίπονες ώστε να αποφεύγουμε αυτό το αμάλγαμα.
<P>
Το ίδιο ισχύει και για την κατάργηση κάθε χρονικού περιορισμού για τη διαπίστωση της ευθύνης του παραγωγού, που είναι ομοίως απαράδεκτη. Η αποδοχή τέτοιου είδους τροπολογιών ανοίγει την πόρτα για κάθε είδους υπερβολή και κυρίως για εντελώς ανεξέλεγκτες δημοσιονομικές παρεκτροπές.
<P>
Θα καταψηφίσω επομένως το σύνολο των τροπολογιών που προτείνονται από την έκθεση Roth-Behrendt. Αν και έχουν ως αφετηρία μία ορθή διαπίστωση για την κατάσταση των καταναλωτών αγροτικών προϊόντων, οι λύσεις που προτείνονται είναι δυσανάλογες και απαιτούν πολύ περισσότερη σκέψη και διαβούλευση με όλους τους ενδιαφερόμενους κλάδους.

<SPEAKER ID=77 NAME="Blak, Iversen και Kirsten Jensen">
Οι Δανοί σοσιαλδημοκράτες υπερψήφισαν σήμερα την έκθεση της κ. Dagmar Roth-Behrendt περί ευθύνης λόγω ελαττωματικών προϊόντων. Στην αρχική οδηγία του 1985 για την ευθύνη λόγω ελαττωματικών προϊόντων προβλεπόταν εξαίρεση για τα γεωργικά προϊόντα. Όλα τα κράτη μέλη, ωστόσο, επέκτειναν την οδηγία ώστε να συμπεριλαμβάνει και τα γεωργικά προϊόντα, καθώς και τα προϊόντα κυνηγίου, εξαιρουμένων της Πορτογαλίας, της Ισπανίας και της Γερμανίας. Η υπόθεση των τρελών αγελάδων οδήγησε εντούτοις την Επιτροπή να καταργήσει την εν λόγω εξαίρεση. Αυτό είναι το σκεπτικό πίσω από την αναθεώρηση της οδηγίας.
<P>
Η έκθεση περιέχει αρκετές ελαφρώς ακανθώδεις τροπολογίες, οι οποίες προσβλέπουν στην αύξηση της προστασίας των καταναλωτών σε μεγαλύτερο βαθμό απ' ό, τι η αρχική πρόταση της Επιτροπής. Το μοναδικό σημείο που οι Δανοί σοσιαλδημοκράτες δεν μπορούν να στηρίξουν είναι η πρόταση σύμφωνα με την οποία καταργείται η δυνατότητα των κρατών μελών να θεσπίζουν συνεισφορά ή ανώτατα όρια ευθύνης. Πρέπει να παραμείνει βασική αρχή ότι οι κανόνες που θα ισχύουν - είτε εθνικοί είτε ευρωπαϊκοί - θα είναι αυτοί που προστατεύουν καλύτερα τους καταναλωτές.

<SPEAKER ID=78 NAME="Bonde και Sandbζk">
Το Κίνημα του Ιουνίου υπερψήφισε σήμερα την πρόταση της Επιτροπής Περιβάλλοντος για την προστασία των καταναλωτών σε θέματα ευθύνης λόγω ελαττωματικών προϊόντων. Μόνο κατ' αυτόν τον τρόπο μπορούν τα κράτη μέλη να λάβουν θέση επί του συγκεκριμένου ζητήματος στο Συμβούλιο Υπουργών. Δεν θα θέλαμε, ωστόσο, να κρύψουμε τις βαθιές μας αμφιβολίες όσον αφορά την επιλεγείσα μέθοδο. Το Κίνημα του Ιουνίου δεν επιθυμεί να αφαιρεθεί το δικαίωμα νομοθετικής πρωτοβουλίας από το Ευρωπαϊκό Κοινοβούλιο και να δοθεί στην Επιτροπή, αλλά, αντιθέτως, επιθυμεί να δοθεί το εν λόγω δικαίωμα στα εθνικά κοινοβούλια.

<SPEAKER ID=79 NAME="Grossetκte">
Το Ευρωπαϊκό Κοινοβούλιο αποφάσισε σήμερα σχετικά με την αναθεώρηση της οδηγίας του 1985 για θέματα ευθύνης λόγω ελαττωματικών προϊόντων. Πρόκειται για ένα εξαιρετικά σημαντικό κείμενο με το οποίο τίθεται σε ισχύ ένα κοινοτικό καθεστώς ευθύνης άνευ πταίσματος, όπου το μόνο που μετράει είναι η κυκλοφορία ενός προϊόντος στην αγορά.
<P>
Κατόπιν αιτήματος του Ευρωπαϊκού Κοινοβουλίου, μετά από την κρίση των τρελλών αγελάδων η Επιτροπή προτείνει να συμπεριληφθούν τα αγροτικά προϊόντα στο πεδίο εφαρμογής της οδηγίας. Κάτι τέτοιο θα καταστήσει δυνατόν, όσον αφορά την εφαρμογή αυτού του καθεστώτος ευθύνης, να υπερκερασθούν τα προβλήματα ορισμού των μεταποιημένων προϊόντων και των πρωτογενών προϊόντων, τα οποία δυστυχώς συναντούσαν πολύ συχνά οι δικαστές μέχρι τώρα, γεγονός που αποτελεί πραγματική πρόοδο για την προστασία των καταναλωτών.
<P>
Η εισηγήτρια δεν αρκέστηκε σε αυτό και, εκμεταλλευόμενη τη συναισθηματική φόρτιση που περιβάλλει τη ΣΕΒ, υπέβαλε προτάσεις εντελώς υπερβολικές και ανεδαφικές. Υπερβολικές, διότι απλούστατα δεν μπορούμε να ανατρέψουμε τους κανόνες της ευθύνης άνευ πταίσματος χωρίς να έχουμε εκπονήσει προηγουμένως μία μελέτη των επιπτώσεων σε όλους τους εμπλεκόμενους τομείς, καθώς και των επιπτώσεων στο επίπεδο προστασίας των καταναλωτών. Ανεδαφικές, διότι οι προτάσεις της εισηγήτριας, παρά την επιφανειακή γενναιοδωρία, στην πραγματικότητα δεν αυξάνουν την παρεχόμενη προστασία. Αντίθετα, περιπλέκουν το έργο των δικαστών (πώς ερμηνεύεται, παραδείγματος χάριν, η έννοια της «πιθανής αιτιώδους συνάφειας» που διακηρύσσει η εισηγήτρια) και επιβαρύνουν τους παραγωγούς (κυρίως τις ΜΜΕ και τις ΜΜΒ) με ασφαλιστικό κόστος το οποίο θα επωμισθεί τελικά ο καταναλωτής στη λιανική τιμή.
<P>
Ήταν πολύ συνετή πράξη η απόρριψη από το Ευρωπαϊκό Κοινοβούλιο των έξι υπερβολικότερων τροπολογιών που πρότεινε η εισηγήτρια, η οποία υπερηφανευόταν ότι πέτυχε έναν αποδεκτό συμβιβασμό. Συμβιβασμό με ποιόν; Ποτέ δεν υπήρξε συμβιβασμός διότι η Ομάδα μας, η Ομάδα του Ευρωπαϊκού Λαϊκού Κόμματος, υποστήριξε μία ξεκάθαρη θέση, σύμφωνα με την οποία καμία από τις τροπολογίες που προτάθηκαν και τέθηκαν σε ψηφοφορία δεν άξιζε να εγκριθεί για δύο λόγους: πρώτον διότι ο υπερθεματισμός στη νομοθεσία δεν είναι ποτέ καλός και διότι το μόνο αποτέλεσμα των τροπολογιών που προτάθηκαν σήμερα θα είναι η καθυστέρηση της εφαρμογής της πρότασης της Επιτροπής σχετικά με τα αγροτικά προϊόντα. Δεύτερον, διότι ο Επίτροπος Monti δεσμεύτηκε χθες να παρουσιάσει στο Κοινοβούλιο τον Ιανουάριο του 2000, το Πράσινο Βιβλίο του σχετικά με την εφαρμογή της οδηγίας, και ιδιαίτερα την εφαρμογή της στον αγροτικό τομέα. Αυτό το Πράσινο Βιβλίο θα είναι αποτέλεσμα μίας ευρείας διαβούλευσης με όλους τους ενδιαφερόμενους τομείς (παραγωγούς, καταναλωτές, ασφαλιστές, κ.λπ.), και αυτό το στάδιο της εργασίας είναι απαραίτητο για οποιαδήποτε πρόταση αναθεώρησης μιας τόσο σημαντικής οδηγίας.

<SPEAKER ID=80 NAME="Souchet">
Αν και συμφωνώ με όλες τις παρατηρήσεις του συναδέλφου μου Ιdouard des Places σχετικά με την ουσία του θέματος, και ιδιαίτερα με τις παρατηρήσεις σχετικά με την ανάγκη εφαρμογής του καθεστώτος ευθύνης σε θέματα ελαττωματικών προϊόντων σε πρώιμο στάδιο παραγωγής, δηλαδή στους προμηθευτές γεωργικών πρώτων υλών (ζωοτροφών, σπόρων, κ.λπ.), θα ήθελα να παρέμβω αναφορικά με τα σοβαρά νομικά προβλήματα που προκαλούν ορισμένες τροπολογίες.
<P>
Πράγματι, ορισμένες τροπολογίες αποσκοπούν στην τροποποίηση της γενικής οικονομίας της οδηγίας 85/374/ΕΟΚ και δεν έχουν καμία σχέση με την πρόταση οδηγίας της Επιτροπής. Η εξέταση αυτών των τροπολογιών προϋποθέτει ότι έχει διευθετηθεί προηγουμένως το ζήτημα του παραδεκτού ή όχι των εν λόγω τροπολογιών. Πράγματι, η εξουσία ανάληψης νομοθετικών πρωτοβουλιών ανήκει στην Επιτροπή.
<P>
Αν και στην ουσία δεν μπορούμε παρά να συμφωνήσουμε με ορισμένες από τις προτεινόμενες τροπολογίες, είναι απαράδεκτο να πραγματοποιείται τόσο επιπόλαια μία αναθεώρηση αυτής της οδηγίας, παραβιάζοντας για άλλη μια φορά τους κανόνες λειτουργίας των ευρωπαϊκών θεσμικών οργάνων, χωρίς να έχει προηγηθεί μελέτη και χωρίς να δίδεται η δυνατότητα στα κράτη μέλη να συζητήσουν σε βάθος το ζήτημα, έχοντας στη διάθεσή τους όλα τα απαραίτητα ενημερωτικά στοιχεία.
<P>
Επομένως καταψηφίζουμε τις τροπολογίες αριθ. 3, 4 και 7 της έκθεσης.
<P>
Η τροπολογία αριθ. 3 αποσκοπεί στην κατάργηση της υποχρέωσης του θύματος να αποδεικνύει το ελάττωμα ή την αιτιώδη συνάφεια ανάμεσα στο ελάττωμα και τη ζημία, υπό ορισμένες περιστάσεις τις οποίες είναι δύσκολο να διακρίνουμε λόγω της ασαφούς σύνταξης της τροπολογίας. Επιπλέον, είναι ασύμβατη με το εθνικό μας δίκαιο και επηρεάζει τη γενική ισορροπία της οδηγίας 85/374/ΕΟΚ.
<P>
Όσο για την τροπολογία αριθ. 4, αποσκοπεί στην κατάργηση, μεταξύ των λόγων εξαίρεσης από την ευθύνη του παραγωγού, του λόγου που απορρέει από το επίπεδο των επιστημονικών και τεχνικών γνώσεων, του κοινώς αποκαλούμενου «κινδύνου λόγω εξέλιξης». Πρόκειται για ουσιαστική μεταβολή της ισορροπίας της οδηγίας 85/374/ΕΟΚ.
<P>
Τέλος, η τροπολογία αριθ. 7 αποσκοπεί στην κατάργηση της προθεσμίας παραγραφής 10 ετών η οποία υπολογίζεται από την ημερομηνία κατά την οποία τέθηκε σε κυκλοφορία το προϊόν. Η κατάργηση αυτή τροποποιεί επίσης την οικονομία του καθεστώτος ευθύνης των παραγωγών.
<P>
Συμπερασματικά, θα ήθελα να πω ότι τόσο θεμελιώδεις αλλαγές που αφορούν μία πρόταση τροποποίησης μιας οδηγίας πρέπει να μπορούν να πραγματοποιούνται μόνο με τη σύμφωνη γνώμη και την ενεργό συμμετοχή των κρατών μελών στο πλαίσιο των διαφορετικών θεσμικών οργάνων της Κοινότητας, και ειδικότερα στο πλαίσιο του Συμβουλίου. Δεν μπορούμε να δεχτούμε σε καμία περίπτωση την προσπάθεια αυτή του Ευρωπαϊκού Κοινοβουλίου να αντικαταστήσει τα κράτη μέλη προβάλλοντας την αξίωση να οικειοποιηθεί την εξουσία τους να αποφασίζουν σε νομοθετικά ζητήματα.
<P>
επί της έκθεσης Μούσχουρη (Α4-0370/98)
<SPEAKER ID=81 NAME="Blot">
Η έκθεση αφορά την αναδιάρθρωση της πολιτιστικής δράσης της Ευρωπαϊκής Ένωσης και κυρίως τη δημιουργία ενός ενιαίου μέσου χρηματοδότησης. Δεν θίγει ένα κρίσιμο ζήτημα το οποίο υπονομεύει την πολιτιστική ζωή στην Ευρώπη, δηλαδή το γεγονός ότι ο πολιτισμός μονοπωλείται από μία μικρή ολιγαρχία, από μία κλίκα, που είναι εξάλλου ισχυρή, διότι έχει τη δυνατότητα να συγκεντρώνει τις δημόσιες επιχορηγήσεις.
<P>
Ο μεγάλος ιστορικός της τέχνης Ernst Gombrich θεωρεί ότι η πολιτικοποίηση της τέχνης δεν είναι ίδιον μόνο των απολυταρχικών καθεστώτων, αλλά και των καθεστώτων της δύσης. Επισημαίνει τη λογοκρισία που ασκούν τα εμπορικά δίκτυα στους καλλιτέχνες οι οποίοι δεν συμμορφώνονται με τις τάσεις της μόδας, με τις επιταγές μιας τέχνης κοσμοπολίτικης, αντι-κλασσικής, μιας τέχνης που έρχεται σε ρήξη με την παράδοση. Αυτή η κατάσταση οδηγεί στην επιχορήγηση μίας τέχνης η οποία απευθύνεται μόνο σε μία μικρή ολιγαρχία αποκομμένη από τις επιθυμίες των λαών. Ο ρόλος εξάλλου του δημόσιου τομέα είναι πολύ σημαντικός όσον αφορά τη χορηγία, γεγονός το οποίο συντελεί στο να γίνεται φτωχότερη η απαραίτητη πολιτιστική ποικιλομορφία.
<P>
Η Ευρωπαϊκή Ένωση δεν θα έπρεπε να αδιαφορεί μπροστά σε αυτή την κατάσταση πραγμάτων η οποία καταλήγει στο μονοπώλιο της καλλιτεχνικής παραγωγής και της διάδοσης της καλλιτεχνικής δημιουργίας προς όφελος μόνο των καλλιτεχνών που ανήκουν στις επιχορηγούμενες κλίκες και συμβιώνουν στενά με τις πολιτιστικές αρχές. Αυτή η κατάσταση πραγμάτων οδηγεί σε μία επίσημη, σίγουρα αλλιώτικη, τέχνη, αλλά αποκλείει πολλούς καλλιτέχνες, ιδιαίτερα καλλιτέχνες προσκολλημένους στον κλασσικισμό, με τρόπο άδικο και αντιδημοκρατικό. Είναι λυπηρό το γεγονός ότι δεν γίνεται αναφορά σε αυτόν τον προβληματισμό, ιδιαίτερα μάλιστα με την ευκαιρία αυτής της έκθεσης σχετικά με το πρόγραμμα «Πολιτισμός 2000».

<SPEAKER ID=82 NAME="Darras">
Θα ήθελα να ευχαριστήσω την κυρία Μούσχουρη για την ποιότητα της εργασίας που μας παρουσιάζει σήμερα. Πράγματι, αν και είναι αξιέπαινη η προσέγγιση της Ευρωπαϊκής Επιτροπής για τη νέα αυτή γενιά προγραμμάτων σε θέματα πολιτισμού, διότι βασίζεται στη διαφάνεια και την αποτελεσματικότητα, είναι εξίσου αλήθεια ότι θα πρέπει να αναθεωρηθεί η οπτική της για την εφαρμογή. Αυτό το έργο ανέλαβε η κ. Μούσχουρη και το έφερε εις πέρας με επιτυχία.
<P>
Πράγματι, για τα μέλη της Επιτροπής Πολιτισμού, Νεότητας Παιδείας και Μέσων Ενημέρωσης, ήταν αδιανόητο το γεγονός ότι η Επιτροπή φαίνεται ότι ξεχνά αφενός να περιλάβει στους στόχους της τη συμμετοχή και την πρόσβαση του απλού πολίτη στις πολιτιστικές δράσεις, και αφετέρου να προωθήσει κατά την εφαρμογή περισσότερο αυτό που αποτελεί τον πλούτο της ευρωπαϊκής κοινωνίας, δηλαδή τα «μικρά» σχέδια, αυτά στα οποία λαμβάνουν άμεσα μέρος οι πολίτες.
<P>
Η Επιτροπή έδινε υπερβολικά μεγάλο βάρος στα μεγάλα δίκτυα, τα οποία είχαν ήδη καθιερωθεί, και τα οποία δεν θα είχαν, οπωσδήποτε, πρόβλημα να ανταποκριθούν στις προκηρύξεις διαγωνισμού, ούτε θα αντιμετώπιζαν δυσκολίες στην εξεύρεση των απαραίτητων εταίρων, ακόμα και σε έξι άλλα κράτη μέλη! Ομοίως, η Επιτροπή απέδιδε υπερβολικά μεγάλη σημασία στα σχέδια και τις εκδηλώσεις μεγάλης εμβέλειας που απαιτούν έντονη κινητοποίηση, την οποία δεν μπορούν να παράσχουν οι μικρές ενώσεις.
<P>
Να γιατί υπερψηφίζω την έκθεση της κ. Μούσχουρη: διότι κατάφερε να αποκαταστήσει την ισορροπία προς όφελος του απλού πολίτη, των μικρών φορέων σχεδίων, παρέχοντας παράλληλα μια πιο ολοκληρωμένη θεώρηση των κοινωνικοπολιτιστικών δραστηριοτήτων που μπορούν να αποτελέσουν αντικείμενο χρηματοδότησης, και είναι επομένως σημαντικές για την εξέλιξη της κοινωνίας μας, όπως, παραδείγματος χάριν, των πλαστικών τεχνών, εφαρμοσμένων και οπτικών (οπτικές τέχνες και πολυμέσα), της μουσικής και των μορφών καλλιτεχνικής έκφρασης (σημερινών και μελλοντικών).
<P>
Απευθύνω έκκληση στην Ευρωπαϊκή Επιτροπή να αναθεωρήσει την κρίση της και να κάνει δεκτή την οπτική της εισηγήτριάς μας, η οποία εύχομαι να εκφράζει και το σύνολο του Ευρωπαϊκού Κοινοβουλίου.

<SPEAKER ID=83 NAME="Deprez">
Όλοι είναι σύμφωνοι και αναγνωρίζουν ότι ο πολιτισμός πρέπει να αποτελεί ακρογωνιαίο λίθο στην ευρωπαϊκή ενοποίηση, την οποία όλοι ευχόμαστε. Για να οικοδομήσουμε την ολοκληρωμένη Ευρώπη, πρέπει οπωσδήποτε να αξιοποιήσουμε και να προωθήσουμε έναν ευρωπαϊκό πολιτιστικό χώρο, ο οποίος θα επιτύχει πλήρως τους στόχους της ευρωπαϊκής συνοχής μόνον όταν όλοι οι Ευρωπαίοι και όλες οι Ευρωπαίες θα αισθάνονται συμβαλλόμενα μέρη και παράγοντες αυτού του χώρου.
<P>
Το μεγάλο ενδιαφέρον που παρουσιάζει το πρόγραμμα πλαίσιο «Πολιτισμός 2000», όπως τροποποιήθηκε από την εισηγήτριά μας, είναι ότι αποδέχεται αυτή την άποψη και εξετάζει, συνεπώς, μία νέα προσέγγιση της πολιτιστικής δράσης. Πράγματι ανοίγει διάπλατα τις πόρτες των πολιτιστικών δράσεων στις πρωτοβουλίες και στην ενεργό συμμετοχή των πολιτών της Ένωσης, και αναγνωρίζει ρητά τον πολιτισμό ως πηγή δημιουργίας θέσεων εργασίας και ως παράγοντα κοινωνικής ολοκλήρωσης και ιθαγένειας.
<P>
Μία άλλη μεγάλη αξία αυτού του τροποποιημένου προγράμματος πλαισίου είναι ότι στοχεύει στη διασφάλιση της μεγαλύτερης δυνατής αποτελεσματικότητας των προϋπολογισμών που θα του διατεθούν, με την καταπολέμηση του κατακερματισμού των πόρων και με την υιοθέτηση μιας τομεακής προσέγγισης η οποία ευνοεί τις συνέργειες τόσο μεταξύ των διαφόρων καλλιτεχνικών τομέων και νέων μορφών έκφρασης, όσο και μεταξύ αυτών και άλλων κοινοτικών προγραμμάτων.
<P>
Αν κάνω έναν απολογισμό των προοπτικών που ανοίγονται κατ' αυτόν τον τρόπο, δεν μπορώ παρά να εκφράσω την ικανοποίησή μου για τον άκρως δημοκρατικό χαρακτήρα του τροποποιημένου προγράμματος πλαισίου και τα συγχαρητήριά μου για την αξιόλογη εργασία που πραγματοποίησε η εισηγήτριά μας, η οποία κατάφερε να επωφεληθεί όσο γινόταν περισσότερο από τα μεγάλα πεδία πολιτιστικής συνεργασίας τα οποία είχε ανοίξει προηγουμένως η Επιτροπή.
<P>
Εξυπακούεται ότι υποστηρίζω πλήρως την πρόταση ψηφίσματος νομοθετικού περιεχομένου που μας προτείνεται εδώ.

<SPEAKER ID=84 NAME="Hyland">
Υποστηρίζω απόλυτα την έκκληση της κ. Νανάς Μούσχουρη για περισσότερα χρήματα σε πολιτιστικά προγράμματα.
<P>
Προς την κατεύθυνση της μεγαλύτερης ολοκλήρωσης της ΕΕ, γεγονός ευπρόσδεκτο, και ιδιαίτερα στο πλαίσιο της διεύρυνσης, η πλούσια πολιτιστική πολυμορφία της Ευρώπης είναι η σημαντικότερη πηγή της για την προστασία της ταυτότητας και της ιδιαιτερότητας κάθε κράτους μέλους. Από οικονομικής πλευράς, οι δυνατότητές της δεν έχουν πλήρως αναγνωριστεί ή αξιοποιηθεί. Δεν αμφισβητείται ο σημαντικός ρόλος της στον νέο και αναπτυσσόμενο τομέα του πολιτιστικού και αγροτικού τουρισμού. Κανένα άλλο πρόγραμμα της ΕΕ δεν τοποθετεί τους λαούς και τις πολιτιστικές τους ρίζες και παραδόσεις στη θέση που τους αρμόζει.
<P>
Καταγόμενος από την Ιρλανδία, είμαι ιδιαίτερα υπερήφανος για την πλούσια και ποικιλόμορφη πολιτιστική μας παράδοση. Είναι δε σημαντική για την Ευρώπη η προστασία και η προαγωγή της για τις επερχόμενες γενιές. Μου έρχονται στο νου τα λόγια του Γκάντι: «Δεν κληρονομήσαμε τον κόσμο τούτο από τους προγόνους μας - τον δανειστήκαμε από τα παιδιά μας».
<P>
Καταλήγοντας, θα ήθελα να ζητήσω από την Επιτροπή να εξετάσει σοβαρά τον ρόλο της τοπικής αυτοδιοίκησης στην πρόωθηση των πολιτιστικών προγραμμάτων. Στην Ιρλανδία δώσαμε το καλό παράδειγμα μέσω της χρησιμοποίησης καλλιτεχνικών υπευθύνων και πιστεύω ότι ο ρόλος τους θα πρέπει να ενισχυθεί, εάν επιθυμούμε να μεταφέρουμε τον πλούτο της πολιτιστικής μας κληρονομιάς σε όλους τους λαούς. Ο πολιτισμός δεν θα πρέπει να είναι αποκλειστικό δικαίωμα της ελίτ.

<SPEAKER ID=85 NAME="Leperre-Verrier">
Υπερψηφίζοντας την έκθεση της κ. Μούσχουρη σχετικά με το πρόγραμμα «Πολιτισμός 2000», η Ομάδα της Ευρωπαϊκής Ριζοσπαστικής Συμμαχίας θέλησε να υποστηρίξει την πρόταση αυτή της Επιτροπής με την οποία καθιερώνεται ένα ενιαίο πολιτικό μέσο για την πολιτιστική δράση και την πολιτιστική συνεργασία.
<P>
Πράγματι, ο Πολιτισμός 2000 αποτελεί μία ουσιαστικότατη πρόοδο η οποία μπορεί να ενισχύσει τον ρόλο του πολιτισμού στην ευρωπαϊκή οικοδόμηση και να του παράσχει ένα αποτελεσματικό και συνεκτικό μέσο παρέμβασης.
<P>
Γι' αυτόν τον λόγο η Ομάδα της Ευρωπαϊκής Ριζοσπαστικής Συμμαχίας, θεωρώντας ότι με την κατάτμηση των ενισχύσεων και την ανάπτυξη ανά καλλιτεχνικό τομέα θα επιστρέφαμε στον παλιό κατακερματισμό των πόρων, δεν υπερψήφισε τις τροπολογίες που αφορούν το παράρτημα της πρότασης.
<P>
Ωστόσο, καθώς η εφαρμογή αυτού του φιλόδοξου και πολλά υποσχόμενου σχεδίου θα απαιτήσει σημαντικά ποσά χρηματοδότησης, η Ομάδα της Ευρωπαϊκής Ριζοσπαστικής Συμμαχίας υποστηρίζει την πρόταση της εισηγήτριας να αυξηθεί το δημοσιονομικό κονδύλι σε 250 εκατομμύρια Ecu.

<SPEAKER ID=86 NAME="Lindqvist (ELDR), Eriksson, Seppδnen, Sjφstedt και Svensson (GUE/NGL), Holm και Schφrling (V), Bonde, Krarup και Sandbζk (I-EDN)">
Η έκθεση της κ. Μούσχουρη για τη δημιουργία ενιαίου μέσου χρηματοδότησης και προγραμματισμού για την πολιτιστική συνεργασία αποτελεί ακόμη μια προσπάθεια για να δοθεί σάρκα και οστά στον όρο «Πολιτισμός της ΕΕ « - έναν πολιτισμό που δεν υπάρχει και τον οποίο δεν θεωρούμε επιθυμητό. Η έκθεση τονίζει ότι σημαντικότερος στόχος της συνεργασίας είναι να εξασφαλιστεί η καθιέρωση της πολιτιστικής διάστασης ως επικέντρου και κινητήριας δύναμης της διαδικασίας της ευρωπαϊκής ολοκλήρωσης, καθώς και ότι ο πολιτισμός είναι ένας παράγοντας κοινωνικής και πληθυσμιακής ολοκλήρωσης. Επίσης, με τις προτεραιότητες στα κριτήρια επιλογής το μεγαλύτερο βάρος δίνεται σε αυτό που αποκαλείται «ευρωπαϊκή προστιθέμενη αξία».
<P>
Ο πολιτισμός δεν μπορεί να δημιουργηθεί τεχνητά μέσω πολιτικών ενεργειών. Ο τοπικός, εθνικός και περιφερειακός πολιτισμός ανθεί όπως έχει ανθήσει εδώ και πολλούς αιώνες, και επιθυμούμε να συνεχίσει να ανθεί με τους δικούς του σπόρους μέσα στις κοινότητες που διακατέχονται από μια πολιτιστική σύμπνοια. Είμαστε της άποψης ότι αποτελεί ουτοπία να πιστεύουμε ότι μπορούμε να εφεύρουμε έναν κοινοτικό πολιτισμό ή μια ευρωπαϊκή πολιτιστική κληρονομιά. Θα ήταν απολύτως ορθό να χρησιμοποιήσουμε την αρχή της επικουρικότητας με τον σωστό τρόπο, ήτοι να παράσχουμε στους τοπικούς, περιφερειακούς και εθνικούς πολιτισμούς δυνατότητες ανάπτυξης, αντί να θεσπίσουμε πολιτιστική πολιτική στην ΕΕ.
<P>
Βάσει των παραπάνω απόψεων καταψηφίζουμε την έκθεση.

<SPEAKER ID=87 NAME="Mutin">
Η έκθεση της κ. Μούσχουρη έχει το πλεονέκτημα ότι πραγματοποιεί μια αποδεκτή σύνθεση ανάμεσα σε δύο λογικές που αφορούν τον πολιτισμό. Το Συμβούλιο των Υπουργών και η Επιτροπή, παρουσιάζοντας ένα πρόγραμμα πλαίσιο με το οποίο καθιερώνεται ένα ενιαίο μέσο χρηματοδότησης και προγραμματισμού, καθιστούν αυτόν τον πολιτισμό και τις σημαντικές εκφράσεις του ένα διαρθρωτικό μέσο μιας ευρωπαϊκής πολιτικής και μιας ευρωπαϊκής ταυτότητας. Έχουμε λιγότερο κατακερματισμό πόρων και συγκέντρωση των πιστώσεων σε μεγάλες ευρωπαϊκές εκδηλώσεις ή σε ουσιαστικές δράσεις οι οποίες περιλαμβάνουν μεγαλύτερο αριθμό Ευρωπαίων εταίρων (6 ή 7) από τον σημερινό (συνήθως 3).
<P>
Για ορισμένους βουλευτές αυτή η πολιτιστική συνεργασία ενέχει τον κίνδυνο να ευνοηθούν τα ήδη υπάρχοντα μεγάλα πολιτιστικά δίκτυα και να απομακρυνθεί η πολιτιστική δράση από τον πολίτη. Προτιμούν, επομένως, μία μάλλον τομεακή προσέγγιση, την προβολή και την αξιοποίηση δράσεων που θα είναι περισσότερο επικεντρωμένες σε μικρά σχέδια.
<P>
Η συζήτηση που έγινε ήταν συναρπαστική. Η έκθεση της κ. Μούσχουρη επιτρέπει έναν συμβιβασμό για τη χρονική περίοδο στην οποία αναφέρεται, δηλαδή την περίοδο 2000-2004. Ασφαλώς η συζήτηση δεν θα σταματήσει και οι απόψεις θα εξελιχθούν ανάλογα με τα στάδια της ευρωπαϊκής οικοδόμησης και με τη βούληση του καθενός για δημιουργία μιας πραγματικής ευρωπαϊκής κοινότητας.

<SPEAKER ID=88 NAME="Palm">
Αυτή η έκθεση αφορά ως επί το πλείστον τη λήψη μέτρων σε υπερεθνικό επίπεδο. Ο στόχος είναι να ενισχυθεί, μέσω της θέσπισης μιας κοινής πολιτικής για τον πολιτισμό, η κοινή ευρωπαϊκή πολιτιστική ταυτότητα και να χρησιμοποιηθεί ως μοχλός της πολιτιστικης ολοκλήρωσης.
<P>
Κατανοώ ότι τα μέτρα που προτείνονται, π.χ. η επίλυση των προβλημάτων που προκύπτουν εξαιτίας των διαφορών των κρατών μελών όσον αφορά τους φόρους και τους κανονισμούς στην αγορά εργασίας, είναι σωστά, εφόσον θέλουμε να έχουμε μία υπερεθνική πολιτική, αλλά δεν συμμερίζομαι την άποψη ότι είναι ένας καλός δρόμος για να τον ακολουθήσουμε. Αντίθετα, προσωπικά είμαι υπέρ μιας διακρατικής πολιτικής για τον πολιτισμό.
<P>
Εκτός αυτού πρέπει να εξετάσουμε τη σημασία που πρέπει ουσιαστικά να αποδοθεί στην προάσπιση της ευρωπαϊκής πολιτιστικής ταυτότητας. Από ιστορικής πλευράς είναι πολύ δύσκολο να βρεθεί κάτι που θα μπορούσε να ονομαστεί «κοινή ευρωπαϊκή ταυτότητα». Πέραν αυτού, σήμερα δημιουργούνται όλο και πιο συχνά πολιτιστικές ομάδες που υπερβαίνουν τα σύνορα των χωρών και των ηπείρων. Ένας νέος στην Στοκχόλμη αισθάνεται π.χ. ότι έχει περισσότερα κοινά με τους νέους της ίδιας κοινωνικής ομάδας που έχουν τον ίδιο περίπου τρόπο ζωής στη Νέα Υόρκη, το Παρίσι και τη Βαρκελώνη, παρά με την ομάδα «όλοι οι νέοι της Ευρώπης».
<P>
Για να αποφύγουμε τη δημιουργία ξενοφοβίας και καχυποψίας μεταξύ ανθρώπων από διάφορα μέρη του κόσμου και για να διαδοθούν οι ιδέες της αλληλεγγύης και της αδελφοσύνης, θεωρώ ότι η ΕΕ, αντί να κατασκευάζει τεχνητές πολιτιστικές ταυτότητες, θα πρέπει να ρίξει το βάρος στην ανάπτυξη της κατανόησης πέρα από τα πολιτιστικά σύνορα που υπάρχουν σήμερα.

<SPEAKER ID=89 NAME="Vaz da Silva">
Παρατηρείται σε αυτό το κείμενο ένα κενό το οποίο δεν μπορώ να μην επισημάνω, λαμβάνοντας υπόψη το γεγονός ότι πρόκειται για ένα πρόγραμμα πλαίσιο για τον τομέα του πολιτισμού.
<P>
Δεν είναι δυνατόν να αντιμετωπίζεται ο πολιτισμός σαν κάτι το στάσιμο, σαν μια υπόθεση καθορισμένη άπαξ και δια παντός. Είναι κάτι που βρίσκεται διαρκώς σε κίνηση και που δεν γνωρίζει σύνορα.
<P>
Προκειμένου να διαδραματίσει έναν χρήσιμο ρόλο, το ευρωπαϊκό πρόγραμμα στον τομέα του πολιτισμού θα πρέπει να είναι ευρύ και ευέλικτο, ώστε να μπορεί να αποδέχεται στους κόλπους του τις νέες αναδυόμενες μορφές πολιτισμού, καθώς και τους διάφορους πολιτιστικούς παράγοντες οι οποίοι εμφανίζονται, μετασχηματίζονται και εξαφανίζονται σαν να είναι κομήτες. Υπάρχουν, όμως, και οι πολιτισμοί και οι γλώσσες των μειονοτήτων, όπως και οι υπερεδαφικοί πολιτισμοί, οι πολιτισμοί των αποδήμων και των μεταναστών, που δεν μπορούν να συσχετιστούν με κάποια εδαφική επικράτεια και που είναι ακριβώς οι πλέον ξεχασμένοι, από τη στιγμή που δεν εκπροσωπούνται από κανένα κράτος ή περιφέρεια. Ας μην ξεχνάμε δε ότι το μωσαϊκό που λέγεται Ευρώπη σχηματίζεται από όλους αυτούς τους πολιτισμούς.
<P>
επί της έκθεσης Waddington (A4-0373/98)
<SPEAKER ID=90 NAME="Andersson, Hulthιn, Lφφw και Sandberg - Fries">
Θέλουμε να ευχαριστήσουμε την εισηγητή κ.Waddington για μία καλοδουλεμένη έκθεση η οποία έχει μεγάλη σημασία για την Ευρωπαϊκή Ένωση. Η κ. Waddington επέδειξε ιδιαίτερα έντονο ενδιαφέρον για τομείς που θεωρούμε σημαντικό να προβάλουμε όσον αφορά την ανάπτυξη του προγράμματος Leonardo da Vinci. Θέλουμε, πρωτίστως, να υπογραμμίσουμε την ανάγκη να μη γίνονται διακρίσεις κατά την υλοποίηση έργων τα οποία εντάσσονται στο πλαίσιο του προγράμματος, τη σημασία του ρόλου των μη κυβερνητικών οργανώσεων, καθώς και την προώθηση της ποιοτικής και καινοτόμου προσέγγισης της επαγγελματικής κατάρτισης.

<SPEAKER ID=91 NAME="Bonde, Krarup και Sandbζk">
Σήμερα καταψηφίσαμε την έκθεση Waddington για τη θέσπιση δεύτερου σταδίου του προγράμματος δράσης της Κοινότητας στον τομέα της επαγγελματικής κατάρτισης Leonardo da Vinci. Στηρίζουμε τις ανταλλαγές ως τμήμα της κατάρτισης, είτε πρόκειται για επαγγελματική, είτε για πανεπιστημιακή. Κάτι τέτοιο ίσως οδηγήσει σε κάποια ανανέωση εν συγκρίσει με την καθημερινή ρουτίνα. Παρ' όλα αυτά διαχωρίζουμε ρητώς τη θέση μας από τους πολιτικούς τόνους και υπονοούμενα που εκφράζονται στην έκθεση, όπως, για παράδειγμα, την υπογράμμιση της ευρωπαϊκής διάστασης στο πλαίσιο της θεωρητικής και πρακτικής επαγγελματικής κατάρτισης.
<P>
Η έκθεση προτρέπει να εξετασθεί το πρόγραμμα da Vinci σε συνάρτηση με μια ευρωπαϊκή στρατηγική για την απασχόληση. Φρονούμε ότι η ανεργία πρέπει να καταπολεμηθεί σε τοπικό, περιφερειακό ή εθνικό επίπεδο, δεδομένου ότι υπάρχουν πολλοί και διάφοροι λόγοι που ο κόσμος χάνει τη δουλειά του. Οι στρατηγικές για την καταπολέμηση της ανεργίας πρέπει ως εκ τούτου να αντανακλούν αυτές τις ιδιαιτερότητες.

<SPEAKER ID=92 NAME="Caudron">
Η έκθεση της συναδέλφου Susan Waddington περιλαμβάνει πολλές προτάσεις οι οποίες θα καταστήσουν πιθανότατα δυνατή τη βελτίωση της επαγγελματικής κατάρτισης και των συνεπειών της στην απασχόληση.
<P>
Ένα μεγάλο μέρος από τα κείμενά μας που θίγουν το ζήτημα της ανεργίας προβάλλουν την ποιότητα της επαγγελματικής κατάρτισης ως απαραίτητη προϋπόθεση για την απασχολησιμότητα των μισθωτών και των πολιτών.
<P>
Γι' αυτό είναι προφανές ότι επιβάλλεται αυτό το κοινοτικό πρόγραμμα να απευθύνεται κατά προτεραιότητα στα άτομα που απειλούνται με αποκλεισμό. Αυτή η προσπάθεια πρέπει να είναι διαρκής και συνεχής, και συμφωνώ με την άποψη που εξέφρασε η Επιτροπή ότι η διάρκεια του σχεδίου πρέπει να παραταθεί στα έξι χρόνια. Τη στιγμή που αυτός ο άξονας εντάσσεται τελικά στα πλαίσια του Ευρωπαϊκού Κοινωνικού Ταμείου, πρέπει να φροντίσουμε να συμπίπτουν τα χρονοδιαγράμματα, ούτως ώστε να επιτύχουμε μεγαλύτερη συνοχή και αποτελεσματικότητα. Σε αυτή τη λογική προστίθεται η λογική ότι πρέπει να εξασφαλισθεί το ανάλογο δημοσιονομικό κονδύλι που είναι απαραίτητο για την ομαλή διεξαγωγή του προγράμματος αυτού.
<P>
Ένας ακόμα λόγος ικανοποίησης είναι η επιθυμία να συνδέσουμε τους εταίρους με την εφαρμογή του Leonardo. Αυτή η φροντίδα για διαφάνεια τιμά το Ευρωπαϊκό Κοινοβούλιο και αποτελεί ισχυρή βούληση η οποία έχει ήδη υπογραμμιστεί σε άλλα κείμενα που εξέδωσε το Σώμα.
<P>
Τέλος, εκφράζω την επιφύλαξη κατά πόσον το Leonardo μπορεί να χρησιμεύσει ως συμπλήρωμα σε ήδη υπάρχουσες δράσεις, κυρίως στο πλαίσιο της κινητικότητας των σπουδαστών και του διδακτικού προσωπικού. Αν και η πρόθεση είναι καλή, δεν υπάρχει ο κίνδυνος να επιβαρύνουμε το σύστημα; Προκειμένου να μην υπάρχει αυτή η ανησυχία, νομίζω ότι θα ήταν προτιμότερο να αυξήσουμε τους πόρους που προορίζονται για το πρόγραμμα ΣΩΚΡΑΤΗΣ.

<SPEAKER ID=93 NAME="Holm">
Επιτρέψτε μου κατ' αρχάς να τονίσω τη θεμελιώδη σημασία του προγράμματος δράσης που περιλαμβάνεται, μεταξύ άλλων, στο πρόγραμμα Leonardo da Vinci, . Μπορώ, σε γενικές γραμμές, να στηρίξω ανεπιφύλακτα τους στόχους που έχουν τεθεί.
<P>
Έχω, όμως, αντιρρήσεις για τη μη παρουσίαση της εσωτερικής έρευνας η οποία διεξάγεται στην παρούσα φάση από την Επιτροπή αναφορικά με το πρόγραμμα Leonardo da Vinci και ολοκληρώνεται σύντομα, σε συνάρτηση με τη λήψη αποφάσεων που εξετάζονται τώρα από το Ευρωπαϊκό Κοινοβούλιο για τη συνέχιση του προγράμματος. Όπως προέκυψε, υπάρχουν προφανή προβλήματα όσον αφορά τον έλεγχο και την παρακολούθηση του προγράμματος, και αυτές είναι σοβαρές παρατηρήσεις.
<P>
Θεωρώ ότι το Ευρωπαϊκό Κοινοβούλιο θα έπρεπε να αναβάλει την ανάγνωση αυτής της έκθεσης μέχρι να ολοκληρωθεί και να αξιολογηθεί η εσωτερική έρευνα για το πρόγραμμα Leonardo da Vinci Ι.

<SPEAKER ID=94 NAME="Τitley">
Με μεγάλη ικανοποίηση ψηφίζω υπέρ της έκθεσης που εισηγήθηκε η συνάδελφος του Εργατικού Κόμματος κ. Sue Waddington.
<P>
Η προστιθέμενη αξία των προγραμμάτων κατάρτισης της ΕΕ, όπως το Leonardo, θα πρέπει να διαφυλαχθεί στα ερχόμενα χρόνια και να μην απειλείται από περικοπές της χρηματοδότησης. Θα πρέπει να δοθεί χρόνος στις ανάγκες κατάρτισης ώστε να αποφέρουν καρπούς σε νέες θέσεις εργασίας που καταλαμβάνονται από άτομα που συμμετέχουν στα προγράμματα - χρειάζεται να επενδύσουμε χρόνο αλλά και χρήμα στα προγράμματά μας κατάρτισης.
<P>
Η έκθεση πολύ σωστά καλεί την Επιτροπή να παράσχει σε όλη την επικράτεια της ΕΕ πληροφορίες σχετικά με τα καινούργια και καινοτόμα είδη κατάρτισης. Εάν υπάρχουν κάποια πράγματα σχετικά με την κατάρτιση τα οποία μπορούμε να διδαχθούμε ο ένας από τον άλλο στην Ευρώπη για το πώς θα εκπαιδευθούμε εμείς οι ίδιοι καλύτερα για τις σταδιοδρομίες του αύριο, τότε αυτά τα στοιχεία θα πρέπει να είναι διαθέσιμα σε όλες τις χώρες - εκείνο που μετράει είναι ό, τι λειτουργεί στην πράξη, και όχι ποια χώρα συνέλαβε πρώτη τις ιδέες.
<P>
Το Leonardο θα πρέπει να είναι ανοιχτό σε όλες τις ομάδες δημόσιου, ιδιωτικού και μη κερδοσκοπικού χαρακτήρα, και τα σχέδια κατάρτισης θα πρέπει να απευθύνονται κατά προτεραιότητα στα άτομα που βρίσκονται σε μειονεκτική θέση - για παράδειγμα σε όσους είναι θύματα διπλής διάκρισης, όχι μόνο επειδή είναι άνεργοι, αλλά και επειδή είναι άτομα με ειδικές ανάγκες ή ανήκουν σε κάποια εθνική μειονότητα.
<P>
επί της έκθεσης Pack (A4-0371/98)
<SPEAKER ID=95 NAME="Bonde, Krarup και Sandbζk">
Ψηφίσαμε κατά της έκθεσης Pack σχετικά με τη θέσπιση της δεύτερης φάσης του κοινοτικού προγράμματος δράσης στον τομέα της εκπαίδευσης ΣΩΚΡΑΤΗΣ. Στηρίζουμε τις ανταλλαγές ως τμήμα της κατάρτισης, είτε πρόκειται για επαγγελματική, είτε για πανεπιστημιακή. Κάτι τέτοιο ίσως οδηγήσει σε κάποια ανανέωση εν συγκρίσει με την καθημερινή ρουτίνα. Παρ' όλα αυτά διαχωρίζουμε ρητώς τη θέση μας από τους πολιτικούς τόνους και υπονοούμενα που εκφράζονται στην έκθεση, όπως, για παράδειγμα, ευρωπαϊκά σχολικά προγράμματα, σχέδια κατάρτισης με ευρωπαϊκή διάσταση, ευρωπαϊκές ακαδημαϊκές μονάδες και την ίδρυση ευρωπαϊκών πόλων γνώσης.

<SPEAKER ID=96 NAME="Caudron">
Θα ήθελα να συγχαρώ την κ. Pack για τη σαφήνεια της έκθεσής της και για την ορθότητα των προτάσεών της με στόχο τη βελτίωση του προγράμματος ΣΩΚΡΑΤΗΣ.
<P>
Αυτή η κοινοτική δράση για τα σχολικά ιδρύματα και τους φοιτητές είναι ένα από τα ωραία επιτεύγματα της Ευρωπαϊκής Ένωσης. Θα επιτρέψει σε χιλιάδες φοιτητές να ολοκληρώσουν την εκπαίδευσή τους εντάσσοντας σε αυτή τη διάσταση της ευρωπαϊκής ιθαγένειας.
<P>
Αναμφίβολα πρέπει να βελτιώσουμε το υπάρχον σύστημα, ιδιαίτερα σε επίπεδο διοικητικής διαχείρισης του εν λόγω προγράμματος.
<P>
Προτεραιότητα, βεβαίως, δίδεται στην αύξηση των πιστώσεων που χορηγούνται στο πρόγραμμα ΣΩΚΡΑΤΗΣ όχι μόνο για να καταστεί δυνατή μία αύξηση του αριθμού των «δικαιούχων», αλλά επίσης, και ίσως κυρίως, για να αυξηθεί το ποσό που καταβάλλεται σε κάθε φοιτητή.
<P>
Όπως μας διευκρινίζει η έκθεση, το κόστος αυτής της κινητικότητας είναι πολύ υψηλότερο από την ενίσχυση που χορηγείται. Πολύ συχνά απευθύνονται σε μένα φοιτητές που είναι δικαιούχοι του προγράμματος και με ρωτούν αν γίνεται να τους χορηγηθεί συμπληρωματική ενίσχυση για να μπορέσουν να ζήσουν σωστά στη χώρα που βρίσκονται.
<P>
Πιστεύω, επομένως, ότι πρέπει να ανατιμήσουμε αισθητά αυτή την «υποτροφία» για την κινητικότητα και να λάβουμε υπόψη τις στρεβλώσεις που υπάρχουν ανάμεσα στα επίπεδα ζωής στην Ένωση.
<P>
Μία παρόμοια ανατίμηση θα επιτρέψει το άνοιγμα του προγράμματος σε πολύ περισσότερους φοιτητές, που ενίοτε προβληματίζονται λόγω του επιπλέον κόστους που προκαλεί μία παραμονή στο εξωτερικό.
<P>
Από την άλλη πλευρά, συμφωνώ με την πρόταση η οποία επεκτείνει το πεδίο εφαρμογής του προγράμματος ΣΩΚΡΑΤΗΣ στους ενηλίκους οι οποίοι εγκατέλειψαν το εκπαιδευτικό σύστημα χωρίς να αποκτήσουν τίτλο σπουδών. Αυτή η διάταξη εντάσσεται απολύτως στη δράση για την καταπολέμηση της ανεργίας και στους άξονες οι οποίοι προτάθηκαν από το Ευρωπαϊκό Συμβούλιο του Λουξεμβούργου για την απασχόληση.

<SPEAKER ID=97 NAME="Deprez">
Έχω κι εγώ, όπως και η εισηγήτριά μας, την αίσθηση ότι, παρά τις κάποιες ελλείψεις, όπως η ανεπάρκεια των οικονομικών πόρων ή η κατακερματισμένη δομή και λειτουργία, η πρώτη φάση του κοινοτικού προγράμματος δράσης σε θέματα εκπαίδευσης ΣΩΚΡΑΤΗΣ ήταν επιτυχής και συνέβαλε σημαντικά στην ανάπτυξη της συνειδητοποίησης ότι είμαστε όλοι πολίτες της Ένωσης.
<P>
Σε έναν κόσμο όπου είναι όλο και πιο δύσκολο να διακρίνουμε την εκπαίδευση από την κατάρτιση και την αρχική από τη συνεχή κατάρτιση, η ολοκληρωμένη προσέγγιση όλων των προγραμμάτων για την εκπαίδευση, την επαγγελματική κατάρτιση και τη νεολαία αποτελεί σίγουρα τη μεγάλη καινοτομία και τη μεγάλη αξία του προγράμματος ΣΩΚΡΑΤΗΣ II.
<P>
Το πρόγραμμα επιδέχεται βεβαίως βελτιώσεις, με τις οποίες θα αυξηθεί η αποτελεσματικότητα και η ορθότητά του. Μία καλύτερη αντιστοιχία ανάμεσα στους στόχους που ανακοινώνονται και στα μέσα για την υλοποίησή τους, καθώς και μία μεγαλύτερη ακρίβεια κατά τον καθορισμό των υποχρεώσεων που επιβάλλονται στην Επιτροπή στο πλαίσιο των αποστολών της, μπορούν κυρίως να συμβάλουν σε μία ακόμη μεγαλύτερη επιτυχία του ΣΩΚΡΑΤΗΣ II.
<P>
Εν πάση περιπτώσει, είμαι πεπεισμένος ότι η ανάπτυξη μιας ευρωπαϊκής εκπαίδευσης η οποία θα υπερβαίνει τα εθνικά σύνορα και θα ανοίγει στους αυριανούς συμπολίτες μας νέες προοπτικές και νέους ορίζοντες είναι μία από τις βασικές παραμέτρους της ενοποίησης της Ευρωπαϊκής Ένωσης και, πέραν αυτής, της ενοποίησης της ευρωπαϊκής ηπείρου σε ένα ειρηνικό και ευημερεύον σύνολο.
<P>
Πράγματι, η οικονομική και νομισματική ένωση δεν μπορεί να διασφαλίσει από μόνη της την επιτυχία ενός τόσο φιλόδοξου εγχειρήματος. Η Ένωση θα πραγματοποιηθεί το ίδιο καλά, και ίσως ακόμα πιο σίγουρα, μέσα από το πνεύμα και μέσα από την ανακάλυψη από τις νέες γενιές μιας κοινής καταγωγής και ενός κοινού σχεδίου, που είναι όμως ανοικτά στον υπόλοιπο κόσμο.
<P>
Αυτή είναι η ουσιαστική πρόκληση που αποτελεί τη βάση του προγράμματος ΣΩΚΡΑΤΗΣ II και την οποία προσυπογράφω πλήρως. Αυτός είναι ο λόγος για τον οποίο υποστηρίζω ανεπιφύλακτα τη σημερινή γνωμοδότηση του Κοινοβουλίου για το θέμα αυτό.

<SPEAKER ID=98 NAME="Andersson, Hulthιn, Lφφw και Sandberg - Fries">
Θέλουμε να ευχαριστήσουμε την εισηγήτρια για μία σημαντική έκθεση. Η ανάπτυξη του προγράμματος ΣΩΚΡΑΤΗΣ έχει μεγάλη σημασία για τη μελλοντική ευρωπαϊκή εκπαιδευτική δράση. Με αυτή την επεξήγηση ψήφου θέλουμε να τονίσουμε τη θέση μας στο θέμα της επέκτασης του προγράμματος ώστε να συμπεριλαμβάνει και την Τουρκία. Μία τέτοια επέκταση είναι επίμαχη, δεδομένης της έλλειψης σεβασμού εκ μέρους της Τουρκίας προς τα ανθρώπινα δικαιώματα. Ταυτόχρονα, όμως, πρέπει να σημειωθεί ότι η πρόταση τροπολογίας αριθ. 22, για τη συνέργεια, μεταξύ άλλων, της Τουρκίας στο πρόγραμμα, τονίζει επίσης τη συνέργεια των χωρών του Ευρωπαϊκού Οικονομικού Χώρου και της ΕΖΕΣ.
<P>
Θεωρούμε ότι είναι καίριο να αποφανθεί το Ευρωπαϊκό Κοινοβούλιο για τη δυνατότητα να συμπεριληφθεί στο πρόγραμμα ΣΩΚΡΑΤΗΣ π.χ. η Νορβηγία και η Ισλανδία. Όσον αφορά την Τουρκία, η προαναφερθείσα θέση ισχύει και για το πρόγραμμα δράσης «Νεολαία».

<SPEAKER ID=99 NAME="Palm">
Δεν θα υποστηρίξω την πρόταση για τη συμμετοχή της Τουρκίας στο πρόγραμμα δράσης που εξετάζεται σε αυτή την έκθεση διότι η χώρα αυτή, 50 χρόνια μετά από την υπογραφή της συνθήκης για τα ανθρώπινα δικαιώματα, εξακολουθεί να μη συμμορφώνεται με το περιεχόμενο αυτής της συνθήκης.

<SPEAKER ID=100 NAME="Ηeinisch">
Θα ήθελα να υπογραμμίσω δύο σημεία αναφορικά με τη νέα φάση του προγράμματος ΣΩΚΡΑΤΗΣ:
<P>
Μέσω του νεοδημιουργηθέντος προγράμματος GRUNDTVIG συμπεριλαμβάνονται για πρώτη φορά στην εκπαίδευση των ενηλίκων οι σύλλογοι γονέων ως ισότιμοι εταίροι, γεγονός που επιδοκιμάζω ιδιαίτερα ως πρωτεργάτρια ευρωπαϊκών προγραμμάτων για τους γονείς. Τα εκπαιδευτικά μας προγράμματα έχουν έναν κοινό στόχο: να καλλιεργήσουν μια γενιά νέων Ευρωπαίων, στα χέρια των οποίων θα εναποθέσουμε στο μέλλον την κοινότητά μας. Η συμβολή των γονέων σε αυτή την αγωγή είναι καθοριστική και, συνεπώς, η συνεργασία τους σε ευρωπαϊκό επίπεδο, η συνεργασία τους με εκπαιδευτικούς και η δική τους επιμόρφωση αποτελούν ένα σημαντικό μέλημα.
<P>
Εκφράζω επίσης την ικανοποίησή μου και για το γεγονός ότι η νέα πρόταση για το πρόγραμμα ΣΩΚΡΑΤΗΣ δημιουργεί τη νομική βάση ώστε να μπορέσει να συμμετάσχει στο πρόγραμμα και η Τουρκία, κι ελπίζω αυτό να υλοποιηθεί σύντομα. Θεωρώ πως η συμμετοχή της Τουρκίας θα αποτελέσει μια ευκαιρία για τους Τούρκους πολίτες να συνειδητοποιήσουν την ιδέα των ανθρωπίνων δικαιωμάτων και της δημοκρατίας. Επ' αυτής της βάση εξεπόνησα και την έκθεσή μου σχετικά με τη συμμετοχή της Τουρκίας στο παρόν πρόγραμμα ΣΩΚΡΑΤΗΣ. Το ψήφισμα που θα εκδοθεί για την έκθεση αυτή θα επιτρέψει να αρχίσουμε την προετοιμασία της Τουρκίας για τη συμμετοχή της στο πρόγραμμα, και είμαι πεπεισμένη ότι το Ευρωπαϊκό Κοινοβούλιο θα υποστηρίξει τώρα και αυτή την έκθεση.

<SPEAKER ID=101 NAME="Darras">
Αυτή η δεύτερη φάση του προγράμματος ΣΩΚΡΑΤΗΣ εντάσσεται, όπως ακριβώς και τα υπόλοιπα προγράμματα που αφορούν τη νεολαία και την επαγγελματική κατάρτιση, σε ένα σύνολο με το οποίο δίδεται έμφαση στην εκπαίδευση και τη δια βίου κατάρτιση για όλους.
<P>
Πρόκειται για τη δημιουργία ενός κοινού υποβάθρου που έχει ως αποτέλεσμα τη δημιουργία ενός ευρωπαϊκού χώρου εκπαίδευσης και κατάρτισης. Το πρόγραμμα αυτό βασίζεται προφανώς στην εμπειρία που αποκτήθηκε κατά την πρώτη φάση του, με αποτέλεσμα να εδραιώνονται τα θετικά κεκτημένα, ενώ παράλληλα προστίθεται σε αυτά και η καινοτομία, στοιχείο απαραίτητο για την ανάπτυξη οποιασδήποτε κοινωνίας, καθώς και ένας «επαρκής» προϋπολογισμός για 29 χώρες.
<P>
Η έκθεση αυτή της Επιτροπής Πολιτισμού, Νεότητας, Παιδείας και Μέσων Ενημέρωσης, όπως μας προτείνεται σήμερα, πιστεύω ότι μπορεί να γίνει δεκτή. Μπορεί να γίνει δεκτή, διότι το Ευρωπαϊκό Κοινοβούλιο προτείνει μεγαλύτερο προϋπολογισμό - 2 δισεκατομμύρια ευρώ αντί για 1, 4 που προτείνει η Επιτροπή. Αν θέλουμε να έχει πρόσβαση στο πρόγραμμα αυτό ένας μεγάλος αριθμός νέων και ενηλίκων οι οποίοι επιθυμούν να καταρτιστούν ή/και να συνεχίσουν την επαγγελματική τους κατάρτιση, το ποσό αυτό είναι το ελάχιστο δυνατό, αν λάβουμε υπόψη το άνοιγμα του προγράμματος στους πολίτες 29 συνολικά χωρών. Μπορεί επίσης να γίνει δεκτή, διότι προβλέπεται η δυνατότητα κοινών δράσεων με τα άλλα προγράμματα που ασχολούνται με τη νεολαία και την κατάρτιση, διότι λαμβάνονται υπόψη οι νέες τεχνολογίες της πληροφορίας ως εκπαιδευτικό μέσο και ως νέα γνώση. Μπορεί, τέλος, να γίνει δεκτή, διότι έχουν απλοποιηθεί οι διαδικασίες και διότι λαμβάνεται υπόψη το τοπικό και περιφερειακό επίπεδο, σε μία προσπάθεια αποκέντρωσης βεβαίως, γεγονός το οποίο προϋποθέτει καλύτερη πληροφόρηση, ευρύτερη διάδοση και μία καλύτερη συνεργασία με τα κράτη μέλη.
<P>
Η πρόκληση είναι μεγάλη: δεν πρόκειται μόνο για το ευρωπαϊκό κοινωνικό πρότυπο που θέλουμε να υπερασπιστούμε, αλλά επίσης, και κυρίως, για το μέλλον των νέων και των μεγαλυτέρων, για τη δυνατότητα να τους προσφέρουμε μία θέση εργασίας, μία θέση σε αυτή την πολυπόθητη Ευρώπη των πολιτών.
<P>
επί της έκθεσης De Coene (A4-0389/98)
<SPEAKER ID=102 NAME="Bonde, Krarup και Sandbaek">
Στη Δανία η εθελοντική εργασία αποτελεί μακρά και καλή παράδοση, και αυτό ισχύει για όλες τις ηλικιακές ομάδες και όχι μόνο για τους νέους, παρ' όλο που το επίπεδο δραστηριότητας είναι σαφώς μεγαλύτερο για τους τελευταίους. Η Δανία συχνά ονομάζεται «χώρα των οργανώσεων», αφού κατά μέσο όρο κάθε Δανός είναι μέλος κάποιας οργάνωσης, είτε πρόκειται για πολιτικό κόμμα, είτε για οργάνωση νέων, ενώσεις προσκόπων ή ενώσεις ενοικιαστών. Όλοι αυτοί οι άνθρωποι εργάζονται για να βελτιώσουν τις συνθήκες των μελών της κάθε οργάνωσης, αλλά και άλλων που ενστερνίζονται τον σκοπό τους. Αποτελούν, ωστόσο, μειοψηφία όσοι θέλουν να εργαστούν για να αναπτύξουν την ευρωπαϊκή διάσταση, να προωθήσουν τη συνείδηση μιας κοινοτικής αστικής τάξης και να προωθήσουν έναν ευρωπαϊκό τομέα κατάρτισης. Θέτουμε το ερώτημα αν υπάρχει καν «ευρωπαϊκή διάσταση.» Διαχωρίζουμε ρητώς τη θέση μας από τους πολιτικούς τόνους και υπονοούμενα που εκφράζονται στην παρούσα έκθεση.
<P>
Οι προαναφερθείσες απόψεις αποτελούν την αιτία που καταψηφίζουμε την έκθεση De Coene.

<SPEAKER ID=103 NAME="Darras">
Θα ήθελα να συγχαρώ εδώ τον Philippe de Coene για την ποιοτική εργασία που εκπόνησε, όχι μόνον διότι συμφωνώ με την ανάλυσή του, αλλά και διότι η ανάλυση αυτή «ταράζει» πιθανότατα ορισμένες υπηρεσίες της Επιτροπής και κυρίως των κρατών μελών. Πράγματι, ανέκαθεν πίστευα ότι, για να βελτιωθεί η κατάσταση, θα έπρεπε να «ταρακουνήσουμε» τις ιδέες που είχαν γίνει αποδεκτές και να μην σταματάμε στο πρώτο εμπόδιο. Αυτό ακριβώς μας προτείνει σήμερα ο εισηγητής μας.
<P>
Όσον αφορά την ουσία, θα έλεγα ότι η ιδέα να αποκατασταθεί η ισορροπία των δράσεων στα πλαίσια του προγράμματος «Νεολαία» μου φαίνεται απολύτως θετική. Πράγματι, οι νέοι, ως αποτέλεσμα της θέσης και του πνεύματός τους, αναζητούν την κινητικότητα, τη γνώση, την εμπειρία, τη συμμετοχή, αναζητούν, με μία λέξη, την ιθαγένεια. Η προαγωγή, επομένως, των ανταλλαγών μεταξύ όλων των νέων, παρέχοντας τους απαραίτητους δημοσιονομικούς πόρους, είναι μια πολύ καλή ενέργεια. Οι τελευταίες μαθητικές διαδηλώσεις στη Γαλλία αποτελούν, από αυτή την άποψη, μία εκδήλωση που ενισχύει τις θέσεις του εισηγητή.
<P>
Εξάλλου, όσον αφορά την ευρωπαϊκή εθελοντική υπηρεσία, πρόγραμμα το οποίο υποστηρίζω απολύτως και το οποίο τιμά την κ. Επίτροπο και τις υπηρεσίες της, νομίζω ότι και αυτό επιδέχεται βελτίωση, κυρίως αν υιοθετηθεί η ιδέα του Philippe de Coene να δοθεί ένας σαφής ορισμός σχετικά με το τι πρέπει να είναι οι οργανώσεις υποδοχής (μη κερδοσκοπικές οργανώσεις), και τα σχέδια υποδοχής (δραστηριότητες οι οποίες δεν μπορούν να αντικαταστήσουν μια θέση εργασίας). Είναι καλύτερα να είμαστε σαφείς από την αρχή προκειμένου να αποφύγουμε κάθε παρεξήγηση.
<P>
Αυτό που θέλουμε είναι να βρεθούμε πιο κοντά στους νέους, να τους ενημερώνουμε καλύτερα για να τους κάνουμε να συμμετέχουν καλύτερα, να τους κάνουμε να συμμετέχουν καλύτερα για να τους κάνουμε παράγοντες μίας Ευρώπης που δημιουργείται από αυτούς και γι' αυτούς. Αυτός είναι ο λόγος που θα υπερψηφίσω την έκθεση αυτή.

<SPEAKER ID=104 NAME="Holm">
Η συγκέντρωση των διαφόρων προγραμμάτων στην ίδια στέγη είναι από πολλές απόψεις καλή. Επίσης, οι περισσότεροι στόχοι του προγράμματος είναι αξιέπαινοι, π.χ. η στήριξη των γλωσσικών γνώσεων και της κινητικότητας των νέων, ώστε να μπορούν να γνωρίζουν νέες και ξένες πολιτιστικές παραδόσεις.
<P>
Αντιθέτως, δεν μπορώ να στηρίξω τους στόχους που καθορίζονται σε πολλές προτάσεις τροπολογίας για την προώθηση μιας «πραγματικής ευρωπαϊκής ιθαγένειας», «των αρχών και των κανονιστικών διατάξεων της Ευρωπαϊκής Ένωσης» και «της συμμετοχής των νέων στην ανάπτυξη της Ένωσης». Θεωρώ ότι αυτοί δεν είναι στόχοι που θα πρέπει να συνδέονται με το εν λόγω πρόγραμμα για τους νέους. Για μένα προσωπικά το θέμα είναι η διεύρυνση της οικουμενικής και διεθνούς οπτικής, κάτι εντελώς διαφορετικό από την περιορισμένη κοινοτική ταυτότητα, η οποία είναι μία σκέψη που διαρκώς επαναλαμβάνεται, χωρίς καμία εντούτοις υποστήριξη.

<SPEAKER ID=105 NAME="Palm">
Δεν θα υποστηρίξω την πρόταση για τη συμμετοχή της Τουρκίας στο πρόγραμμα δράσης που εξετάζεται σε αυτή την έκθεση διότι η χώρα αυτή, 50 χρόνια μετά από την υπογραφή της συνθήκης για τα ανθρώπινα δικαιώματα, εξακολουθεί να μη συμμορφώνεται με το περιεχόμενο αυτής της συνθήκης.
<P>
επί των εκθέσεων Waddington (A4-0373/98), Pack (A4-0371/98) και De Coene (A4-0389/98)
<SPEAKER ID=106 NAME="Amadeo">
Η Συνθήκη του Αμστερνταμ, καθώς και η ίδια η Ατζέντα 2000 θέτουν αποφασιστικά ολόκληρη την πολιτική στον τομέα του πολιτισμού, της έρευνας, των καινοτομιών, της εκπαίδευσης και της κατάρτισης, με λίγα λόγια την πολιτική της γνώσης, στο κέντρο των μελλοντικών εξελίξεων της Ένωσης.
<P>
Σήμερα το ζήτημα είναι να προσφέρουμε μια όσο το δυνατόν μεγαλύτερη πρόσβαση στην εκπαίδευση και στη συνεχή ανανέωση των γνώσεων. Παρουσιάζοντας τις τρεις προτάσεις που αφορούν την εκπαίδευση, την κατάρτιση και τη νεότητα, η Επιτροπή υποδεικνύει τις κατευθυντήριες γραμμές μιας κοινοτικής δράσης με σκοπό να συνεισφέρει στην οικοδόμηση ενός ευρωπαϊκού πολιτιστικού και εκπαιδευτικού χώρου.
<P>
Κατά την άποψή μας, αποκτά επομένως μεγάλη σημασία η συνεργία αυτών των τριών προτάσεων, οι οποίες θα πρέπει αναπόφευκτα να συνεισφέρουν στην ανάπτυξη των γνώσεων, στον εμπλουτισμό των πολιτών και στην ανάπτυξη των δυνατοτήτων απασχόλησης, χάρη στην απόκτηση των εξειδικευμένων ικανοτήτων οι οποίες καθίστανται σήμερα απαραίτητες.
<P>
Σε έναν κόσμο που εξελίσσεται ραγδαία, ιδιαιτέρως υπό την επίδραση των τεχνολογικών αλλαγών και της κοινωνίας της πληροφόρησης, τα όρια μεταξύ της εκπαίδευσης και της κατάρτισης γίνονται όλο και λιγότερο στεγανά, και αυτός είναι ο πρωταρχικός σκοπός μας: να δημιουργήσουμε μια νομοθεσία η οποία να υποστηρίζει σε όλα τα επίπεδα την πολιτική της Ένωσης στον τομέα του πολιτισμού.
<P>
Είμαστε της γνώμης ότι και η παραδοσιακή διάκριση μεταξύ αρχικής και διαρκούς κατάρτισης, ή ακόμα η διάκριση μεταξύ τυπικής και άτυπης εκπαίδευσης, θα πρέπει να υπερκερασθεί από μια απλοποίηση των γραφειοκρατικών διαδικασιών και από τη δημιουργία μιας περιορισμένης και σταθερής δομής που θα πρέπει να πραγματοποιηθεί σε κοινοτικό και εθνικό πλαίσιο με τα διαρθρωτικά ταμεία, ιδιαίτερα δε το Ευρωπαϊκό Κοινωνικό Ταμείο, εάν λάβουμε υπόψη ότι οι δράσεις συνεργασίας σε θέματα νεότητας αποτελούν ένα σημαντικό και βασικό στοιχείο στην ενεργό συμμετοχή των νέων και στην προώθηση της ιθαγένειάς τους σε ευρωπαϊκό επίπεδο και ότι το πρόγραμμα ΣΩΚΡΑΤΗΣ, προωθώντας την ποιότητα της εκπαίδευσης και αναπτύσσοντας την ευρωπαϊκή της διάσταση - που ενδιαφέρει 4 εκατομμύρια διδάσκοντες και 70 εκατομμύρια νέους - αποτελεί ένα σημαντικό κοινοτικό κεκτημένο, κυρίως από την άποψη της προσέγγισης της Ένωσης στους πολίτες και της διαδικασίας της ευρωπαϊκής οικοδόμησης.

<SPEAKER ID=107 NAME="Blak, Iversen και Kirsten Jensen">
Οι Δανοί σοσιαλδημοκράτες του Κοινοβουλίου ψήφισαν σήμερα υπέρ της συνέχισης και βελτίωσης των τριών προγραμμάτων με βάση τις κατευθυντήριες γραμμές της Ατζέντας 2000. Τα προγράμματα θα απλοποιηθούν και οι παράμετροι ισότητας θα ενισχυθούν, όσον αφορά τόσο την ίση μεταχείριση ανδρών και γυναικών, όσο και τη συμπερίληψη των περιθωριοποιημένων ομάδων.
<P>
Στηρίζουμε επίσης σε γενικές γραμμές τις προταθείσες τροπολογίες επί των προγραμμάτων. Υπάρχουν, ωστόσο, μεμονωμένες διατυπώσεις οι οποίες κατά τη γνώμη μας υπερτονίζουν το υπερεθνικό στοιχείο. Η θέση μας είναι ότι τα κράτη μέλη πρέπει να διατηρήσουν την κύρια αρμοδιότητα στον τομέα της κατάρτισης. Η ευρωπαϊκή πολιτική κατάρτισης πρέπει μόνο να συμπληρώνει και να στηρίζει την εθνική πολιτική κατάρτισης.

<SPEAKER ID=108 NAME="Lindqvist">
Στις εκθέσεις της κ. Waddington, της κ. Pack, και των κ.κ. De Coene και Castagnetti υπάρχουν πολλές καλές προτάσεις όσον αφορά την εκπαίδευση και τον πολιτισμό, οι οποίες σχετίζονται με την επαγγελματική κατάρτιση, το σύστημα της μαθητείας, τη δια βίου μάθηση, την εκπαίδευση σε άλλες χώρες, τους αλλοδαπούς διδάσκοντες κ.λπ..
<P>
Όμως, τα προγράμματα τονίζουν πολύ την «ευρωπαϊκή ταυτότητα», την «ευρωπαϊκή πολιτιστική κληρονομιά», τo «Europass-κατάρτιση», έχοντας όλα ως στόχο την προώθηση της ευρωπαϊκής ολοκλήρωσης. Πολλά από τα προγράμματα ζητούν νέα κονδύλια χρηματοδότησης. Όσον αφορά το πρόγραμμα Leonardo da Vinci, διεξάγονται προς το παρόν έρευνες για απάτες που αφορούν κοινοτικούς πόρους. Το περιεχόμενο πολλών εκ των εκθέσεων που βασίζεται σε δεδομένα είναι καλό, όμως οι συνεχείς «ευρωπαϊκές» προεκτάσεις στερούνται λαϊκού ερείσματος. Το ερώτημα είναι τί σημαίνει ο όρος ευρωπαϊκός πολιτισμός και αν υφίσταται αυτή η έννοια.

<SPEAKER ID=109 NAME="Seillier">
Στη δεύτερη φάση των προγραμμάτων ΣΩΚΡΑΤΗΣ και Leonardo γίνεται επίκληση στη φαντασία και στην καινοτομία σε θέματα επαγγελματικής κατάρτισης των νέων και των ενηλίκων, και σε θέματα συνεχούς «δια βίου» κατάρτισης. Αλλωστε, καθώς δίδεται μεγάλο βάρος στην αρχή της «ισότητας των ευκαιριών για άντρες και γυναίκες», διερωτώμαι μήπως θα ήταν συνετό και δίκαιο να προταθούν πρωτότυπες περίοδοι κατάρτισης για τις νέες γυναίκες. Πράγματι, υπό τις σημερινές συνθήκες πολλές καθυστερούν να φέρουν στον κόσμο το πρώτο τους παιδί για να εξασφαλίσουν πρώτα, με κάθε τίμημα, κάποια επαγγελματικά προσόντα (η μέση ηλικία για την απόκτηση ενός πρώτου παιδιούν στην Ευρώπη είναι τα 29 χρόνια) ή διακόπτουν την πανεπιστημιακή τους εκπαίδευση ή την επαγγελματική τους κατάρτιση μόλις κάνουν παιδιά. Το να καταφέρουμε να συνδυάσουμε, για όσες γυναίκες το επιθυμούν, τη χρονική περίοδο της μητρότητας με τη χρονική περίοδο της κατάρτισης είναι κατά πάσα πιθανότητα δυνατόν και ευκταίο για το καλό των γυναικών, των ζευγαριών, των παιδιών και, επομένως, της κοινωνικής συνοχής. Μήπως θα έπρεπε να καλλιεργήσουμε την ευγενή άμιλλα σε αυτόν τον τομέα ανάμεσα στις διάφορες ευρωπαϊκές χώρες;
<P>
Όσον αφορά το νέο κοινοτικό πρόγραμμα δράσης υπέρ της νεολαίας, στερείται δύναμης, έμπνευσης και πολιτιστικής προοπτικής. Δεδομένου ότι υπάρχουν άλλα προγράμματα για τους νέους σχετικά με τις σχολικές ανταλλαγές, την επαγγελματική κατάρτιση και τη μαθητεία, εμείς θα θέλαμε να δούμε στο νέο αυτό πρόγραμμα προτάσεις που θα βοηθούσαν τους νέους των διαφόρων χωρών μας να γνωρίσουν καλύτερα τα κοινά σημεία της πολιτιστικής κληρονομιάς τους, με τα οποία δεν γαλουχούνται πλέον. Διότι σε όλες, δυστυχώς, τις χώρες της Ευρώπης η φιλολογική παιδεία, η γνώση της ελληνικής και λατινικής αρχαιότητας, χωρίς να αναφέρουμε τους δέκα αιώνες ιστορίας και πολιτισμού που εσφαλμένα αποκαλούνται Μεσαίωνας, η γενική παιδεία, με δυο λόγια, παραμερίσθηκαν προς όφελος επιστημονικών κλάδων σκοπός των οποίων δεν είναι πλέον η γνώση του ανθρώπου. Όλοι οι μεγάλοι σταθμοί της Ιστορίας και του πολιτισμού για τους διάφορους λαούς μας είχαν μία ευρωπαϊκή διάσταση: η ρωμαϊκή αυτοκρατορία, η αυτοκρατορία του Καρλομάγνου, η αγία γερμανική αυτοκρατορία, ο μοναχισμός, η εποχή των ιπποτών, η ρομανική τέχνη, η γοτθική τέχνη, τα πανεπιστήμια, τα προσκυνήματα, η Αναγέννηση, ο Κλασσικισμός, ο Διαφωτισμός, κ.λπ... Το να επιτρέψουμε στους νέους μας να γνωρίσουν τη διαφορετική κληρονομιά κάθε κράτους μας, με βάση μία θεμελιώδη ενότητα, το να τους επιτρέψουμε να διαποτιστούν με έναν κοινό πολιτισμό, όχι μόνο από αγάπη για το παρελθόν, αλλά για να διαθέτουν το διανοητικό και πνευματικό οπλοστάσιο που θα τους επιτρέψει να αντιμετωπίσουν από κοινού τις μεγάλες προκλήσεις του σήμερα, είναι μάλλον ένας ευγενής στόχος τον οποίο πρέπει να προωθήσουμε.
<P>
Το πιο μεγάλο έλλειμμα στην Ευρώπη του τέλους του παρόντος αιώνα και της χιλιετίας είναι μάλλον η έλλειψη ανθρωπισμού, και μάλιστα τη στιγμή που, σύμφωνα με τα λόγια του Paul Valery, η Ευρώπη είναι η ήπειρος που αναρωτήθηκε περισσότερο για τη θέση του ανθρώπου στη φύση, στην κοινωνία, και απέναντι στον Θεό.
<P>
Ναι, αν το θελήσουμε, θα είναι και πάλι δυνατόν να αποκτήσουν οι νέοι της Ευρώπης ενθουσιασμό για την κοινή τους μοίρα.

<SPEAKER ID=110 NAME="Vaz da Silva">
Η υπόθεση της εκπαίδευσης και της κατάρτισης είναι τόσο βασική για τις κοινωνίες μας, ώστε ο μεγάλος αριθμός αυτών που ζήτησαν τον λόγο στην παρούσα συζήτηση με υποχρέωσε να καταθέσω την αιτιολόγηση ψήφου μου γραπτώς. Θέλω να συγχαρώ τη διεξαγωγή της κοινής συζήτησης για τα θέματα εκπαίδευσης, κατάρτισης και νεότητας, που αντικατοπτρίζει τη συνεχώς αυξανόμενη τάση για χάραξη ολοκληρωμένης πολιτικής για τους συγκεκριμένους τομείς, μια τάση που προφανώς υποστηρίζω. Θα διατυπώσω δύο παρατηρήσεις, που αντανακλούν το πνεύμα των τροπολογιών που υπέβαλα: η μία αφορά την έκθεση de Coene και η δεύτερη την έκθεση Pack.
<P>
Πρώτον, θα πρέπει, κατά τη χάραξη των πολιτικών για τη νεολαία, να αποτραπεί ο κίνδυνος πρόκλησης ρήξης ανάμεσα στους νέους και τον κόσμο των ενηλίκων, όπως επίσης ανάμεσα στους νέους που είναι μέλη οργανώσεων και τους υπόλοιπους νέους - οι οποίοι αποτελούν την πλειοψηφία. Μια γνήσια πολιτική για τη νεολαία είναι εκείνη που, αντί να προσπαθεί να κερδίσει πόντους στο ορατό της πεδίο, πολλαπλασιάζοντας τις δομές και τους χώρους που απευθύνονται στους νέους, παραμερίζει ούτως ώστε να αφήσει χώρο για τους νέους στο πλαίσιο των υπολοίπων πολιτικών.
<P>
Δεύτερον, δεν πρόκειται να υπάρξει μια ευρωπαϊκή εκπαιδευτική πολιτική, εφόσον δεν δρομολογηθεί μια ευρωπαϊκή πολιτική για τις γλώσσες. Είναι αναγκαίο να υπάρξει σοβαρός προβληματισμός και ενδελεχής συζήτηση σχετικά με τη γενίκευση, σε επίπεδο Ένωσης, της διδασκαλίας, σε όλα τα παιδιά και ήδη από την πρωτοβάθμια εκπαίδευση, μιας γλώσσας η οποία θα χρησιμεύσει και ως γλώσσα επικοινωνίας. Εκ παραλλήλου με τη λήψη της προαναφερθείσας απόφασης, θα πρέπει να προωθηθούν δραστήριες πολιτικές με στόχο την προαγωγή της πολυγλωσσίας, εφόσον μόνο η ταυτόχρονη δρομολόγηση των δύο αυτών πτυχών είναι σε θέση να στοιχειοθετήσει μια ρεαλιστική ευρωπαϊκή πολιτική για τις γλώσσες.
<P>
επί της έκθεσης Skinner (A4-0385/98)
<SPEAKER ID=111 NAME="Andersson, Hulthιn, Lφφw και Sandberg - Fries">
Θέλουμε να ευχαριστήσουμε τον εισηγητή κ. Skinner για το μεγάλο ενδιαφέρον που επιδεικνύει σε ένα σημαντικό θέμα. Η Επιτροπή έχει χειριστεί παλαιότερα με άσχημο τρόπο το θέμα του μηχανισμού παρέμβασης από την ίδια για την κατάργηση ορισμένων εμποδίων στις εμπορικές συναλλαγές, κυρίως όσον αφορά τον σεβασμό των συνδικαλιστικών δικαιωμάτων και το δικαίωμα αυτοδιάθεσης των κρατών μελών. Ωστόσο, επείγει να βρεθεί λύση στο θέμα. Θεωρούμε ότι με την έκθεση που υπεβλήθη τώρα στη σύνοδο έχει βρεθεί μία αποδεκτή λύση στο θέμα των συνδικαλιστικών δικαιωμάτων και του δικαιώματος αυτοδιάθεσης των κρατών μελών.

<SPEAKER ID=112 NAME="Berthu">
Η πρόταση κανονισμού του Συμβουλίου που μας υπεβλήθη στοχεύει στη θέσπιση μηχανισμού παρέμβασης της Επιτροπής, ο οποίος θα επιτρέπει να υποχρεούνται τα κράτη μέλη στην κατάργηση ορισμένων εσωτερικών εμποδίων στις συναλλαγές. Η Επιτροπή είχε τη σχετική έμπνευση μετά από τις αγροτικές κινητοποιήσεις στη Γαλλία κατά την περίοδο 1993-1995, στη διάρκεια των οποίων γεωργοί παρεμπόδισαν τη διακίνηση ορισμένων εισαγόμενων προϊόντων - κυρίως φορτηγά με φράουλες από την Ισπανία - τα οποία και κατέστρεψαν. Η γαλλική κυβέρνηση είχε εκτιμήσει, σε ορισμένες περιπτώσεις, ότι ήταν καλύτερα να αποφύγει την επέμβαση των δυνάμεων ασφαλείας, για να μη διακινδυνεύσει την πρόκληση πολύ μεγαλύτερων ταραχών, στάση που είχε σκανδαλίσει τις Βρυξέλλες. Από εκεί προέκυψε και το σχέδιο του σημερινού κειμένου, σκοπός του οποίου είναι να παράσχει στην Επιτροπή τα μέσα προκειμένου να γίνει περισσότερο σεβαστή η ελεύθερη κυκλοφορία των εμπορευμάτων, για την οποία μας επαναλαμβάνουν μέχρι κορεσμού, στην αιτιολογική έκθεση καθώς και στις αιτιολογικές σκέψεις, ότι πρόκειται για μία από τις θεμελιώδεις αρχές της Ευρωπαϊκής Κοινότητας. Ξεχνούν, όμως, να διευκρινίσουν ότι δεν είναι η μόνη και ότι είναι μάλιστα λιγότερο θεμελιώδης από κάποιες άλλες.
<P>
Η πρόταση της Επιτροπής απεικονίζει τον σκανδαλωδώς αντιδημοκρατικό τρόπο που χρησιμοποιούν συνήθως τα ευρωπαϊκά θεσμικά όργανα προκειμένου να προωθήσουν την υπερεθνικότητα. Μας καλεί επίσης να αναλογιστούμε την έννοια της ευθύνης των Κρατών σε θέματα δημοσίας τάξεως, η οποία αυτή τη στιγμή είναι άκρως επίκαιρη στο πλαίσιο της συζήτησης για την επικύρωση της Συνθήκης του Αμστερνταμ.
<P>
Θα αναφερθώ κατ' αρχάς στην αντιδημοκρατική μέθοδο. Η πρώτη μορφή του σχεδίου προέβλεπε, ούτε λίγο ούτε πολύ, το δικαίωμα της Επιτροπής να λαμβάνει «αποφάσεις» με τις οποίες θα καταδικάζεται η δράση (ή η αδράνεια) ορισμένων κρατών μελών σε θέματα εμποδίων στις συναλλαγές. Οι αποφάσεις αυτές στη συνέχεια θα χρησίμευαν ως βάση για δικαστικές αποφάσεις εθνικών ή κοινοτικών δικαστηρίων, με τις οποίες θα επιβάλλονται στα κράτη πρόστιμα ή ρήτρες. Ωστόσο, το Συμβούλιο εξεπλάγη, όταν είδε να καταφθάνει μία τόσο τεράστια πρόταση: οι υπάλληλοι της Επιτροπής τού ζητούσαν απαθέστατα - είναι αλήθεια, βεβαίως, ότι γι' αυτούς πρόκειται για κάτι το φυσιολογικό - να τους παραχωρήσει την εξουσία να επιβάλλουν κυρώσεις στα κράτη μέλη. Ακόμα κι αν το ήθελε, το Συμβούλιο δεν θα μπορούσε να παραχωρήσει αυτήν την εξουσία, διότι, απλούστατα, δεν την έχει, εκτός από την περίπτωση της διαδικασίας για υπερβολικά μεγάλα ελλείμματα.
<P>
Οι υπάλληλοι επικαλέστηκαν τότε τα συμπεράσματα του Ευρωπαϊκού Συμβουλίου του Αμστερνταμ σχετικά με το σχέδιο δράσης υπέρ της εσωτερικής αγοράς, στα οποία οι αρχηγοί κρατών και κυβερνήσεων ζητούσαν από την Επιτροπή «να εξετάσει τα μέσα προκειμένου να διασφαλισθεί κατά τρόπο αποτελεσματικό η ελεύθερη κυκλοφορία των εμπορευμάτων, συμπεριλαμβανομένης της δυνατότητας επιβολής κυρώσεων στα κράτη μέλη». Με την ευκαιρία αυτή, το Συμβούλιο των Υπουργών ανακάλυψε ότι στο Ευρωπαϊκό Συμβούλιο του Αμστερνταμ βάλανε τους αρχηγούς κρατών και κυβερνήσεων να πουν ότι νά' ναι στην τελική πράξη, χωρίς να το πάρουν είδηση οι ενδιαφερόμενοι. Ελπίζουμε, εξάλλου, να συντελέσαμε κάπως στη δημοσιοποίηση αυτής της δολοπλοκίας, διότι τότε την είχαμε καταγγείλει με σθένος.
<P>
Το Συμβούλιο, λοιπόν, αναθεώρησε την πρόταση της Επιτροπής, αλλά με μετριοπάθεια, ούτως ώστε η δεύτερη μορφή του κειμένου, που μας παρουσιάζουν σήμερα, να είναι ελάχιστα καλύτερη από την πρώτη. Πράγματι, εδώ η έννοια της «απόφασης» της Επιτροπής έχει αντικατασταθεί από την «κοινοποίηση», η οποία είναι επίτηδες διφορούμενη και είναι δύσκολο να πει κανείς αν η εφαρμογή της είναι προαιρετική, όπως συμβαίνει στην περίπτωση μιας γνωμοδότησης, ή υποχρεωτική, όπως συμβαίνει στην περίπτωση μιας οδηγίας. Την αμηχανία αυξάνει η πλήρης απουσία νομικής βάσης, σε τέτοιο βαθμό ώστε η Επιτροπή αναγκάστηκε να ξετρυπώσει το μη χρησιμοποιούμενο άρθρο 235, το οποίο έχουμε καταδικάσει εκατό φορές διότι επιτρέπει στην Κοινότητα να παραχωρεί στον εαυτό της εξουσίες που της έχουν αρνηθεί οι συνθήκες. Για όλους αυτούς τους λόγους η Ομάδα των Ανεξαρτήτων για την Ευρώπη των Εθνών είναι απολύτως δικαιολογημένη να καταψηφίσει σήμερα την πρόταση κανονισμού.
<P>
Αυτή η υπόθεση, όμως, μας παρακινεί και σε έναν ευρύτερο συλλογισμό όσον αφορά την αρχή της πρωταρχικής ευθύνης των κρατών σε θέματα εσωτερικής δημοσίας τάξεως. Αν και αυτός ο θεμελιώδης κανόνας αναγνωρίζεται επανειλημμένως από τη Συνθήκη, παραδείγματος χάριν στο άρθρο 36, που σχετίζεται ακριβώς με την κυκλοφορία των εμπορευμάτων, γίνεται συνεχώς αντικείμενο χλευασμού, ακόμα και από το Δικαστήριο των Ευρωπαϊκών Κοινοτήτων. Πράγματι ήδη σε μία παλιά νομολογία (απόφαση Rutili, 28 Οκτωβρίου 1975), το Δικαστήριο κατέστησε σαφές ότι «η έννοια αυτή (η ευθύνη των κρατών σε θέματα εσωτερικής δημοσίας τάξεως) πρέπει να ερμηνεύεται αυστηρά, ούτως ώστε η ισχύς της να μην μπορεί να προσδιορίζεται μονομερώς από κάθε κράτος μέλος, χωρίς έλεγχο από τα θεσμικά όργανα της Κοινότητας...» , και αυτός ο έλεγχος διέπεται από το μέλημα για τήρηση των αρχών του κοινοτικού δικαίου.
<P>
Για την υπόθεση συγκεκριμένα των αγροτικών κινητοποιήσεων της περιόδου 1993-1995, έχουμε τώρα την απόφαση την οποία εξέδωσε το Ευρωπαϊκό Δικαστήριο στις 9 Δεκεμβρίου του 1997, η οποία διέπεται από το ίδιο πνεύμα και δικαιολογεί όλες τις αξιώσεις της Επιτροπής. Τα επιχειρήματα της Γαλλίας, τα οποία βασίζονταν στην εθνική ευθύνη σε θέματα δημοσίας τάξεως, απορρίφθηκαν από το Δικαστήριο. Ας παραθέσουμε, μεταξύ άλλων, ένα απόσπασμα της απόφασης: «τα κράτη μέλη, τα οποία παραμένουν τα μόνα αρμόδια για την τήρηση της δημοσίας τάξεως και τη διαφύλαξη της εσωτερικής ασφάλειας, διαθέτουν βεβαίως ένα περιθώριο εκτιμήσεως για να προσδιορίσουν ποια είναι, σε μία δεδομένη περίσταση, τα πιο κατάλληλα μέτρα για την εξάλειψη των εμποδίων στην εισαγωγή των προϊόντων. Τα θεσμικά όργανα της Κοινότητας δεν έχουν επομένως το δικαίωμα να αντικαθιστούν τα κράτη μέλη και να τους υπαγορεύουν τα μέτρα που πρέπει να υιοθετήσουν και να εφαρμόσουν αποτελεσματικά για να διασφαλίσουν την ελεύθερη κυκλοφορία των εμπορευμάτων στο έδαφός τους. Ωστόσο, το Δικαστήριο έχει το δικαίωμα, λαμβανομένων υπόψη των εξουσιών εκτιμήσεως που αναφέρονται παραπάνω, να επαληθεύει, στις υποθέσεις για τις οποίες γίνεται προσφυγή σε αυτό, αν το εν λόγω κράτος μέλος έλαβε τα κατάλληλα μέτρα για να διασφαλίσει την ελεύθερη κυκλοφορία των εμπορευμάτων».
<P>
Με άλλα λόγια, το εθνικό κράτος είναι βέβαια υπεύθυνο για τη δημόσια τάξη του, αλλά αυτή η αρμοδιότητα πλαισιώνεται από τις κοινοτικές αρχές στις οποίες δεν μπορεί να αντίκειται και τις οποίες, αντίθετα μάλιστα, πρέπει να στηρίζει.
<P>
Αυτή η θέση του Δικαστηρίου, και γενικά των ευρωπαϊκών θεσμικών οργάνων, διαφωτίζει με πολύ ενδιαφέροντα τρόπο τη συζήτηση για την επικύρωση της Συνθήκης του Αμστερνταμ. Πράγματι, οι οπαδοί αυτής της Συνθήκης διατείνονται ότι δεν θα είναι και πολύ σοβαρό να εγκαταλείψουμε τους ελέγχους προσώπων στα σύνορα με τους γείτονές μας, και ότι δεν θα είναι και πολύ σοβαρό επίσης να κοινοτικοποιήσουμε το σύνολο της πολιτικής μας για τη μετανάστευση, εφόσον το άρθρο 64 της Συνθήκης των Ευρωπαϊκών Κοινοτήτων θα παρέχει μία ρήτρα ασφαλείας και θα διασφαλίζει ότι "ο παρών τίτλος δεν πλήττει την άσκηση των αρμοδιοτήτων που ανήκουν στα κράτη μέλη για την τήρηση της δημοσίας τάξεως και τη διαφύλαξη της εσωτερικής ασφάλειας» . Βλέπουμε ποια είναι η πραγματική αξία αυτής της "διαφύλαξης» . Πρόκειται για μία οφθαλμαπάτη με στόχο να παραπλανήσει τον πολίτη και να τον κάνει να πιστέψει ότι το εθνικό κράτος του διατηρεί τις εξουσίες του, τη στιγμή που οι τελευταίες τού αφαιρούνται σταδιακά με τρόπο αντιδημοκρατικό, μέσω της νομολογίας του Ευρωπαϊκού Δικαστηρίου. Στην προκειμένη περίπτωση, αν η Γαλλία, αφού επικυρώσει τη Συνθήκη του Αμστερνταμ, θελήσει μια μέρα να επαναφέρει τους ελέγχους προσώπων στα σύνορά της, εξαιτίας ενός αυξανόμενου κινδύνου για τη δημόσια τάξη της, η Επιτροπή θα απαντήσει ότι η χώρα μας πρέπει να βρει τον τρόπο να διατηρήσει την τάξη στο εσωτερικό της διατηρώντας τη θεμελιώδη κοινοτική αρχή της ελεύθερης κυκλοφορίας των προσώπων. Θα είμαστε τότε υποχρεωμένοι να υπακούσουμε σε αυτή την εντολή, με την απειλή να οδηγηθούμε ενώπιον του Ευρωπαϊκού Δικαστηρίου, την τελική απόφαση του οποίου θα την γνωρίζουμε από την αρχή.
<P>
Αυτό που το Συμβούλιο θέλει να εγκριθεί σήμερα με αυτό το σχέδιο κανονισμού, και αυτό που θέλουν να εγκριθεί με τη Συνθήκη του Αμστερνταμ, είναι το πιο φοβερό έγκλημα που μπορεί να διαπράξει κανείς απέναντι σε έναν λαό, να τον εμποδίσει δηλαδή να αμυνθεί όταν δέχεται επίθεση.

<SPEAKER ID=113 NAME="Blak, Iversen και Kirsten Jensen">
Οι Δανοί σοσιαλδημοκράτες του Κοινοβουλίου ψήφισαν σήμερα υπέρ της θέσπισης ενός μηχανισμού παρέμβασης για την κατάργηση ορισμένων εμποδίων στις συναλλαγές. Η αρχική πρόταση της Επιτροπής ήταν εντελώς απαράδεκτη, δεδομένου ότι η Επιτροπή αποκτούσε υπερβολικά μεγάλη ισχύ που θα της επέτρεπε να εμπλέκεται σε συνδικαλιστικές διαφωνίες, αλλά και διότι η πρόταση μπορούσε να υπονομεύσει θεμελιώδη δικαιώματα, όπως το δικαίωμα της απεργίας.
<P>
Η νέα πρόταση, την οποία υπερψηφίσαμε, είναι τελείως διαφορετική. Η Επιτροπή δεν έχει πλέον το δικαίωμα να απαιτεί παρέμβαση ενός κράτους μέλους στις εθνικές απεργίες. Η νέα πρόταση υποχρεώνει τα κράτη μέλη να ενημερώνουν την Επιτροπή για πιθανά εμπόδια σε εμπορικές συναλλαγές, καθώς και για το πώς σκοπεύουν να τα άρουν. Προβλέπεται επίσης μια διάταξη η οποία εγγυάται το δικαίωμα της απεργίας.
<P>
Ως εκ τούτου, επιλέξαμε να υποστηρίξουμε τον εισηγητή, ο οποίος συστήνει τη στήριξη της πρότασης της Επιτροπής με την παρούσα μορφή της.

<SPEAKER ID=114 NAME="Eriksson, Seppδnen, Sjφstedt και Svensson">
Οι υπογράφοντες καταψήφισαν την έκθεση για τους εξής λόγους:
<P>
Μία απόφαση ενέχει τον κίνδυνο παραβίασης θεμελιωδών συνδικαλιστικών δικαιωμάτων.-Είναι νομοθετικά άτοπος ο συσχετισμός των κανονισμών που αφορούν την ελεύθερη κυκλοφορία εμπορευμάτων με αυτούς που αφορούν την ελεύθερη κυκλοφορία ατόμων.-Δεν πρέπει να δοθούν στην Επιτροπή οι αρμοδιότητες του είδους που προτείνεται, καθώς αυτές υπάγονται στο δικαστήριο ή στις διαπραγματεύσεις για το περιεχόμενο της συνθήκης. Η Επιτροπή δεν πρέπει να έχει δικαίωμα να ενεργεί σε θέματα που αφορούν την οριοθέτηση μεταξύ εθνικού και κοινοτικού δικαίου.
<SPEAKER ID=115 NAME="Hager, Kronberger, Linser, Lukas και Raschhofer">
Οι φιλελεύθεροι βουλευτές δεν εγκρίνουν τις τροπολογίες 1-15. Παρ' όλο που από άποψη περιεχομένου οι τροπολογίες αυτές είναι σωστές, δεν φαίνεται ορθή η σύνδεση του νόμιμου αιτήματος της ελεύθερης κυκλοφορίας των εργαζομένων με έναν κανονισμό σχετικά με τη θέσπιση μηχανισμού παρέμβασης της Επιτροπής για την κατάργηση ορισμένων εμποδίων στις εμπορικές συναλλαγές. Το θέμα της ελεύθερης κυκλοφορίας των εργαζομένων θα έπρεπε να αποτελέσει αντικείμενο μιας ειδικής έκθεσης.

<SPEAKER ID=116 NAME="Lindqvist">
Η έκθεση εκπονήθηκε με αναιτιολόγητη ταχύτητα και ετέθη προς ανάγνωση ως έκτακτη έκθεση, με μία πολύ μικρή προθεσμία, κατά την διάρκεια αυτής της συνόδου. Η έκθεση δεν είναι εμπεριστατωμένη. Παρ' όλο που έχει αμβλυνθεί η αρχική - ακόμη χειρότερη - πρόταση, είναι απαράδεκτη. Το απεργιακό δικαίωμα περιορίζεται, το εργατικό δίκαιο κατακρεουργείται και παραβλέπεται η εθνική νομοθεσία και οι συλλογικές συμβάσεις. Η έκθεση πρέπει να απορριφθεί.

<SPEAKER ID=117 NAME="Murphy">
Οι εκπρόσωποι του Εργατικού Κόμματος στο Ευρωπαϊκό Κοινοβούλιο υποστηρίζουν την έκθεση Skinner σχετικά με την πρόταση κανονισμού (ΕΚ) του Συμβουλίου περί θεσπίσεως μηχανισμού παρέμβασης της Επιτροπής για την κατάργηση ορισμένων εμποδίων στις συναλλαγές (COM(97)0619). Η έκθεση αναφέρεται κυρίως στην ελεύθερη διακίνηση αγαθών στην ευρωπαϊκή ενιαία αγορά, και όχι στην ελεύθερη διακίνηση προσώπων. Ωστόσο, δεδομένης της σημασίας της, το Εργατικό Κόμμα του Ευρωπαϊκού Κοινοβουλίου υποστήριξε μία αναφορά στην ελεύθερη διακίνηση των προσώπων κατά την ανάγνωση της έκθεσης.

<SPEAKER ID=118 NAME="Palm">
Αυτή η έκθεση αναφέρεται στη δυνατότητα παρέμβασης όταν «οι πράξεις μεμονωμένων προσώπων θέτουν εμπόδια» στην ελεύθερη διακίνηση των εμπορευμάτων. Δεν τίθεται κατά βάση υπεράνω του απεργιακού δικαιώματος, μπορεί, όμως, να έχει, παρ' όλα αυτά, σοβαρές επιπτώσεις στο έργο των συνδικαλιστικών οργανώσεων. Επί παραδείγματι, η πρόταση αναθέτει σε κάθε κράτος εκτεταμένες υποχρεώσεις για την κατάργηση των εμποδίων, γεγονός που συνεπάγεται ότι το κράτος δεν θα τηρεί πλέον ουδέτερη στάση στις αντιπαραθέσεις στην αγορά εργασίας. Πέραν αυτού, η πρόταση έχει ως συνέπεια ο προσανατολισμός των ενεργειών των μεμονωμένων κυβερνήσεων να ενθαρρύνει, σύμφωνα με τη συνδικαλιστική οργάνωση των εργαζομένων στις μεταφορές, ενέργειες οι οποίες, σε περίπτωση αντιπαράθεσης, αποτελούν συνέργεια σε σπάσιμο της απεργίας. Εξαιτίας αυτού θα καταψηφίσω την έκθεση.

<SPEAKER ID=119 NAME="Θεωνάς">
Η ΕΕ αφού καθιέρωσε την ενιαία εσωτερική αγορά και μπαίνει πλέον στην τελική ευθεία για την εφαρμογή του ΕΥΡΩ, επιχειρεί τώρα να θωρακίσει την πολιτική της, με μέτρα που θα την «εξασφαλίζουν» από τις αντιδράσεις των ευρωπαίων πολιτών και τους αγώνες τους.
<P>
Στο όνομα της απρόσκοπτης εφαρμογής της αρχής της ελεύθερης κυκλοφορίας των εμπορευμάτων, επιχειρεί με την υπό συζήτηση πρόταση κανονισμού να υπονομεύσει τα πιο θεμελιώδη κοινωνικά δικαιώματα..
<P>
Το πρόσχημα που πάντα χρησιμοποιούνταν, η περίφημη «παρακώλυση των συγκοινωνιών», υιοθετείται για άλλη μια φορά για τον ασφυκτικό περιορισμό των δημοκρατικών, των κοινωνικών και των ατομικών δικαιωμάτων των ευρωπαίων πολιτών.
<P>
Με την πρώτη πρόταση, που ήταν ενδεικτική των απόψεων που κυριαρχούν στην Επιτροπή -το κατεξοχήν «ομοσπονδιακού» χαρακτήρα και με μεγάλες εκτελεστικές αρμοδιότητες όργανο της ΕΕ-, δινόταν το δικαίωμα στους ιδιώτες, μετά από απόφαση της Επιτροπής, να προσφεύγουν ατομικά στα εθνικά δικαστήρια και να ζητούν τη λήψη προσωρινών μέτρων, την επιδίκαση αποζημίωσης και την επιβολή χρηματικών ποινών. Την ίδια στιγμή, και με σκοπό την «αποτροπή της επέκτασης των ταραχών», το κράτος μέλος στο έδαφος του οποίου συμβαίνουν οι κινητοποιήσεις μετατρέπεται σε αστυνομικό, εκτελεστικό όργανο, με υποχρέωση την έγκαιρη λήψη των «αναγκαίων» κατασταλτικών μέτρων για την «άρση των εμποδίων», γιατί διαφορετικά επικρέμεται η δαμόκλειος σπάθη της παραπομπής στο ΔΕΚ. Οι εργαζόμενοι θα βρίσκονταν αντιμέτωποι με διπλό μέτωπο. Αυτό της εθνικής κρατικής εξουσίας και αυτό των «θιγόμενων ιδιωτών».
<P>
Με την πολιτική συμφωνία που επιτεύχθηκε στο Συμβούλιο, έγινε μια κάποια βελτίωση στο αρχικό κείμενο, αφού απαλείφεται το δικαίωμα άσκησης ατομικών προσφυγών στη βάση απόφασης της Επιτροπής και στη λογική των ασφαλιστικών μέτρων. Η πίεση όμως, νομική και πολιτική, στο ενδιαφερόμενο κράτος μέλος για άρση των «εμποδίων» εξακολουθεί να ισχύει.
<P>
Παρά τις αλλαγές που έγιναν, η υπό εξέταση πρόταση κανονισμού ανοίγει τους ασκούς του Αιόλου, και απειλεί αποφασιστικό πλήγμα στην άσκηση των συλλογικών εργασιακών δικαιωμάτων. Το δικαίωμα της απεργίας, το δικαίωμα του συνέρχεσθαι, υπονομεύονται κατάφωρα και εγκαινιάζεται και επίσημα μια νέα περίοδος περιοριστικής εφαρμογής τους. Είναι εμφανές ότι η Ευρώπη των μονοπωλίων και των τραπεζιτών δεν μπορεί να αντέξει τις διεκδικήσεις των ελλήνων, γάλλων, ιταλών αγροτών που αντιπαλεύουν τις συνέπειες της αντιαγροτικής πολιτικής, της Ε.Ε. και των κρατών μελών, τις κινητοποιήσεις των φορτηγατζήδων που διεκδικούν ανθρώπινες ώρες εργασίας και κατάργηση του ντάμπινγκ. Η Ευρώπη της «ελεύθερης κυκλοφορίας» δεν μπορεί να αντέξει τις κινητοποιήσεις των ναυτεργατών που αντιμάχονται την μείωση των εργασιακών τους δικαιωμάτων στα τριτοκοσμικά πρότυπα.
<P>
Για άλλη μια φορά, η υποκρισία υπερβαίνει κάθε όριο. Από τη μια επικαλούνται την περίφημη επικουρικότητα, προβαίνουν σε μεγαλόστομες διακηρύξεις και επικαλούνται τα θεμελιώδη ατομικά δικαιώματα και την ίδια στιγμή μετατρέπουν τα κράτη σε στυγνό καταστολέα των εργατικών αγώνων. Προφανώς, η κατανομή των αρμοδιοτήτων που προκύπτει από την περίφημη επικουρικότητα αναθέτει το ρόλο του απεργοσπάστη στα κράτη μέλη.
<P>
Εύλογες ανησυχίες υπάρχουν και σε σχέση με το ρόλο που θα παίξει το Σύστημα Πληροφοριών του Σένγκεν στο θέμα αυτό, καθώς ελλοχεύει ο κίνδυνος όσοι μετέχουν ενεργά στις εργατικές κινητοποιήσεις να περιληφθούν στις λίστες των «υπόπτων» διατάραξης της δημόσιας τάξης. Το βήμα για την επαναφορά της έννοιας του «εσωτερικού εχθρού» δεν είναι μακριά και διευκολύνεται από την σκόπιμα ασαφή έννοια της «καταπολέμησης της τρομοκρατίας» που φαίνεται να αναβαθμίζεται σε έναν από τους βασικούς τομείς δραστηριοποίησης της Εuropol.
<P>
Καταψηφίζουμε την έκθεση με τον πιο κατηγορηματικό τρόπο. Πρόκειται για θέμα που δεν επιδέχεται τροπολογιών και διορθωτικών παρεμβάσεων. Αλλά και στο θέμα αυτό, δεν είναι τυχαίο ότι κάποιες τροπολογίες της Επιτροπής Κοινωνικών Υποθέσεων που προσπαθούσαν να εισαγάγουν κάποια δικλείδα ασφαλείας σχετικά με το δικαίωμα του συνέρχεσθαι και την εκτίμηση της νομιμότητας, από νομική άποψη, υπό το πρίσμα αποκλειστικά του εθνικού εργατικού δικαίου, δεν περιελήφθησαν στην έκθεση. Από την πλευρά μας, καλούμε τους εργαζόμενους της Ευρώπης, μέσα από την πάλη τους να αχρηστεύσουν τέτοιου είδους διατάξεις και να παλέψουν για την κατοχύρωση και τη διεύρυνση των δικαιωμάτων τους. Εμείς θα πορευτούμε μαζί τους.

<SPEAKER ID=120 NAME="Titley">
Με μεγάλη ικανοποίηση ψηφίζω υπέρ της έκθεσης που εισηγήθηκε ο συνάδελφος του Εργατικού Κόμματος κ. Peter Skinner. Μετά από τις πρόσφατες απεργίες των Γάλλων οδηγών φορτηγών, οι οποίες προκάλεσαν τόσο σοβαρές ζημιές σε εταιρείες άλλων χωρών οι οποίες δεν είχαν καμία ανάμειξη, καθώς και στους ελεύθερους επαγγελματίες οδηγούς, η έκθεση αυτή περιέχει ορθές προτάσεις για τον περιορισμό ανάλογων προβλημάτων στο μέλλον.
<P>
Υποστηρίζω το αίτημα για ταχεία αποκατάσταση της ελεύθερης διακίνησης αγαθών σε περιπτώσεις που η τελευταία παρακωλύεται κατά τρόπο που να αποδιοργανώνει τη λειτουργία της εσωτερικής αγοράς.
<P>
Είναι δύσκολη η επίτευξη ισορροπίας αφενός μεταξύ του δικαιώματος των συνδικάτων να διαμαρτύρονται ειρηνικά στη χώρα τους και της ανάγκης να επιτραπεί η συνέχιση των συναλλαγών στην εσωτερική αγορά για την οποία έχουν αναλάβει δέσμευση οι κυβερνήσεις των κρατών μας εδώ και πολύ καιρό.
<P>
Οι εσωτερικές διαφωνίες, όπως οι πρόσφατοι αποκλεισμοί των λιμανιών στη Γαλλία, θα πρέπει να διευθετούνται από τα εμπλεκόμενα σε αυτές μέρη στην εμπλεκόμενη χώρα. Οι υπόλοιποι καλό θα είναι να κοιτάξουμε τη δουλειά μας.
<P>
Ένα σύστημα έγκαιρης προειδοποίησης για τα πιθανά εμπόδια του ελεύθερου εμπορίου μεταξύ κυβερνήσεων και Επιτροπής θα βοηθήσει σημαντικά. Οι κυβερνήσεις είναι απαραίτητο να εξασφαλίζουν ότι οι αλλοδαποί πολίτες και εταιρείες θα είναι σε θέση να διεξάγουν τις νόμιμες συναλλαγές τους, σε περιπτώσεις τοπικής διαφωνίας στην οποία δεν εμπλέκονται. Ελπίζω ότι η ισορροπημένη προσέγγιση της έκθεσης αυτής θα επιτρέψει και τη διευθέτηση των νόμιμων διαφωνιών σε οποιαδήποτε χώρα της ΕΕ, αλλά και τις ελεύθερες και ορθές συναλλαγές στο υπόλοιπο της ΕΕ.

<SPEAKER ID=121 NAME="Wibe">
Καταψηφίζω αυτή την έκθεση για τους εξής λόγους:
<P>
Πρώτον, αναφέρεται ρητά ότι ο κανονισμός δεν θα προσδιορίζει τα δικαιώματα και τις ελευθερίες του πολίτη.
<P>
Δεύτερον, όλα τα μέτρα σε αυτόν τον τομέα ενέχουν τον κίνδυνο να μεταβληθούν σε περιορισμούς του δικαιώματος της διαφωνίας, διότι όλες οι θεσμοθετημένες και νόμιμες ενέργειες στον τομέα των μεταφορών είναι ένα εμπόδιο για την ελεύθερη κυκλοφορία των εμπορευμάτων.
<P>
Τρίτον, η πρόταση δεν διαχωρίζει τις νόμιμες από τις παράνομες ενέργειες.
<P>
Τέταρτον, η πρόταση αναθέτει εκτεταμένες υποχρεώσεις στα αντίστοιχα κράτη να καταργήσουν τα εμπόδια, κάτι που συνεπάγεται ότι το κράτος δεν θα τηρεί πλέον ουδέτερη στάση στις αντιπαραθέσεις στην αγορά εργασίας.
<P>
Πέμπτον, η πρόταση έχει ως συνέπεια να ενεργούν οι κυβερνήσεις των μεμονωμένων κρατών προς μία κατεύθυνση η οποία διευκολύνει τους πολίτες άλλων χωρών να εργάζονται, κάτι που, σε περίπτωση αντιπαράθεσης, αποτελεί συνεργία σε σπάσιμο απεργίας.
<P>
Τα θεμελιώδη δικαιώματα και οι ελευθερίες των Σουηδών πολιτών είναι εγγυημένα με το ΦΕΚ 2: 1.
<P>
Βάσει του ΦΕΚ RF 2: 17 οι «ενώσεις εργαζομένων και εργοδοτών δικαιούνται να προσφύγουν σε συνδικαλιστικά απεργιακά μέτρα, αν ο νόμος ή οι συμβάσεις δεν προβλέπουν κάτι διαφορετικό».
<P>
επί της έκθεσης Chanterie (A4-0378/98)
<SPEAKER ID=122 LANGUAGE="FR" NAME="Dell' Alba">
Κύριε Πρόεδρε, εκφράζω την άποψή μου με αυτήν την αιτιολόγηση ψήφου, διότι θέλω να καταγραφεί στα πρακτικά η ψήφος μου για την έκθεση του κ. Chanterie, μια και ψήφισα διαφορετικά από τα υπόλοιπα μέλη της Ομάδας μου, γεγονός για το οποίο είμαι πολύ υπερήφανος, ιδιαίτερα όσον αφορά την παράγραφο 7.
<P>
Χαιρετίζω την έγκριση αυτού του κειμένου και πιστεύω ότι, εν αναμονή της εφαρμογής από την Ευρωπαϊκή Ένωση των μέτρων πλήρους εναρμόνισης που προτείνουμε, πολύ σωστά το Κοινοβούλιο ζήτησε, με τόσο μεγάλη πλειοψηφία, την τροποποίηση της πρώτης παραγράφου του άρθρου 6 της παρούσας οδηγίας: « κατά τρόπο ώστε να έχουν τα κράτη μέλη ρητή υποχρέωση αναγνώρισης των αδειών και των εγκρίσεων που εκδίδονται από άλλα κράτη μέλη στον τομέα της ομοιοπαθητικής ιατρικής».
<P>
Πιστεύω ότι η ψήφος της Ομάδας μου, η οποία δεν ακολούθησε αυτή τη σύσταση, δεν ήταν ορθή. Για τον λόγο αυτό ψήφισα υπέρ, όπως και η πλειοψηφία του Ευρωπαϊκού Κοινοβουλίου, και ήθελα να το επισημάνω προκειμένου να καταγραφεί στα πρακτικά. Εκφράζω τα συγχαρητήριά μου εκ βάθους καρδίας για την ψήφιση της έκθεσης του κ. Chanterie, που είναι πολύ σημαντική για το μέλλον της ομοιοπαθητικής ιατρικής.

<SPEAKER ID=123 NAME="Deprez">
Είναι απαραίτητο να παρατηρήσουμε ότι, έξι χρόνια μετά από την έγκριση των δύο οδηγιών του 1992, οι οποίες περιείχαν συμπληρωματικές διατάξεις για τις οδηγίες του 1965, του 1975 και του 1981 σχετικά με τα ομοιοπαθητικά φάρμακα, οι στρεβλώσεις του ανταγωνισμού και οι αναταραχές της αγοράς εξακολουθούν να υπάρχουν σε αυτόν τον τομέα δραστηριοτήτων. Επιπλέον, ασκήθηκε από την Επιτροπή δίωξη εναντίον τεσσάρων κρατών μελών ενώπιον του Ευρωπαϊκού Δικαστηρίου για μη μεταφορά ή ελλιπή μεταφορά των δύο εν λόγω οδηγιών στο εθνικό τους δίκαιο.
<P>
Την ίδια στιγμή, περισσότεροι του ενός στους πέντε Ευρωπαίους καταφεύγουν πλέον στην ομοιοπαθητική!
<P>
Είναι βέβαιο ότι η εξέλιξη καθυστέρησε πάρα πολύ. Το γεγονός δε ότι οι παρασκευαστές των ομοιοπαθητικών φαρμάκων είναι συνήθως μικρές και μεσαίες επιχειρήσεις, οι οποίες πλήττονται από την υποχρέωση που εξακολουθεί να τους επιβάλλεται de facto να καταχωρούν χωριστά τα προϊόντα τους σε κάθε κράτος μέλος, καθιστά ακόμα πιο σημαντικό να δοθεί γρήγορα απάντηση στην κατάσταση η οποία καταγγέλεται εδώ.
<P>
Για τον λόγο αυτό υποστηρίζω την πρόταση που διατυπώνει ο εισηγητής μας να τροποποιηθεί η κοινοτική νομοθεσία κατά τρόπο ώστε να έχουν τα κράτη μέλη την υποχρέωση να αναγνωρίζουν - κάτω από ειδικές προϋποθέσεις οι οποίες δεν έχουν προσδιοριστεί ακόμα - τις καταχωρήσεις ή εγκρίσεις που ήδη έγιναν ή δόθηκαν από κάποιο άλλο κράτος μέλος.
<P>
Μία παρόμοια τροποποίηση της ισχύουσας νομοθεσίας προϋποθέτει ασφαλώς ότι όλα τα κράτη μέλη ανταποκρίνονται στα πιο υψηλά πρότυπα υγείας και ασφάλειας στον τομέα των αδειών και των καταχωρήσεων ομοιοπαθητικών προϊόντων σε εθνικό επίπεδο. Σε κανένα κράτος μέλος δεν μπορεί η ουσιαστική ελευθέρωση της αγοράς αυτών των προϊόντων να μεταφράζεται στην πραγματικότητα σε μία μείωση του επιπέδου προστασίας της υγείας του πληθυσμού.

<SPEAKER ID=124 NAME="Lindqvist">
Το ενδιαφέρον για τα ομοιοπαθητικά φάρμακα και η κατανάλωση τους αυξάνεται. Για τους καταναλωτές είναι σημαντικό να αναγνωριστούν τα ομοιπαθητικά φαρμακευτικά σκευάσματα ως φάρμακα. Είναι σημαντικό να γίνει αυτή η εκτίμηση, ώστε να μην επηρεαστεί η ασφάλεια. Θα πρέπει να μπορούν οι άνθρωποι να αγοράζουν και να χρησιμοποιούν ομοιοπαθητικά φάρμακα και να είναι σίγουροι ότι αυτές οι φαρμακευτικές ουσίες δεν έχουν αρνητικές επιπτώσεις στην υγεία.
<P>
Οι καταναλωτές επιθυμούν να υπάρχει μεγαλύτερη σαφήνεια και να παρέχεται καλύτερη περιγραφή του περιεχομένου των προϊόντων που χρησιμοποιούν, συνεπώς, η αύξηση της αμοιβαίας αναγνώρισης των ομοιοπαθητικών σκευασμάτων είναι επιθυμητή. Ταυτόχρονα, υπάρχει μία πληθώρα διαφορετικών εθνικών κινήτρων για τις διάφορες νομοθεσίες των κρατών μελών σε αυτόν τον τομέα, γεγονός που προκύπτει από την έλλειψη συντονισμού των υφισταμένων οδηγιών.
<P>
Ωστόσο, η αύξηση της αμοιβαίας αναγνώρισης απαιτεί από το κάθε κράτος μέλος να γνωρίζει τις προϋποθέσεις καταχώρισης στις διάφορες χώρες. Συνεπώς, πρέπει να δημοσιοποιηθούν πρώτα αυτές οι προϋποθέσεις και τα κίνητρα, ώστε να μπορεί να γίνει μία σύγκριση. Κατόπιν, κάθε χώρα πρέπει να κρίνει η ίδια αν θέλει να αναγνωρίσει τα ομοιοπαθητικά προϊόντα άλλων χωρών. Έως ότου καταστεί αυτό δυνατόν, δεν υπάρχει κανένας λόγος να αναγκαστούν τα κράτη μέλη να αναγνωρίσουν προϊόντα που έχουν εγκριθεί σε ένα άλλο κράτος μέλος.

<SPEAKER ID=125 NAME="Palm">
Σε αυτήν την έκθεση θεωρείται, μεταξύ άλλων, ότι η υποχρεωτική ένδειξη «ομοιοπαθητικό φάρμακο χωρίς εγκεκριμένη θεραπευτική ενέργεια» στις ετικέτες των ομοιοπαθητικών προϊόντων έχει υποτιμητική χροιά και ότι τούτο προφανώς συνιστά άνιση μεταχείριση. Εξαιτίας αυτού, ζητείται να τροποποιηθεί το κείμενο και η διατύπωση να γίνει «χρήση σύμφωνα με την κλινική ομοιοπαθητική φαρμακολογία». Περαιτέρω, ζητείται να υποχρεωθούν όλα τα κράτη μέλη να αναγνωρίσουν την έγκριση από άλλα κράτη μέλη των ομοιοπαθητικών φαρμακευτικών παρασκευασμάτων και να καταργηθεί η απαγόρευση της χρήσης επινοημένων ονομασιών στα ομοιοπαθητικά φάρμακα.
<P>
Θεωρώ ότι αυτό μπορεί να έχει αρνητικές συνέπειες. Οι ρυθμίσεις που αφορούν την πώληση των ομοιοπαθητικών φαρμάκων είναι αρκετά αυστηρές, όσον αφορά π.χ. τις ονομασίες και τις προειδοποιήσεις, ακριβώς για να μην εξαπατηθούν οι καταναλωτές και πιστέψουν ότι το σκεύασμα μπορεί να θεραπεύσει σοβαρές ασθένειες. Ειδικά σε χώρες που το κόστος των επισκέψεων στα νοσοκομεία είναι υψηλό, δημιουργείται ο κίνδυνος να παρασυρθεί ο κόσμος και να καταναλώνει «χάπια ευτυχίας», αντί να επισκέπτεται τον γιατρό για να υποβληθεί σε εξέταση και να του δοθεί συνταγή για το κατάλληλο φάρμακο. Η ονομασία π.χ. του φαρμάκου παίζει, εν προκειμένω, σημαντικό ρόλο από ψυχολογική άποψη.
<P>
Τα ομοιοπαθητικά φάρμακα είναι καλά ως συμπληρωματικά της παραδοσιακής ιατρικής περίθαλψης, δεν πρέπει, όμως, να οδηγηθούμε σε μία κατάσταση όπου ο κόσμος θα αντικαθιστά τις επισκέψεις στον γιατρό με ομοιοπαθητικά φάρμακα.

<SPEAKER ID=126 NAME="Wibe">
Δεν μπορώ να ψηφίσω υπέρ αυτής της έκθεσης, διότι προσπαθεί ποικιλοτρόπως να υποβαθμίσει την αξία της καθιερωμένης ιατρικής πρακτικής προς όφελος των ομοιοπαθητικών φαρμάκων και θεραπειών αμφιβόλου, λίγο πολύ, αξίας. Στην παράγραφο 17 π.χ. ζητείται να αντικατασταθεί η καθιερωμένη πλέον ένδειξη, σύμφωνα με την οποία δεν έχει αποδειχτεί ότι το εν λόγω ομοιοπαθητικό φάρμακο επιφέρει κάποια (θετικά) αποτελέσματα, με το εντελώς ακατανότητο «ομοιοπαθητικό φάρμακο χωρίς αλλοπαθητικές θεραπευτικές επιδιώξεις». Στο άρθρο ΙΕ αναφέρεται επιπλέον ότι «η υποχρεωτική μνεία της επιστημονικής ονομασίας στην ετικέτα /.../ αυξάνει την ασάφεια».
<P>
Εν ολίγοις, η εν λόγω έκθεση ρέπει υπερβολικά, κατά τη γνώμη μου, προς το μη επιστημονικό, κάτι που πιστεύω ότι μακροπρόθεσμα δεν ευνοεί την εξέλιξη στον τομέα των φαρμάκων και τη μέριμνα για την υγεία των ανθρώπων.
<P>
επί της έκθεσης Thyssen (A4-0359/98)
<SPEAKER ID=127 NAME="Blokland">
Η πρόταση της κυρίας Thyssen με βρίσκει απολύτως σύμφωνο. Πολύ σωστά υπογραμμίζεται η σημασία μιας καλής εξωτερικής αξιολόγησης των δραστηριοτήτων της Ευρωπαϊκής Επιτροπής. Στην ευρεία έκθεση της Ευρωπαϊκής Επιτροπής συχνά δεν καθίσταται σαφές ποια ακριβώς αποτελέσματα έχουν επιτευχθεί. Σε διάφορα σημεία η προστιθέμενη αξία της κοινοτικής δράσης παραμένει ασαφής. Η Ευρωπαϊκή Επιτροπή είναι υποχρεωμένη να εφαρμόζει την αρχή της επικουρικότητας. Εφόσον δεν υπάρχει προστιθέμενη αξία, δεν υπάρχει λόγος να υπάρχει κοινοτική δράση. Σε αυτές τις περιπτώσεις θα πρέπει να έχουμε την ικανότητα να το αναγνωρίζουμε και να μην προχωρούμε περισσότερο από όσο θα έπρεπε. Με δυο λόγια η Ευρωπαϊκή Επιτροπή θα πρέπει να κάνει λιγότερα, αλλά καλύτερα.
<P>
Η παράγραφος 20 του ψηφίσματος εφιστά την προσοχή στην ελλιπή ενσωμάτωση της περιβαλλοντικής πολιτικής στη συνολική πολιτική για τις μικρομεσαίες επιχειρήσεις. Όσον αφορά τη σχέση μεταξύ της πολιτικής για τις μικρομεσαίες επιχειρήσεις και της περιβαλλοντικής πολιτικής, το άτυπο συμβούλιο περιβάλλοντος που διεξήχθη στο Αμστερνταμ στα μέσα Απριλίου του 1997 κατέληξε στο συμπέρασμα ότι οι μικρομεσαίες επιχειρήσεις, εκτός από το γεγονός ότι συμβάλλουν στη δημιουργία θέσεων απασχόλησης, διαδραματίζουν επίσης σημαντικό ρόλο ως προς τη μόλυνση του περιβάλλοντος. Έχω την εντύπωση ότι η Ευρωπαϊκή Επιτροπή δεν λαμβάνει σοβαρά υπόψη της τη σχετική υποχρέωση που απορρέει από τη Συνθήκη, ότι δηλαδή θα πρέπει να ληφθούν μέτρα υπέρ του περιβάλλοντος στον τομέα αυτό. Στον τομέα των περιβαλλοντικών τεχνολογιών αντιμετωπίζουμε μία πολλά υποσχόμενη πρόκληση, όσον αφορά τόσο την αύξηση των θέσεων απασχόλησης, όσο και τη μείωση των αρνητικών συνεπειών για το περιβάλλον.
<P>
Ελπίζω η επόμενη έκθεση της Ευρωπαϊκής Επιτροπής για τον συντονισμό των δύο πολιτικών να είναι πολύ πιο εύληπτη, όπως οφείλει.

<SPEAKER ID=128 NAME="Deprez">
Ο ρόλος κινητήριας δύναμης των μικρών και μεσαίων επιχειρήσεων στη ζωτικότητα μιας σύγχρονης οικονομίας και σαφώς στη δημιουργία θέσεων εργασίας αναγνωρίζεται από όλους. Μπορεί κανείς να χαιρετίσει, και δικαίως, το εύρος του έργου που πραγματοποιήθηκε τα τελευταία χρόνια από τα διάφορα θεσμικά όργανα της Ένωσης για την προώθηση της αυξανόμενης ανάπτυξης των μικρών και μεσαίων επιχειρήσεων.
<P>
Ωστόσο, πρέπει να επισημάνουμε ότι ορισμένες από αυτές τις επιχειρήσεις διατηρούν ακόμη μια στάση έντονης δυσπιστίας απέναντι στην Ευρωπαϊκή Ένωση. Κι αυτό συμβαίνει, μεταξύ άλλων, διότι - όπως διαμαρτυρηθήκαμε ήδη επανειλημμένως σε αυτό το Σώμα - αυτές οι επιχειρήσεις δεν έχουν ενταχθεί στην ευρωπαϊκή διαδικασία κοινωνικού διαλόγου.
<P>
Μία άλλη αιτία της δυσπιστίας των μικρών και μεσαίων επιχειρήσεων έναντι των ευρωπαϊκών θεσμικών οργάνων είναι ο πολύπλοκος χαρακτήρας μίας νομοθεσίας η οποία πολλές φορές δίνει την εντύπωση ότι εμπλέκεται με τις εθνικές διατάξεις για να δημιουργήσει ένα σύμπλεγμα χωρίς καμία κατανόηση. Έχω την πεποίθηση, όπως και η εισηγήτριά μας, ότι μια μεγαλύτερη σαφήνεια και ακρίβεια στις ανακοινώσεις της Επιτροπής σχετικά με τις ΜΜΕ, όσον αφορά τις πραγματικές εξουσίες της στο θέμα αυτό, θα μπορέσει να καταστήσει δυνατή μια πιο γρήγορη κατανόηση από τους ενδιαφερόμενους επιχειρηματίες.
<P>
Ένα άλλο στοιχείο το οποίο αναφέρει επιγραμματικά η εισηγήτριά μας και τράβηξε την προσοχή μου είναι ότι δεν υπάρχουν ακριβή στοιχεία σχετικά με την πραγματική συμμετοχή των μικρών και μεσαίων επιχειρήσεων στα διαρθρωτικά ταμεία.
<P>
Αυτή η απουσία στατιστικών στοιχείων σε έναν τόσο σημαντικό τομέα φαίνεται ότι αποτελεί αντίφαση, από τη στιγμή που τα διαρθρωτικά ταμεία αντιπροσωπεύουν το ένα τρίτο των κοινοτικών δαπανών και που, όπως ήδη ανέφερα, όλοι αναγνωρίζουν τον αποφασιστικό ρόλο των ΜΜΕ σε μία σύγχρονη οικονομία και στη δημιουργία θέσεων εργασίας.
<P>
Τέλος, νομίζω ότι είναι απαραίτητο να δοθεί ιδιαίτερη προσοχή στα μέσα που μπορεί να συντελέσουν στην ανάπτυξη συντονισμένων δράσεων μεταξύ των ΜΜΕ σε όλα τα πεδία των δραστηριοτήτων τους όπου είναι δυνατόν να αναπτυχθούν οικονομίες κλίμακας: διοίκηση, έρευνα και ανάπτυξη, κατάρτιση, έρευνα αγοράς, κ.λπ..

<SPEAKER ID=129 NAME="Wibe">
Η έκθεση περιέχει πολλές καλές προτάσεις. Θεωρώ, όμως, ότι η πρόταση του κ. Piquet που έχει ενσωματωθεί περί ενός «ευρωπαϊκού πιστοποιητικού ποιότητας για μικρές και μεσαίες επιχειρήσεις» το οποίο επιπλέον θα περιέχει «ενιαία κριτήρια για όλα τα κράτη μέλη» προσανατολίζεται υπερβολικά προς την κατεύθυνση της λεπτομερούς ρύθμισης. Υπάρχουν ήδη πιστοποιητικά ποιότητας στις διάφορες χώρες στα οποία μπορούν να ενταχθούν και οι ΜΜΕ. Πιστεύω ότι το μόνο αποτέλεσμα όλων των προσπαθειών να θεσπισθεί ένα τέτοιου είδους ευρωπαϊκό πιστοποιητικό θα είναι μία πολύ μεγάλη γραφειοκρατία.

<SPEAKER ID=130 NAME="Πρόεδρος">
Η ώρα των ψηφοφοριών έληξε.

<CHAPTER ID=4>
Διακοπή της συνόδου
<SPEAKER ID=131 NAME="Πρόεδρος">
Κηρύσσω την διακοπή της Συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 12.40)

