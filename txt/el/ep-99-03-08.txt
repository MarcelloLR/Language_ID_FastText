<CHAPTER ID=1>
Επανάληψη της συνσδoυ
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 25 Φεβρουαρίου 1999.

<CHAPTER ID=2>
Δήλωση του Προέδρου
<SPEAKER ID=2 NAME="Πρόεδρος">
Κυρίες και κύριοι συνάδελφοι, η σημερινή ημερήσια διάταξη αρχίζει με σειρά συζητήσεων που αναφέρονται σε ένα από τα πλέον σημαντικά θέματα που απασχολούν στην παρούσα φάση την ευρωπαϊκή και παγκόσμια πολιτική: αυτό της ισότητας των δικαιωμάτων της γυναίκας. Πιστεύω ότι όλοι θα συμφωνήσουμε ότι το Ευρωπαϊκό Κοινοβούλιο, με τη συμπερίληψη αυτών των θεμάτων στην ημερήσια διάταξη, επιθυμεί να συνδράμει σε αυτό που έχει καταστεί μακρόχρονη πάλη, μια πάλη που κατάφερε να σημειώσει αποσπασματικές επιτυχίες, μια πάλη όμως που δεν έχει λήξει ακόμα και ούτε φαίνεται να τελειώνει βραχυπρόθεσμα: αυτή του να επιτύχει η γυναίκα συνολικά ίσα δικαιώματα - εργασιακά, κοινωνικά και πολιτικά - με τον άνδρα.
<P>
Πιστεύω λοιπόν ότι διερμηνεύω το αίσθημα αυτού του Σώματος λέγοντας ότι η συμπερίληψη αυτών των θεμάτων στην ημερήσια διάταξη εκφράζει την πολιτική βούληση του Ευρωπαϊκού Κοινοβουλίου να συνεχίσει αυτή την πάλη· εκφράζει την ίδια στιγμή τη θέληση να συνεχίσουμε όχι μόνο σε νομοθετικό επίπεδο, αλλά να θυμόμαστε ότι αυτό το έργο στο νομοθετικό επίπεδο πρέπει να συνεχίσει να συμπληρώνεται σε επίπεδο πολύ διακριτών πτυχών.
<P>
Σε αυτό το ίδιο το Κοινοβούλιό μας πρόκειται να συζητήσουμε στο Προεδρείο μια από αυτές τις μέρες μια έκθεση της κ. Hoff, στην οποίο ανέθεσε το Προεδρείο να εξετάσει τον τρόπο προώθησης, σε διοικητικό επίπεδο σε αυτό το Κοινοβούλιο, στην κατεύθυνση μιας πιο ενεργούς παρουσίας της γυναίκας σε υπεύθυνες θέσεις. Υπολείπονται να γίνουν πολλά ακόμη. Μερικά έχουν πραγματοποιηθεί ήδη, πρέπει όμως να συνεχίσουμε σε αυτή την κατεύθυνση.
<P>
Ένα άλλο από τα θέματα που νομίζω ότι είναι σημαντικό να θεωρούμε επίκαιρο είναι το γεγονός ότι βρισκόμαστε πολύ κοντά σε εκλογές και είναι μια καλή ευκαιρία για όλα τα πολιτικά κόμματα της Ευρώπης να δώσουμε μεγαλύτερη παρουσία στη γυναίκα στα έδρανα αυτού του Σώματος. Θα ήταν κρίμα να χαθεί αυτή η ευκαιρία.
<P>
Χειροκροτήματα
<P>
Πιστεύω λοιπόν ότι η θέληση αυτού του Σώματος είναι ξεκάθαρη και θέλω να ολοκληρώσω αυτή την εισαγωγή εκφράζοντας τις ευχαριστίες μου, εξ ονόματος ολόκληρου του Σώματος, για το έργο που επιτελεί η Επιτροπή για τα Δικαιώματα της Γυναίκας και όλα τα μέλη της ώστε αυτό το ιδανικό να γίνει σταδιακά πραγματικότητα. Οι συντρόφισσές μας σε αυτό το Σώμα είναι από τις πιο ενεργητικές αγωνίστριες αυτής της υπόθεσης και σήμερα πιστεύω ότι θα συνιστούσε αγνωμοσύνη από μέρους μας να μην τις ευχαριστήσουμε για όλες τις προσπάθειες και εργασίες τους κατά τη διάρκεια της παρούσας κοινοβουλευτικής περιόδου.
<P>
Ζητώ λοιπόν ένα χειροκρότημα σε ένδειξη ευγνωμοσύνης για όλες τις συντρόφισσές μας σε αυτό το Σώμα και ειδικότερα για αυτές που απαρτίζουν την Επιτροπή για τα Δικαιώματα της Γυναίκας.
<P>
Χειροκροτήματα

<CHAPTER ID=3>
Έγκριση των συνοπτικών πρακτικών
<SPEAKER ID=3 NAME="Πρόεδρος">
Τα συνοπτικά πρακτικά της συνεδρίασης της Πέμπτης 25 Φεβρουαρίου έχουν διανεμηθεί.
<P>
Υπάρχουν παρατηρήσεις;
<P>
Ο κ. Wijsenbeek έχει τον λόγο.

<SPEAKER ID=4 LANGUAGE="FR" NAME="Wijsenbeek">
Κύριε Πρόεδρε, ωραία είναι αυτά που λέτε, ιδιαίτερα όμως μία ημέρα σαν τη σημερινή, δεν θα έπρεπε να παραβούμε τον κανονισμό μας. Σας υπενθυμίζω ότι σύμφωνα με το άρθρο 6, παράγραφος 6, η έκθεση της επιτροπής - και θα ήθελα σε αυτό το σημείο να επιστήσω την προσοχή στην έκθεση Wibe, η οποία εγγράφεται ως τελευταίο σημείο της σημερινής ημερήσιας διάταξης, μετά από μία σειρά εκθέσεων της Επιτροπής για τα Δικαιώματα της Γυναίκας - θα έπρεπε να εγγράφεται αυτοδικαίως στην αρχή της ημερήσιας διάταξης της πρώτης συνεδρίασης μετά την κατάθεσή της. Διαπιστώνω ότι δεν συνέβη κάτι τέτοιο και ότι ο κανονισμός μας, άρθρο 6, παράγραφος 6, παραβιάστηκε από την Διάσκεψη των Προέδρων, η οποία, ως συνήθως, δεν διαβάζει ποτέ τον κανονισμό μας.

<SPEAKER ID=5 NAME="Πρόεδρος">
Κύριε Wijsenbeek, είχα την εντύπωση ότι σήμερα θα δίνατε προτεραιότητα στις εκθέσεις που αφορούν τις γυναίκες, εν πάση περιπτώσει όμως, όταν θα φτάσουμε στο σημείο που αφορά την ημερήσια διάταξη, θα θέσω σε ψηφοφορία το αίτημά σας, για να αποφασιστεί αν θα εξεταστεί πρώτα η έκθεση του κ. Wibe.

<SPEAKER ID=6 NAME="Hautala">
Αξιότιμε κύριε Πρόεδρε, είμαι χαρούμενη για το γεγονός ότι και εσείς θυμηθήκατε την Παγκόσμια Ημέρα της Γυναίκας στην εναρκτήρια προσφώνησή σας. Επιθυμώ και εγώ, εκ μέρους της Επιτροπής για τα Δικαιώματα της Γυναίκας, να αναφερθώ στο εν λόγω θέμα. Όπως πολλοί από εμάς γνωρίζουν, φαίνεται ότι σε αυτή την Παγκόσμια Ημέρα της Γυναίκας έχει αναδειχθεί ως πιο σημαντικό θέμα συζήτησης η βία κατά των γυναικών, των παιδιών και των νέων, κάτι το οποίο αποτελεί πράγματι σοβαρή παραβίαση σε παγκόσμιο επίπεδο των ανθρωπίνων δικαιωμάτων των γυναικών. Απόψε, εδώ στο Κοινοβούλιο, πρόκειται να διεξαγάγουμε συζήτηση με την Επιτροπή για τον τρόπο με τον οποίο η Ευρωπαϊκή Ένωση θα μπορέσει να λάβει αποτελεσματικά μέτρα κατά της βίας έναντι των γυναικών. Είναι συνταρακτικό το γεγονός ότι οι μισές από όλες τις γυναίκες που φονεύονται στην Ευρώπη δεν πεθαίνουν με κανένα τρόπο λόγω κάποιων άγνωστων στυγερών πράξεων, αλλά είναι οι ίδιοι οι σύζυγοί τους που τις φονεύουν. Για πολύ καιρό δεν επιτρεπόταν να συζητάμε για τα θέματα των γυναικών. Η βία κατά των γυναικών έχει καταστεί ένα είδος ταμπού. Χαίρομαι διότι θα μπορέσουμε να πραγματοποιήσουμε μαζί, ως Ευρωπαϊκό Κοινοβούλιο, συγκεκριμένο έργο για αυτό το θέμα. Αξίζει να υπενθυμίσουμε επίσης ότι το Ευρωπαϊκό Κοινοβούλιο κατόρθωσε ώστε η Ευρωπαϊκή Ένωση να αναλάβει ενεργητική δράση προκειμένου να καταπολεμηθεί η βία κατά των γυναικών.
<P>
Θα ήθελα επίσης να προσθέσω ότι η Συνθήκη του Αμστερνταμ προβλέπει εντελώς νέες υποχρεώσεις και δυνατότητες, προκειμένου να προωθηθεί η ισότητα μεταξύ ανδρών και γυναικών σε όλα τα επίπεδα. Αυτό σημαίνει ότι θα πρέπει να ενεργήσουμε ακόμα πιο αποφασιστικά για την προώθηση της ισότητας. Η Συνθήκη του Αμστερνταμ καθιστά υποχρεωτική την ενσωμάτωση της ισότητας μεταξύ ανδρών και γυναικών ως ουσιαστικό τμήμα όλων των κοινοτικών δράσεων. Αυτό δεν έχει διόλου επιτευχθεί ακόμα. Γνωρίζουμε πόσο δύσκολο είναι αυτό το έργο. Όμως θα χρησιμοποιήσουμε νέα μέσα γι' αυτό το έργο και θα πρέπει να εργαστούμε μαζί γι' αυτό.

<SPEAKER ID=7 NAME="Πρόεδρος">
Ευχαριστώ πολύ κ. Hautala. Θα σας παρακαλούσα να μην αρχίσουμε συζήτηση για αυτό το θέμα.
<P>
Ο κ. Santini έχει το λόγο.

<SPEAKER ID=8 LANGUAGE="IT" NAME="Santini">
Κύριε Πρόεδρε, όπως πολλοί άλλοι, έτσι και εγώ συμμερίζομαι φυσικά την έκκληση να ενταθεί η προσοχή μας σε κάθε πρωτοβουλία που χρησιμεύει στην αποφυγή των αδικιών κατά των γυναικών. Θα ήθελα ωστόσο να προσθέσω σε αυτό το είδος προσοχής και προβληματισμού ένα επιπλέον στοιχείο: δεν είναι μόνο οι γυναίκες που πέφτουν θύματα αδικιών και βίας, αλλά μερικές φορές ακόμα και ολόκληροι πληθυσμοί. Αυτή είναι η περίπτωση των πληθυσμών της Valle di Fiemme του Trentino, των πληθυσμών που μιλούν γερμανικά, πολωνικά, βελγικά, των θυμάτων του αεροπορικού εκείνου ατυχήματος της 3ης Φεβρουαρίου το οποίο, την περασμένη εβδομάδα, έγινε το πρώτο θέμα μιας θλιβερής και μακάβριας επικαιρότητας με το πέρας της δίκης που διεξήχθη στις Ηνωμένες Πολιτείες. Όπως γνωρίζουμε, πράγματι, ο πιλότος που, με έναν τουλάχιστον ριψοκίνδυνο χειρισμό, έκοψε το συρματόσκοινο του τελεφερίκ προκαλώντας τον θάνατο είκοσι ευρωπαίων πολιτών, κατά απίστευτο τρόπο αθωώθηκε από κάθε κατηγορία.
<P>
Εγώ σας ζητώ, κύριε Πρόεδρε, να διαβιβάσετε κατά κάποιο τρόπο στην κυβέρνηση των Ηνωμένων Πολιτειών τα αισθήματα ταραχής και πικρίας, τα οποία δεν εκφράζουν βέβαια την απαίτηση να γίνει κανείς δήμιος ή εκδικητής, αλλά μόνο την πικρή μας κατάπληξη απέναντι σε μια πραγματική αδικία. Σας ζητώ επίσης, κύριε Πρόεδρε, εάν έχετε την ευγενή καλοσύνη να απαντήσετε στην επιστολή που σας έστειλα την ίδια ακριβώς ημέρα που συνέβη η συμφορά, στις 3 Φεβρουαρίου, και στην οποία πρότεινα να ανατεθεί στην Κοινοβουλευτική Επιτροπή Εξωτερικών Υποθέσεων Ασφάλειας και Αμυντικής Πολτικής, η εκπόνηση μιας έκθεσης πρωτοβουλίας σχετικά με την παρουσία στο ευρωπαϊκό έδαφος νατοϊκών βάσεων και σχετικά με την πιθανότητα να παραχωρηθεί σε αυτούς τους στρατιωτικούς υπερβολική ελευθερία όσον αφορά τις εκπαιδευτικές πτήσεις. Την ίδια επιστολή απέστειλα τότε και στον Πρόεδρο της Επιτροπής, κύριο Santer, αλλά ούτε και από εκείνον πήρα απάντηση.
<P>
Ζητώ τώρα να αποδοθεί δικαιοσύνη και απέναντι στους οικείους....
<P>
Ο Πρόεδρος διακόπτει τον ομιλητή

<SPEAKER ID=9 NAME="Πρόεδρος">
Κύριε Santini, προβαίνετε σε μια ομιλία που στην προκειμένη περίπτωση είναι εκτός θέματος. Φυσικά, πρόκειται για ένα σημαντικό θέμα. Μου στείλατε επιστολή και εξ ονόματος του Σώματος, θα στηρίξω την Ιταλική κυβέρνηση, που ασχολείται με αυτό το θέμα και είναι η αρμόδια επ'αυτού.

<SPEAKER ID=10 LANGUAGE="EN" NAME="Green">
Κύριε Πρόεδρε, πράγματι έτσι έχει η υπόθεση και θα ήθελα να εκφράσω, εκ μέρους της ομάδας μου, όχι μόνο την έκπληξή μας αλλά και την αποδοκιμασία μας σχετικά με την απόφαση του στρατοδικίου στις Ηνωμένες Πολιτείες που αθώωσε τον πιλότο ο οποίος ήταν υπεύθυνος για το φοβερό ατύχημα στο οποίο σκοτώθηκαν 22 ευρωπαίοι πολίτες. Θα ήθελα να ανακοινώσω στο Σώμα ότι θα επιδιώξουμε την κατάθεση πρότασης ψηφίσματος επί του θέματος αυτού. Ελπίζω πως και τα υπόλοιπα μέλη του Σώματος θα συμβάλουν ώστε να τεθεί το θέμα στην ημερήσια διάταξη αυτής της εβδομάδας.

<SPEAKER ID=11 LANGUAGE="EN" NAME="Banotti">
Κύριε Πρόεδρε, σας ευχαριστώ για τις πολύ ευγενικές σας παρατηρήσεις όσον αφορά την Παγκόσμια Ημέρα των Γυναικών, και εύχομαι χρόνια πολλά σε όλους τους αδελφούς και τις αδελφές στο Σώμα και στο κτίριο.
<P>
Οι παρατηρήσεις σας ήταν ιδιαίτερα ευπρόσδεκτες εν όψει της πρότασης για κατάργηση της Επιτροπής για τα Δικαιώματα της Γυναίκας. Ελπίζω πως αυτού του είδους η υποστήριξη θα συμβάλει ώστε να διατηρηθεί αυτή η πολύ σημαντική επιτροπή.
<P>
Έχω άλλη μία ερώτηση. Στις 18 Φεβρουαρίου άλλη μία Ευρωπαία γυναίκα δικαιώθηκε ενώπιον του Ευρωπαϊκού Δικαστηρίου Ανθρωπίνων Δικαιωμάτων - υπόθεση Denise Mathews κατά της Βρεττανικής Κυβέρνησης. Θα ήθελα να ζητήσω να ενημερωθεί το Σώμα, αυτήν την εβδομάδα ει δυνατόν, εάν έχουν γίνει προσπάθειες εκ μέρους τόσο του Κοινοβουλίου όσο και της Επιτροπής, προκειμένου οι υπήκοοι του Γιβραλτάρ να αποκτήσουν δικαίωμα ψήφου στις ερχόμενες ευρωπαϊκές εκλογές.

<SPEAKER ID=12 NAME="Πρόεδρος">
Δεν μπορώ να σας απαντήσω γιατί άπτεται των ομάδων και των μελών να αναλάβουν την πρωτοβουλία.
<P>
Όπως και εσείς, έτσι και εγώ διάβασα στον Τύπο πως η κυβέρνηση του Ηνωμένου Βασιλείου πρόκειται να επιληφθεί του θέματος. Εάν οποιαδήποτε ομάδα ή μέλος επιθυμεί να αναλάβει πρωτοβουλίες θα πρέπει να το πράξει σύμφωνα με τους ισχύοντες κανόνες.

<SPEAKER ID=13 LANGUAGE="EN" NAME="McMahon">
Κύριε Πρόεδρε, την Παρασκευή της περασμένης μίνι συνόδου επέσυρα την προσοχή στην σκανδαλώδη κατάσταση των διερμηνέων που δουλεύουν με μερική απασχόληση στο Κοινοβούλιο και οι οποίοι δεν έχουν πληρωθεί κανονικά. Επιθυμούν να δουν λίγα χρήματα. Η κατάσταση δεν ήταν πολύ ξεκάθαρη από τον Οκτώβριο όταν απέστειλα επιστολή προς τον Επίτροπο κ. Liikanen ζητώντας του να το διερευνήσει. Τώρα πλέον είναι φανερό πως θα πρέπει να επιληφθεί αυτού του θέματος ο Επίτροπος κ. Santer. Πιστεύω ότι απειλούνται οι εργασιακές σχέσεις, κάτι που πιθανώς να επηρεάσει τη σύνταξη των νέων κανονισμών για τα Διαρθρωτικά Ταμεία.
<P>
Θα ήθελα να ζητήσω από το Προεδρείο να επιλύσει σύντομα το πρόβλημα αυτό, το οποίο προκαλεί σημαντικές δυσκολίες σε πολλούς ανθρώπους, δίχως τις καλές υπηρεσίες των οποίων εμείς δεν θα μπορούσαμε να κάνουμε τη δική μας δουλειά.

<SPEAKER ID=14 NAME="Πρόεδρος">
Κύριε McMahon, ο Γενικός Γραμματέας θα λάβει τα αναγκαία μέτρα προκειμένου να επιλυθεί το πρόβλημα το συντομότερο δυνατό.

<SPEAKER ID=15 LANGUAGE="FR" NAME="Striby">
Κύριε Πρόεδρε, πριν από λίγους μήνες σας έθεσα το ερώτημα πότε θα αρχίσουμε να συνεδριάζουμε στο νέο Κοινοβούλιο, το ΙΡΕ4. Τότε μου είχατε απαντήσει ότι δεν ξέρατε. Σήμερα, βρισκόμαστε τρεις μήνες πριν από το τέλος της θητείας μας και επιτρέψτε μου να σας ξαναθέσω το ερώτημα: πότε θα μετακομίσουμε στα νέα κτίρια; Θα γίνει κατά τη διάρκεια αυτής της θητείας ή θα πρέπει να περιμένουμε την επόμενη;

<SPEAKER ID=16 NAME="Πρόεδρος">
Κύριε Striby, δυστυχώς θα σας δώσω την ίδια απάντηση: όταν θα είναι έτοιμο. Αυτό δεν εξαρτάται από εμάς, αλλά από την ανάδοχο εταιρεία, την οποία δεν επιλέξαμε εμείς. Επελέχθη από τη δημόσια εταιρεία SERS, η οποία περιλαμβάνει διάφορες δημόσιες επιχειρήσεις της περιοχής του Στρασβούργου. Θα ήταν προτιμότερο να απευθυνθείτε στην ανάδοχο εταιρεία και να τη ρωτήσετε αν θα τηρήσει το χρονοδιάγραμμα. Αν όντως συμβεί αυτό, το κτίριο θα ολοκληρωθεί προς το τέλος της κοινοβουλευτικής περιόδου· και πέρυσι όμως το κτίριο έπρεπε να είχε ολοκληρωθεί και αυτό δεν έγινε. Συνεπώς, το μόνο που μπορώ να σας πω είναι ότι θα μπούμε στο κτίριο όταν θα είναι έτοιμο. Δεν μπορώ να προσθέσω τίποτε άλλο, γιατί συνήθως η εταιρεία αυτή δεν τηρεί το χρονοδιάγραμμα που θέτει. Είναι κρίμα, έτσι όμως έχουν τα πράγματα.

<SPEAKER ID=17 LANGUAGE="FR" NAME="Striby">
Θα ήθελα να κάνω μόνο μία παρατήρηση: νομίζω ότι η Γαλλία έκανε ό, τι χρειαζόταν. Προφανώς, το μπαλάκι πέρασε στο Ευρωπαϊκό Κοινοβούλιο. Θα ήθελα να μάθω αν συμβαίνει το αντίθετο.

<SPEAKER ID=18 NAME="Πρόεδρος">
Η γαλλική κυβέρνηση προσπάθησε με όλα τα μέσα που διέθετε να προβάλει ένα ζήτημα που δεν εμπίπτει άμεσα στη δική της αρμοδιότητα, αλλά, επαναλαμβάνω, στην αρμοδιότητα μίας εταιρείας. Προφανώς, δεν μπορεί να την πιέσει και να την υποχρεώσει να τηρήσει τις υποχρεώσεις της όταν δεν διαθέτει τα μέσα. Προσπαθεί να προχωρήσει όσο το δυνατόν περισσότερο. Χάρη στην επέμβαση της γαλλικής κυβέρνησης, αναπληρώσαμε ένα μέρος της καθυστέρησης, η οποία, στην αντίθετη περίπτωση, θα ήταν ακόμη μεγαλύτερη. Δεν μπορώ να σας πω τίποτε περισσότερο. Απευθυνθείτε στην SERS, η οποία θα μπορούσε να σας πληροφορήσει για το τι κάνει για να τηρήσει τις δεσμεύσεις της. Εμείς, πάντως, δεν μπορούμε να κάνουμε τίποτε.

<SPEAKER ID=19 LANGUAGE="FR" NAME="Lulling">
Κύριε Πρόεδρε, μετά τα ωραία σας λόγια σχετικά με την πορεία της έκθεσης της κ. Hoff περί των ίσων ευκαιριών μεταξύ γυναικών και ανδρών στη Γενική Γραμματεία του Ευρωπαϊκού Κοινοβουλίου, θα ήθελα να σας γνωστοποιήσω ότι κατά τη συνεδρίαση της Επιτροπής Ίσων Ευκαιριών, η οποία έγινε σήμερα το πρωί στο Λουξεμβούργο, στην Γραμματεία του Ευρωπαϊκού Κοινοβουλίου, παρουσία πολλών υπαλλήλων, θεωρήσαμε ότι το Ευρωπαϊκό Κοινοβούλιο θα έπρεπε να δώσει το παράδειγμα εγκρίνοντας ένα πρόγραμμα θετικών ενεργειών με καθορισμένες προθεσμίες και στόχους που θα τεθούν μετά από υπολογισμούς για να δώσει ένα τέλος στην υπο-αντιπροσώπευση των γυναικών, κυρίως στις σταδιοδρομίες της κατηγορίας Α του Ευρωπαϊκού Κοινοβουλίου, όπου αποτελούν μόνο το 20 %. Θα έχετε συνεπώς την ευκαιρία να ακολουθήσουν τα ωραία σας λόγια πράξεις, λαμβάνοντας μία ad hoc απόφαση στο Προεδρείο, το οποίο στην πλειοψηφία του αποτελείται από άνδρες.

<SPEAKER ID=20 NAME="Πρόεδρος">
Είμαι σίγουρος ότι όλα τα μέλη του Προεδρείου άκουσαν τα λόγια σας.

<SPEAKER ID=21 LANGUAGE="SV" NAME="Thors">
Κύριε Πρόεδρε, σύμφωνα με μία πληροφορία του ενιαίου ειδησεογραφικού πρακτορείου των Φινλανδικών εφημερίδων της 26ης Φεβρουαρίου, είπατε ότι δεν πιστεύετε ότι η διεύρυνση της ΕΕ θα καθυστερήσει, ακόμη κι αν υπάρξει καθυστέρηση στις διαπραγματεύσεις για την Ατζέντα 2000. Επιπλέον, φέρεστε να έχετε δηλώσει ότι οι διαπραγματεύσεις για την Ατζέντα 2000 μπορούν να συνεχιστούν επί της Φινλανδικής Προεδρίας στην ΕΕ και, ακόμη και επί της Πορτογαλικής Προεδρίας, χωρίς αυτό να συνεπάγεται κάποια προβλήματα για τη διεύρυνση.
<P>
Σας ερωτώ, κύριε Πρόεδρε&#x02D9; πρώτον: ισχύει αυτό που αναφέρθηκε στις φινλανδικές εφημερίδες, ότι δεν θεωρείτε ότι συνεπάγεται κάποιο πρόβλημα για τη διεύρυνση; Δεύτερον: αν ναί, πού βασίζεται αυτή η άποψη; και τρίτον: συνάδει αυτό με τα καθήκοντά σας σύμφωνα με το άρθρο 19 του κανονισμού;

<SPEAKER ID=22 NAME="Πρόεδρος">
Αυτή τη στιγμή, δεν δύναμαι να δώσω απάντηση σε δημοσιεύματα του Τύπου για τα οποία δεν γνωρίζω εάν απηχούν ακριβώς τις απόψεις μου ή όχι. Όταν με ρωτούσαν εάν πιστεύω ότι η Ατζέντα 2000 θα μπορέσει να ολοκληρωθεί, ανέκαθεν έδινα την ίδια απάντηση: το Κοινοβούλιο, από την πλευρά του, πράττει όλα τα αναγκαία ώστε να έχει ολοκληρωθεί το μήνα Μάιο σε ό, τι αφορά το Κοινοβούλιο. Σε ό, τι αφορά το Συμβούλιο, εκείνο θα είναι που θα αποφασίσει εάν θα μπορεί να την ολοκληρώσει το μήνα Μάρτιο ή όχι. Όσον αφορά τη διεύρυνση, λέγεται ότι ενδεχομένως να γίνει το έτος 2003. Δεδομένου όμως ότι δεν γνωρίζω το συγκεκριμένο δημοσίευμα, δεν μπορώ να σας απαντήσω εάν αληθεύει ή όχι. Αποστείλατέ μου μια μετάφραση και με πολύ ευχαρίστηση θα σας απαντήσω εάν απηχεί ορθώς τις σκέψεις μου ή όχι.

<SPEAKER ID=23 LANGUAGE="ES" NAME="Garcνa Arias">
Κύριε Πρόεδρε, μου φάνηκε να άκουσα ότι η κ. Banotti υπέβαλε αίτημα για το δικαίωμα ψήφου στους πολίτες του Γιβραλτάρ προκειμένου περί των ευρωεκλογών. γνωρίζω εάν μου διέφυγε το πρώτο σκέλος της παρέμβασης της κ. Banotti, και χωρίς εγώ να το αντιληφθώ, να ζήτησε επίσης καταρχάς το δικαίωμα ψήφου για τους πολίτες του Γιβραλτάρ στο Βρεταννικό Κοινοβούλιο, μιας και η άσκηση της ευρωπαϊκής ιθαγένειας είναι συμπληρωματική της άσκησης της εθνικής ιθαγένειας.

<SPEAKER ID=24 NAME="Πρόεδρος">
Ευχαριστώ κ. Garcia Arias. Πιστεύω ότι ακούσατε πολύ καλά, αυτό όμως το προφορικό διάβημα είναι καθ'όλα νόμιμο.
<P>
Εγκρίνονται τα συνοπτικά πρακτικά

<CHAPTER ID=4>
Διάταξη των εργασιών
<SPEAKER ID=25 NAME="Πρόεδρος">
Το τελικό σχέδιο της ημερήσιας διάταξης, που κατάρτισε η Διάσκεψη των Προέδρων, σύμφωνα με το άρθρο 95 του Κανονισμού, έχει διανεμηθεί. Έχουν προταθεί ή ενσωματωθεί οι ακόλουθες τροποποιήσεις:

<SPEAKER ID=26 NAME="Πρόεδρος">
Ο κ. Wijsenbeek έκανε μια παρατήρηση σχετικά με την έκθεση Wibe. Το εδάφιο 6 του άρθρου 6 του Κανονισμού είναι ένα κατάλοιπο της εποχής που ψηφίζονταν εκθέσεις για αιτήσεις με τη λήξη του πρώτου θέματος της ημερήσιας διάταξης. Αυτό άλλαξε κατόπιν και τώρα ψηφίζονται εκ των υστέρων και όχι αυτή τη στιγμή. Αντιλαμβάνομαι συνεπώς ότι το πνεύμα του κανόνα είναι απλώς να συζητούνται την πρώτη μέρα της συνεδρίασης που έπεται της κατάθεσης της έκθεσης και ότι αυτό δεν μας υποχρεώνει να αλλάξουμε την σημερινή ημερήσια διάταξη.
<P>
Ο κ. Fayot έχει το λόγο.

<SPEAKER ID=27 NAME="Fayot">
Κύριε Πρόεδρε, άκουσα την ερμηνεία που δώσατε στον κανονισμό. Λυπάμαι που πρέπει να σας διαψεύσω, αλλά είμαι της γνώμης ότι το κείμενο του κανονισμού είναι πολύ σαφές. Πράγματι, αναφέρει ότι η έκθεση της επιτροπής εγγράφεται αυτοδικαίως στην αρχή της ημερήσιας διάταξης και νομίζω ότι ο όρος «αυτοδικαίως» σημαίνει ότι δεν υπάρχει λόγος να γίνει ψηφοφορία και ότι «αυτοδικαίως» σημαίνει πολύ απλά «στην αρχή της ημερήσιας διάταξης».
<P>
Λυπάμαι που πρέπει να διαψεύσω τόσο τη Διάσκεψη των Προέδρων όσο και τον Πρόεδρο. Νομίζω, συνεπώς, ότι αν ακολουθήσουμε τον κανονισμό μας, πρέπει να εγγράψουμε την έκθεση στην αρχή της ημερήσιας διάταξης. Δεν συντρέχει λόγος ψηφοφορίας.

<SPEAKER ID=28 NAME="Πρόεδρος">
Καλώς, ακούσαμε την γνώμη της Επιτροπής Κανονισμού. Δεν με ενδιαφέρει να έχω απόλυτα δίκιο. Θέτουμε συνεπώς την έκθεση αυτοδικαίως στην αρχή της ημερήσιας διάταξης και οι άλλες εκθέσεις θα ακολουθήσουν αμέσως μετά.
<P>
Τρίτη:

<SPEAKER ID=29 NAME="Πρόεδρος">
Η Ομάδα του Ευρωπαϊκού Σοσιαλιστικού Κόμματος ζητεί να προταχθεί και να εγγραφεί για τη συνεδρίαση της Παρασκευής αντί της συνεδρίασης της Τρίτης, η δήλωση της Επιτροπής σχετικά με την εμπορική σύγκρουση μεταξύ της Ευρωπαϊκής Ένωσης και των Ηνωμένων Πολιτειών της Αμερικής για τις μπανάνες και να εγγραφεί μετά την έκθεση της κ. Haug για τους ιδίους πόρους της Ένωσης.
<P>
Η κ. Green έχει το λόγο.

<SPEAKER ID=30 LANGUAGE="EN" NAME="Green">
Κύριε Πρόεδρε, επιθυμώ να πω, εκ μέρους της ομάδας μου, πως είναι σημαντικό το ζήτημα αυτό, το οποίο έχει αναχθεί σε μείζονα εμπορική σύγκρουση μεταξύ των Ηνωμένων Πολιτειών και της Ευρωπαϊκής Ένωσης, να μην συζητηθεί την Παρασκευή. Όσο και αν είναι σημαντική η Παρασκευή, και όλοι συμφωνούμε ως προς αυτό, είναι πιο σημαντικό για μας να μπορέσουμε να συζητήσουμε και να ψηφίσουμε επί του θέματος αυτού όταν το Σώμα απαρτίζεται από σημαντικό αριθμό μελών.
<P>
Κατά τις τελευταίες μέρες έχει μετατραπεί σε πολύ σημαντικό ζήτημα - δεδομένου ότι οι Ηνωμένες Πολιτείες επιβάλλουν κυρώσεις την δεδομένη στιγμή πριν από την απόφαση του ΠΟΕ - και η ομάδα μου θεωρεί πως το θέμα αυτό θα πρέπει να τεθεί αύριο έτσι, ώστε να μπορούμε να γνωρίζουμε σήμερα τα αποτελέσματα των συζητήσεων στον ΠΟΕ και ο αρμόδιος Επίτροπος να μπορεί να είναι διαθέσιμος αύριο για να επιληφθεί του θέματος.

<SPEAKER ID=31 LANGUAGE="NL" NAME="Oomen-Ruijten">
Κύριε Πρόεδρε, είμαστε κατά. Γιατί; Επειδή επιλέξαμε να διατηρηθεί η Παρασκευή. Αυτό σημαίνει ότι, κάθε φορά που θα έχουμε συζήτηση για ένα κάπως σημαντικό θέμα, θα το βγάζουμε από την ημερήσια διάταξη. Κύριε Πρόεδρε, δεν πιστεύουμε ότι έτσι λύνεται πραγματικά το πρόβλημα. Αυτό είναι το πρώτο που είχα να πω.
<P>
Κατά δεύτερον, προηγουμένως είχαμε αρκετές δυσκολίες με το μεγάλο αριθμό εκθέσεων που τώρα πρέπει να εξετάζονται την Τρίτη. Εάν προσθέσουμε σ'αυτές και το θέμα των μπανανών, το αποτέλεσμα θα είναι η ημερήσια διάταξη της Τρίτης να επιβαρυνθεί ακόμη περισσότερο.
<P>
Κύριε Πρόεδρε, είμαστε πρόθυμοι να δούμε αν μπορεί να γίνει την Πέμπτη. Όμως, δεν μπορούμε να υποστηρίξουμε κατ' αρχήν την πρόταση να αφαιρεθεί ένα σημαντικό θέμα από την ημερήσια διάταξη της Παρασκευής.

<SPEAKER ID=32 NAME="Πρόεδρος">
Έχοντας ακούσει μια άποψη υπέρ και μια κατά, θέτω σε ψηφοφορία την τροποποίηση που πρότεινε η Σοσιαλιστική Ομάδα.
<P>
Το Σώμα εγκρίνει την αίτηση
<P>
Τετάρτη: χωρίς τροποποιήσεις
<P>
Πέμπτη:

<SPEAKER ID=33 NAME="Πρόεδρος">
Η Ομάδα της Ευρωπαϊκής Ριζοσπαστικής Συμμαχίας ζητεί όπως η έκθεση της κ. Andrι Lιonard που αναφέρεται στην ενισχυμένη εταιρική σχέση Ευρωπαϊκής Ένωσης - Ινδία να μεταφερθεί από τη συνεδρίαση της Παρασκευής για αυτή της Πέμπτης.
<P>
Τον λόγο έχει ο κ. Dupuis, εξ ονόματος της Ομάδας της Ευρωπαϊκής Ριζοσπαστικής Συμμαχίας.

<SPEAKER ID=34 LANGUAGE="FR" NAME="Dupuis">
Κύριε Πρόεδρε, νομίζω ότι είναι κυριολεκτικά σκανδαλώδες το γεγονός ότι μία έκθεση σχετικά με την ενίσχυση της εταιρικής σχέσης μεταξύ της Ευρωπαϊκής Ένωσης και της Ινδίας θα συζητηθεί την Παρασκευή. Για την Κίνα, για τη μεγάλη κομμουνιστική αυτοκρατορία, βρίσκουμε θέση στην ημερήσια διάταξη της Τετάρτης ή της Πέμπτης, για τη μεγαλύτερη όμως δημοκρατία του κόσμου, δεν βρίσκουμε παρά μόνο πέντε λεπτά στο τέλος της περιόδου της συνόδου. Είναι εντελώς απαράδεκτο!
<P>
Έχει σημειωθεί τεράστια πρόοδος στην Ινδία· η Ευρωπαϊκή Ένωση έχει τη δυνατότητα να αναπτύξει στρατηγική εταιρική σχέση με μία χώρα ενός δισεκατομμυρίου κατοίκων και της φερόμαστε σαν να ήταν ένα μικρό νησάκι χαμένο κάπου στη μέση του Ειρηνικού. Ζητώ συνεπώς από τους συναδέλφους να φροντίσουν ούτως ώστε να μπορέσουμε τουλάχιστον να συζητήσουμε την έκθεση την Πέμπτη.

<SPEAKER ID=35 NAME="Πρόεδρος">
Υπάρχει κάποιος ομιλητής που να είναι υπέρ ή κατά;

<SPEAKER ID=36 LANGUAGE="EN" NAME="Green">
Κύριε Πρόεδρε, δεν είμαι ακριβώς κατά αλλά φοβάμαι πως εάν το αναβάλλουμε για την Πέμπτη η ψηφοφορία θα διεξαχθεί, έτσι και αλλιώς την Παρασκευή. Εάν πρόκειται να συμβεί κάτι τέτοιο αναρωτιέμαι, εάν δεν θα ήταν καλύτερο απλώς να το αναβάλλουμε για την επόμενη συνεδρίαση οπότε θα μπορέσουμε να το συζητήσουμε με μεγαλύτερη άνεση χρόνου.

<SPEAKER ID=37 LANGUAGE="NL" NAME="Martens">
Η απόφαση είναι συνεπώς αρνητική. Έχουμε πράγματι ένα πολύ σημαντικό πρόβλημα επί θεμάτων αρχής στο Κοινοβούλιο. Πολλοί συνάδελφοι υποστήριξαν - συχνά κάτω από δύσκολες συνθήκες - ότι η Παρασκευή είναι μία πλήρης ημέρα της περιόδου συνόδου
<P>
Ένα δεύτερο θέμα αρχής αφορά την απόφαση εάν το Κοινοβούλιο παίρνει την Παρασκευή στα σοβαρά , ή όχι. Θα μπορούσα ενδεχομένως να δεχθώ τα επιχειρήματα της κ. Green όσον αφορά την ψηφοφορία, ωστόσο η απόφαση να μην εξετάζονται πλέον την Παρασκευή σημαντικά θέματα στο Κοινοβούλιο αφορά ένα σημαντικό θέμα αρχής.

<SPEAKER ID=38 NAME="Green">
Κύριε Πρόεδρε, όπως πολύ καλά γνωρίζει ο κ. Martens, έχουμε επίσης συμφωνήσει πως εάν υπάρχει ένα ζήτημα το πρωί της Παρασκευής το οποίο οι ομάδες θεωρούν ότι δεν έχει τεθεί καταλλήλως, τότε θα συμφωνούσαμε με την προσπάθεια εξεύρεσης καλύτερης χρονικής στιγμής για αυτό ή με την αναβολή του. Αυτή είναι η θέση μας για αρκετό καιρό τώρα στην Διάσκεψη των Προέδρων και νομίζω πως εάν υπάρχει ξεκάθαρη διαφωνία εκ μέρους των ομάδων για την διεξαγωγή της συζήτησης την Παρασκευή το πρωί, τότε θα πρέπει να εμμείνουμε σε αυτήν την συμφωνία.

<SPEAKER ID=39 NAME="Πρόεδρος">
Πιστεύω ότι δεν ήταν αυτή η ακριβής συμφωνία. Η συμφωνία ορίζει ότι εάν υπάρχουν αμφιλεγόμενες εκθέσεις, δεν θα συμπεριλαμβάνονται στην ημερήσια διάταξη της Παρασκευής. Σε κάθε όμως περίπτωση, θέτω σε ψηφοφορία την αίτηση της Ομάδας της ΕΡΣ.
<P>
Το Σώμα απορρίπτει την αίτηση

<SPEAKER ID=40 NAME="Πρόεδρος">
Σε ό, τι αφορά την ημερήσια διάταξη των ημερών 22 και 23 Μαρτίου 1999 δεν υπάρχει καμία τροποποίηση.

<CHAPTER ID=5>
Αίτηση άρσης ασυλίας
<SPEAKER ID=41 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0076/99) του κ. Wibe, εξ ονόματος της Επιτροπής Κανονισμού, Ελέγχου της Εντολής και Ασυλιών, σχετικά με την αίτηση άρσης της κοινοβουλευτικής ασυλίας του κ. Raϊl Miguel Fernandes.

<SPEAKER ID=42 NAME="Wibe">
Κύριε Πρόεδρε, κατ' αρχάς, επιτρέψτε μου να πω ότι δεν θα είχα αντίρρηση να αναβάλω το θέμα μου για να παραχωρήσω τον χρόνο στη σημαντική συζήτηση για τη βία κατά των γυναικών. Θα προσπαθήσω, αντ' αυτού, να είμαι πολύ σύντομος.
<P>
Αυτή η υπόθεση αφορά την αίτηση της πορτογαλικής εισαγγελείας για άρση της ασυλίας του συναδέλφου κ. Rosado Fernandes. Ο λόγος είναι ότι έκανε δηλώσεις κάπως υποτιμητικές για την ασκούμενη αγροτική πολιτική της Πορτογαλίας και, εκτός αυτού, εξέφρασε γνώμη για τον τότε Υπουργό Γεωργίας σε προσωπικό επίπεδο&#x02D9; πρόκειται για δηλώσεις οι οποίες επίσης μπορεί να εκληφθούν ως υποτιμητικές.
<P>
Το πιο σημαντικό στοιχείο όταν κρίνεται μία τέτοια υπόθεση είναι η γνώση των νομικών αρχών που διέπουν τους κανονισμούς αναφορικά με την βουλευτική ασυλία. Σ' αυτό το Κοινοβούλιο, όπως εξάλλου και στις περισσότερες χώρες του δημοκρατικού κόσμου, η βουλευτική ασυλία δεν είναι ένα προσωπικό προνόμιο που ανήκει στον μεμονωμένο βουλευτή. Η ασυλία, αντιθέτως, είναι η προστασία του Κοινοβουλίου ως δημοκρατικού θεσμού. Είναι μία νομική προστασία για να μπορούν οι βουλευτές της Ολομέλειας να επιτελούν το πολιτικό έργο για το οποίο εξελέγησαν. Αυτό σημαίνει ότι η ουσία των κανονισμών μας αναφορικά με την ασυλία είναι ότι, η ασυλία θα αίρεται μόνον στην περίπτωση που οι κατηγορίες δεν έχουν σχέση με το έργο που επιτελεί ο βουλευτής στο Κοινοβούλιο. Αν οι κατηγορίες έχουν άμεση, ή έστω και έμμεση, σχέση με το έργο που επιτελείται στο Κοινοβούλιο, τότε, δεν θα πρέπει να αίρεται η ασυλία. Μπορεί να υποστηριχθεί ότι η ασυλία δεν θα πρέπει να αίρεται και για άλλους λόγους επίσης. Μπορεί, για παράδειγμα, να πρόκειται για προφανή πολιτική δίωξη, προκειμένου να ζημιωθεί πολιτικά κάποιος βουλευτής και βέβαια ούτε σ' αυτήν την περίπτωση πρέπει να αίρεται η ασυλία. Είναι λογικό να υποστηριχθεί ότι ακόμη και στην περίπτωση εκείνη που μπορεί να πρόκειται για ένα ασήμαντο συμβάν το οποίο μπορεί να έχει σημαντικές πολιτικές συνέπειες, η ασυλία δεν θα πρέπει να αρθεί.
<P>
Εν προκειμένω, μπορούμε, κατ' αρχάς, να διαπιστώσουμε ότι ο βουλευτής, κ. Rosado Fernandes, επιδεικνύει πολύ μεγάλο και ζωηρό ενδιαφέρον για θέματα ακριβώς της αγροτικής πολιτικής&#x02D9; στην πραγματικότητα είναι η ειδικότητά του. Μεταξύ άλλων είναι και μέλος της Επιτροπής Γεωργίας και Ανάπτυξης της Υπαίθρου. Μπορούμε επίσης να διαπιστώσουμε ότι οι δηλώσεις για τις οποίες κατηγορείται έχουν διατυπωθεί σε ένα πλαίσιο σαφώς πολιτικό. Αφορούν θέματα της αγροτικής πολιτικής της χώρας του. Τέλος, μπορούμε να διαπιστώσουμε ότι δεν υπάρχει σημαντική παρέκκλιση στις δηλώσεις του κ. Rosado Fernandes από αυτό που είναι σύνηθες σε συζητήσεις πολιτικά θερμές.
<P>
Συνοψίζοντας, λοιπόν, είναι λογικό να πούμε ότι οι δηλώσεις που έκανε ο βουλευτής εντάσσονται στο έργο που επιτελεί σ' αυτό το Κοινοβούλιο. Γι' αυτόν τον λόγο, δεν θεωρώ ότι θα πρέπει να αρθεί η ασυλία του. Η πρότασή μου είναι λοιπόν να μην άρουμε την ασυλία του κ. Rosado Fernandes.

<SPEAKER ID=43 NAME="Πρόεδρος">
Η συνεδρίαση έληξε.
<P>
Η ψηφοφορία θα διεξαχθεί αύριο, στις 11.30.

<CHAPTER ID=6>
Βία κατά των γυναικών - Πρόγραμμα «Δάφνη»
<SPEAKER ID=44 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
τη δήλωση της Επιτροπής για τη βία κατά των γυναικών-την προφορική ερώτηση Β4-0145/99 της κ. Hautala, εξ ονόματος της Επιτροπής για τα Δικαιώματα της Γυναίκας, σχετικά με το πρόγραμμα κοινοτικής δράσης (Πρόγραμμα Δάφνη) (2000-2004) σχετικά με μέτρα που αποσκοπούν στην πρόληψης της βίας κατά των παιδιών, των νέων και των γυναικών.Δίνω το λόγο στην κ. Gradin, εξ ονόματος της Επιτροπής.

<SPEAKER ID=45 NAME="Gradin">
Θα ξεκινήσω με τη δήλωση. Αυτή είναι η τελευταία Παγκόσμια ημέρα των Γυναικών αυτού του αιώνα. Επομένως, μία δήλωση σχετικά με την κατάσταση των γυναικών και ειδικά σχετικά με τη βία κατά των γυναικών, κρίνεται απαραίτητη. Τα κράτη μέλη της Ευρωπαϊκής Ένωσης είναι δημοκρατικές κοινωνίες όπου οι γυναίκες και οι άνδρες έχουν ίσα δικαιώματα. Οι γυναίκες αποτελούν λίγο περισσότερο από το μισό του πληθυσμού κάθε χώρας. Ωστόσο, αυτό δεν αντικατοποτρίζεται ούτε στα κέντρα λήψης αποφάσεων ούτε στη διοίκηση αλλά ούτε και στην επιχειρηματική ζωή.
<P>
Όλες οι χώρες μας έχουν υπογράψει την Οικουμενική Διακήρυξη των Ανθρωπίνων Δικαιωμάτων. Όλοι γνωρίζουμε πως τα ανθρώπινα δικαιώματα των γυναικών και των ανήλικων κοριτσιών αποτελούν αναπαλλοτρίωτο, αναπόσπαστο και αδιαίρετο τμήμα των ανθρωπίνων δικαιωμάτων παγκοσμίως. Ποια είναι λοιπόν η κατάσταση που επικρατεί στις χώρες μας; Οι γυναίκες έχουν το δικαίωμα να ζουν με ασφάλεια, όμως ένας μεγάλος αριθμός γυναικών δεν είναι ασφαλείς ούτε καν στα ίδια τους τα σπίτια. Οι γυναίκες δικαιούνται να τους συμπεριφέρονται με αξιοπρέπεια, αλλά χιλιάδες και χιλιάδες γυναικών πωλούνται σαν ζώα και θεωρούνται ότι έχουν τόση αξία όσο είναι το κέρδος που βγάζουν από αυτές οι μαστρωποί και έμποροι που τις εκμεταλλεύονται. Οι γυναίκες έχουν πλήρη ανθρώπινα δικαιώματα αλλά η καταπίεση και η βία τις κρατούν σε υποδεέστερες θέσεις στις χώρες όλων μας.
<P>
Σήμερα το ζήτημα της βίας κατά των γυναικών αναγνωρίζεται διεθνώς ως ένα βασικό πρόβλημα. Με την Παγκόσμια Συνδιάσκεψη για τα Δικαιώματα του Ανθρώπου που έλαβε χώρα στη Βιέννη το 1993, τα δικαιώματα των γυναικών έγιναν επιτέλους αποδεκτά ως ανθρώπινα δικαιώματα. Η βία με βάση το φύλο και κάθε μορφή σεξουαλικής παρενόχλησης και εκμετάλλευσης είναι ασύμβατες με την αξιοπρέπεια και την αξία της ανθρώπινης προσωπικότητας. Τέτοιου είδους συμπεριφορές πρέπει να εξαλειφθούν. Το πρόβλημα της βίας κατά των γυναικών ήταν στην ημερήσια διάταξη της Διάσκεψης Γυναικών των Ηνωμένων Εθνών στο Πεκίνο το 1995. Στην πλατφόρμα υπογραμμίστηκε ότι η βία κατά των γυναικών αποτελεί τροχοπέδη στην επίτευξη των στόχων για ισότητα, ανάπτυξη και ειρήνη.
<P>
Για χρόνια υποστηριζόταν συχνά ότι οι γυναίκες κατηγορούσαν τον εαυτό τους όταν έπεφταν θύματα ξυλοδαρμού και βιασμού. Λεγόταν ότι δεν θα έπρεπε να φορούν κοντές φούστες. Το επιχείρημα αυτό μερικές φορές χρησιμοποιείται ακόμη αλλά με ελαφρώς διαφορετικούς τρόπους. Προσωπικά, πάντως, δεν θα υποστήριζα το επιχείρημα ότι το να φοράει μία γυναίκα παντελόνι αποτελεί εγγύηση κατά του βιασμού. Σήμερα, η κοινή θέση είναι πως η γυναίκα και η μαρτυρία της θα πρέπει να λαμβάνονται υπόψη στο δικαστήριο. Τα περισσότερα κράτη μέλη άλλαξαν τη νομοθεσία τους έτσι, ώστε η βία κατά των γυναικών να αντιμετωπίζεται ως εγκληματική ενέργεια. Επίσης ο βιασμός μέσα στον γάμο σήμερα συνιστά έγκλημα. Συχνά οι γυναίκες δικαιούνται να έχουν ειδικό σύμβουλο κατά τη διάρκεια των δικαστικών διαδικασιών. Οι γυναικείες οργανώσεις παίζουν έναν βασικό ρόλο στην καταπολέμηση της βίας. Προσεγγίζουν όσες κινδυνεύουν και δραστηριοποιούνται στο να εγείρουν τη συνείδηση του κοινού. Αυτή είναι η βάση της πρωτοβουλίας «Δάφνη». Από το 1996 υποστηρίξαμε μη κυβερνητικές και εθελοντικές οργανώσεις στην καταπολέμηση της βίας κατά των γυναικών και των παιδιών. Η απαίτηση για στήριξη είναι πολύ μεγαλύτερη από τους διαθέσιμους πόρους. Το νέο πρόγραμμα «Δάφνη» θα είναι επίσης ανοιχτό σε ΜΚΟ από χώρες της Κεντρικής και της Ανατολικής Ευρώπης.
<P>
Επίσης, η Επιτροπή και οι προεδρίες έχουν ξεκινήσει μία εκστρατεία εναντίον της βίας κατά των γυναικών, ανταποκρινόμενες στην απαίτηση του Ευρωπαϊκού Κοινοβουλίου να ορισθεί το 1999 έτος εναντίον της βίας κατά των γυναικών. Κατά τη διάρκεια αυτής της εκστρατείας οργανώθηκαν αρκετές δραστηριότητες. Το επόμενο μείζον γεγονός θα είναι η υπουργική διάσκεψη σχετικά με τη βία κατά των γυναικών, η οποία θα διεξαχθεί στην Κολωνία, στο τέλος αυτού του μήνα.
<P>
Η εκστρατεία κατά της βίας δεν είναι απλώς μία σειρά από επίσημες ευρωπαϊκές διασκέψεις: τα ίδια τα κράτη μέλη καλούνται βεβαίως να λάβουν πρωτοβουλίες προκειμένου να οργανώσουν εκδηλώσεις στις οποίες θα συμμετέχουν τόσο το κοινό όσο και οι ΜΚΟ. Επί πολλά χρόνια το ζήτημα της βίας κατά των γυναικών αντιμετωπιζόταν ως πρόβλημα των γυναικών. Δεν αποτελούν όμως οι γυναίκες το πρόβλημα, αλλά η βίαιη συμπεριφορά των ανδρών. Συνεπώς, δεν θα πρέπει να εστιάσουμε τη προσοχή μας μόνο στις γυναίκες. Οι γυναίκες και τα παιδιά είναι τα θύματα αυτής της βίας. Το πρόβλημα είναι οι άνδρες που υποστηρίζουν τη χρήση σωματικής δύναμης και βίας αντί του διαλόγου. Επομένως, η εκστρατεία αυτή θα πρέπει επίσης να εστιάσει στους άνδρες και στο τί μπορεί να γίνει για να αλλάξει η παρούσα κατάσταση. Σχέδια που προέρχονται από άνδρες, απευθύνονται σε αυτούς και στοχεύουν σε αυτούς, θα υποστηριχθούν στα κράτη μέλη. Στο σημείο αυτό θα αναφέρω τα λόγια ενός σουηδού γιατρού ο οποίος έγραψε πριν από τη Γυναικών των Ηνωμένων Εθνών για τις Γυναίκες στο Πεκίνο: «μεγάλος αριθμός ανδρών πρέπει να πάρει ενεργό δράση κατά της βίας η οποία υπάρχει γύρω του. Ένας μεγαλύτερος αριθμός ανδρών πρέπει να εκφράσει τη γνώμη του στους χώρους εργασίας και στη δημόσια συζήτηση και να αρνηθεί να πορευθεί με αυτήν τη βία. Αυτού του είδους η βία είναι ποταπή και απάνθρωπη και για αυτό και άνανδρη. Οι πραγματικοί άνδρες δεν συμπεριφέρονται κατ' αυτόν τον τρόπο.» Οι πατέρες θα πρέπει να περάσουν αυτό το μήνυμα στους γιους τους, οι δάσκαλοι στους μαθητές τους, οι στρατιωτικοί διοικητές στους άνδρες τους, και οι φίλοι ο ένας στον άλλον.
<P>
Ως μέλος της ευρωπαϊκής εκστρατείας καλώ όλους τους άνδρες σήμερα να στηρίξουν την εκστρατεία φορώντας μια λευκή κορδέλα. Η κορδέλα αυτή είναι ένα σημάδι ότι είστε αληθινοί άνδρες, οι οποίοι λέτε «όχι» στη βία κατά των γυναικών.
<P>
Χειροκροτήματα
<P>
Τα επιτεύγματα υπό το πρόγραμμα «Δάφνη» υπήρξαν εντυπωσιακά. Στην πολιτική ημερήσια διάταξη δόθηκε μεγάλη σημασία στη βία κατά των γυναικών, των εφήβων και των παιδιών. Από το 1997, υποστηρίχθηκε ένα σύνολο 95 προγραμμάτων. Τα προγράμματα αυτά οδήγησαν στην καθιέρωση χρήσιμων δικτύων και διασυνοριακών συνεργασιών μεταξύ μη κυβερνητικών οργανώσεων. Θεσπίστηκε ένα παρατηρητήριο σχετικά με τη βία κατά των γυναικών και έχουν δρομολογηθεί ερευνητικά προγράμματα.
<P>
Ένα σημαντικό τμήμα του προγράμματος «Δάφνη» είναι η εκστρατεία εναντίον της βίας κατά των γυναικών. Η εκστρατεία αυτή βασίζεται σε μια πρωτοβουλία του Ευρωπαϊκού Κοινοβουλίου. Μια προπαρασκευαστική συνάντηση συγκλήθηκε τον Ιούνιο του περασμένου χρόνου υπό την Βρεττανική Προεδρία. Τον Δεκέμβριο, η Αυστριακή Προεδρία φιλοξένησε μία Διάσκεψη στη Βιέννη, η οποία επικεντρώθηκε στον ρόλο της αστυνομίας στην καταπολέμηση της βίας κατά των γυναικών και της βίας κατά των αλλοδαπών γυναικών. Στο τέλος Μαρτίου η Γερμανική Προεδρία θα φιλοξενήσει μία υπουργική διάσκεψη στην Κολωνία. Επίσης υπάρχουν σχέδια για μια συμπερασματική διάσκεψη προς το τέλος της Φινλανδικής Προεδρίας.
<P>
Μεταξύ αυτών των διασκέψεων διοργανώνονται διάφορες δραστηριότητες τόσο σε ευρωπαϊκό όσο και σε εθνικό επίπεδο. Όπως για παράδειγμα τηλεοπτικά σποτ, ενημερωτικά δελτία και ιστοσελίδα στο διαδίκτυο. Διεξάγουμε επίσης μία στατιστική έκθεση σχετικά με τη βία καθώς και ένα Ευρωβαρόμετρο. Επίσης και τα κράτη μέλη θα υποστηρίξουν κάποια προγράμματα. Ένας από τους κύριους στόχους θα είναι προγράμματα που έχουν στο επίκεντρο του ενδιαφέροντός τους άνδρες και τον τρόπο πρόληψης της βίαιης συμπεριφοράς των ανδρών κατά των γυναικών.
<P>
Στις 20 Μαΐου 1998 η Επιτροπή παρουσίασε μία πρόταση για το νέο πρόγραμμα «Δάφνη». Το πρόγραμμα αυτό θα ισχύσει από το 2002 έως το 2004 και έχει συνολικό προϋπολογισμό 25 εκατομμύρια Ecu. Έκτοτε ανυπομονώ για την έγκριση της πρότασης το συντομότερο δυνατό. Είναι ανάγκη το πρόγραμμα να τεθεί σε ισχύ το αργότερο την 1η Ιανουαρίου 2000. Κατά την διάρκεια της Αυστριακής Προεδρίας σημειώθηκε ελάχιστη πρόοδος. Στο τέλος του 1998 η συζήτηση επικεντρώθηκε στη νομική βάση της πρότασης. Ένας αριθμός κρατών μελών έκανε σαφή την αντίθεσή του στο άρθρο 235 ως νομική βάση του προγράμματος. Από την άλλη, πολλά κράτη μέλη θεώρησαν το άρθρο 129 ως κατάλληλη εναλλακτική λύση για τη νομική βάση. Οι συζητήσεις στο Συμβούλιο κατά τους μήνες Ιανουάριο και Φεβρουάριο κατέδειξαν σαφώς πως υπήρχε σημαντικός κίνδυνος μπλοκαρίσματος σε περίπτωση διατήρησης του άρθρου 235.
<P>
Η Επιτροπή υποχρεώθηκε συνεπώς να αποδεχτεί την προτεινόμενη νέα νομική βάση. Κανείς δεν πρέπει να αμφιβάλλει για το ότι θα προτιμούσαμε να κρατήσουμε το άρθρο 235, έπρεπε όμως να αντιμετωπίσουμε το γεγονός ότι το πρόγραμμα «Δάφνη» δεν καμία αξία εάν δεν εγκριθεί. Υποθέτω πως το άρθρο 129 δεν θα περιορίσει το πεδίο εφαρμογής του προγράμματος. Το πλαίσιο μέσα στο οποίο εργαζόμαστε προκειμένου να καταπολεμήσουμε τη βία και στο οποίο οι γυναίκες και τα παιδιά υποφέρουν, είναι πράγματι το πλαίσιο των ανθρωπίνων δικαιωμάτων. Ωστόσο, ο αντίκτυπος της βίας κατά των γυναικών, των νέων ανθρώπων και των παιδιών ισοδυναμεί με τραυματισμό ή κίνδυνο τραυματισμού της φυσικής, διανοητικής και ψυχικής υγείας. Θα πρέπει να σημειωθεί πως σύμφωνα με τον ορισμό της Παγκόσμιας Οργάνωσης Υγείας, υγεία είναι «μία κατάσταση πλήρους φυσικής, διανοητικής και κοινωνικής ευεξίας και όχι απλώς η απουσία ασθένειας ή αναπηρίας».
<P>
Επιπλέον, το πρόγραμμα «Δάφνη» επικεντρώνεται στο θύμα. Στόχος του είναι η πρόληψη κάθε μορφής βίας και η προστασία όλων των θυμάτων και δυνητικών θυμάτων βίας, ασχέτως από το εάν η βία παίρνει τη μορφή σωματεμπορίας, σεξουαλικής κακοποίησης, εγκατάλειψης ανηλίκων ή οποιαδήποτε άλλη μορφή. Λυπάμαι για την αναστάτωση που προκάλεσε η τροπολογία αυτή στο Ευρωπαϊκό Κοινοβούλιο. Ωστόσο, κατά τη γνώμη μας, ήταν αναγκαίο να ενεργήσουμε γρήγορα προκειμένου το Κοινοβούλιο να λάβει υπόψη του την τροποποιηθείσα πρόταση κατά τη συνεδρίαση της επιτροπής στις 16 και 17 Φεβρουαρίου του τρέχοντος έτους.
<P>
Όταν εγκριθεί το πρόγραμμα «Δάφνη» θα παράσχει νέα ώθηση στην καταπολέμηση της βίας. Υπό την αιγίδα του προγράμματος αυτού θα συνεχίσουμε να παρέχουμε στήριξη σε συνεργασίες των ΜΚΟ στα πλαίσια της Ευρωπαϊκής Ένωσης, αλλά θα είμαστε επίσης σε θέση να συμπεριλάβουμε συνεργασίες με ΜΚΟ στις υποψήφιες χώρες. Προσφάτως συμμετείχα, στη Βουδαπέστη, σε μία διάσκεψη ΜΚΟ που δραστηριοποιούνται στην καταπολέμηση της σεξουαλικής εκμετάλλευσης παιδιών. Το εύρος του προβλήματος είναι τεράστιο. Η ανάγκη για στήριξη και συνεργασία με την κοινότητα των ΜΚΟ στις χώρες αυτές είναι προφανής.
<P>
Για να επιτύχουμε στην καταπολέμηση της βίας χρειαζόμαστε συγκεκριμένη δράση που θα περιλαμβάνει όλα τα μέλη της κοινωνίας μας. Η καταπολέμηση της βίας κατά των γυναικών αποτελεί ευθύνη όλων μας. Καλωσορίζουμε το γεγονός ότι το Ευρωπαϊκό Κοινοβούλιο θα λάβει υπόψη του την τροποποιηθείσα πρόταση στην αρμόδια επιτροπή του τον Μάρτιο με την προοπτική να την υποβάλει τον Απρίλιο για πρώτη ανάγνωση στην ολομέλεια.
<P>
Χειροκροτήματα

<SPEAKER ID=46 LANGUAGE="FI" NAME="Hautala">
Αξιότιμε κύριε Πρόεδρε, μιλώ εδώ εκ μέρους της Επιτροπής για τα Δικαιώματα της Γυναίκας. Δεν νομίζω πως υπάρχουν αμφιβολίες ότι χάρη στις ενέργειες της Επιτροπής για τα Δικαιώματα της Γυναίκας, καθώς και του Ευρωπαϊκού Κοινοβουλίου, έχει γίνει τώρα συνείδηση στην Ευρωπαϊκή Ένωση η αναγκαιότητα ενασχόλησης με το θέμα της καταπολέμησης της βίας κατά των γυναικών, των παιδιών και των νέων. Επιθυμούμε να εγκριθούν αυτές οι εκστρατείες, επειδή το θέμα αφορά ένα ιδιαίτερα σοβαρό κοινωνικό πρόβλημα. Το Ευρωπαϊκό Κοινοβούλιο έχει ήδη κατά το παρελθόν εγκρίνει ειδικές θέσεις στον προϋπολογισμό, προκειμένου να καταπολεμηθεί η βία κατά των γυναικών, των παιδιών και των νέων. Το ενδιαφέρον που προέκυψε γι' αυτά τα προγράμματα υπήρξε τεράστιο. Επί παραδείγματι, το έτος 1997 μόνο λίγο περισσότερο από το 10 % του συνόλου των προγραμμάτων στάθηκε δυνατόν να χρηματοδοτηθεί.
<P>
Το Ευρωπαϊκό Κοινοβούλιο έχει επίσης εγκρίνει δύο πολύ αξιόλογες εκθέσεις που πραγματεύονται το θέμα της βίας κατά των γυναικών: η έκθεση που εκπονήθηκε με την καθοδήγηση της κυρίας Marianne Eriksson εξετάζει τη λεγόμενη «μηδενική ανοχή» απέναντι στη βία. Με εισηγήτρια την κυρία Susan Waddington, έχει εκπονηθεί μια σημαντική έκθεση η οποία επεκτείνει τη συζήτηση στο θέμα της σωματεμπορίας γυναικών. Είναι χρήσιμο να γνωρίζουμε ότι δύο εκατομύρια γυναίκες και κορίτσια πωλούνται ετησίως στον κόσμο με σκοπό τη σεξουαλική εκμετάλλευση, οπότε πραγματικά το πρόβλημα δεν αφορά μόνο την Ευρωπαϊκή Ένωση, αλλά συνιστά παγκόσμιο πρόβλημα, στο οποίο θα πρέπει να μπορούμε να επέμβουμε.
<P>
Η επιτροπή μας ανησυχεί σοβαρά για το ενδεχόμενο να υποχωρήσει τώρα η Επιτροπή απέναντι στα κράτη μέλη τα οποία δεν εγκρίνουν τη θέσπιση του προγράμματος «Δάφνη» με βάση το άρθρο 235, οπότε, λαμβάνοντας υπόψη την πραγματική έκταση του προβλήματος, το εν λόγω πρόγραμμα δεν θα εφαρμοστεί στην απαιτούμενη έκταση. Ζητάμε το εν λόγω πρόγραμμα να ασχοληθεί με όλες τις δυνατές νομικές πτυχές οι οποίες έχουν σχέση με τη βία κατά των γυναικών, συμπεριλαμβάνοντας και το εμπόριο των γυναικών. Εάν η προαγωγή της δημόσιας υγείας αποτελέσει τη νομική βάση, επιθυμούμε να μας δοθούν εγγυήσεις ότι η Επιτροπή θα μπορέσει πραγματικά να πετύχει μαζί με τα κράτη μέλη την πραγματοποίηση ενός τέτοιου προγράμματος, στο οποίο το θέμα της βίας κατά των γυναικών δεν θα περιοριστεί μόνο σε πρόβλημα υγείας.
<P>
Είναι προς τιμήν της κυρίας Gradin οι προσπάθειές της να ακολουθήσει τις προτροπές μας αναφορικά με το ότι η έννοια της δημόσιας υγείας θα πρέπει επίσης, σε συνάρτηση με αυτό το αντικείμενο, να γίνει αντιληπτή σε ένα όσο το δυνατόν ευρύτερο πλαίσιο. Όμως, θέλουμε πραγματικά να μας δοθούν εγγυήσεις ότι θα μπορούν να εξεταστούν και τα νομικά μέσα. Θα αναφέρω ένα παράδειγμα από τη Φινλανδία. Στη Φινλανδία, από φέτος έχει τεθεί σε ισχύ ένας νόμος ο οποίος ορίζει ότι η αστυνομία ή το δικαστήριο δύνανται να επιβάλουν σε ένα άτομο με βίαιη συμπεριφορά μια, όπως λέγεται, απαγόρευση προσέγγισης. Με άλλα λόγια, θα είναι δυνατόν συγκεκριμένα άτομα να εμποδίζονται να πλησιάζουν τα θύματά τους, όταν υπάρχει φόβος για επανάληψη της βίας. Σίγουρα, και στα κράτη μέλη υπάρχουν επίσης και άλλα πολύ καλά παραδείγματα για το πώς θα μπορέσουμε να προσεγγίσουμε το εν λόγω θέμα από νομική άποψη.
<P>
Σε ό, τι αφορά την παγκόσμια φύση αυτού του προβλήματος, έχω λάβει, ως πρόεδρος της σχετικής επιτροπής, μια ανοιχτή επιστολή από μία ιρανική οργάνωση, η οποία εφιστά την προσοχή στο γεγονός ότι στο Ιράν εφαρμόζεται ακόμη η πρακτική του λιθοβολισμού των γυναικών. Θα έπρεπε επίσης να θυμηθούμε ότι σε αυτό το πρόγραμμα θα έλθουμε σίγουρα σε επαφή με αυτές τις παγκόσμιες πτυχές του ζητήματος.
<P>
Αξιότιμη κυρία Επίτροπος, ακούγοντας την απάντησή σας, δεν έχω τελείως πεισθεί ότι αυτή η αλλαγή στη νομική βάση θα λειτουργήσει τώρα ως εγγύηση για ένα αποτελεσματικό πρόγραμμα στα πλαίσια της «Δάφνης». Ίσως θα μπορούσαμε να ενώσουμε τις δυνάμεις μας προκειμένου να πείσουμε τα κράτη μέλη που τηρούν αρνητική στάση στο θέμα αυτό, ώστε να μελετήσουν το ενδεχόμενο να αποδεχθούν ως νομική βάση το άρθρο 235. Κατανοώ ότι, ενώ κατά βάση συμφωνούσατε αρχικά μαζί μας, τώρα ξεκινάτε από την υπόθεση ότι είναι σημαντικότερο να πραγματοποιηθεί γενικά το εν λόγω πρόγραμμα.

<SPEAKER ID=47 LANGUAGE="DE" NAME="Grφner">
Κύριε Πρόεδρε, κυρία Επίτροπε, αγαπητοί συνάδελφοι, σας καλωσορίζω όλους εγκάρδια στην Παγκόσμια Ημέρα των Γυναικών! Έρχομαι μόλις από μια παγκόσμια τηλεεικονοδιάσκεψη που διοργανώνεται από την UNIFEM, τη γυναικεία οργάνωση των Ηνωμένων Εθνών, με αφορμή μια παγκόσμια εκστρατεία για έναν κόσμο απαλλαγμένο από τη βία κατά των γυναικών. Εμείς στο Ευρωπαϊκό Κοινοβούλιο ετοιμαζόμαστε να συμβάλουμε σημαντικά σε αυτήν την εκστρατεία, συμμετέχοντας σε παγκόσμιες δράσεις, και θεωρώ πολύ σημαντικό, οι γυναίκες στα κράτη μέλη μας να αντιληφθούν πως δεν είναι μόνες, διότι αγωνιζόμαστε εμείς στο πλευρό τους.
<P>
Στην Ευρωπαϊκή Ένωση αγωνιστήκαμε επί μακρόν για να αποκτήσουμε το Ευρωπαϊκό Έτος για την Καταπολέμηση της Βίας κατά των Γυναικών. Να σας υπενθυμίσω πως πριν από ένα χρόνο 350 γυναίκες και άνδρες συνάδελφοι υποστήριξαν μαζί με άλλους τη γραπτή δήλωση με την οποία απαιτήθηκε αυτό και ζητήθηκε η διεξαγωγή μιας τέτοιας εκστρατείας. Βρισκόμαστε τώρα στο σημείο όπου μπορούμε να αρχίσουμε την εκστρατεία, και να υποβάλουμε ένα σχέδιο προγράμματος. Τώρα εμφανίζονται δυσκολίες νομικής φύσεως: από ποικίλες πλευρές αναφέρονται εδώ λόγοι - που κατά τη γνώμη μου είναι προφάσεις - οι οποίοι εμποδίζουν μια ταχεία ψήφιση του προγράμματος ΔΑΦΝΗ.
<P>
Εμείς οι σοσιαλδημοκράτες, άνδρες και γυναίκες, θέλουμε ταχεία δράση, ώστε να ψηφίσουμε γρήγορα ένα πρόγραμμα - φυσικά και με τη συμμετοχή του Ευρωπαϊκού Κοινοβουλίου, και με το άρθρο 129 έχουμε αρχικά και περισσότερες δυνατότητες συμμετοχής. Βλέπω όμως πως θα υπάρξουν μεγάλες δυσκολίες, αν δρομολογήσουμε τώρα το πρόγραμμα, ώστε να μπορέσει να τεθεί όντως σε ισχύ μέχρι την 1η Ιανουαρίου του 2000.
<P>
Αυτό που θέλουμε να επιτύχουμε οπωσδήποτε - και θα αγωνιστούμε για αυτό - είναι η διατήρηση ευρέων τμημάτων που περιέχονταν στο προηγούμενο σχέδιο προγράμματος όπως η σωματεμπορία ή η βία στο σπίτι - δυσκολεύομαι πάντα να πω οικιακή βία, διότι κανένα σπίτι δεν είναι βίαιο, αυτοί που γίνονται βίαιοι στο οικιακό περιβάλλον είναι πάντα οι άνθρωποι και συνήθως οι άνδρες - και η έγκαιρη ολοκλήρωση του προγράμματος. Όλοι εσείς γνωρίζετε πως θα διεξαγάγουμε εκ νέου εκλογές, πως πρέπει πρώτα να συγκροτηθεί το Κοινοβούλιο και πως πρέπει να προσαρμοστούν σε αυτό οι Προεδρίες του Συμβουλίου.
<P>
Η Γερμανίδα Πρόεδρος του Συμβουλίου, κ. Christine Bergmann, είχε δηλώσει στην Επιτροπή για τα Δικαιώματα της Γυναίκας πως θα επιθυμούσε μια ταχεία ολοκλήρωση του προγράμματος ΔΑΦΝΗ. Και οι υπουργοί δικαιοσύνης θέλουν να έχουν το πρόγραμμα, όμως παρ' όλα αυτά υπάρχουν πάλι δυσκολίες τυπικής φύσεως. Αυτό μάλλον έγκειται κατά μέγα μέρος και στο γεγονός ότι δεν έχουμε ένα τυπικό Συμβούλιο Υπουργών που να είναι αρμόδιοι για τα γυναικεία θέματα, το οποίο θα μπορούσε να ψηφίσει το πρόγραμμα - πράγμα που αποτελεί ακόμα μία καθοριστικής σημασίας απαίτηση που προέβαλε εδώ η Ομάδα μου.
<P>
Το άρθρο 129 - εάν εμπλακούμε στη συζήτηση - πρέπει οπωσδήποτε να εξασφαλίζει μια πολυκλαδική προσέγγιση. Θέλουμε να λάβουμε ήδη υπόψη και την προοπτική της Συνθήκης του Αμστερνταμ, η οποία, ως γνωστόν, θα τεθεί μάλλον σε ισχύ έως το 2000, και θέλουμε έναν περιεκτικό ορισμό σχετικά με όλα όσα περιλαμβάνει ο όρος υγεία, δηλαδή, μεταξύ άλλων πρέπει να ληφθεί υπόψη και το κοινωνικό πλαίσιο της βίας, και προ πάντων πρέπει να διατηρηθεί η προσέγγιση που λέει πως εδώ μπορούν να συνεργαστούν τόσο μη κυβερνητικές οργανώσεις όσο και οι αρχές των κρατών μελών, καθώς και η δικαιοσύνη και η αστυνομία. Αυτό είναι ζωτικής σημασίας, ώστε να μεταδώσουμε στους πολίτες μας το μήνυμα ότι η Ευρώπη και το Ευρωπαϊκό Κοινοβούλιο είναι αυτοί που αντιμάχονται κάθε είδος βίας που εκδηλώνεται κατά των γυναικών.
<P>
Χειροκροτήματα

<SPEAKER ID=48 LANGUAGE="ES" NAME="Bennasar Tous">
Κύριε Πρόεδρε, σήμερα είναι μια ημέρα εορτασμού για πολλές από εμάς και ημέρα αλληλεγγύης, απότισης φόρου τιμής και εκδήλωσης σεβασμού απέναντι σε τόσες γυναίκες και παιδιά που ακόμα στερούνται δικαιωμάτων και υφίστανται κακοποιήση και βία. Ο αγώνας για ίσες ευκαιρίες και ενάντια στη βία είναι ένα γεγονός που μας αφορά όλους και ευεργετεί ολόκληρη την κοινωνία στο σύνολό της.
<P>
Θα επιθυμούσα πολύ να παραβρίσκομαι σήμερα εδώ καταθέτοντας την έκθεση της Επιτροπής για τα Δικαιώματα της Γυναίκας σχετικά με το πρόγραμμα ΔΑΦΝΗ για την οποία είμαι εισηγήτρια, δεν κατέστη όμως δυνατό - όπως όλοι γνωρίζετε - λόγω της αλλαγής της νομικής βάσης, την τελευταία μόλις στιγμή, όταν το έργο της έκθεσης ήταν ήδη σε προχωρημένο στάδιο. Δεν πρόκειται για κακή είδηση, αν και υπάρχουν κάποιες πτυχές που μας προβληματίζουν. Η βασική μας προτεραιότητα είναι η προώθηση του προγράμματος ΔΑΦΝΗ. Όπως θα θυμάστε, ήταν πρωτοβουλία αυτού του Σώματος να δημιουργήσουμε μια θέση του προϋπολογισμού ειδικά για τον αγώνα κατά της βίας που ασκείται στις γυναίκες και τα παιδιά και στην τριετία που πέρασε, τα αποτελέσματα υπήρξαν εκπληκτικά. Διαπιστώνω ότι η συνεργασία ανάμεσα στις Μη Κυβερνητικές Οργανώσεις, την κοινωνία και τους δημόσιους φορείς βρίσκεται σε πλήρη εξέλιξη όσον αφορά τις ιδέες, τα σχέδια και την από κοινού αναζήτηση των πιο κατάλληλων λύσεων και εναπόκειται σε μας - σε όλα τα κοινοτικά θεσμικά όργανα - να υλοποιηθεί το πρόγραμμα πριν από το τέλος του έτους. Για πρώτη φορά, η Ευρωπαϊκή Ένωση βρίσκεται αντιμέτωπη με την πρόκληση ενός πενταετούς προγράμμματος αγώνα κατά της βίας. Πέντε δε χρόνια είναι μεγάλο διάστημα για τα άτομα που υποφέρουν. Γι' αυτόν το λόγο, είναι επίσης καθήκον μας να συντάξουμε ένα ποιοτικό κείμενο, με καλή μεσοπρόθεσμη στρατηγική που να συμβάλει αποτελεσματικά στην πρόληψη και μείωση των συνεπειών της βίας στις γυναίκες, τα παιδιά και τους νέους. Γι'αυτό, κυρία Επίτροπε, μας προβληματίζει πολύ έντονα ο προσδιορισμός της έννοιας της δημόσιας υγείας. Αναφέρεται στην φυσική και ψυχική υγεία και στην κοινωνική και διανοητική ευημερία με την ευρεία έννοια του όρου. Ας ελπίσουμε ότι θα είναι όντως έτσι. Η αντιμετώπιση των γυναικών, η σεξουαλική κακοποίηση και η εξαφάνιση παιδιών συνιστούν βία. Η Ευρωπαϊκή Ένωση μπορεί να συμβάλει αποφασιστικά όταν έρθει η ώρα να την καταπολεμήσει. Θα ήταν κρίμα να παραγκωνιστούν αυτά τα θέματα λόγω στενής ερμηνείας μιας νομικής έννοιας.
<P>
Σήμερα εορτάζουμε την τελευταία 8η Μαρτίου αυτής της χιλιετίας. Όταν εορτάστηκε η πρώτη, οι γυναίκες ήμασταν σχεδόν αόρατες. Τα τελευταία 20 χρόνια διορθώθηκαν πολλές ανισότητες αλλά εξακολουθούν οι διακρίσεις. Δεν θέλω να τελειώσω χωρίς να υπενθυμίσω τη μεγάλη πρόκληση που αντιμετωπίζουμε για να επιτύχουμε την αποτελεσματική εφαρμογή της αρχής της ισότητας. Η επικύρωση της Συνθήκης του Αμστερνταμ θα αποτελέσει σημαντική βοήθεια δεδομένου ότι θα έχουμε γερές νομικές βάσεις που θεσπίζουν το «mainstreaming» (την αρχή της ενσωμάτωσης της διάστασης της ισότητας των ευκαιριών μεταξύ των ανδρών και των γυναικών σε όλες τις πολιτικές και τις δράσεις) ως θεμελιώδη και οριζόντιο στόχο. Υφίστανται ακόμα υπερβολικά πολλές άμεσες και έμμεσες διακρίσεις που εμποδίζουν την πλήρη συμμετοχή της γυναίκας στα κοινά, την πρόσβασή της στην εργασία, την ανεξαρτησία και την αυτοεπιβεβαίωσή της. Το τέταρτο πρόγραμμα δράσης χρησιμεύει ως κατευθυντήρια γραμμή για όλα τα κράτη μέλη, οι στόχοι τους όμως δεν πρέπει να περιοριστούν στο πρόγραμμα, αλλά είναι ανάγκη να τους διευρύνουμε και να τους βελτιώσουμε μέσω ενός πέμπτου προγράμματος δράσης. Η προώθηση της αρμονικής συνύπαρξης της επαγγελματικής με την οικογενειακή ζωή και η ενθάρρυνση της συμμετοχής των γυναικών στην πολιτική είναι και θα είναι η λυδία λίθος για τη συμμετοχή των γυναικών στην κοινωνία και βεβαίως, για την ενσωμάτωση της γυναίκας στον εργασιακό χώρο. Από τη θέση της Ευρωπαϊκής Ένωσης διαθέτουμε πολλά μέσα για να βοηθήσουμε. Ευελπιστώ ότι αυτά τα πολύ σημαντικά ντοκουμέντα, όπως η Ατζέντα 2000 και οι νέοι κανονισμοί για τα Ταμεία θα γείρουν σαφώς την πλάστιγγα υπέρ της εργαζόμενης γυναίκας.

<SPEAKER ID=49 LANGUAGE="NL" NAME="Kestelijn-Sierens">
Κύριε Πρόεδρε, συνάδελφοι, κυρία Επίτροπε, συμφωνώ απολύτως με τη δήλωσή σας. Ορθώς επισημαίνετε την υποεκπροσώπηση των γυναικών στα όργανα λήψης αποφάσεων, στις διοικητικές υπηρεσίες και στον επιχειρηματικό χώρο. Αυτό, παρά το γεγονός ότι στην Ευρωπαϊκή Ένωση υπάρχουν πολύ περισσότερες γυναίκες από άνδρες. Αλλωστε, πριν από λίγο είπε και ο Πρόεδρος του Κοινοβουλίου ότι πρέπει να καταβληθούν προσπάθειες στον τομέα αυτό. Ορθώς τονίζετε, κυρία Επίτροπε, ότι τα δικαιώματα της γυναίκας είναι ανθρώπινα δικαιώματα. Οι γυναίκες έχουν δικαίωμα στην ασφάλεια και στην ανθρώπινη αξιοπρέπεια. Πολλοί άνδρες, ακόμη και μέλη του Σώματος, πιστεύουν ότι η βία κατά των γυναικών, τουλάχιστον όσον αφορά την Ευρωπαϊκή Ένωση, αποτελεί πλέον παρελθόν και αφορά ένα σπάνιο φαινόμενο. Όμως, από στοιχεία προκύπτει ότι μία στις πέντε γυναίκες στην Ευρωπαϊκή Ένωση υπήρξε θύμα βίας. Η βία κατά των γυναικών και των παιδιών είναι ένα πρόβλημα που εμφανίζεται σε όλες τις κοινωνίες και σε όλες τις κοινωνικές τάξεις, ανεξαρτήτως πολιτισμού ή θρησκείας.
<P>
Επίσης, κυρία Επίτροπε, έχετε δίκιο όταν αναφέρετε ότι ο αγώνας για την καταπολέμηση της βίας σε βάρος γυναικών δεν πρέπει να διεξαχθεί μόνο από γυναίκες και μη κυβερνητικούς οργανισμούς που βοηθούν τις γυναίκες στην προσπάθειά τους για την πρόληψη της βίας. Πάνω απ' όλα πρέπει να αντιμετωπίσουμε τα αίτια, τα οποία δεν είναι οι υπερβολικά κοντές φούστες ή η ελλιπής χειραφέτηση των γυναικών, αλλά τα εκατομμύρια ευρωπαίων ανδρών τα οποία σήμερα εξακολουθούν να ασκούν κάθε μορφής βία.
<P>
Πρέπει να αξιοποιήσουμε το 1999, το έτος της καταπολέμησης της βίας κατά των γυναικών, για να διαπαιδαγωγήσουμε τους άνδρες και να τους επισημάνουμε τις υποχρεώσεις τους. Για όλους αυτούς τους λόγους και μετά την έξοχη δήλωσή σας, θεωρώ λυπηρό το γεγονός ότι η νέα νομική βάση για το πρόγραμμα ΔΑΦΝΗ είναι τόσο περιοριστική, παρά το γεγονός ότι υποστηρίζετε μια ευρεία ερμηνεία της.
<P>
Τέλος, το πρόγραμμα ΔΑΦΝΗ αφορά επίσης και την καταπολέμηση της βίας κατά των παιδιών και των νέων. Για τον λόγο αυτό, κατέθεσα εξ ονόματος της πολιτικής μου ομάδας ορισμένες τροπολογίες προκειμένου να επανέλθει το θέμα αυτό στο ψήφισμα, τόσο στον τίτλο, όσο και σε ορισμένα άρθρα.

<SPEAKER ID=50 LANGUAGE="EN" NAME="Crowley">
Κύριε Πρόεδρε, είμαι ευτυχής που είμαι ο πρώτος άνδρας που θα μιλήσει σε αυτή τη συζήτηση για την Παγκόσμια Ημέρα της Γυναίκας. Θα ήθελα να βεβαιώσω ιδιαιτέρως τις συναδέλφους μου ότι η ευρύτερη πλειοψηφία των ανδρών τις στήριζει πλήρως στην διασφάλιση πλήρους ισότητας δικαιωμάτων, ισότιμης εκτίμησης και προστασίας κατά της βίας οποιασδήποτε μορφής. Είμαι περήφανος που φορώ την άσπρη κορδέλα προκειμένου να δείξω ότι συντάσσομαι και εγώ προσωπικά μαζί σας. Γνωρίζω πως εκφράζω επίσης την πλειονότητα των συναδέλφων μου στο Σώμα.
<P>
Είναι σημαντικό οι δηλώσεις που γίνονται σε αυτό το Κοινοβούλιο να μην γίνονται στο κενό και να στείλουμε ένα μήνυμα στον έξω κόσμο ότι εμείς, στο Ευρωπαϊκό Κοινοβούλιο, προτιθέμεθα να είμαστε οραματιστές και να φέρουμε τον κόσμο στον 21ο αιώνα παρέχοντας εγγυήσεις για ίσα δικαιώματα για όλους, και ιδιαιτέρως εφαρμόζοντας ειδικά προγράμματα προστασίας για όσους πέφτουν θύματα βίας. Για αυτόν τον λόγο το πρόγραμμα «Δάφνη» είναι τόσο σημαντικό για μας, όχι μόνο επειδή - εάν μου επιτρέπετε τη φράση - ήταν δικό μας παιδί, αλλά και επειδή διαπιστώνουμε τη σημασία του αποτελέσματός του σε παγκόσμια κλίμακα.
<P>
Έχουμε ήδη την εμπειρία ορισμένων από τα οφέλη του προγράμματος «Δάφνη». Είναι ατυχές το γεγονός ότι τα νομικά κωλύματα - με τα οποία βρέθηκε αντιμέτωπο αυτό το Σώμα πολλές φορές με τη χρήση του άρθρου 235 - καθυστέρησαν την εφαρμογή του νέου προγράμματος. Ωστόσο, είμαι αισιόδοξος πως, χρησιμοποιώντας τη νέα νομική βάση, μπορούμε να προσπαθήσουμε για μία ακόμη φορά να θέσουμε το θέμα αυτό επί τάπητος.
<P>
Είναι επίσης σημαντικό όταν αποφασίζουμε να εφαρμόσουμε νέα προγράμματα, να εξασφαλίζουμε ότι ο εθελοντικός τομέας και οι μη κυβερνητικές οργανώσεις οι οποίες εργάζονται σκληρά στο πεδίο αυτό και οι οποίες είναι στο πλευρό των γυναικών και των ανηλίκων προσφύγων προκειμένου να τους παράσχουν βοήθεια, να έρχονται σε ένα πολύ πρώιμο στάδιο για να μας συμβουλεύσουν σχετικά με το ποιός είναι ο πιο αποτελεσματικός τρόπος αξιοποίησης της χρηματοδότησης. Αλλά είναι εξίσου σημαντικό να καταφέρουμε τη συμπόρευση των κρατών μελών μαζί μας, γιατί, όπως προέκυψε από την χρήση του άρθρου 235, ορισμένες κυβερνήσεις θεώρησαν πως το άρθρο αυτό τους είχε επιβληθεί και πως παρενέβαινε στα δημοκρατικά τους δικαιώματα υπό τους κανόνες της επικουρικότητας στα πλαίσια των Συνθηκών. Επομένως, πρέπει να εξασφαλίσουμε ότι οι κυβερνήσεις κατέχουν ενεργό ρόλο προς αυτήν την κατεύθυνση.
<P>
Θα πρέπει να αδράξουμε τις νέες ίσες ευκαιρίες που προέκυψαν για μας από την Συνθήκη του Αμστερνταμ. Αλλά από εκεί και πέρα ας στείλουμε από εδώ το εξής μήνυμα: άνδρες και γυναίκες αντιταχθείτε στη βία κατά των γυναικών, των παιδιών, όλων.

<SPEAKER ID=51 LANGUAGE="SV" NAME="Eriksson">
Κύριε Πρόεδρε, ειπώθηκαν αρκετά για τη νομική βάση. Αν ο Επίτροπος δεν έχει πρόβλημα με μία νέα νομική βάση, τότε, ούτε εγώ βέβαια έχω σ' ό, τι αφορά το πρόγραμμα Δάφνη. Απλώς, τα όρια της δικής μου φαντασίας δεν έχουν διευρυνθεί ακόμη τόσο πολύ, ώστε να συλλάβω το γεγονός ότι τα προληπτικά μέτρα για την υγεία θα περιλαμβάνουν και το εμπόριο λευκής σαρκός. Ελπίζω, ωστόσο, ότι, παρ' όλα αυτά, θα μπορέσουμε να βοηθηθούμε σε όλα τα επίπεδα. Εγώ διακρίνω ωστόσο μία δυσκολία, αλλά, ίσως, δεν πρέπει να βλέπουμε παντού κινδύνους χωρίς λόγο.
<P>
Θέλω, πάντως, τώρα που έχω τον λόγο, να εκφράσω τις ευχαριστίες μου προς όλες τις μη κυβερνητικές οργανώσεις που εργάζονται, όχι μόνο στην ΕΕ, αλλά, παντού στον κόσμο. Ακόμη κι αν εμείς οι πολιτικοί είμαστε εξαιρετικά ικανοί, αναμφισβήτητα χρειαζόμαστε να υπάρχει αλληλεπίδραση μεταξύ ημών των εκλεγμένων και αυτών που μοχθούν μ' αυτά τα θέματα στο επίπεδο της βάσης. Αυτή η αλληλεπίδραση μπορεί με κάποιο τρόπο να έχει ως αποτέλεσμα να προχωρήσουμε παραπέρα.
<P>
Θέλω, επίσης, να αναφέρω ότι προς τιμή της σημερινής ημέρας φορώ τζηνς. Πρέπει να πώ ότι η δικαστική απόφαση στην Ιταλία μου προκάλεσε πολύ μεγάλη έκπληξη. Σκέφτηκα ότι αν, παρ' όλα αυτά, ήταν τόσο απλό, να φορούσαμε, εγώ και τα παιδιά μας, τζηνς, τότε, θα μπορούσαμε σίγουρα να είχαμε μία πάρα πολύ καλή συνεργασία με τους κατασκευαστές των τζηνς που σήμερα βρίσκονται σε δυσχερή θέση. Δυστυχώς όμως το να φοράει κανείς τζηνς δεν είναι τόσο απλό. Φορώ τζηνς εδώ και αρκετές ημέρες για να να μπορέσω να εορτάσω τη Διεθνή Ημέρα της Γυναίκας, η οποία καθιερώθηκε τόσο από τις σοσιαλίστριες στις αρχές του αιώνα όσο και από τον ΟΗΕ το 1975, διότι σχεδόν ποτέ δεν μπορούμε να εορτάσουμε αυτήν την ημέρα στις 8 Μαρτίου. Ελπίζω ότι η 8η Μαρτίου θα μπορεί να είναι, κάποια στιγμή τον επόμενο αιώνα, αργία για εμάς τις γυναίκες, ώστε να μπορούμε να εορτάσουμε αυτήν την ημέρα ακριβώς στις 8 Μαρτίου ισότιμα.
<P>
Χάρηκα πολύ όταν είδα την λευκή κορδέλα, The White Ribbon , την ενημερωτική εκστρατεία των ανδρών από τον Καναδά, όπου τη χρησιμοποιούν και τη φορούν ως σύμβολο για να δείξουν ότι αποστασιοποιούνται ενεργά από την βία άλλων ανδρών ενάντια στις γυναίκες. Θεωρώ ότι είναι εξαιρετική ιδέα και ελπίζω, πραγματικά, ότι όλοι οι άνδρες που έλαβαν αυτήν την ταινία θα την φορούν όχι μόνο αυτήν την ημέρα, αλλά και για την υπόλοιπη ζωή τους.
<P>
Η βία των ανδρών ενάντια στις γυναίκες είναι, όπως αναφέραμε προηγουμένως, ένα παγκόσμιο και πολύ μεγάλο, καταστροφικό πρόβλημα. Το να λέει κανείς ως άνδρας: «Εγώ, όμως, δεν χρησιμοποιώ βία» δεν αρκεί. Προφανώς υπάρχουν άλλοι άνδρες που το κάνουν. Αυτό το γνωρίζουμε σήμερα με τρομακτική σαφήνεια.
<P>
Επίσης, θέλω να ευχαριστήσω την κυβέρνηση της χώρας μου η οποία υπέβαλε πέρισυ ένα πακέτο μέτρων σ' ό, τι αφορά την γαλήνη των γυναικών. Τότε αποκαλύφτηκε ένα εντελώς νέο φάσμα, μεταξύ άλλων η ποινικοποίηση των πελατών των ιερόδουλων, κάτι το οποίο αυτή η Ολομέλεια ειρωνευόταν πριν από ενάμισυ χρόνο, αλλά που τώρα είναι όμως νομοθεσία ενός κράτους μέλους.
<P>
Θέλω να τελειώσω αφιερώνοντας μία σκέψη στην Leyla Zana, μία γυναίκα, μεταξύ άλλων, που εξακολουθεί να είναι θύμα της πολιτικής βίας.

<SPEAKER ID=52 NAME="Πρόεδρος">
Ο Πρόεδρος δεν πρέπει ποτέ να κάνει σχόλια αλλά θα ήθελα να σας πω, κυρία Eriksson, ότι υπάρχουν πολλές πρωτοβουλίες, σε διάφορες χώρες μας, οι οποίες οδεύουν προς την ίδια κατεύθυνση με αυτήν που ακολουθεί ο Καναδάς, παρότι δεν έχουν διαφημιστεί ακόμα αρκετά.

<SPEAKER ID=53 LANGUAGE="NL" NAME="Maes">
Κύριε Πρόεδρε, κυρία Επίτροπε, αξιότιμοι συνάδελφοι, για πολλοστή φορά διαπιστώνουμε ότι, σε ορισμένα κράτη μέλη, χρειάζεται προφανώς νομική ευρηματικότητα για να προωθηθεί με αποτελεσματικό τρόπο η καταπολέμηση της βίας κατά των γυναικών, καθώς και ότι ορισμένα κράτη μέλη προβάλλουν αντίσταση. Ελπίζουμε ότι η Επίτροπος έχει δίκιο ή ότι θα αποδειχθεί ότι έχει δίκιο καθώς και ότι, ακόμη και με μία περιοριστική νομική βάση, θα κατορθώσει να επιτύχει την εκτέλεση ενός προγράμματος με το οποίο θα καταπολεμηθούν με αποτελεσματικό τρόπο εγκλήματα, όπως η σωματεμπορία.
<P>
Ο αγώνας για την καταπολέμηση της βίας κατά των γυναικών και των παιδιών έχει παγκόσμιο χαρακτήρα και αποτελεί προτεραιότητα. Στην ουσία, πρόκειται για την απαρχή της ειρήνης. Πρόκειται για την απαρχή του αγώνα για μια ειρηνική και ανθρώπινη κοινωνία, από την οποία εξακολουθούν να αποκλείονται πολλές γυναίκες και πολλά παιδιά. Υπάρχουν και πολλοί άνδρες θύματα βία. Εάν όμως θέλουμε σήμερα, στις 8 Μαρτίου, να ξεκινήσουμε και να ενισχύσουμε τον αγώνα για την καταπολέμηση της βίας κατά των γυναικών και των παιδιών, είμαι της γνώμης ότι πρέπει να είμαστε ικανοποιημένοι με τα λόγια της Επιτρόπου Gradin, παρά το γεγονός ότι αυτή η πλευρά δεν εκφράζει καθόλου την ικανοποίησή της. Οι άνδρες αποχώρησαν μαζικά, παρά τη συμπάθεια που τρέφουν για το θέμα αυτό. Ευτυχώς που, εκτός από τη συμπάθεια που αναμφισβήτητα αισθάνονται πολλοί, είχαμε και έναν άνδρα ομιλητή. Ωστόσο, και οι γυναίκες χρειάστηκαν αρκετό καιρό έως ότου συνειδητοποιήσουν ότι δεν πρέπει να αγωνιστούν μόνες για την καλύτερη προστασία των θυμάτων, αλλά ότι πρόκειται για ένα πρόβλημα που αφορά και τους άνδρες, δηλαδή ότι το πρόβλημα της βίας πρέπει να αντιμετωπιστεί από τους άνδρες.
<P>
Από την άποψη αυτή, κύριε Πρόεδρε, θα ήθελα να ευθυγραμμιστώ με τα όσα αναφέρθηκαν γύρω από αυτό το θέμα. Θα έχω την τιμή να σας διαβιβάσω, εύχομαι εξ ονόματος πολλών συναδέλφων, γραπτή δήλωση στην οποία θα καλείσθε, ως Πρόεδρος, να αναλάβετε πρωτοβουλία για την ίδρυση ενός γραφείου για τα δικαιώματα των παιδιών.

<SPEAKER ID=54 LANGUAGE="FR" NAME="Antony">
Κύριε Πρόεδρε, αγαπητοί συνάδελφοι, θα ήθελα καταρχάς να παρατηρήσω πόσο γελοίο είναι το γεγονός ότι διανέμονται στην είσοδο του Κοινοβουλίου μικροί άσπροι φιόγκοι, σαν να ήταν δείγμα ηρωισμού το να φοράς έναν τέτοιο φιόγκο ως επίδειξη κουράγιου, πρωτοτυπίας. Επιτέλους, τι είναι αυτός ο κονφορμισμός; Κάποιος, εδώ, θα είχε το κουράγιο να πει: «αν δεν φορώ αυτόν τον άσπρο φιόγκο, σημαίνει ότι είμαι υπέρ της βίας που ασκείται στις γυναίκες; »
<P>
Σε άλλες εποχές ήταν πιο δύσκολο να φορεθεί το άσπρο εθνόσημο: ήταν οι νέοι ιππότες που πήγαιναν να υπερασπιστούν την πιο βασανισμένη βασίλισσα της ιστορίας μας, τη Μαρία Αντουανέτα. Και το να μιλάμε για τη βία κατά των γυναικών, στη χώρα μου τη Γαλλία, θα σήμαινε πράγματι ότι αναφερόμαστε στις γυναίκες που καρατομήθηκαν κατά τη γαλλική επανάσταση, στις καρμελίτισσες της Οράγγης και σε όλους τους διωγμούς. Θα σήμαινε ότι αναφερόμαστε στις 3.000 Γαλλίδες οι οποίες μεταφέρθηκαν στην Αλγερία, το 1962, μέσα σε ένα κλίμα γενικής αδιαφορίας.
<P>
Τα ευρωπαϊκά θεσμικά όργανα δεν θέλησαν να ακούσουν τίποτε. Οι γυναίκες αυτές μεταφέρθηκαν στους τόπους ευχαρίστησης των ανταρτών στην Αλγερία. Χθές ακόμη, στο γραφείο μου, η Γιασμίνα και ο φίλος της μου έλεγαν: «ναι, φοβόμαστε κάθε ημέρα, φοβόμαστε τις απειλές θανάτου, τον βιασμό». Εδώ βρίσκεται η αιτία της βίας κατά των γυναικών. Γιατί να μην το πούμε; Σε εκατοντάδες περιοχές της χώρας μου, γίνονται καθημερινώς περισσότεροι βιασμοί από ό, τι εμπρησμοί αυτοκινήτων. Στο Στρασβούργο, φέτος, έγιναν εμπρησμοί σε 700 αυτοκίνητα. Πόσοι όμως περισσότεροι ήταν οι βιασμοί; Για αυτούς δεν λέμε τίποτα, γιατί είναι το μαύρο πέπλο. Κυρίως δεν πρέπει να μιλάμε.
<P>
Και ωστόσο, η παρουσία στα εδάφη μας ξεριζωμένων πληθυσμών που έχουν τα ήθη αυτών που αγωνίζονται εκεί στην Αλγερία, που βιάζουν και σφάζουν, γιατί να μην μιλάμε για αυτά; Το να μιλάμε για τη βία κατά των γυναικών, θα σήμαινε ότι μιλάμε για το ανήθικο συγκρότημα «Nique ta mere» (Πήδα τη μητέρα σου), το οποίο εξυμνήσαμε ως δήθεν αντιρατσιστικό. Είναι αισχρό και μόνο να τολμάς να έχεις ένα τέτοιο όνομα και όμως οι δίσκοι πωλούνται χάρη στην προώθηση των καπιταλιστών που ξέρουμε ότι γίνεται στο κατάστημα δίσκων FNAC και άλλου.
<P>
Το να μιλάμε για τη βία κατά των γυναικών θα σήμαινε φυσικά ότι μιλάμε για τις αμβλώσεις, το χειρότερο είδος βίας, που σήμερα έχει γίνει κοινοτοπία· θα σήμαινε επίσης, δυστυχώς, ότι μιλάμε για τη βία της αυτοκαταστροφής, μία βία την οποία επιβάλλουμε στις γυναίκες ενίοτε με την προπαγάνδα που γνωρίζουμε. Το να μιλάμε τέλος για τη βία κατά των γυναικών, θα σήμαινε ότι πρέπει να αποκαταστήσουμε εναντίον αυτών που είναι ικανοί για κάθε είδους βασανιστήρια τη θανατική ποινή που είναι απαραίτητη για τους πιο στυγερούς εγκληματίες.

<SPEAKER ID=55 LANGUAGE="EN" NAME="Waddington">
Κύριε Πρόεδρε, θα ήθελα καταρχήν να συγχαρώ θερμά την Επίτροπο κ. Gradin για την ομιλία της σχετικά με το θέμα της βίας κατά των γυναικών. Σήμερα είναι μία πολύ σημαντική μέρα. Απεικονίζει μία πραγματική αποφασιστικότητα για μία πανευρωπαϊκή εκστρατεία εναντίον της βίας κατά των γυναικών. Όλη η δουλειά που αναλάβαμε στην Επιτροπή για τα Δικαιώματα της Γυναίκας και σε αυτό το Κοινοβούλιο κατά τα τελευταία χρόνια δείχνει την επιρροή του Κοινοβουλίου και της Επιτροπής για τα Δικαιώματα της Γυναίκας στην λήψη μίας αποφασιστικής θέσης ενάντια στην βία κατά των γυναικών.
<P>
Αναμένουμε να δούμε όλα τα κράτη μέλη να δραστηριοποιούνται. Γνωρίζουμε τις δυσκολίες με τις οποίες βρεθήκαμε ήδη αντιμέτωποι στην πορεία μας ως εδώ. Υπήρξαν ενστάσεις από πολλές πλευρές. Παρόλαυτα φτάσαμε στο σημείο, που γνωρίζουμε πως θα υπάρξουν νέες ενέργειες, νέα έρευνα, νέες πρωτοβουλίες, νέα σχέδια, τα οποία συνολικά θα συμβάλουν στην ενίσχυση της συνειδητοποίησης σχετικά με το θέμα της βίας κατά των γυναικών και την καταπολέμησή του. Είμαι σίγουρη πως όλοι αναγνωρίζουν πως έχουμε ευθύνη να εργαστούμε στο δικό μας κράτος μέλος, στα δικά μας δίκτυα, προκειμένου να καταπολεμήσουμε τη βία.
<P>
Η Κοινοβουλευτική Ομάδα του Εργατικού Κόμματος το δέχτηκε και ξεκινάμε τη δική μας εκστρατεία αυτήν την εβδομάδα. Σκοπεύουμε να συμβουλευθούμε ελεύθερους επαγγελματίες από όλες τις περιφέρειες του Ηνωμένού Βασιλείου και να προετοιμάσουμε μία πλατφόρμα δράσης. Επιθυμούμε επίσης την ανάπτυξη συνεργασιών μεταξύ των μη κυβερνητικών οργανώσεων της χώρας μας και αυτών των άλλων κρατών μελών έτσι, ώστε να υπάρξει η δυνατότητα να ανταλλαγή ιδεών και καλών πρακτικών. Επιθυμούμε να το επεκτείνουμε αυτό σε παγκόσμια κλίμακα και να συνεργαστούμε με χώρες όπως η Νότιος Αφρική. Επέστρεψα προσφάτως από αυτήν τη χώρα και το ζήτημα της βίας κατά των γυναικών βρίσκεται μεταξύ των πρώτων στην ημερήσια διάταξη. Είναι επιτακτική ανάγκη για όλους μας να συνεργαστούμε σε παγκόσμια κλίμακα.
<P>
Όπως και η Επίτροπος κ. Gradin, και εμείς επίσης θέλουμε οι άνδρες να σταθούν στο πλευρό μας. Υπήρξαν άνδρες σε αυτό το Σώμα και άνδρες σε διάφορες επιτροπές που χειρίζονταν το θέμα αυτό οι οποίοι για χρηματοπιστωτικούς και νομικούς λόγους συχνά αντέκρουσαν τη δουλειά που κάνουμε. Οι άνδρες είναι αυτοί που διαιωνίζουν τη βία κατά των γυναικών και πρέπει να το λάβουν αυτό σοβαρά υπόψην τους. Θεωρώ πως η εκστρατεία της άσπρης κορδέλας είναι εξαιρετική και θέλω να δώ του άνδρες στην Βρετανία και σε όλες τις κοινότητες και σε όλες τις πόλεις να φορούν αυτήν την άσπρη κορδέλα και να στηρίζουν τις γυναίκες σε όλη την Ευρωπαϊκή Ένωση.
<P>
Η μία στις τέσσερις γυναίκες πέφτει θύμα βίας και ουσιαστικά κάθε γυναίκα είναι ευάλωτη στη βία. Όλες οι γυναίκες στηρίζουν αυτήν την εκστρατεία. Είναι γνωστό πως η Ευρωπαϊκή Ένωση αγωνίζεται κατά της καταπίεσης και πως αντιτίθεται στη βία. Ας βεβαιωθούμε πως την καταπολεμούμε στις πόλεις μας, στα χωριά και στα σπίτια μας.
<P>
Χειροκροτήματα

<SPEAKER ID=56 LANGUAGE="EN" NAME="Banotti">
Κύριε Πρόεδρε, θα ήθελα και εγώ να συγχαρώ την κ. Gradin. Όταν διορίστηκε το 1995 έκανε το θέμα αυτό μία από τις προτεραιότητές της και παρά την απογοήτευση που αντιμετώπισε, τελικά τα κατάφερε και τώρα συζητάμε στο Κοινοβούλιο σχετικά με αυτό το ζήτημα το οποίο, κατά το παρελθόν, συχνά γινόταν αντικείμενο ειρωνικών σχολίων και σπάνια αντιμετωπιζόταν σοβαρά έως ότου τελικά η κ. Gradin αποφάσισε να το χειριστεί με σοβαρότητα.
<P>
Θα ήθελα επίσης να συγχαρώ το προσωπικό που διευθύνει το πρόγραμμα «Δάφνη». Είναι πάντοτε διαθέσιμοι και πάντοτε πολύ πρόθυμοι να βοηθήσουν. Ο κ. Simpson ίσως είναι ο άνθρωπος που γνωρίζουμε καλύτερα. Μετέτρεψε το πρόγραμμα σε πραγματική εκστρατεία και ο ίδιος το ανέλαβε ωςν δική του αποστολή. Τα προγράμματα αυτά - Δάφνη, STOP, Grotius - δημιουργήθηκαν μετά την τραγωδία των δολοφονιών Dutroux στο Βέλγιο.
<P>
Επρόκειτο για μία τραγωδία που επέδρασε όμως σαν καταλύτης όταν οι πολιτικές τάξεις βρέθηκαν ξαφνικά αντιμέτωπες με το γεγονός ότι υπήρχε ένα πραγματικά σοβαρό πρόβλημα.
<P>
Εάν επικεντρώνω τις παρατηρήσεις μου κατά τη συζήτηση αυτή στα παιδιά δεν συμβαίνει επειδή δεν συμπαρατάσσομαι πλήρως με τους συναδέλφους μου οι οποίοι μίλησαν για την ανάγκη να αντιμετωπίσουμε πολύ σοβαρά το μείζον πρόβλημα της βίας κατά των γυναικών που ταλανίζει τις κοινωνίες μας; όμως, κατά τα τρία ή τέσσερα τελευταία χρόνια, το θέμα των δικαιωμάτων των παιδιών, καθώς και της προστασίας των δικαιωμάτων αυτών, άρχισε επιτέλους, αν και αργά, να παίρνει όλο και πιο πολύ τη θέση του μεταξύ των πολιτικών προτεραιοτήτων σε πολλές από τις χώρες μας. Συχνότερα, οι πραγματικοί υποκινητές και δραστηριοποιούμενοι στον τομέα αυτό είναι οι ΜΚΟ οι οποίες είναι, μονίμως, ανεπαρκώς χρηματοδοτούμενες και συνεχώς βγαίνουν στους δρόμους για να κάνουν γνωστό το θέμα αυτό στο κοινό. Για τον λόγο αυτό είναι αναγκαία η ύπαρξη μίας ειδικής μονάδας στα πλαίσια της Επιτροπής προκειμένου να συμπεριλάβει όλα τα προγράμματα. Πρόκειται για σχετικά μικρά προγράμματα, δεν διαθέτουν πολλά χρήματα, κινδυνεύουν όμως να διασπαστούν εάν τα πράγματα συνεχίσουν κατά αυτόν τον τρόπο.
<P>
Θέλω να τονίσω πως όλοι μας στις χώρες μας, όπως είπε και η κ. Waddington, θα πρέπει να κάνουμε τους άνδρες να αναγνωρίσουν πως τα παιδιά δεν είναι ευθύνη μόνο των μητέρων τους.

<SPEAKER ID=57 LANGUAGE="FR" NAME="Monfils">
Κύριε Πρόεδρε, προφανώς συμμερίζομαι και εγκρίνω το ψήφισμα της κ. Hautala και, βεβαίως, τον αγώνα των γυναικών για την αξιοπρέπειά τους και την ακεραιότητά τους. Θα ήθελα όμως να κάνω σε αυτό το σημείο μία παρατήρηση. Όπως και η κ. Banotti, διαπιστώνω ότι η Επιτροπή για τα Δικαιώματα της Γυναίκας ιδιοποιήθηκε μερικώς το πρόγραμμα Δάφνη, το οποίο είναι ο καρπός μίας πρωτοβουλίας της Επιτροπής Πολιτισμού, Νεότητας, Παιδείας και Μέσων Ενημέρωσης και, αρχικά, προσανατολιζόταν κυρίως προς την καταπολέμηση της παιδεραστίας.
<P>
Όπως είπε και η κ. Kestelijn, δεν θα ήθελα η σημερινή επικαιρότητα να οδηγήσει στην επικέντρωση αυτού του προγράμματος στην προστασία των γυναικών παραμερίζοντας την άλλη του αποστολή, ενώ, καθημερινώς, παιδιά πέφτουν θύματα αφάνταστων κακοποιήσεων. Ζητώ συνεπώς από την Επιτροπή να συνεχίσει να διαθέτει ένα ουσιαστικό μέρος των πιστώσεων σε σημαντικές ενέργειες των οργανισμών, η αποστολή των οποίων είναι η αναζήτηση εξαφανισμένων παιδιών και η υποστήριξη των οικογενειών που είναι θύματα αυτών των δραματικών καταστάσεων.
<P>
Καταλήγοντας, θα ήθελα να πω στους συναδέλφους μου ότι αντί να διαπληκτιζόμαστε για κάποιες ισχνές πιστώσεις θα επιθυμούσα όλοι μαζί, ανεξαρτήτως κόμματος και όχι μόνο σήμερα αλλά και την στιγμή που συζητάμε τον προϋπολογισμό, να ζητήσουμε μία σημαντική, ουσιαστική αύξηση αυτών των πιστώσεων, ο στόχος των οποίων είναι προφανώς κυρίως ανθρώπινος.

<SPEAKER ID=58 NAME="Μούσχουρη">
Κύριε Πρόεδρε, κυρία Επίτροπε, αγαπητοί συνάδελφοι, σήμερα με μεγάλο ενθουσιασμό, συγκίνηση και ελπίδα εορτάζουμε παγκόσμια την ημέρα της γυναίκας. Θα ήθελα να προσθέσω «με θαυμασμό και αξιοπρέπεια», διότι οι γυναίκες αποτελούν το 50 % του πληθυσμού της γης και είναι υπεύθυνες για το υπόλοιπο 50 %.
<P>
Στα σύγχρονα κράτη η γυναίκα καλείται να διαδραματίσει ρόλους πολλαπλούς, γυναίκα-μητέρα, γυναίκα-σύζυγος, σύντροφος απλή, γυναίκα-επιστήμων, γυναίκα- εργαζομένη, γυναίκα-πολιτικός, γυναίκα στις τέχνες. Όλους αυτούς τους ρόλους η γυναίκα σήμερα πια μπορεί να τους διεκδικεί ισότιμα και να τους μοιράζεται με τους άνδρες. Και νομίζω ότι προς αυτήν την κατεύθυνση έχουν συμβάλει σημαντικά η Ευρωπαοκή Ένωση και ειδικότερα το Ευρωπαοκό Κοινοβούλιο, που με τις αποφάσεις τους έχουν κατοχυρώσει νομοθετικά ίσα δικαιώματα και ίσες ευκαιρίες για τις γυναίκες που ζουν στα κράτη μας.
<P>
Είναι ωστόσο λυπηρό ότι ακόμα και σήμερα στις σύγχρονες και πολιτισμένες κοινωνίες μας βλέπουμε ότι εξακολουθούν να επιβιώνουν προκαταλήψεις σε σχέση με τη θέση της γυναίκας. Η πρακτική εφαρμογή και τήρηση των κανόνων που εμείς θεσμοθετούμε δεν είναι πάντοτε δεδομένη και πολλές φορές μάλιστα είναι δύσκολο να εξακριβωθεί, διότι οι διακρίσεις γίνονται εμμέσως. Ας μην λησμονούμε ότι υπάρχουν χώρες όπου οι γυναίκες και τα παιδιά στερούνται ακόμη και τα πιο στοιχειώδη δικαιώματα, όπου οι γυναίκες δεν γνωρίζουν τον προορισμό τους ούτε και τη σημασία των παιδιών τους.
<P>
Θα ήθελα να υπενθυμίσω ότι πάνω απ' όλα οι γυναίκες ήταν και είναι υπεύθυνες για τη διάδοση του πολιτισμού, της ταυτότητας και του ήθους από γενιά σε γενιά. Γι' αυτό και η σημερινή κοινωνία τις χρειάζεται περισσότερο από ποτέ, κυρίως ως φορείς πολιτισμού και ειρήνης.
<P>
Εάν θέλουμε η νομική κατοχύρωση των δικαιωμάτων των γυναικών να μην είναι γράμμα κενό και να μην δίνονται μόνον στα χαρτιά ευκαιρίες και δικαιώματα στις γυναίκες, θα πρέπει να τους εξασφαλίσουμε τα εφόδια ώστε να είναι οι ίδιες ικανές να εκπληρώσουν τον ρόλο τους. Σήμερα περισσότερο από ποτέ θα πρέπει να δώσουμε έμφαση στην εκπαίδευση, την κατάρτιση, την υγεία, την ανατροφή με αξιοπρέπεια της γυναίκας, έτσι ώστε να μπορεί η ίδια να εκμεταλλευθεί τα δικαιώματά της και, κυρίως, να αναλάβει τις ευθύνες της για να μπορέσει να μεταδώσει τις πολύτιμες αξίες που χρειάζεται σήμερα η κοινωνία μας για να μπορέσει να διαβεί το κατώφλι της νέας χιλιετηρίδας με εμπιστοσύνη στη δικαιοσύνη και στην ελευθερία του ανθρώπου.

<SPEAKER ID=59 LANGUAGE="ES" NAME="Garcνa Arias">
Κύριε Πρόεδρε, ο κ. Antony αποχώρησε ήδη, η παρέμβασή του όμως μου θύμισε την θεσμοθετημένη ενυπάρχουσα βία κατά των γυναικών, κατά των ατόμων με ειδικές ανάγκες, κατά των εθνικών και θρησκευτικών μειονοτήτων που, δυστυχώς, βιώνουμε στην εποχή του ευρωπαϊκού φασισμού.
<P>
Κυρία Επίτροπε, γνωρίζετε πολύ καλά ότι η βία ενάντια στις γυναίκες δεν είναι πρόβλημα δημόσιας υγείας. Εν πάση περιπτώσει, όπως με τη διαφήμιση κατά του καπνίσματος, μπορούμε να πούμε ότι η βία, οι βίαιοι άνδρες, βλάπτουν σοβαρά την υγεία των γυναικών και των παιδιών.
<P>
Οι βίαιοι άνδρες δεν είναι άρρωστοι. Πρέπει να πούμε με σαφήνεια ότι είναι παραβάτες. Εν πάση περιπτώσει, όμως βρισκόμαστε αντιμέτωποι με την κατάσταση που μας ανακοίνωσε η Ευρωπαϊκή Επιτροπή: την αναπροσαρμογή, στην περίπτωση του προγράμματος ΔΑΦΝΗ, των στόχων, εδραζόμενων σε άλλη νομική βάση, αυτή της προστασίας της δημόσιας υγείας.
<P>
Κυρία Επίτροπε, γνωρίζω αυτό το οποίο σήμαινε η προσωπική σας δέσμευση και το έργο σας για τη συνέχιση της ουσιαστικής εφαρμογής της συνεργασίας στον αγώνα κατά της βίας μέσα στην Ευρωπαϊκή Ένωση. Εγώ όμως θα ήθελα να σας ρωτήσω: τι συνέπειες μπορεί να υπάρχουν κατά τη γνώμη σας, όταν τεθεί σε ισχύ η Συνθήκη του Αμστερνταμ τους επόμενους μήνες, προκειμένου να επικεντρωθούμε στον αγώνα κατά της βίας; Αυτό θα μας επιτρέψει αργότερα να τροποποιήσουμε εκ νέου ή να διευρύνουμε το πρόγραμμα ΔΑΦΝΗ; Εμένα με απασχολεί αυτή η υπόθεση, διότι εσείς είπατε ότι, ανεξάρτητα από την τόσο ευρεία ερμηνεία του θέματος της υγείας, το αναμφισβήτητο γεγονός είναι ότι αφαιρέθηκε από το πρόγραμμα ό, τι αναφέρεται στη συνεργασία ή τα προγράμματα τα σχετικά με το εμπόριο γυναικών, και γνωρίζουμε ότι αυτό βέβαια είναι ένα κοινοτικό πρόγραμμα. Εγώ διαφωνώ σε αυτό το σημείο με την υπεράσπιση που προέβαλε ο κ. Crowley για την αρχή της επικουρικότητας. Σε αυτή την περίπτωση του εμπορίου γυναικών και παιδιών και την κακοποίηση κατά των παιδιών, στον αγώνα κατά της παιδεραστίας, υπάρχει κοινοτική συμβολή. Επ'αυτού, πρέπει να δράσει η Ευρωπαϊκή Ένωση, όχι μόνο στο πλαίσιο της συνεργασίας στον τρίτο πυλώνα, αλλά επίσης από κοινού με τις Μη Κυβερνητικές Οργανώσεις.
<P>
Για να ολοκληρώσω κυρία Επίτροπε, θα ήθελα να μας καθησυχάσετε όχι μόνο αναφορικά με την ευρεία ερμηνεία της έννοιας της υγείας, αλλά να μας πείτε τι συνέπειες μπορεί να έχει η Συνθήκη του Αμστερνταμ, διότι αναρωτιέμαι μήπως δεν θα ήταν καλύτερα να περιμένουμε να τεθεί πρώτα σε ισχύ αυτό το σκέλος.

<SPEAKER ID=60 LANGUAGE="IT" NAME="Todini">
Κύριε Πρόεδρε, χάρηκα πάρα πολύ που άκουσα ανδρικές φωνές σε αυτήν την συζήτηση και χάρηκα επίσης που σε αυτήν τη φάση της συζήτησής μας προεδρεύει ένας τόσο προσεκτικός άνδρας Πρόεδρος: και τον ευχαριστώ!
<P>
Είναι πολύ σημαντικό και ουσιαστικό να αισθανθεί η Ευρώπη το καθήκον να παρέμβει στο ζήτημα της σεξουαλικής βίας κατά των γυναικών αλλά και γενικότερα της βίας που ασκείται σε αυτές. Κατά την διάρκεια αυτού του έτους όλοι εμείς, όλες οι κυβερνήσεις μας, το Ευρωπαϊκό Κοινοβούλιο, η Επιτροπή και το Συμβούλιο κάναμε προσπάθεια να αποκτήσουμε ένα ενιαίο νόμισμα, μια ενιαία τράπεζα, ώστε να γίνει το ευρώ ένα νόμισμα που να μπορεί να αγωνιστεί κατά της υπερκυριαρχίας του δολαρίου. Όλοι μας προσπαθούμε ώστε τα οικονομικά να βρίσκονται κατά κάποιο τρόπο στο επίκεντρο της προσοχής μας. Πρέπει να προσπαθήσουμε κατά τον ίδιο τρόπο ώστε ο αγώνας κατά της βίας, και ιδιαίτερα της βίας κατά των γυναικών, να καταστεί ένας από τους θεμέλιους λίθους του ευρωπαϊκού πολιτισμού.
<P>
Στα πλαίσια του προγράμματος «Δάφνη», έγινε λόγος για νέους στόχους: είμαι σύμφωνη με την επιδίωξη νέων στόχων και τη συζήτηση σχετικά με το θέμα αυτό αλλά εγώ κάνω λόγο και για νέες χρηματοδοτήσεις, χρηματοδοτήσεις που θα γίνονται όλο και μεγαλύτερες, για τα προγράμματα και τα σχέδια του «Δάφνη» που αφορούν τα παιδιά και τις γυναίκες. Δεν μπορώ να μην ευχαριστήσω την Επίτροπο, κυρία Gradin, που υπενθύμισε στην παρέμβασή της, το θέμα των jean παντελονιών που θεωρείται ότι αποτελούν μέσο προστασίας κατά του βιασμού. Πριν από ένα μήνα περίπου, στην Ιταλία, εκδόθηκε μια κωμικοτραγική απόφαση που προκάλεσε μεγάλη κατάπληξη σε ολόκληρο τον κόσμο.
<P>
Εγώ σήμερα, με προκλητικό τρόπο, φορώ τζην, και έχω οργανώσει μια επίδειξη, όχι για να προσφέρω θέαμα, αλλά γιατί ο Αρειος Πάγος και το Ανώτατο Δικαστήριο της Ιταλίας δήλωσαν ότι μια γυναίκα που φορά τζην δεν μπορεί να πέσει θύμα βιασμού. Τα τζην είναι ένα μέσο αποφυγής του βιασμού.
<P>
Εμείς δεν θέλουμε να κρίνουμε τον Αρειο Πάγο, αλλά να τονίσουμε την έλλειψη πολιτισμού. Η Ευρώπη που οφείλουμε να δημιουργήσουμε είναι μια Ευρώπη που προάγει τον πολιτισμό! Και αναφέρω ακόμα μια είδηση που διάβασα χτες στον ιταλικό Τύπο, η οποία όμως αφορά ένα περιστατικό που ήρθε στο φως στις αυστριακές εφημερίδες: η μίνι φούστα αποτελεί επικίνδυνη πρόκληση. Μια γυναίκα με μίνι φούστα, στην Αυστρία, απολύθηκε γιατί φορούσε ένα τέτοιο ένδυμα. Το σοβαρό πρόβλημα, ωστόσο, δεν είναι ότι προστρέξαμε σε υπεράσπιση της γυναίκας αλλά του άνδρα που την απέλυσε γιατί, απ' ό, τι φαίνεται, εκείνος υπέστη σεξουαλική κακοποίηση, διότι προεκλήθη. Η Επίτροπος Gradin είπε ότι πρέπει να υπερασπιστούμε τις γυναίκες: πρέπει, ωστόσο, να φροντίσουμε όταν πρέπει και τον άνδρα, ως άνδρα και ως άτομο.

<SPEAKER ID=61 LANGUAGE="IT" NAME="Marinucci">
Κύριε Πρόεδρε, θα μιλήσω στην συνέχεια για την έκθεση Hautala και για την ώρα δεν θα παρέμβω, όπως θα ήθελα, σχετικά με την 8η Μαρτίου. Απευθύνομαι αντίθετα στην Επίτροπο, κυρία Gradin: καταρχήν δράττομαι της ευκαιρίας για να την ευχαριστήσω για το έργο της και την εργασία της. Πιστεύω ότι θα παραμείνει στην ιστορία της Ευρωπαϊκής Ένωσης η δέσμευση με την οποία η Επίτροπος Gradin αντιμετώπισε αυτήν την θεματολογία, με την δύναμη, την εξυπνάδα, την καλή θέληση και την γενναιοδωρία που την χαρακτηρίζουν. Δεν μπορούμε να ξεχάσουμε ότι, εάν κατά την διάρκεια αυτών των ετών υπήρξε μια σειρά δράσεων που απέβλεπαν στην καταπολέμηση της βίας κατά των γυναικών, το χρωστάμε σίγουρα σε αυτήν.
<P>
Θα ήθελα, επ' ευκαιρίας, να ζητήσω να περάσουμε στο άρθρο 129 το οποίο πρέπει να αντιμετωπιστεί θετικά διότι παρέχει στο Κοινοβούλιο πολύ μεγαλύτερη εξουσία. Το Κοινοβούλιο θα έπρεπε, θεωρητικά, να χαίρεται γι'αυτό γιατί, σε τελική ανάλυση, ίσως το χρονοδιάγραμμα να είναι πιο περιορισμένο. Αυτό, ωστόσο, που πρέπει να γίνει κατανοητό είναι εάν το πρόγραμμα θα παραμείνει ή όχι το ίδιο. Εμένα με ενδιαφέρει να φροντίσουμε τους άνδρες. Είμαι μάλιστα πεπεισμένη ότι μόνο φροντίζοντάς τους αυτοί θα πάψουν να πιστεύουν ότι, τελικά, μπορούν να αγοράζουν, να κλέβουν ή να αρπάζουν τις γυναίκες, παρά να τις κατακτούν. Συμφωνώ επίσης ότι πρέπει να φροντίσουμε τις γυναίκες που έχουν πέσει θύματα βίας και σίγουρα έχουν υποστεί και μια σωματική βλάβη, πέραν της ψυχολογικής. Υπάρχουν, ωστόσο, και άλλες δράσεις στο πρόγραμμα «Δάφνη» για τις οποίες έχουμε μια ιδιαίτερη προτίμηση: θα ήθελα μόνο να μάθω εάν η μετάβαση από το άρθρο 235 στο άρθρο 129 θα αλλάξει τα περιεχόμενα αυτού του προγράμματος. Είναι ακριβώς αυτό που δεν θα θέλαμε να συμβεί.

<SPEAKER ID=62 LANGUAGE="IT" NAME="Ghilardotti">
Κύριε Πρόεδρε, ευχαριστώ και εγώ από τα βάθη της καρδιάς μου την Επίτροπο κυρία Gradin. Δεν θέλω να επαναλάβω αυτό που είπαν οι κυρίες συνάδελφοί μου αλλά σίγουρα, εάν υπήρξε μια αντιστροφή του κλίματος στην Ευρώπη ως προς αυτό το θέμα, το οφείλουμε κατά μεγάλο ποσοστό σε αυτήν.
<P>
Επανέρχομαι σε όσα έλεγε η συνάδελφος κυρία Marinucci σχετικά με την δυνατότητα διεύρυνσης του προγράμματος με το άρθρο 129. Θέλω να σας δώσω ένα παράδειγμα: στην Ιταλία, όπως και σε άλλες χώρες, εδώ και πολλά χρόνια, ενώσεις γυναικών ασχολούνται με τη στήριξη, τη φροντίδα, την υποδοχή και τη βοήθεια των γυναίκων που έχουν πέσει θύματα βίας, ώστε οι γυναίκες αυτές να επανενταχτούν σε ένα κοινωνικό πλαίσιο, ακόμα και μέσω χώρων υποδοχής που έχουν μια εξαιρετικά ιδιαίτερη μορφή, στους οποίους οι γυναίκες μπορούν να βρουν καταφύγιο μαζί με τα παιδιά τους και να έχουν όλη την ψυχολογική και νομική στήριξη που χρειάζονται, καθώς και τη δυνατότητα επανένταξης στην εργασία. Έτσι, πιστεύω ότι, εάν πραγματικά το άρθρο 129 αναφερόταν κατ'αποκλειστικό τρόπο στην πλευρά της υγείας, θα ήταν πολύ περιοριστικό σε σχέση με την δράση που ήδη βρίσκεται σε εφαρμογή και η οποία πρέπει οπωσδήποτε να δευρυνθεί. Γι'αυτό ακριβώς, παρότι πιστεύω ότι με το άρθρο 129 σίγουρα εμείς ως Κοινοβούλιο έχουμε έναν ρόλο πιο σημαντικό, γιατί μπορούμε να παρέμβουμε και να καταλήξουμε σύντομα σε μια απόφαση, ο στόχος της Επιτρόπου Gradin και ο δικός μας είναι να ξεκινήσει αυτό το πρόγραμμα από την αρχή του 2000. Θα ήταν πραγματικά κρίμα και θα αποτελούσε οπισθοδρόμηση, πιστεύω, το να μην καταφέρουμε να συμπεριλάβουμε το σύνολο των δράσεων που προβλέπονταν αρχικά στο Πρόγραμμα «Δάφνη».

<SPEAKER ID=63 NAME="Gradin">
Κύριε Πρόεδρε, θα ήθελα να σας ευχαριστήσω όλους για την πολύ ενδιαφέρουσα συζήτηση, και την Επιτροπή για τα Δικαιώματα της Γυναίκας για τη στήριξη που παρείχε στην εκστρατεία σχετικά με την βία κατά των γυναικών, καθώς επίσης και για την στήριξη στο πρόγραμμα «Δάφνη».
<P>
Πολλοί από εσάς εκφράσατε ενδιαφέρον σχετικά με το γεγονός ότι έπρεπε να αλλάξουμε τη νομική βάση του προγράμματος «Δάφνη». Πρέπει να σημειωθεί ότι είχαμε μια μακρά συζήτηση στην Επιτροπή πριν παρουσιάσουμε το πρόγραμμα αυτό στο Συμβούλιο και το Κοινοβούλιο και καταλήξαμε στο συμπέρασμα ότι το άρθρο 235 θα ήταν η καλύτερη βάση. Για τον λόγο αυτό, το προτείναμε και στα δύο όργανα. Κατά τη διάρκεια των συζητήσεων τουλάχιστον πέντε χώρες - η Γερμανία, η Βρετανία, η Γαλλία, η Δανία και το Βέλγιο - ήταν κατηγορηματικές στην άρνησή τους να δεχτούν το άρθρο 235. Προτιμούσαν το άρθρο 129. Κατά τη γνώμη μου, είναι καλύτερο να αποφασίσουμε σχετικά με το πρόγραμμα «Δάφνη», και έπειτα μετά από ένα χρόνο μπορούμε να δούμε εάν το πρόγραμμα μπορεί να βελτιωθεί. Ενδεχομένως το πρόγραμμα είναι μικρότερης εμβέλειας από ό, τι είχαμε αρχικά προγραμματίσει αλλά ας ξεκινήσουμε την υλοποίησή του τώρα, και στη συνέχεια μπορούμε αργότερα να επανεξετάσουμε την κατάσταση.

<SPEAKER ID=64 NAME="Πρόεδρος">
Σας ευχαριστώ, κυρία Επίτροπε.
<P>
Ανακοινώνω ότι έχω λάβει μια πρόταση ψηφίσματος, με βάση το άρθρο 37, παράγραφος 2, του Κανονισμού.

<CHAPTER ID=7>
Υγεία των γυναικών
<SPEAKER ID=65 NAME="Πρόεδρος">
Η ημερήσια διάταξη προβλέπει τη δεύτερη έκθεση (A4-0029/99) της κ. Hautala εξ ονόματος της Επιτροπής για τα Δικαιώματα της Γυναίκας, σχετικά με την έκθεση της Επιτροπής για την κατάσταση της υγείας των γυναικών στην Ευρωπαϊκή Κοινότητα.

<SPEAKER ID=66 NAME="Hautala">
Αξιότιμε κύριε Πρόεδρε, θα μου επιτρέψετε να διαπιστώσω σε σχέση με την προηγούμενη συζήτηση, ότι η κυρία Gradin έχει πράγματι την πλήρη υποστήριξή μας, προκειμένου να ξεκινήσει το υπό συζήτηση πρόγραμμα «Δάφνη» και στο μέλλον, θα μπορέσουμε χωρίς αμφιβολία να συνεργαστούμε σε μεγάλο βαθμό στο θέμα αυτό.
<P>
Ωστόσο, τώρα θα μιλήσω για ένα άλλο θέμα. Η Ευρωπαϊκή Επιτροπή ανέθεσε μία μελέτη σχετικά με την κατάσταση της υγείας των γυναικών στην Ευρωπαϊκή Ένωση. Αυτή η μελέτη εκπονήθηκε από το Πανεπιστήμιο του Limerick. Όμως, προκλήθηκε σύγχυση στο Κοινοβούλιο από το γεγονός ότι, στην ουσία, η Επιτροπή δεν έβγαλε κανένα συμπέρασμα από αυτή τη μελέτη, αλλά την έστειλε απευθείας σε μας και στο Συμβούλιο. Κατά συνέπεια, η αποστολή μας ως Κοινοβούλιο συνίσταται στο να προτείνουμε κάποιες κατευθυντήριες γραμμές για τον τρόπο με τον οποίο θα έπρεπε να ερμηνευθούν τα θέματα σχετικά με την κατάσταση της υγείας των γυναικών.
<P>
Είναι βεβαίως τελείως προφανές ότι η γενική ευημερία έχει αυξηθεί από πολλές απόψεις και, επομένως, και οι γυναίκες είναι πιο υγιείς και ζουν περισσότερα χρόνια. Πρέπει όμως να προσέξουμε ότι έχουν εμφανισθεί νέες απειλές για την υγεία, οι οποίες αφορούν τις γυναίκες. Ως παράδειγμα θα αναφέρω το γεγονός ότι όλο και περισσότερες γυναίκες αναγκάζονται να εξασφαλίζουν μόνες τους τα προς το ζην της οικογένειας, ως αρχηγοί μονογονεϊκών οικογενειών. Είναι γνωστό ότι παίζοντας έναν τέτοιο ρόλο, οι γυναίκες αντιμετωπίζουν πολλά οικονομικά προβλήματα, οπότε είναι προφανές ότι οι δυνατότητες και οι πόροι για τη διατήρηση μιας γενικής καλής κατάστασης της υγείας πιθανόν να μην είναι οι καλύτεροι δυνατοί.
<P>
Έχουν επίσης προκύψει εντελώς νέου τύπου απειλές για την υγεία, οι οποίες φαίνεται ότι στρέφονται ειδικά κατά των γυναικών και οι οποίες δεν έχουν γίνει μέχρι τώρα ιδιαίτερα αντιληπτές σε μεγάλη έκταση. Αναφέρομαι εδώ, επί παραδείγματι, στις διατροφικές διαταραχές, τη βουλιμία και την ανορεξία. Πρέπει βέβαια να σημειωθεί ότι κατά περίεργο τρόπο και οι νέοι άνδρες επίσης έχουν αρχίσει να υποφέρουν από διατροφικές διαταραχές. Η φύση τέτοιων προβλημάτων είναι σίγουρα τόσο δύσκολη ώστε δεν μπορούμε να εξηγήσουμε με πολύ απλούς όρους την προέλευσή τους, όμως, θα έπρεπε να διακρίνουμε αυτά τα φαινόμενα και να προβληματισθούμε για την προέλευσή τους. Για ποιον λόγο η κοινωνία θέτει τόσο ισχυρές πιέσεις ειδικά στις νέες γυναίκες, ώστε να αντιδρούν κατ' αυτόν τον τρόπο;
<P>
Η παρούσα χρονική στιγμή παρουσιάζει μεγάλο ενδιαφέρον για να εξεταστεί η κατάσταση της υγείας των γυναικών, επειδή η Ευρωπαϊκή Ένωση έχει δεσμευθεί στη Συνθήκη του Αμστερνταμ για την ενσωμάτωση τουλάχιστον δύο πτυχών σχετικών με το εν λόγω θέμα, σε όλες τις δραστηριότητες της Ένωσης. Η πρώτη πτυχή η οποία θα πρέπει να ενσωματωθεί ως τμήμα σε όλες τις πολιτικές της Ένωσης, αφορά την ισότητα μεταξύ ανδρών και γυναικών. Η δεύτερη πτυχή αφορά την ενσωμάτωση και της δημόσιας υγείας σε όλες τις κοινοτικές πολιτικές. Όπως, λοιπόν, διαπιστώνω και στην έκθεσή μου, αντιμετωπίζουμε εδώ μια διπλή πρόκληση, για την αντιμετώπιση της οποίας θα πρέπει να υλοποιήσουμε την αρχή της ενσωμάτωσης. Συνεπώς, υπάρχει πραγματικά λόγος να προβληματισθούμε για την πολιτική στον τομέα της δημόσιας υγείας στη μελλοντική Ένωση, ειδικά στην προκειμένη περίπτωση, από την άποψη των γυναικών.
<P>
Ο πρώτος ισχυρισμός μου είναι ότι οι γυναίκες δεν εκπροσωπούνται καθόλου ικανοποιητικά στους μηχανισμούς λήψης αποφάσεων στον τομέα της υγειονομικής περίθαλψης. Εκπροσωπούνται βέβαια σε μεγάλο βαθμό ως εργαζόμενες, επί παραδείγματι, ως νοσοκόμες. Όμως, υπολείπονται σαφώς σε εκπροσώπηση στα ανώτερα ηγετικά κλιμάκια και στους μηχανισμούς λήψης αποφάσεων στον τομέα της υγειονομικής περίθαλψης. Γνωρίζω πως υπάρχουν έρευνες που αποδεικνύουν ότι όταν οι γυναίκες συμμετέχουν και στα ανώτερα ηγετικά κλιμάκια στον τομέα της υγειονομικής περίθαλψης, αλλάζει ο τρόπος αντιμετώπισης των πραγμάτων. Στην προκειμένη περίπτωση, θα δοθεί μεγαλύτερη σημασία στην πρόληψη, αντί μόνο στη θεραπεία των ασθενειών. Αυτό το παράδειγμα έχει μεγάλο ενδιαφέρον και αποδεικνύει ότι οι γυναίκες έχουν επίσης τον δικό τους τρόπο να ενεργούν, όταν τους δοθεί η ευκαιρία να συμμετάσχουν στη λήψη των αποφάσεων.
<P>
Έπειτα, υπάρχουν ασθένειες που πλήττουν μόνο τις γυναίκες. Τέτοια ζητήματα είναι ιδιαίτερα τα θέματα που σχετίζονται με την περιγεννητική μέριμνα. Είναι ιδιαίτερα σημαντικό να μεριμνήσουμε ώστε οι γυναίκες να έχουν στη διάθεσή τους, σε όλα τα στάδια της ζωής τους, καλές και ποιοτικές βασικές υπηρεσίες στον τομέα της υγειονομικής περίθαλψης, είτε αυτές αφορούν την ενημέρωση των μελλοντικών μητέρων, τις δραστηριότητες στα κέντρα υγείας για εγκύους, είτε τη γυναικολογία. Πριν από λίγο καιρό, έλαβα από τη Γαλλία μια επιστολή, η οποία αναφέρει ότι οι απαιτήσεις σχετικά με την εξίσωση των επαγγελμάτων στην Ευρωπαϊκή Ένωση έχουν θέσει σε κίνδυνο τον τομέα της γυναικολογίας.
<P>
Υπάρχουν επίσης ασθένειες που πλήττουν τις γυναίκες διαφορετικά από τους άνδρες, όπως οι καρδιακές και αγγειακές ασθένειες και ο αλκοολισμός. Η κατάθλιψη επίσης φαίνεται ότι είναι πιο συνηθισμένη στις γυναίκες. Όλα αυτά τα θέματα θα έπρεπε να μας προβληματίζουν, χωρίς να ξεχάσουμε ότι όταν ο πληθυσμός γηράσκει, εμείς οι μεγαλύτερες σε ηλικία γυναίκες, θα αποτελέσουμε όλο και μεγαλύτερο τμήμα της κοινωνίας, γεγονός το οποίο θέτει μεγάλες απαιτήσεις στα συστήματα της υγειονομικής περίθαλψης.

<SPEAKER ID=67 NAME="Redondo Jimιnez">
Κύριε Πρόεδρε, κυρία Επίτροπε, θα ήθελα να συγχαρώ την Επιτροπή για τα Δικαιώματα της Γυναίκας για την έκθεση που κατέθεσε και να πω ότι κατά βάση με βρίσκει σύμφωνη. Παρά ταύτα, θέλω να υπογραμμίσω το γεγονός ότι δεν θέλουμε να δώσουμε μεγαλύτερη σημασία στην υγεία των γυναικών από ό, τι στους άνδρες αλλά οι συνθήκες να είναι επί ίσοις όροις. Εν τούτοις, είναι απαραίτητο να δώσουμε έμφαση στο γεγονός ότι μερικά προβλήματα υγείας που αφορούν τις γυναίκες είναι διαφορετικά και κατά συνέπεια απαιτούν ειδική αντιμετώπιση.
<P>
Δεν θα υπεισέλθω άλλη φορά στην περιγραφή της κατάστασης της υγείας των γυναικών στην Ευρωπαϊκή Ένωση, δεδομένου ότι έγινε πλήρης περιγραφή και η εισηγήτρια επί της ουσίας κ. Hautala, - την οποία θέλω να συγχαρώ για την έκθεσή της - προέβη σε διεξοδική αναφορά και αναφέρεται σε όλα τα έγγραφα. Κατά συνέπεια, θα επιμείνω μόνο στα σημεία στα οποία η Επιτροπή Περιβάλλοντος δίνει πραγματική έμφαση. Κατά βάση, θέλουμε να δράσουμε σε επίπεδο πρωταρχικής πρόληψης στη φάση της εναρμόνισης των δράσεων που σε θέματα υγείας της γυναίκας θα πρέπει να αναληφθούν σε όλα τα κράτη μέλη και που σε μερικά έχουν ήδη τεθεί σε εφαρμογή. Όπως το αντιλαμβανόμαστε, θα πρέπει να ενισχυθούν οι παρακάτω τομείς: ο αγώνας κατά του καπνίσματος και ο αγώνας κατά των οινοπνευματωδών σε όλο το γυναικείο πληθυσμό, αν και δίνοντας βάρος στις έφηβες, δεδομένου ότι παρατηρήθηκε από στατιστικά στοιχεία ότι αρχίζει σε πολύ μικρότερη ηλικία η μύηση στο κάπνισμα και την κατανάλωση αλκοόλ και θα ήταν σημαντικό να ληφθούν προληπτικά μέτρα. Επίσης σε ό, τι αφορά τον τομέα της ισόρροπης διατροφής. Η ανορεξία, η βουλιμία και η στεφανιαία νόσος εμφανίζονται με όλο και μεγαλύτερη συχνότητα και στην περίπτωση των δύο πρώτων είναι εξαιρετικά σημαντικό για τους νέους. Και πρέπει να γίνουν προσπάθειες στη φάση της πρόληψης της εξάπλωσης του AIDS δίνοντας επίσης έμφαση στην πληροφόρηση των νέων. Αυτές οι προληπτικές ενέργειες θα πρέπει να ασκήσουν πιο σημαντική επίδραση στη νεολαία.
<P>
Θα πρέπει επίσης να ληφθούν υπόψη οι εκστρατείες δευτερογενούς πρόληψης, δεδομένου ότι υπάρχουν μεγάλες διαφορές μεταξύ των κρατών μελών, όπως στον τρόπο αύξησης και υλοποίησης σε όλη την Ευρωπαϊκή Ένωση προγραμμάτων ανίχνευσης του καρκίνου τόσο της μήτρας όσο και του μαστού και η συστηματική διάγνωση σε όλο τον γυναικείο πληθυσμό και πρωτίστως στον πληθυσμό υψηλού κινδύνου. Η έγκαιρη διάγνωση του διαβήτη είναι ένα θέμα που γίνεται όλο και πιο σημαντικό, όπως επίσης και η υποκατάστατη ορμονική θεραπεία, η οστεοπόρωση κλπ. Πρέπει δε επίσης να γίνεται η δημοσίευση των στατιστικών στοιχείων σε ό, τι αφορά την υγεία ταξινομημένων ανάλογα με το φύλο, δεδομένου ότι υπάρχουν μεγάλες διαφορές που πρέπει να ληφθούν υπόψη την ώρα της λήψης των αποφάσεων, όπου αυτά τα στατιστικά στοιχεία δεν προβαίνουν στη διάκριση όπως συμβαίνει τώρα.

<SPEAKER ID=68 NAME="Garcνa Arias">
Κύριε Πρόεδρε, είναι η δεύτερη φορά μέσα σε λίγους μήνες που συζητούμε μια έκθεση σχετικά με την κατάσταση της υγείας της γυναίκας στην Ευρωπαϊκή Κοινότητα και δεν θα ήθελα να επαναλάβω αυτά που ήδη είπαμε σε εκείνη τη συζήτηση.
<P>
Η κ. Hautala, κατέβαλε τεράστια προσπάθεια για να βελτιώσει την έκθεση και, κυρίως, για να επιτύχει μια συμφωνία μέσα στην Επιτροπή για τα Δικαιώματα της Γυναίκας που να μας επιτρέψει επιτέλους να εγκρίνουμε αυτή την έκθεση. Τη συγχαίρω για αυτό.
<P>
Η Επιτροπή Έρευνας, Τεχνολογικής Ανάπτυξης και Ενέργειας ανέλυσε επίσης την έκθεση που προετοίμασε η Ευρωπαϊκή Επιτροπή και δείχνει με στατιστικά στοιχεία ότι η διαδικασία που προξενεί μια ασθένεια είναι σαφώς διαφορετική για τα δύο φύλα, για αυτό και είναι απαραίτητο να βρεθούν συγκεκριμένες λύσεις σε διακριτά προβλήματα ή ασθένειες των γυναικών, για τις δε γυναίκες η παγκόσμια κάλυψη της δημόσιας υγείας είναι ένα βασικό στοιχείο που οφείλεται στο γεγονός ότι βρίσκονται ακόμα σε κατώτερη θέση σε κοινωνικό επίπεδο και επίπεδο εισοδήματος σε σύγκριση με τον ανδρικό πληθυσμό. Εν πάση περιπτώσει, η Επιτροπή για την Έρευνα θεωρεί ότι πρέπει να γνωρίσουμε καλύτερα από στατιστικής άποψης την κατάσταση της δημόσιας υγείας, κάνοντας διάκριση μεταξύ επιπτώσεων από επίσης στατιστικής άποψης στα δύο φύλα, εμβαθύνοντας στην ανάλυση ανάλογα με την ηλικία, το επίπεδο εισοδήματος και τον τόπο διαμονής. Η επιτροπή πιστεύει επίσης ότι είναι απαραίτητη η εμβάθυνση στην επιστημονική έρευνα σε σχέση με τις αιτίες και τις κατάλληλες θεραπείες για ασθένειες όπως η ανορεξία και η βουλιμία που, δυστυχώς, έχουν καταστροφικές συνέπειες για την υγεία των εφήβων μας. Επίσης ο τρόπος εμβάθυνσης με περισσότερες λεπτομέρειες στο θέμα των επαγγελματικών ασθενειών που έχουν μεγαλύτερες επιπτώσεις για την εργαζόμενη γυναίκα - συγκεκριμένα σήμερα, στις 8 Μαρτίου. Πρέπει να σημειώσουμε ότι λόγω της μικρότερης δυνατότητας οργάνωσης των γυναικών γνωρίζουμε σε μικρότερο βαθμό τις επιπτώσεις των επαγγελματικών ασθενειών στις γυναίκες.

<SPEAKER ID=69 LANGUAGE="IT" NAME="Marinucci">
Κύριε Πρόεδρε, δυσκολευόμαστε ακόμα να παραδεχτούμε ότι υπάρχει μια ιδιομορφία στην υγεία των γυναικών, όπως έχει άλλωστε αποδειχτεί από πάρα πολλά στοιχεία. Πώς είναι δυνατόν να μην αντιλαμβανόμαστε ότι, όταν μιλάμε για υγεία, η υγεία των γυναικών παρουσιάζει κάποιες πτυχές που σίγουρα είναι διαφορετικές από αυτές που σχετίζονται με την υγεία των ανδρών; Ο άνδρας δεν έχει προβλήματα που συνδέονται με την αναπαραγωγική υγεία και παρουσιάζει σχετικά λιγότερες ενοχλήσεις που συνδέονται με την διατροφή και τον τρόπο ζωής. Ο άνδρας διάγει ένα βίο εντελώς διαφορετικό και γηράσκει λιγότερο από τις γυναίκες. Εάν είναι αλήθεια, όπως και είναι, ότι σήμερα, σε όλα τα συστήματα υγείας, ένα από τα κυριότερα προβλήματα είναι το γήρας, οι γυναίκες αποτελούν συχνά το γηραιότερο τμήμα του πληθυσμού και, ενίοτε, το φτωχότερο μεταξύ των ηλικιωμένων. Υπάρχει μια ιδιομορφία, που αναγνωρίστηκε από την πλατφόρμα του Πεκίνου και αποτελεί μια θεμελιώδη παράγραφο εκείνης της πλατφόρμας, που αναγνώρισε το δικαίωμα των γυναικών στην προστασία της υγείας τους και, κυρίως, της υγείας που συνδέεται με την αναπαραγωγική τους ικανότητα.
<P>
Είναι θετικό το ότι η Επιτροπή παρουσίασε μια ειδική έκθεση για την υγεία των γυναικών, από την οποία πρέπει όμως να βγάλουμε τα συμπεράσματά μας, και ευχαριστώ την πρόεδρό μας κυρία Hautala που διέσωσε την ύστατη στιγμή αυτήν την έκθεση κάνοντας την συγκεκριμένη, συνεκτική και εποικοδομητική, ζητώντας τώρα, και δικαίως, από την Επιτροπή να προχωρήσει και πέρα ακόμα από αυτήν την έκθεση, και να παρουσιάσει ένα ειδικό πρόγραμμα. Εμείς θέλουμε, στο πλαίσιο των προγραμμάτων για την υγεία, να ληφθεί υπόψη και η υγεία της γυναίκας, να υπάρξει η ισότητα των ευκαιριών μεταξύ των ανδρών και των γυναικών (mainstreaming) στα προγράμματα που αφορούν το υψηλό επίπεδο προστασίας που η Συνθήκη του Μάαστριχτ, πρώτα, και η Συνθήκη του Αμστερνταμ, στην συνέχεια, αναγνώρισαν ως καθήκον της Ένωσης. Είναι και άλλα που θέλουμε ακόμα: θέλουμε και ένα ειδικό πρόγραμμα! Πώς είναι δυνατόν να μην αντιλαμβανόμαστε ότι αυτό είναι αναγκαίο, κυρίως όσον αφορά τα θέματα ενημέρωσης;
<P>
Οι γυναίκες δεν φροντίζουν τον εαυτό τους: είναι συνηθισμένες να ασχολούνται με την υγεία των αγαπημένων τους αλλά παραμελούν τον εαυτό τους και, συχνά, παραμελούν και την πρόληψη γιατί πρέπει να ασχοληθούν με τα οικογενειακά προβλήματα. Όταν αντιλαμβάνονται ότι είναι άρρωστες είναι ήδη πάρα πολύ αργά. Χρειάζεται να οργανώσουμε εκστρατείες ώστε οι γυναίκες να μάθουν περοσσότερα, να πληροφορηθούν καλύτερα και να πειστούν ότι πρέπει να ασχοληθούν και με τον εαυτό τους. Χρειάζεται να οργανώσουμε εκστρατείες πληροφόρησης που να απευθύνονται στους οικογενειακούς γιατρούς, στους βασικούς γιατρούς, ώστε αυτοί, όταν μπαίνουν σε ένα σπίτι για να ασχοληθούν με ένα άρρωστο παιδί, να απευθύνονται στη γυναίκα και να την ρωτούν εάν κάνει χρήση αντισυλληπτικών, εάν ασχολείται με τον εαυτό της, εάν αποφεύγει την διακοπή μιας εγκυμοσύνης που θα μπορούσε να αποφύγει κάνοντας χρήση αντισυλληπτικών μέσων. Οι οικογενειακοί γιατροί και οι βασικοί γιατροί θα έπρεπε να εκμεταλλεύονται κάθε ευκαιρία για να παροτρύνουν τις γυναίκες να ασχολούνται με τον εαυτό τους, να υποβάλλονται στις εξετάσεις εκείνες που, σίγουρα, πρέπει να τους προσφέρονται αλλά για τις οποίες πρέπει να είναι και σε θέση να επωφεληθούν όταν τους δίδεται η ευκαιρία. Τις περισσότερες φορές δεν επωφελούνται της ευκαιρίας αυτής, και γι'αυτό τον λόγο χρειάζεται ένα ειδικό πρόγραμμα για τις γυναίκες που να στοχεύει στην ενημέρωσή τους και στην ενημέρωση όλων των φορέων της υγείας, ώστε να ασχοληθούν με τις γυναίκες. Δεν μπορούμε να εξακολουθούμε να αναβάλλουμε αυτό το θέμα. Σήμερα είναι η Παγκόσμια Ημέρα της Γυναίκας και όχι η Γιορτή των Γυναικών, όπως λένε αυτοί που δεν τις αγαπούν. Είναι η ημέρα που οραματίστηκε η Clara Zetkin το 1912 για να προαγάγει την κατάσταση των γυναικών. Εμείς θέλουμε οι γυναίκες να κατέχουν τους χώρους εξουσίας, αλλά θέλουμε κυρίως να είναι υγιείς για να έχουν την δύναμη να το κάνουν κατά τον καλύτερο δυνατό τρόπο.

<SPEAKER ID=70 LANGUAGE="DE" NAME="Heinisch">
Κυρία Πρόεδρε, αγαπητοί συνάδελφοι, αν και έχουν σημειωθεί τεράστιες πρόοδοι όσον αφορά τις γνώσεις μας περί πρόληψης, διάγνωσης και θεραπείας ασθενειών που απειλούν την υγεία των γυναικών, υπάρχει ακόμα μεγάλη ανάγκη αναπλήρωσης ελλείψεων στον τομέα αυτό. Ευχαριστώ θερμά την κ. Hautala για την έκθεσή της.
<P>
Νομίζω πως αυτή τη φορά καταφέραμε να φέρουμε σε ένα καλό αποτέλεσμα τις θέσεις μας στους σημαντικότερους τομείς, σε συμφωνία με τις άλλες Ομάδες. Η έκθεση επικεντρώνεται στο πλέον ουσιώδες, ήτοι στο θέμα της υγείας των γυναικών, λαμβάνοντας επιπλέον υπόψη την κατανομή αρμοδιοτήτων εντός της Ευρωπαϊκής Ένωσης. Οι διατυπώσεις σχετικά με το επίμαχο θέμα των αμβλώσεων και το σύνδρομο τοξικού σοκ έχουν γίνει με τρόπο που να μπορούν να δηλώσουν σύμφωνοι με αυτό οι περισσότεροι βουλευτές.
<P>
Παρ' όλα αυτά συνεχίζω να είμαι της γνώμης ότι το Ευρωπαϊκό Κοινοβούλιο δεν θα μπορέσει να βρει τόσο εύκολα μια απάντηση στο θέμα των αμβλώσεων. Εν τούτοις, κατά τη συζήτηση περί εγγυμοσύνης, παράλληλα με το δικαίωμα του παιδιού στη ζωή και την προστασία του, βρισκόταν για μας στο επίκεντρο της συζήτησης η πιθανή διακινδύνευση της σωματικής και της ψυχικής υγείας, ή και αυτής της ζωής των γυναικών.
<P>
Επικροτώ τη θεματολογία της έκθεσης, η οποία αναφέρεται σε θέματα όπως τα προβλήματα υγείας που καθορίζονται από κοινωνικούς παράγοντες τα οποία δείχνουν επίσης πως ο τρόπος ζωής, οι κοινωνικές συνθήκες και ένας υγιής τρόπος ζωής αποτελούν αποφασιστικούς παράγοντες για την υγεία. Θεωρώ καλό και σωστό το αίτημα να εμφανισθεί ρητώς και να ληφθεί υπόψη το θέμα της υγείας των γυναικών στο νέο πλαίσιο δράσης «Υγεία» της Επιτροπής.
<P>
Εν όψει μιας βελτίωσης της κατάστασης της υγείας των γυναικών είναι σημαντικό να ληφθούν συγκεκριμένα μέτρα για την πληροφόρηση, την πρόληψη και την προώθηση της υγείας. Οι γυναίκες πρέπει να είναι καλύτερα ενημερωμένες και να συμπεριλαμβάνονται στο σχεδιασμό και την εκτέλεση προγραμμάτων πρόληψης. Επειδή οι γυναίκες ζουν περισσότερο από τους άνδρες και έχουν χαμηλότερο ποσοστό θνησιμότητας σε όλες τις κατηγορίες ηλικίας και σε όλα τα αίτια θανάτου, δημιουργείται γενικά η εντύπωση πως είναι υγιέστερες από τους άνδρες. Εν τούτοις, το τίμημα για την υψηλότερη προσδοκία ζωής είναι ο κίνδυνος να παρουσιάσουν χρόνιες ασθένειες και να εξασθενούν. Εάν όμως αντ' αυτού κατά την αξιολόγηση της κατάστασης της υγείας ληφθούν υπόψη δείκτες που συμπεριλαμβάνουν εκτός από τη θνησιμότητα τόσο την ασθένεια όσο και την αναπηρία, φαίνεται πως σε όλες σχεδόν τις κατηγορίες ηλικίας οι γυναίκες εμφανίζουν χειρότερη κατάσταση υγείας από τους άνδρες. Αυτό ισχύει ειδικότερα για ηλικιωμένες γυναίκες. Ως εκ τούτου, πρέπει να καταστεί εφικτή η απόκτηση περισσότερων ευκαιριών για τις γυναίκες να ζήσουν τα όψιμα χρόνια της ζωής τους με καλή υγεία, με μεγαλύτερη ανεξαρτησία και με λιγότερη αναπηρία.

<SPEAKER ID=71 LANGUAGE="NL" NAME="Kestelijn-Sierens">
Κυρία Πρόεδρε, κυρία Επίτροπε, συνάδελφοι, η βελτίωση της θέσης της γυναίκας στον τομέα της υγείας αποτελούσε έναν από τους δώδεκα στρατηγικούς στόχους της Διάσκεψης του Πεκίνου. Η συνθήκη του Αμστερνταμ, που σύντομα θα τεθεί σε ισχύ, διευρύνει τις αρμοδιότητες της Ένωσης στους τομείς που αφορούν τη δημόσια υγεία και την ισότητα ευκαιριών. Δεν υπάρχει πλέον δικαιολογία για να μην προωθηθεί μια πολιτική για τις γυναίκες στον τομέα της υγείας. Ακόμη περισσότερο, η πολιτική αυτή αποτελεί αναγκαιότητα. Υπάρχουν ασθένειες οι οποίες αφορούν κυρίως τις γυναίκες, που εμφανίζονται συχνότερα στις γυναίκες και μάλιστα διαφορετικά απ' ό, τι στους άνδρες, ενώ για τη χάραξη της πολιτικής αυτής ενδιαφέρουν κυρίως τα ακόλουθα σημεία: μία πολιτική υγείας επικεντρωμένη σε κάθε ένα από τα δύο φύλα, μπορεί να περιορίσει το κόστος. Μία καλύτερη πρόληψη, εκτός άλλων, με τον καθορισμό εφικτών στόχων όσον αφορά τις ασθένειες που προσβάλλουν τις γυναίκες σε μεγαλύτερη ηλικία, όπως η οστεοπόρωση, ορισμένα είδη καρκίνων, ασθένειες του καρδιαγγειακού συστήματος, μπορεί να οδηγήσει σε βελτίωση της ποιότητας διαβίωσης των γυναικών. Αυτό το είδος ίσης και ευρείας πρόσβασης στη δημόσια υγεία προσκρούει σε ορισμένες περιπτώσεις σε προβλήματα, τόσο στα κράτη μέλη της ΕΕ, όσο και εκτός αυτής.
<P>
Η πολιτική μου ομάδα αντιμετωπίζει παραδοσιακά με σκεπτικισμό την υπερβολική ανάμειξη της Ευρώπης σε τομείς οι οποίοι μπορούν στην ουσία να ρυθμιστούν σε εθνική κλίμακα. Με άλλα λόγια, δεν θέλουμε να παραβιαστεί η αρχή της επικουρικότητας. Αναγνωρίζουμε βεβαίως τη σημασία μιας συγκεκριμένης πολιτικής δημόσιας υγείας σε ευρωπαϊκή κλίμακα, πιστεύουμε όμως ότι αυτή πρέπει να περιοριστεί στην πρόληψη, την προσφορά κινήτρων και το συντονισμό. Για το λόγο αυτό θα καταψηφίσουμε τις παραγράφους 10, 11, 16 καθώς και ένα μέρος της παραγράφου 24. Θα θέλαμε επίσης να απευθύνουμε προειδοποίηση για τις πάρα πολύ σοβαρές δημοσιονομικές επιπτώσεις που θα έχει το σύνολο των αιτημάτων για τη διεξαγωγή μελετών και ερευνών, που περιλαμβάνονται στο ψήφισμα.
<P>
Προσωπικά θα ήθελα να συγχαρώ την εισηγήτρια για τον τρόπο με τον οποίο προσάρμοσε την έκθεση, μετά από διαβουλεύσεις με τις πολιτικές ομάδες. Η έκθεση της κ. Van Dijk ήταν για μας απαράδεκτη και δεν μπορούσαμε να την εγκρίνουμε. Αυτή η έκθεση είναι πολύ καλύτερη και προβάλλει τουλάχιστον σαφώς τις προτεραιότητες του Κοινοβουλίου όσον αφορά την πολιτική υγείας για τις γυναίκες.

<SPEAKER ID=72 NAME="Θεωνάς">
Κυρία Πρόεδρε, σήμερα 8 Μάρτη, παγκόσμια ημέρα δράσης για τα προβλήματα της γυναίκας, είναι αναγκαίο να σταθούμε στους συνεχείς και ακαταπόνητους αγώνες του γυναικείου κινήματος, που άλλαξαν πολλά και αλλάζουν πολλά όχι μόνον για τις γυναίκες, αλλά για ολόκληρη την κοινωνία.
<P>
Τη δύναμη αυτών των αγώνων πρέπει να τιμήσουμε σήμερα, τονίζοντας την αναγκαιότητα συνέχισής τους, καθώς κρίσιμα προβλήματα παραμένουν άλυτα και άλλα, νέα, έρχονται να απειλήσουν δικαιώματα και κατακτήσεις.
<P>
Οι γυναίκες εξακολουθούν να αποτελούν μια από τις πιο ευπαθείς κατηγορίες του πληθυσμού, καθώς τα δικαιώματά τους καταπατούνται, ανάμεσα στα άλλα και αυτά της υγείας. Καταπατούνται πολλές φορές βάναυσα από το σημερινό κοινωνικοοικονομικό σύστημα. Αυτό είναι το πρώτο που πρέπει να αναγνωρίσουμε αν δεν θέλουμε η 8 Μάρτη να είναι απλώς μια ευκαιρία για επετειακές κορώνες.
<P>
Σε όλα τα μήκη και πλάτη του πλανήτη πολιτιστική και οικονομική καθυστέρηση, πείνα, ένδεια, πόλεμοι και συρράξεις, συντηρητικές και οπισθοδρομικές κοινωνικές και οικονομικές ρυθμίσεις πλήττουν βάναυσα τη γυναίκα και το ρόλο της στην οικονομία, την κοινωνία και την οικογένεια.
<P>
Η έκθεση Hautala παρουσιάζει ενδιαφέρουσες προτάσεις για τα οξύτατα προβλήματα υγείας που αντιμετωπίζουν οι γυναίκες και συγχαίρω την εισηγήτρια για τη δουλειά της.
<P>
Αναρωτιέμαι όμως αν η προώθηση των προβλημάτων υγείας των γυναικών, καθώς και η θεσμική προστασία τους από κάθε είδους διακρίσεις σε βάρος τους είναι δυνατόν να νοηθεί και να ενισχυθεί στα πλαίσια ενός κοινωνικοοικονομικού συστήματος που εμπορευματοποιεί τα πάντα και υποτάσσει τη δημόσια υγεία στη σκληρή δημοσιονομική πολιτική της ΟΝΕ; αν μπορεί να υλοποιηθεί μια πολιτική ουσιαστικής προστασίας της γυναίκας, ανεξάρτητα από τον αναπροσανατολισμό και την εκ βάθρων αναδιοργάνωση του μοντέλου ανάπτυξης της κοινωνίας μας. Απέναντι στα σχέδια και τις πρακτικές εκμετάλλευσης και καταπίεσης, απέναντι στην τακτική των διακρίσεων, οι γυναίκες καλούνται να προβάλουν και να διεκδικήσουν μαζί με τους άνδρες τα αιτήματά τους στα πλαίσια ενός πλατειού λαοκού μετώπου πάλης σε κάθε χώρα ξεχωριστά. Η 8η Μάρτη και οι αγωνιστικές παραδόσεις που τη συνοδεύουν δείχνουν το δρόμο. Ας τον ακολουθήσουμε με συνέπεια.

<SPEAKER ID=73 LANGUAGE="FR" NAME="Seillier">
Κυρία Πρόεδρε, δεδομένου του περιορισμένου χρόνου που διαθέτω, θα επικεντρωθώ στην παράγραφο της συναδέλφου μας που αναφέρεται στην περιγεννητική μέριμνα. Ο όρος είναι λίγο περίπλοκος και υποθέτω ότι πρέπει να εννοούμε με αυτόν όλα τα ζητήματα υγείας που σχετίζονται με την ικανότητα που διαθέτει το γυναικείο σώμα να δίνει ζωή.
<P>
Συμφωνώ απόλυτα μαζί σας όταν ζητάτε, στην παράγραφο 8, να τεθούν στη διάθεση των γυναικών «υψηλής ποιότητας υπηρεσίες περιγεννητικής μέριμνας» και όταν ζητάτε, στην παράγραφο 12, να «εφίσταται η προσοχή τόσο στα πλεονεκτήματα όσο και στα μειονεκτήματα των ορμονικών αγωγών που χορηγούνται για τα προβλήματα της εμμηνόρροιας και της εμμηνόπαυσης και οι θεραπείες υποκατάστασης να αποτελέσουν αντικείμενο ερευνών».
<P>
Αυτού λεχθέντος, θα ήθελα, αγαπητή συνάδελφε, να προχωρήσετε λίγο και να εμβαθύνετε τα πλεονεκτήματα και τα μειονεκτήματα της ορμονικής αντισύλληψης. Σε αυτό όμως το σημείο, δεν μπορώ να συμμεριστώ τη σύσταση της παραγράφου 10, όπου ζητάτε «την προώθηση της απεριόριστης προσφοράς αντισυλληπτικών». Μήπως αυτό σημαίνει μία προσφορά δίχως την ιατρική παρακολούθηση η οποία είναι απαραίτητη όταν χορηγείται ορμονική αντισύλληψη, αφού διαταράσσει το ενδοκρινικό σύστημα και τη φυσική ορμονική ρύθμιση; Εδώ λοιπόν δεν μπορώ να συμφωνήσω μαζί σας. Νομίζω ότι αυτή η απεριόριστη προσφορά χωρίς ιατρική παρακολούθηση προσβάλλει τον σεβασμό της υγείας των γυναικών.
<P>
Έλαβα, στο πλαίσιο της STOA, εν όψει της Παγκόσμιας Διάσκεψης για τις Γυναίκες στο Πεκίνο, μία μελέτη σχετικά με τον αντίκτυπο για την υγεία των διαφόρων μεθόδων αντισύλληψης στην Ευρώπη και σχετικά με την επιστημονική αξιοπιστία των αποκαλούμενων φυσικών μεθόδων οικογενειακού προγραμματισμού. Η μελέτη αυτή σταμάτησε δυστυχώς πρόωρα. Θα άξιζε τον κόπο να αρχίσει πάλι γιατί νομίζω ότι, σύμφωνα με τα ψηφίσματα που εγκρίθηκαν από το Κοινοβούλιο στις 11 Μαρτίου 1994 και 28 Οκτωβρίου 1994, πρέπει να σεβόμαστε το δικαίωμα των γυναικών να έχουν μία πραγματική ελευθερία επιλογών. Πρέπει να γνωρίζουν τους κινδύνους που ενέχουν πίσω από τις διάφορες μεθόδους αντισύλληψης και να μπορούν να επιλέγουν, με κάθε ασφάλεια για την υγεία τους, εναλλακτικές μεθόδους.

<SPEAKER ID=74 LANGUAGE="SV" NAME="Gradin">
Κυρία Πρόεδρε, κατ' αρχάς, θέλω να ευχαριστήσω την επιτροπή του Κοινοβουλίου για μία εποικοδομητική έκθεση αναφορικά με την υγεία των γυναικών. Η εισηγήτρια, κ. Heidi Hautala, έκανε μία θαυμάσια δουλειά. Η Επιτροπή, στην πρώτη της έκθεση που αφορά το θέμα της υγείας μίας συγκεκριμένης ομάδας ανθρώπων, επέλεξε να εξετάσει τα προβλήματα υγείας και περίθαλψης των γυναικών. Η έκθεση αναφέρεται στις σημαντικότερες αναπτυξιακές τάσεις σ' ό, τι αφορά την υγεία των γυναικών. Περιέχει επίσης μία ανασκόπηση του χάρτη των γυναικείων ασθενειών και εκείνων των παραγόντων που έχουν καθοριστική σημασία για την υγεία των γυναικών. Περαιτέρω, η έκθεση εξετάζει ιδιαίτερα προβλήματα, όπως π.χ. διαταραχές διατροφής, HIV, AIDS, οικογενειακό προγραμματισμό, αμβλώσεις, κλιμακτήριο και τη βία ενάντια στις γυναίκες.
<P>
Όπως επεσήμαναν πολλοί, τα προβλήματα των γυναικών διαφέρουν εν μέρει από αυτά των ανδρών. Γι' αυτόν τον λόγο, πρέπει να φροντίσουμε να επισημάνουν οι υγειονομικές υπηρεσίες και ο τομέας της περίθαλψης αυτές τις διαφορές. Ταυτόχρονα, πρέπει να διατεθούν περισσότεροι πόροι. Συμφωνώ επίσης με την βουλευτή κ. Hautala ότι πρέπει να απαιτήσουμε να είναι καλύτερη η συλλογή στοιχείων για την υγεία των γυναικών. Είναι σημαντικό να λαμβάνονται υπόψη κατά την έρευνα στον ιατρικό τομέα οι διαφορές μεταξύ ανδρών και γυναικών. Γνωρίζουμε λ.χ. ότι τα περισσότερα πειραματόζωα είναι αρσενικά, κάτι που μπορεί να έχει ανεπιθύμητες και αρνητικές επιπτώσεις στις γυναίκες, όταν χρησιμοποιούν ιατρικά παρασκευάσματα τα οποία έχουν δοκιμαστεί μόνο στο ανδρικό φύλο.
<P>
Η Επιτροπή έχει ήδη αναλάβει μία σειρά πρωτοβουλιών για την προαγωγή της υγείας των γυναικών. Έχει γίνει μία μελέτη για την οστεοπόρωση των ηλικιωμένων γυναικών, η οποία θα παρουσιαστεί σύντομα. Η ΕΕ ενισχύει επίσης προγράμματα όπως π.χ. μελέτες για την προσδοκώμενη διάρκεια ζωής και την εξέλιξη της υγείας γενικά, όπως επίσης στατιστικές για τις ροπές προς τις ασθένειες και τη θνησιμότητα. Σ' αυτές τις μελέτες δώσαμε μεγάλη σημασία στον παράγοντα του φύλου. Επίσης, θα δοθεί ενίσχυση σε μελέτες αναφορικά με τον καρκίνο καθώς και ασθένειες που σχετίζονται με την ηλικία και προβλήματα υγείας στις γυναίκες.
<P>
Από το 1996 η Επιτροπή διεξάγει ένα ειδικό προληπτικό πρόγραμμα για το AIDS και ορισμένες άλλες μεταδοτικές ασθένειες. Εντός του πλαισίου αυτού του προγράμματος παρέχεται στήριξη σε πολλά ειδικά προγράμματα για γυναίκες. Πέρισυ π.χ. αναλάβαμε μία πρωτοβουλία για τη δημιουργία ενός δικτύου για να αναχαιτισθεί η διάδοση του AIDS στις γυναίκες των μεσογειακών χωρών. Η Επιτροπή παρουσίασε προσφάτως μία έκθεση για την υλοποίηση μίας οδηγίας του 1995 αναφορικά με τη λήψη μέτρων στους χώρους εργασίας για την υγεία και την ασφάλεια των εγκύων και των λεχωνών ή αυτών που θηλάζουν, η λεγόμενη Οδηγία για τις εγκύους εργαζόμενες. Τα συμπεράσματα της Επιτροπής, όσον αφορά την υλοποίηση της οδηγίας, είναι σε γενικές γραμμές θετικά, δυστυχώς, όμως, πολλά κράτη μέλη δεν την εφαρμόζουν στο σύνολό της. Γι' αυτόν τον λόγο, η Επιτροπή έχει ξεκινήσει εναντίον αυτών των χωρών τη διαδικασία που αφορά παραβάσεις. Αφορά, μεταξύ άλλων, το δικαίωμα αδείας ασθενείας, το δικαίωμα υποχρεωτικής άδειας λοχείας διαρκείας δύο εβδομάδων, καθώς και την απαγόρευση της τοποθέτησης εγκύων σε επιβλαβή για την υγεία επαγγέλματα.
<P>
Ένα άλλο σημαντικό εργαλείο είναι η οδηγία για τη γονική άδεια του 1996. Παρέχει, όπως γνωρίζετε, σε όλους τους εργαζόμενους, ανεξαρτήτως φύλου, το δικαίωμα αδείας άνευ αποδοχών διαρκείας τριών, τουλάχιστον, μηνών για τη φροντίδα του παιδιού τους όταν αυτό είναι μικρότερο των οκτώ ετών.
<P>
Η Επιτροπή, εντός του πλαισίου του προγράμματος για την ισότητα των γυναικών και των ανδρών, εξεπόνησε μία έκθεση για την εκπροσώπηση των γυναικών στις υγειονομικές υπηρεσίες και στον τομέα της περίθαλψης. Η έκθεση συμπεριλαμβάνει δημόσια και ιδιωτικά, κατά το ήμισυ, ιδρύματα υγειονομικών υπηρεσιών και περίθαλψης σ' όλες τις χώρες της ΕΕ. Στη Γαλλία, την Ιταλία και τη Σουηδία διεξήχθη μία ποιοτική έρευνα αναφορικά με τις γυναίκες οι οποίες βρίσκονται σε θέσεις όπου λαμβάνονται οι αποφάσεις. Τα αποτελέσματα δείχνουν ότι όταν συμμετέχουν περισσότερες γυναίκες στη λήψη των αποφάσεων στον τομέα της υγείας και της περίθαλψης, τότε, τα αποτελέσματα είναι θετικά. Οι γυναίκες εισάγουν στον τομέα της εργασίας νέες ανάγκες, ιδέες και αξίες. Πέραν αυτού, συχνά αντιπροσωπεύουν ένα άλλο ηγετικό στυλ και διαφορετικές μορφές λήψης αποφάσεων.
<P>
Η στρατηγική της Επιτροπής για το mainstreaming συνεπάγεται ότι θα πρέπει να κινητοποιηθούν όλοι οι κοινοί πολιτικοί τομείς και τα μέτρα για να επιτευχθεί η ισότητα ανδρών και γυναικών. Η κοινοτική πολιτική για την υγεία δεν αποτελεί εξαίρεση, αλλά, πρέπει να ληφθούν υπόψη και σ' αυτόν τον τομέα επίσης οι διαφορές μεταξύ των φύλων. Το Κοινοβούλιο και, ιδιαίτερα, η Επιτροπή για τα Δικαιώματα της Γυναίκας με την έκθεσή της είχαν μία πολύτιμη συμβολή σ' αυτό το έργο.

<SPEAKER ID=75 NAME="Πρόεδρος">
Ευχαριστώ πολύ, κυρία Επίτροπε Gradin!
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.30.

<CHAPTER ID=8>
Ενσωμάτωση της ισότητας ευκαιριών στις κοινοτικές πολιτικές
<SPEAKER ID=76 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0072/99) της κ. Eriksson, εξ ονόματος της Επιτροπής για τα Δικαιώματα της Γυναίκας, σχετικά με την έκθεση προόδου της Επιτροπής για τη συνέχεια που δόθηκε στην ανακοίνωση: «Ενσωμάτωση της ισότητας των ευκαιριών μεταξύ γυναικών και ανδρών στο σύνολο των κοινοτικών πολιτικών και στόχων» (COM(98)0122 - C4-0234/98).

<SPEAKER ID=77 NAME="Eriksson">
Κυρία Πρόεδρε, οι τελευταίες επισημάνσεις της Επιτρόπου, κ. Gradin αναφορικά με το ότι η ισότητα θα πρέπει να εμφορεί όλους τους πολιτικούς τομείς και ότι, επομένως, ο τομέας της υγείας δεν αποτελεί εξαίρεση, προκάλεσαν ικανοποίηση. Ωστόσο, αφού μελέτησα την έκθεση της Επιτροπής για την ενσωμάτωση ακριβώς της ισότητας ανδρών και γυναικών στην κοινοτική πολιτική, θα μπορούσα λίγο ειρωνικά να πώ ότι ελπίζω ότι πρόκειται για μία εξαίρεση - μία θετική εξαίρεση.
<P>
Μελέτησα, πέραν της έκθεσης, και άλλα έγγραφα, π.χ. του Ευρωπαϊκού Συμβουλίου και του ΟΗΕ. Ωστόσο, ωθήθηκα να κάνω μία σύγκριση με τη Διακήρυξη του Πεκίνου. Βέβαια, δεν δεσμευόμαστε απ' αυτήν, παρ' όλα αυτά όμως από το 1995 λαμβάνουμε υπόψη ακριβώς τη συμπερίληψη της διάστασης της ισότητας των φύλων στο πολιτικό και κάθε άλλης μορφής έργο. Θεωρώ ότι κυρίως το κεφάλαιο 5 αφορά ακριβώς την ΕΕ.
<P>
Μπορώ να διαπιστώσω, έχοντας συγκρίνει την έκθεση της Επιτροπής μ' αυτό, ότι δεν έχουν επιτευχθεί κάποιες θεμελιώδεις αλλαγές, ότι δεν υπάρχουν σαφώς καθορισμένοι στόχοι και μηχανισμοί ευθύνης, ότι δεν έχουν επέλθει αλλαγές στην εσωτερική δυναμική, καθώς και στις αξίες, τις συμπεριφορές και τις συνήθεις διαδικασίες. Η Ευρωπαϊκή Ένωση δεν έχει μία ενεργή και ορατή πολιτική ισότητας, μεταξύ άλλων κατά την παρακολούθηση και την αξιολόγηση του έργου της και της πολιτικής της.
<P>
Η Επιτροπή διαπιστώνει, ορθώς, ότι έχει υπάρξει πρόοδος, αλλά, ότι υπάρχουν επίσης εμπόδια και ελλείψεις. Τα μέτρα που έχουν ληφθεί μέχρι στιγμής δεν έχουν επηρεάσει το σύνολο ή τον προσανατολισμό της κοινοτικής πολιτικής. Η Επιτροπή θεωρεί ότι τα μεγαλύτερα εμπόδια είναι ή ανεπαρκής επίγνωση σε θέματα ισότητας στη λήψη των αποφάσεων, οι ελλείψεις σε ανθρώπινους και οικονομικούς πόρους καθώς και η απουσία εμπειρογνωμόνων σ' αυτό το θέμα. Ως εισηγήτρια θεωρώ, ωστόσο, ότι το απολύτως κεντρικό σημείο είναι το πρώτο: η ανεπαρκής επίγνωση σε θέματα ισότητας στη λήψη των αποφάσεων. Αυτή η ανεπαρκής επίγνωση επικρατεί, δυστυχώς, όχι μόνο στην Επιτροπή, αλλά, κυριαρχεί και εμφορεί σε μεγάλες ομάδες των κοινωνιών μας και θέλω να υποστηρίξω ότι σε πολύ μεγάλο βαθμό επικρατεί επίσης και εδώ, στο Κοινοβούλιο. Ότι το 28 % για τις γυναίκες δεν είναι αντιπροσωπευτικό του πληθυσμού στο σύνολό του το γνωρίζουμε, έτσι έχουν όμως τα πράγματα σ' αυτό το θεσμικό όργανο που λαμβάνει αποφάσεις.
<P>
Πρέπει, φυσικά, να λάβουμε μέτρα για την αντιμετώπιση αυτού του προβλήματος. Η Επιτροπή του Κοινοβουλίου με την έκθεσή μου υποβάλλει πολλές και, κατά την άποψή μας, καλές προτάσεις και, επιπλέον, μπορώ προς ικανοποίηση όλων να σας διαβεβαιώσω ότι αυτές οι προτάσεις δεν κοστίζουν ούτε ένα ευρώ επιπλέον.
<P>
Η Επιτροπή μπορεί και πρέπει να αναλάβει πρωτοβουλίες για τη διαμόρφωση σαφών στόχων και μηχανισμών ευθύνης, να συνεργαστεί με νέους πολιτικούς παίκτες, να βελτιώσει τις μεθόδους εργασίας και τη μεθοδολογία αξιολόγησης, να αναθεωρήσει τις δομές της και να επιφέρει μία ισορροπημένη κατανομή των φύλων στη διαδικασία λήψης των αποφάσεων, κάτι που βέβαια ισχύει και για το Κοινοβούλιο.
<P>
Βλέπουμε ότι η αξία της γυναίκας στην αγορά εργασίας εξακολουθεί να είναι σημαντικά χαμηλότερη από αυτή του άνδρα. Αυτό το φαινόμενο έχει μείνει αμετάβλητο για πολλούς αιώνες, αλλά, ελπίζουμε ότι η μεταβολή θα επέλθει κάποια στιγμή - και αυτό σύντομα - τον επόμενο αιώνα.
<P>
Αυτά είναι, λοιπόν, κάποια από τα θέματα στα οποία η Επιτροπή του Κοινοβουλίου ελπίζει ότι θα μπορέσουμε να συνεργαστούμε με την Επιτροπή - ως μία Επιτροπή του Κοινοβουλίου που εξακολουθεί να υφίσταται και να είναι ισότιμη.

<SPEAKER ID=78 NAME="Κοκκόλα">
Κυρία Πρόεδρε, κυρία Επίτροπε, σήμερα είναι 8 Μαρτίου και θέλω να πω κι εγώ δυό λόγια, διότι για μένα είναι ημέρα μνήμης περισσότερο παρά ημέρα γιορτής. Ημέρα μνήμης για τις γυναίκες που πρωτοστάτησαν στους αγώνες για ίσα δικαιώματα, ίσες ευκαιρίες. 8 Μαρτίου, ημέρα σύμβολο για τον διαρκή αγώνα, ημέρα απολογισμού για τις κατακτήσεις των γυναικών, ημέρα συνείδησης και προβληματισμού.
<P>
Με την ευκαιρία αυτή, θα ήθελα να τονίσω για άλλη μια φορά ότι είμαστε αλληλέγγυες με όλες τις γυναίκες στον κόσμο που με κίνδυνο της ζωής τους αγωνίζονται εναντίον του ολοκληρωτισμού, εναντίον οποιουδήποτε σχεδίου δημιουργίας μιας κοινωνίας που θα παραμερίζει τις γυναίκες. Αγωνίζονται εναντίον της βίας και του ρατσισμού, αγωνίζονται υπέρ της δημοκρατίας και των ανθρωπίνων δικαιωμάτων, αγωνίζονται για την επιβίωσή τους σε πολλά μέρη του κόσμου όπου ακόμα η φτώχεια είναι μάστιγα ή υπάρχουν εμπόλεμες καταστάσεις.
<P>
Θα ήθελα να ευχαριστήσω τη συνάδελφο Marianne Eriksson για την εξαίρετη έκθεσή της και για τα όσα μας είπε. Είναι σημαντικό ότι η Ευρωπαοκή Επιτροπή με την έκθεση προόδου δίνει μια συνέχεια και καταγράφει τη θέληση της Επιτροπής για την προώθηση της πολιτικής τής ισότητας στις άλλες πολιτικές. Από αυτή την έκθεση προόδου γίνεται εμφανές ότι η ενσωμάτωση της πολιτικής των ίσων ευκαιριών είναι μια πολιτική μακράς πνοής. Αυτό γίνεται εμφανές και από τα εμπόδια που ορθώς η Επιτροπή επισημαίνει για την υλοποίηση της πολιτικής αυτής. Ωστόσο, πιστεύω ακράδαντα ότι σε ορισμένες πολιτικές η Ευρωπαοκή Επιτροπή πρέπει να δημιουργήσει ή να ενισχύσει ειδικούς μηχανισμούς για την ενσωμάτωση της ισότητας, όπως π.χ. στις νέες τεχνολογίες και την πληροφορική, στην έρευνα όπου η πρόσβαση των γυναικών είναι αισθητά χαμηλή. Επίσης, καθίσταται απαραίτητη η ενσωμάτωση της διάστασης του φύλου σε όλες τις νομοθεσίες και στα προγράμματα και τα σχέδια δράσης. Θα πρέπει να συνεχίσει η Επιτροπή να προτρέπει τα κράτη μέλη να λαμβάνουν πρωτοβουλίες για την προώθηση και εφαρμογή του λεγόμενου mainstreaming και θα πρέπει βέβαια και εμείς να πιέζουμε τις κυβερνήσεις μας προς την κατεύθυνση αυτή.
<P>
Πρέπει να τονισθεί για άλλη μια φορά πόσο απαραίτητα είναι τα στατιστικά στοιχεία κατά φύλο για την αξιολόγηση και τον προγραμματισμό, σημεία όπου στην έκθεση προόδου της Ευρωπαοκής Επιτροπής παρατηρούνται αδυναμίες. Το μήνυμα αυτής της έκθεσης προόδου, αλλά και του Κοινοβουλίου, πρέπει να είναι διπλό. Από τη μία, συστηματική εφαρμογή τής ανάλυσης της διάστασης του φύλου και των συνεπειών σε όλες τις πολιτικές και τις δράσεις της Ένωσης και, από την άλλη, συνέχιση και ενίσχυση των ειδικών θετικών δράσεων για την προώθηση της ισότητας των ευκαιριών.
<P>
Κλείνοντας, κυρία Πρόεδρε, θα ήθελα να πω ότι, φυσικά, για να γίνουν όλα αυτά χρειάζονται τα απαραίτητα κονδύλια αλλά και τα κατάλληλα άτομα, διότι η ανάλυση της διάστασης του φύλου μπορεί να γίνει μόνον από άτομα που έχουν καταρτισθεί κατάλληλα. Χρειάζεται γνώση και πληροφόρηση. Θα ήθελα να τονίσω επίσης ότι ένα πέμπτο πρόγραμμα δράσης είναι απαραίτητο και ελπίζω να ακούσω την κ. Επίτροπο να το εξαγγέλλει.

<SPEAKER ID=79 LANGUAGE="FR" NAME="Lulling">
Κυρία Πρόεδρε, είναι σίγουρα καλός οιωνός το ότι έχουμε σήμερα τη δυνατότητα, με την ευκαιρία της Διεθνούς Ημέρας της Γυναίκας, να διευκρινίσουμε αυτό το περίφημο «mainstreaming», αυτήν την υπέροχη έννοια που έγκειται στην ενσωμάτωση της ισότητας των ευκαιριών μεταξύ ανδρών και γυναικών στο σύνολο των κοινοτικών πολιτικών και στόχων.
<P>
Δύο χρόνια μετά την έγκριση της ανακοίνωσης για το «mainstreaming»από την Επιτροπή, είναι προφανές ότι η πρόοδος που έχει σημειωθεί είναι αρκετά μέτρια και υπάρχουν ακόμη πολλά να γίνουν τόσο στο εξωτερικό όσο και στο εσωτερικό επίπεδο.
<P>
Πράγματι, παρόλη την καλή διάθεση για την οποία μας διαβεβαιώνουν, τα αποτελέσματα φαίνονται αρκετά ανομοιογενή και πληθώρα εμποδίων και κενών συνεχίζουν να υπάρχουν όσον αφορά την ισορροπημένη συμμετοχή των γυναικών και των ανδρών στη διαδικασία λήψης αποφάσεων καθώς και στην εκτέλεση των κοινοτικών πολιτικών.
<P>
Για αυτόν τον λόγο, νομίζω ότι η Επιτροπή οφείλει σήμερα να επιβεβαιώσει εκ νέου τη βαθιά δέσμευσή της ως προς την προώθηση μίας ενεργής και ορατής πολιτικής σχετικά με την ισότητα των ευκαιριών.
<P>
Πρέπει να επωφεληθούμε από τη θέση σε ισχύ της Συνθήκης του Αμστερνταμ και την ενίσχυση της νομικής βάσης της ισότητας των ευκαιριών μεταξύ ανδρών και γυναικών για να σχεδιάσουμε θετικές δράσεις και να λάβουμε μέτρα με κάθε μέσον και προς κάθε κατεύθυνση, αν μπορώ να πω, - σύμφωνα με την στρατιωτική γλώσσα που χρησιμοποιούσε ο κ. Ντε Γκωλ - για να πραγματοποιήσουμε την ίση μεταχείριση και τις ίσες ευκαιρίες μεταξύ των ανδρών και των γυναικών, που σε πολλούς τομείς δεν λαμβάνουν χώρα.
<P>
Οφείλω ωστόσο να υπογραμμίσω εδώ ότι το mainstreaming δεν κάνει περιττή τη συγκεκριμένη πολιτική ισότητας, όπως αυτή έχει μέχρι στιγμής διαμορφωθεί χάρη στις κοινοτικές οδηγίες και προγράμματα δράσης.
<P>
Θα ήθελα να επωφεληθώ αυτής της ευκαιρίας για να υπενθυμίσω πάλι ότι περιμένουμε από την Επιτροπή να μας προτείνει τελικά μία τροποποίηση της οδηγίας «dιcafιinιe» του 1986 σχετικά με την ίση μεταχείριση των ανεξάρτητων εργαζομένων, περιλαμβανομένων των συζύγων-αρωγών. Με εξαίρεση δύο στρογγυλές τράπεζες, καμία συνέχεια δεν έχει μέχρι στιγμής δοθεί στην έκθεσή μου που χρονολογείται από το 1996, με την οποία το Κοινοβούλιο αυτό πρότεινε ομόφωνα ένα ευρωπαϊκό καθεστώς-πλαίσιο για τους συζύγους-αρωγούς, για αυτά τα εκατομμύρια των αφανών εργαζομένων στην κοινωνία μας, που στη συντριπτική πλειοψηφία τους είναι γυναίκες.
<P>
Το καθεστώς αυτό, το πλαίσιο του οποίου πρέπει να χαραχθεί στην προς τροποποιήση οδηγία του 1986, θα πρέπει να προβλέπει την υποχρεωτική εγγραφή στα μητρώα των συζύγων-αρωγών, την αυτόνομη κοινωνική τους ασφάλεια και κυρίως την υποχρεωτική τους συνταξιοδοτική ασφάλεια. Θα πρέπει να δώσει τέλος σε όλες τις διακρίσεις, στις οποίες υπόκεινται οι σύζυγοι-αρωγοί, για παράδειγμα στις εταιρείες, στις επαγγελματικές οργανώσεις, κυρίως σε περίπτωση διαζυγίου και άλλα.
<P>
Να είστε σίγουρη, κυρία Επίτροπε, ότι η Επιτροπή για τα Δικαιώματα της Γυναίκας θα φροντίσει, με τη μεγαλύτερη προσοχή, και στο πλαίσιο των ικανοτήτων της - το οποίο θα έπρεπε να επαναπροσδιορίσει και να ενισχύσει μετά τις εκλογές της 13ης Ιουνίου - στη συνέχεια που θα επιφυλάξει η Επιτροπή σε αυτή τη συζήτηση και στην έκθεσή μας. Ελπίζω επίσης, κυρία Πρόεδρε, ότι το ίδιο το Κοινοβούλιο και οι πολιτικές του ομάδες δεν θα αγνοήσουν τα πορίσματα 19 έως 22, κυρίως όσον αφορά την ενίσχυση των ικανοτήτων της Επιτροπής για τα Δικαιώματα της Γυναίκας, και όχι την κατάργησή τους, η οποία υποστηρίζεται από ορισμένους συναδέλφους.

<SPEAKER ID=80 LANGUAGE="NL" NAME="Larive">
Κυρία Πρόεδρε, συνάδελφοι, μετά από τον παρθενικό μου λόγο , το 1984, για την πολιτική χειραφέτησης, εκφωνώ σήμερα το λόγο της «γεροντοκόρης» . Θα αναφερθώ σε τρία σημεία: κατ'αρχάς, μετά από επτά οδηγίες για τη χειραφέτηση, πιστεύω ότι το επίκεντρο της ευρωπαϊκής νομοθεσίας πρέπει να είναι η οδηγία για το βάρος της απόδειξης. Ο δίκαιος καταμερισμός του βάρους της απόδειξης στους εργοδότες και τους εργαζόμενους επιτρέπει στις γυναίκες να αξιοποιήσουν τα δικαιώματα τα οποία αντλούν από τις επτά οδηγίες για τη χειραφέτηση. Κατά τα άλλα, πιστεύω ότι πρέπει να τηρήσουμε συγκρατημένη στάση και να αφήσουμε το θέμα της ενδεχόμενης θέσπισης νομοθεσίας στους κοινωνικούς εταίρους.
<P>
Κατά δεύτερον, πρέπει να ισιώσουμε τα στραβά. Με άλλα λόγια, οι θετικές δράσεις εξακολουθούν να είναι απαραίτητες έως ότου αρθούν τα υφιστάμενα εμπόδια, η κληρονομιά του παρελθόντος, έως ότου ισιώσουν τα στραβά.
<P>
Κατά τρίτον, πρέπει να προλάβουμε πάση θυσία τη δημιουργία νέων εμποδίων. Η μεγαλύτερη πρόκληση του 21ου αιώνα στον τομέα της χειραφέτησης είναι η προσέγγιση mainstreaming , η ενσωμάτωση της ισότητας ευκαιριών σε όλες τις κοινοτικές πολιτικές. Η συνθήκη του Αμστερνταμ προσφέρει μία κατάλληλη νομική βάση για την υλοποίηση του στόχου αυτού. Πρόκειται για μία όμορφη, αλλά και επικίνδυνη έννοια. Όμορφη επειδή, εφόσον εφαρμοστεί με τον ορθό τρόπο, είναι πιο αποτελεσματική απ'ό, τι η συνεχής θέσπιση νέας νομοθεσίας. Είναι όμως και επικίνδυνη, επειδή μπορεί να χρησιμεύσει ως αλεξικέραυνο, αντιπερισπασμός, χάρτινος τίγρης. Γι'αυτό και χρειάζεται να τηρηθεί άγρυπνη στάση, να υπάρχει μια υγιής δυσπιστία και να προωθηθούν τα μέτρα από την καλή έκθεση της κ. Eriksson. Η εισηγήτρια ζητεί ορθώς να γίνει μια διάκριση των στατιστικών με βάση το φύλο, όπως άλλωστε κάνει και η εισηγήτρια Hautala, η έκθεση της οποίας είναι καλύτερη από της κ. Van Dijk. Όμως, καλύτερη δεν σημαίνει και καλή.
<P>
Θέλουμε επίσης περισσότερες γυναίκες στα σημεία λήψης αποφάσεων. Ας σημειωθεί ότι ο Επίτροπος Flynn δεν έχει ούτε μία γυναίκα στο προσωπικό του γραφείο. Στα κατώτερα κλιμάκια της Επιτροπής και του Κοινοβουλίου μόνο το ένα πέμπτο των διοικητικών υπαλλήλων είναι γυναίκες. Προσέγγιση mainstreaming σημαίνει ότι αναπτύσσουμε μία πολιτική χωρίς εμπόδια και όχι ότι δημιουργούμε πρώτα εμπόδια για να καταργήσουμε στη συνέχεια με επίσημο τρόπο. Σημαίνει, επίσης, ότι θα υποβάλλονται εκθέσεις για την πρόοδο της χειραφέτησης. Όπως προτείνεται από τον φιλελεύθερο Cars, ο οποίος σημειωτέον είναι άνδρας, στην παράγραφο 21, χρειάζεται να συσταθεί μια διοργανική ομάδα Κοινοβουλίου και Επιτροπής, καθώς και μία επιτροπή παρακολούθησης στους κόλπους του Ευρωπαϊκού Κοινοβουλίου.
<P>
Μήπως αυτό σημαίνει ότι πρέπει να καταργήσουμε την Επιτροπή για τα Δικαιώματα της Γυναίκας; Όχι, εξακολουθούμε να χρειαζόμαστε την επιτροπή αυτή ως φύλακα, επειδή πρέπει να προωθηθεί η προσέγγιση mainstreaming . Επίσης, κατά τη γνώμη μου αυτό σημαίνει ότι θα επιτρέπεται στους ενδιαφερόμενους που θα είναι τακτικά μέλη μιας άλλης επιτροπής να είναι και μέλη της Επιτροπής για τα Δικαιώματα της Γυναίκας. Ας μη δημιουργήσουμε στεγανά, γιατί αλλιώς θα έχουμε νέες απώλειες και θα βρεθούμε αντιμέτωποι με εκδηλώσεις ατομικού φανατισμού.

<SPEAKER ID=81 LANGUAGE="EN" NAME="Hyland">
Κυρία Πρόεδρε, χαιρετίζω την ευκαιρία να μιλήσω εν συντομία σχετικά με την έκθεση για την ενσωμάτωση της ισότητας των ευκαιριών μεταξύ γυναικών και ανδρών στο σύνολο των κοινοτικών πολιτικών και δραστηριοτήτων. Θέλω να αναφερθώ ειδικά στην ανάγκη ύπαρξης μίας τέτοιας ολοκληρωμένης πολιτικής για τις γυναίκες των αγροτικών περιοχών, δεδομένου ότι έως τώρα οι κατάλληλες επαγγελματικές ευκαιρίες ήταν περιορισμένες, και οι γυναίκες αναγκάζονταν να μεταναστεύουν σε ανεπτυγμένα αστικά κέντρα για την εξεύρεση απασχόλησης. Πρόκειται για μία διόλου ικανοποιητική κατάσταση η οποία συνέβαλε σημαντικά στην ερήμωση των αγροτικών περιοχών και η οποία αποτελεί ένα σοβαρό κοινωνικό και οικονομικό πρόβλημα το οποίο τώρα όλοι, συμπεριλαβανομένων του Σώματος αυτού και των εθνικών κυβερνήσεων, αναγνωρίζουν - ίσως πολύ αργά - και το οποίο τώρα προσπαθούμε να διορθώσουμε μέσω μίας αναπτυξιακής αγροτικής πολιτικής.
<P>
Δεδομένου ότι ασχολούμαι με τις αγροτικές πολιτικές, πιστεύω τώρα πως δεν θα επιτύχουν το έπακρο των δυνατοτήτων τους απουσία μιας ολοκληρωμένης εθνικής και περιφερειακής πολιτικής. Εάν δεν δημιουργήσουμε βιώσιμη απασχόληση σε περιφερειακό επίπεδο και, στο πλαίσιο αυτής της έκθεσης, απασχόληση κατάλληλη για γυναίκες, τότε η οικονομική και κοινωνική βιωσιμότητα των αγροτικών κοινοτήτων θα τεθεί σε περαιτέρω κίνδυνο. Εάν η αγροτική κοινωνία δεν έλξει οικονομικά και κοινωνικά τις γυναίκες θα είναι αδύνατο να διατηρηθούν ζωντανές και θαλλερές οι αγροτικές κοινωνίες.
<P>
Μολονότι, τέτοιες πολιτικές αφορούν όλες τις γυναίκες των αγροτικών περιοχών, θέλω να αναφερθώ ιδιαιτέρως στον συνήθως ξεχασμένο ρόλο των γυναικών που ασχολούνται με την γεωργία. Είμαι σίγουρος πως το Σώμα θα συμφωνήσει ότι στο πλαίσιο των παρόντων συζητήσεων σχετικά με την Ατζέντα 2000 η βιωσιμότητα πολλών οικογενειακών γεωργικών εκμεταλεύσεων θα κινδυνεύσει. Εάν είμαστε σοβαροί ως προς την διατήρηση του ευρωπαϊκού προτύπου γεωργικής εκμετάλευσης στο οποίο αναφέρονταν οι προτάσεις Santer τότε πρέπει να παρέχουμε κατάλληλη εξω - γεωργική απασχόληση τόσο σε γυναίκες όσο και σε άνδρες.
<P>
Θέλω να ανγνωρίσω και να επαινέσω τη σημαντική συνεισφορά των γυναικών στην εργασία των εθελοντικών κοινοτικών οργανώσεων. Ωστόσο, ο ρόλος τους δεν θα πρέπει να περιοριστεί στην εθελοντική κοινοτική εργασία. Δικαιούνται να συμμετέχουν εάν το επιθυμούν, στην εργασία της ανοικοδόμησης του έθνους και σε σημαντικές και αμειβόμενες επαγγελματικές ευκαιρίες.

<SPEAKER ID=82 LANGUAGE="EN" NAME="Kerr">
Κυρία Πρόεδρε, ως συντονιστής της Ομάδας των Πρασίνων στην Επιτροπή για τα Δικαιώματα των Γυναικών, θα ήθελα να τονίσω το πόσο σημαντικό είναι άνδρες να στηρίζουν γυναίκες στην επίτευξη της ισότητας στο πλαίσιο της Ευρωπαϊκή Ένωσης. Εγώ προσωπικά, μαζί με τον συνάδελφό μου κ. Mann και έναν ή δύο ακόμη άνδρες, δραστηριοποιούμαστε στην Επιτροπή για τα Δικαιώματα των Γυναικών υποστηρίζοντας αυτούς τους στόχους. Εύχομαι μόνο να είχαμε και την ανεπιφύλακτη υποστήριξη πολλών άλλων ανδρών αυτού του Σώματος, συμπεριλαμβανομένων και εκείνων που προσπάθησαν νωρίτερα εφέτος να καταργήσουν την Επιτροπή για τα Δικαιώματα των Γυναικών. Είμαι ευτυχής που ως τώρα αντισταθήκαμε σε αυτήν την προοπτική και θα πρέπει να αντισταθούμε και στο μέλλον.
<P>
Συγχαίρω την κ. Eriksson για την έκθεσή της. Δείχνει καθαρά πως οι ίσες ευκαιρίες και η ενσωμάτωση της ισότητας ευκαιριών στις κοινοτικές πολιτικές είναι θεμιτοί στόχοι. Ωστόσο, έχουμε προχωρήσει ελάχιστα προς την υλοποίησή τους. Εάν οι άνδρες στην Ευρωπαϊκή Κοινότητα δεν τους λάβουν σοβαρά υπόψη τους δεν μπορούμε να τους επιτύχουμε. Και αυτό είναι ένα ζήτημα που ξεκινά από την κορυφή, από την ηγεσία του Συμβουλίου Υπουργών: όλοι αυτοί οι αρσενικοί αρχηγοί οι οποίοι δεν λαμβάνουν σοβαρά υπόψη τους το θέμα. Συμπεριλαμβάνω και την κυβέρνηση της χώρας μου σε αυτούς, το αρχείο της οποίας είναι μάλλον φτωχό. Ο Tony Blair ξέχασε να διορίσει έναν Υπουργό για την προώθηση των Γυναικών, έπειτα ανακάλεσε την κ. Harriet Harman στην κυβέρνηση και της έδωσε και το Υπουργείο Κοινωνικής Ασφάλισης και στη συνέχεια την απέλυσε γιατί έπρεπε να φέρνει εις πέρας αντιλαϊκές αποφάσεις. Παραχώρησε τώρα τη θέση αυτή στον επικεφαλής της Βουλής των Λόρδων και τα ζητήματα των γυναικών τείνουν να χαθούν χωρίς να αφήσουν ίχνη.
<P>
Διαλέγοντας στην ουσία τρεις από τις γυναίκες συναδέλφους μας - την Sue Waddington, εκπρόσωπου τύπου του Εργατικού Κόμματος για τα Δικαιώματα των Γυναικών, την Christine Oddy και την Veronica Hardstaff το Εργατικό Κόμμα συνέβαλε σε ένα μικρό ποσοστό στην επανεκλογή των γυναικών στο Ευρωπαϊκό Κοινοβούλιο. Θα πρέπει να κοιτάξουμε τα αρχεία των κρατών μελών εάν θέλουμε να επιτύχουμε τους στόχους μας για ισότητα.

<SPEAKER ID=83 LANGUAGE="NL" NAME="Maes">
Κυρία Πρόεδρε, κυρία Επίτροπε, θα ήθελα και εγώ να συγχαρώ την Επιτροπή. Επτά οδηγίες, αυτό είναι εντυπωσιακό. Οι γυναίκες στην Ευρώπη γνωρίζουν ότι η Επιτροπή ενδιαφέρεται γι'αυτές. Ωστόσο, πρέπει να γίνουν ακόμη πάρα πολλά όσον αφορά, για παράδειγμα, την απασχόληση και την ίση αμοιβή. Θα έλεγα ότι οι άνδρες παρουσιάζουν καθυστέρηση όσον αφορά τη μέριμνα, τόσο μέσα στην οικογένεια όσο και έξω από αυτήν.
<P>
Ωστόσο, το πιο σημαντικό για μας εξακολουθεί να είναι η υφιστάμενη ανισότητα ισχύος. Πρόκειται για μια αδικία την οποία πρέπει να καταπολεμήσουμε. Το ποσοστό του 37, 6 % στις βορειοευρωπαϊκές χώρες είναι βεβαίως ικανοποιητικό και το Ευρωπαϊκό Κοινοβούλιο παρουσιάζει μία καλή εικόνα με το 28 %, έναντι του 13, 1 %, που αντιστοιχεί στο ποσοστό γυναικών που συμμετέχουν στα ανώτατα κλιμάκια λήψης αποφάσεων σε όλο τον κόσμο. Ωστόσο, τα ποσοστά αυτά υπολείπονται κατά πολύ της δημοκρατίας πλήρους ισότητας, που ονειρευόμαστε. Όντως, ένα από τα δημοκρατικά δικαιώματα είναι ότι η σύνθεση της κοινωνίας αντανακλάται στα όργανα λήψης αποφάσεων τα οποία έχουν σχέση με αυτήν. Όπως και να έχουν τα πράγματα, θα εξακολουθήσει να είναι απαραίτητο να συνεχιστούν οι προσπάθειες της Επιτροπής, προκειμένου να θεσπίσουν τα κράτη μέλη μέτρα για να επιτύχουν αυτή την ισομερή κατανομή.
<P>
Στην περίπτωση αυτή, οι γυναίκες θα αναγνωρίζουν περισσότερο τον εαυτό τους, θα αισθάνονται περισσότερο ενδιαφέρον, θα βλέπουν τα προβλήματά τους να αναγνωρίζονται ως πολιτικά προβλήματα και θα αισθανθούν μεγαλύτερη έλξη για την πολιτική. Αυτού του είδους η αλληλεπίδραση δεν υπάρχει πάντα.
<P>
Σχετικά με την προσέγγιση mainstreaming έχουν βεβαίως ειπωθεί πολλά καλά. Θα ήθελα και εγώ να ευθυγραμμιστώ με τα όσα ελέχθησαν. Ισότητα ευκαιριών σε όλα τα επίπεδα, σε όλες τις δράσεις και εξέταση των επιδράσεων για τα δύο φύλα σε όλους τους τομείς, μαζί με τον σχεδιασμό μέσων, προκειμένου να διαπιστωθεί κατά πόσον σημειώνεται πραγματικά πρόοδος. Ωστόσο, αυτό δεν πρέπει να χρησιμοποιηθεί ως άλλοθι για να τερματιστούν αυθωρεί ορισμένες δράσεις θετικής διάκρισης των γυναικών, οι οποίες εξακολουθούν να είναι απολύτως απαραίτητες. Κατά τη γνώμη μου, αυτό δεν ισχύει μόνο για την Ευρώπη, αλλά και σε ορισμένες περιπτώσεις για τις αναπτυσσόμενες χώρες, όπου διακόπτονται δράσεις για τις γυναίκες με το αιτιολογικό ότι πρέπει ξαφνικά να εφαρμοστεί μία προσέγγιση mainstreaming . Αυτή η προσέγγιση σλόγκαν δεν εξυπηρετεί τους στόχους μας. Αυτό που θέλουμε είναι να δοθεί πραγματικά στις γυναίκες η υποστήριξη που χρειάζονται σε ορισμένες περιπτώσεις για να μπορέσουν να αξιοποιήσουν πλήρως τα αποτελέσματα της προσέγγισης mainstreaming .
<P>
Ελπίζω ότι η Επιτροπή για τα Δικαιώματα της Γυναίκας θα εξακολουθήσει να τηρεί άγρυπνη στάση, γιατί χρειαζόμαστε τις υπηρεσίες της. 'Αλλωστε, η ίδια η ύπαρξή της είναι αποτέλεσμα μιας από αυτές τις θετικές δράσεις.

<SPEAKER ID=84 LANGUAGE="FR" NAME="Seillier">
Κυρία Πρόεδρε, συμφωνώ με αυτά που είπε η συνάδελφός μας, η κυρία Lulling, σχετικά με την ανάγκη καθιέρωσης ενός καθεστώτος συζύγου-αρωγού, το οποίο αφορά τόσες πολλές γυναίκες στις διάφορες χώρες της Ένωσης. Επιθυμώ, στα κείμενα - τόσο της Επιτροπής όσο και στα διάφορα κείμενα σε ευρωπαϊκό επίπεδο - να διαγραφεί μία έκφραση που βρίσκω ανάρμοστη σε σχέση με αυτό το θέμα ισότητας μεταξύ ανδρών και γυναικών· πρόκειται για τον όρο «μη ενεργές γυναίκες». Είναι πολλές δεκάδες εκατομμύρια στην Ευρώπη και το ότι συμμετέχουν σε δραστηριότητες και εργασίες οι οποίες δεν αμοίβονται δεν σημαίνει ότι πρέπει να τις αποκαλούμε με αυτό το κοσμητικό επίθετο.
<P>
Επιθυμώ να επανεξεταστεί η έκθεση της συναδέλφου μας Keppelhoff, η οποία έγινε πριν από δέκα περίπου χρόνια και ήταν μία μελέτη σχετικά με την οικονομική αξία της μη αμοιβόμενης εργασίας που πραγματοποιείται από τις γυναίκες. Θα έπρεπε να εμπλουτίσουμε τις οικονομικές μας έννοιες ούτως ώστε να ληφθεί υπόψη η συνεισφορά της μη αμοιβόμενης εργασίας στον εθνικό πλούτο, στο ΑΕΠ. Νομίζω ότι αυτό είναι σημαντικό για το θέμα που πραγματευόμαστε εδώ.
<P>
Εξάλλου, η ολική περιθωριοποίηση της μητρότητας στις διάφορες διαστάσεις της νομίζω ότι είναι μία μεγάλη αδικία σε σχέση με το θέμα επίσης που θίγουμε σήμερα. Νομίζω ότι εδώ μας ανοίγονται οδοί που πρέπει οπωσδήποτε να ακολουθήσουμε για να επιτύχουμε μεγαλύτερη δικαιοσύνη μεταξύ των ανδρών και των γυναικών στις διάφορες χώρες της Ένωσης.

<SPEAKER ID=85 LANGUAGE="DE" NAME="Raschhofer">
Κυρία Πρόεδρε, η ισότητα δικαιωμάτων και η ισότητα ευκαιριών μεταξύ ανδρών και γυναικών αναγνωρίζεται αναμφισβήτητα ως θεμελιώδης αρχή της δημοκρατίας και των ανθρωπίνων δικαιωμάτων. Η αναγνώριση αυτή απεικονίζεται στη Συνθήκη του Αμστερνταμ, η οποία καθιστά την ισότητα στόχο της Ένωσης, ή και στη θεμελίωση της αρχής της ισότητας ευκαιριών ως τέταρτου πυλώνα της πολιτικής απασχόλησης της ΕΕ.
<P>
Η πρώτη έκθεση προόδου της Επιτροπής έδειξε όμως το χάσμα που υπάρχει μεταξύ αξίωσης και πραγματικότητας. Αναφέρεται λοιπόν το εξής: «τα μέχρι τούδε ληφθέντα μέτρα δεν έχουν επηρεάσει αισθητά τους τομείς άσκησης πολιτικής». Αυτό θα έπρεπε να μας κάνει σκεπτικούς. Σε τελική ανάλυση πρόκειται για τη διαμόρφωση συνείδησης, για την αλλαγή συνείδησης και για την συνειδοτοποίηση ποικίλων κέντρων λήψης αποφάσεων σε ποικίλους κοινωνικούς τομείς. Όμως ειδικά ως γυναίκα δεν θα ήθελα μαζί με τα ξερά να καούν και τα χλωρά. Αραγε επιτυγχάνουμε πράγματι μια προστιθέμενη αξία για τις γυναίκες με μια απαίτηση όπως εκείνη για μια ισόρροπη εκπροσώπηση των φύλων σε μηχανισμούς λήψης αποφάσεων; Πρόκειται για ποσοτική ή για ποιοτική ισότητα; Αν έχω καταξιωθεί στη δουλειά μου, αυτό δεν συνέβη, επειδή είμαι γυναίκα, αλλά επειδή εργάσθηκα καλά. Γνωρίζω πως πολλές γυναίκες συμμερίζονται την άποψή μου σχετικά με τη στάση αυτή απέναντι στην πολιτική της θετικής διάκρισης.

<SPEAKER ID=86 LANGUAGE="IT" NAME="Ghilardotti">
Κυρία Πρόεδρε, πολλές συνάδελφοι καθώς και η εισηγήτρια κυρία Eriksson, την οποία συγχαίρω, μίλησαν ήδη για όσα έχουν επιτευχθεί στην Ευρώπη σε θέματα ισότητας ευκαιριών, εφαρμογής μιας πολιτικής ίσων ευκαιριών. Εγώ θα ήθελα να θυμίσω ότι η Ευρωπαϊκή Ένωση προηγήθηκε ακόμα και της ίδιας της Διάσκεψης του Πεκίνου εισάγοντας την αρχή του mainstreaming στις δράσεις της και στα έγγραφά της. Όπως όλοι θυμόμαστε, αυτό συνέβη για πρώτη φορά στο πλαίσιο του κανονισμού σχετικά με τα διαρθρωτικά ταμεία το 1993. Όσον αφορά τις προθέσεις, συνεπώς, αλλά και τις οδηγίες που έχουν υλοποιηθεί, μπορούμε να πούμε ότι έχουν γίνει πολλά και αυτό συνέβαλε στην αλλαγή των συμπεριφορών, της νοοτροπίας και των δράσεων. Αυτό δεν σημαίνει, ωστόσο, ότι δεν υπάρχουν προβλήματα. Ήδη στην πρώτη έκθεση προόδου, την οποία αφορούσε η έκθεση της κυρίας Κοκκόλα, υπήρχε ρητή διαβεβαίωση ότι οι διακηρύξεις και τα έγγραφα στρέφονταν προς μια πολύ διαφορετική κατεύθυνση από αυτήν της συγκεκριμένης εφαρμογής από την πλευρά της Επιτροπής και των κρατών μελών. Όσον αφορά, για παράδειγμα, τα διαρθρωτικά ταμεία, θα ήθελα να θυμίσω ότι, παρότι εντάχθηκε σε αυτά, από το 1993 ακόμα, η πολιτική του mainstreaming, μόνο το 1, 6 τοις εκατό των πόρων χρησιμοποιήθηκε για την πολιτική αυτή, όπως προκύπτει από τον σημερινό απολογισμό της κατάστασης.
<P>
Απέχουμε πολύ ακόμα από την πρακτική εφαρμογή της ενσωμάτωσης της ισότητας ευκαιρών σε όλες τις πολιτικές! Για το λόγο αυτό, εμείς, ως Κοινοβούλιο, θέλουμε, στα επόμενα διαρθρωτικά ταμεία, όχι μόνο να επικυρωθεί εκ νέου η αρχή του mainstreaming αλλά, κατά κάποιο τρόπο, να προβλεφθούν κυρώσεις κατά των κρατών μελών και της ίδιας της Επιτροπής, στην περίπτωση που αυτή η αρχή δεν μετατραπεί σε συγκεκριμένη δράση. Όσον αφορά το Ευρωπαϊκό Κοινωνικό Ταμείο, ζητάμε το 15 τοις εκατό των πόρων να προορίζεται για προγράμματα υπέρ των γυναικών, γιατί παραμένουν ακόμα πολλά που πρέπει να γίνουν σε θέματα απασχόλησης και αμοιβής. Σύμφωνα με την εκτίμησή μας, τα σχέδια δράσεων που παρουσιάστηκαν από τις κυβερνήσεις έπειτα από την Διάσκεψη Κορυφής του Λουξεμβούργου είναι ιδιαίτερα απογοητευτικά. Εξακολουθούν να είναι πολύ λίγες οι χώρες στις οποίες η αρχή της ισότητας των ευκαριών θεωρείται εγκάρσια αρχή που πρέπει να δρα σε όλες τις πολιτικές. Το πραγματικό πρόβλημα, ωστόσο - και εγώ μπορώ να το πω διότι προέρχομαι από μια χώρα του Νότου, την Ιταλία - είναι ακριβώς η παρουσία των γυναικών στα κέντρα λήψης αποφάσεων. Στην Ιταλία είναι λίγες οι γυναίκες που συναντάμε στα κέντρα αυτά, ενώ αντίθετα στις χώρες της Βόρειας Ευρώπης ο αριθμός τους είναι μεγαλύτερος: όπου υπάρχουν γυναίκες αλλάζει πραγματικά η πολιτική ατζέντα των κυβερνήσεων, αλλάζει η πολιτική ατζέντα των θεσμικών οργάνων και υπάρχει συγκεκριμένη αλλαγή στις πολιτικές που εφαρμόζονται.

<SPEAKER ID=87 LANGUAGE="DE" NAME="Mann, Thomas">
Κυρία Πρόεδρε, μόλις επικυρωθεί η Συνθήκη του Αμστερνταμ σε όλα τα κράτη μέλη, θα τεθούν νέα πρότυπα. Ωστόσο, θα πρέπει να κάνουμε υπομονή ακόμα μερικούς μήνες, έως ότου ενδυναμωθεί και η ισότητα ευκαιριών μεταξύ γυναικών και ανδρών, η οποία αποτελεί θεμελιώδη αρχή και στόχο της Κοινότητας στα άρθρα 2 και 3. Την Παγκόσμια Ημέρα των Γυναικών θα ήθελα να υπενθυμίσω και άλλα άρθρα - σχετικά με την ίση μεταχείριση στον τόπο εργασίας και στην αγορά εργασίας, σχετικά με την ίση αμοιβή για ισότιμη εργασία και σχετικά με τον αγώνα κατά της διάκρισης λόγω φύλου.
<P>
Η Ευρωπαϊκή Επιτροπή διαπίστωσε σημαντικές ελλείψεις όσον αφορά τη συμπερίληψη της ισότητας ευκαιριών στα κοινοτικά προγράμματα. Κύρια αιτία είναι η ελλιπής ευαισθητοποίηση των φορέων λήψης αποφάσεων σύμφωνα με μια αξιολόγηση της εισηγήτριας κ. Eriksson, την οποία συμμερίζεται φυσικά η Ομάδα του Ευρωπαϊκού Λαϊκού Κόμματος. Τα αποτελεσματικά μεμονωμένα μέτρα δεν αντικαθιστούν μια ολοκληρωμένη συνολική προσέγγιση. Παρ' όλη τη συνεργασία με τις μη κυβερνητικές οργανώσεις (ΜΚΟ), με τις επιτροπές άλλων οργάνων - λείπουν οι κατάλληλες μορφές οργάνωσης για να εκτελεσθεί έργο με στόχο τη συνειδητοποίηση των πολιτικών παραγόντων. Εάν υπάρξουν αυτές οι μορφές θα μπορούν να εξετάζονται νομοθετικές προτάσεις ως προς την ισότητα ευκαιριών, θα μπορέσει να διασφαλισθεί μια σωστή αναλογία μεταξύ των φύλων κατά την πλήρωση θέσεων όπου λαμβάνονται αποφάσεις και να γίνει μια τέτοια επεξεργασία του στατιστικού υλικού, ώστε να μπορέσουν να δημοσιευθούν κατ' αυτό στοιχεία κατανεμημένα βάσει φύλου.
<P>
Χρειαζόμαστε μια διαδικασία benchmarking για να μπορέσουμε να αξιολογήσουμε καλύτερα τα προγράμματα και τα σχέδια, καθώς και την ενεργητική συνέχιση θετικών δράσεων υπέρ των γυναικών. Πάντως, υπάρχει ήδη η ομάδα εργασίας μεταξύ της Επιτροπής και του Κοινοβουλίου, η σύσταση της οποίας ζητήθηκε στο σημείο 21! Απαρτίζεται από δύο αντιπροσώπους της Επιτροπής για τα Δικαιώματα της Γυναίκας και δύο αντιπροσώπους της Επιτροπής Απασχόλησης, ένας από τους οποίους είμαι και εγώ. Συναντιόμαστε τακτικά με τις αντιπροσώπους της ένωσης Ευρωπαϊκό Λόμπυ Γυναικών από τη μία πλευρά και με τις/τους υπευθύνους Επιτρόπους συν τους προϊσταμένους των γραφείων υπό τη διεύθυνση του Jacques Santer από την άλλη.
<P>
Δίναμε πάντα αναφορά στις επιτροπές σχετικά με τα αποτελέσματα. Θα πρέπει να το πράξουμε αναλυτικότερα και ασφαλώς και σε γραπτή μορφή. Νομίζω πως αυτό είναι ένα από τα μηνύματα της σημερινής Παγκόσμιας Ημέρας των Γυναικών.

<SPEAKER ID=88 LANGUAGE="EN" NAME="McKenna">
Κυρία Πρόεδρε, νομίζω πως όπως αναφέρθηκε και νωρίτερα εδώ απόψε, το κλειδί είναι να υπάρξουν γυναίκες σε θέσεις λήψης αποφάσεων και σε θέσεις ισχύος. Αυτός είναι ο μόνος τρόπος για να επιτύχουμε κάποια αλλαγή. Χρειάζεται μόνο να ρίξετε μια ματιά στα ίδια τα ευρωπαϊκά θεσμικά όργανα. Κοιτάξτε τον αριθμό των γυναικών Επιτρόπων. Γνωρίζω πως η δική μου χώρα δεν έχει ακόμη διορίσει γυναίκα Επίτροπο, και ελπίζω πως όταν θα διορίσει νέο Επίτροπο, η κυβέρνηση θα λάβει το γεγονός αυτό υπόψη της και θα διορίσει γυναίκα Επίτροπο.
<P>
Η ιρλανδική κυβέρνηση δεν έχει διορίσει ποτέ γυναίκα στο Ελεγκτικό Συνέδριο. Στις περισσότερες θέσεις κλειδιά και στις σημαντικές θέσεις ισχύος, δεν υπάρχουν γυναίκες. Αυτή είναι η πραγματικότητα. Αρκεί να κοιτάξει κανείς μία φωτογραφία των Αρχηγών Κρατών της Ευρωπαϊκής Ένωσης και να συγκρίνει την αναλογία ανδρών και γυναικών - είναι πράγματι απαράδεκτο. Ο μόνος τρόπος για να επιτευχθεί ένα είδος ισότητας για τις γυναίκες είναι όταν οι γυναίκες αναλάβουν θέσεις κλειδιά στα κέντρα λήψης αποφάσεων. Όπως είπε κάποιος πριν από μερικά χρόνια στην χώρα μου, όταν θα υπάρξουν σε θέσεις ισχύος τόσες ανίκανες γυναίκες όσοι είναι και οι άνδρες, τότε θα έχουμε πραγματική ισότητα. Οι γυναίκες πρέπει να είναι δύο ή τρεις φορές καλύτερες από τους άνδρες εάν θέλουν να φτάσουν κάπου, να πετύχουν κάτι πραγματικά. Αυτό είναι τι πρόβλημα - οι γυναίκες οι οποίες βρίσκονται εδώ σε αυτό το Κοινοβούλιο αυτήν τη στιγμή, οι γυναίκες που έχουν πράγματι πετύχει κάτι, που έχουν φτάσει κάπου, είναι πολύ καλύτερες από την μεγαλύτερη πλειοψηφία των ανδρών. Αυτό συμβαίνει γιατί θα πρέπει να είναι πολύ καλύτερες για να επιτύχουν κάτι, για αυτό και εμείς θα πρέπει πράγματι να θέσουμε αυτό το ζήτημα.
<P>
Επίσης, αυτό που πρέπει να κάνουμε είναι να δώσουμε στις γυναίκες τη δυνατότητα να πάρουν αυτήν την θέση. Η σύγκριση της θέσης των ανδρών και των γυναικών στην κοινωνία δεν είναι δυνατή γιατί πρώτα από όλα οι γυναίκες έχουν οικογένειες, έχουν υποχρεώσεις; μόνο στις χώρες όπου εφαρμόζονται σωστές δομές οι γυναίκες μπορούν να συμμετέχουν επί ίσοις όροις. Κάτι τέτοιο όμως δεν συμβαίνει πουθενά στην Ευρωπαϊκή Ένωση, και πρέπει να κάνουμε κάτι για αυτό.

<SPEAKER ID=89 LANGUAGE="DE" NAME="Grφner">
Kυρία Πρόεδρε, κυρία Επίτροπε, τώρα είμαστε σχεδόν πάλι μόνο οι γυναίκες μεταξύ μας και συζητάμε. Στη χαρά αυτή για τη συζήτηση σχετικά με πολλές πτυχές της ισότητας θα ήθελα να παρεμβάλω και μια έντονη διαμαρτυρία: εάν κοιτάξουμε την προαναγγελία της συνεδρίασης, δεν λαμβάνει καθόλου χώρα η γυναικεία μας συζήτηση. Οι τρεις εκθέσεις των γυναικών δεν αναφέρονται πάλι, παρά μόνον στο τέλος. Εάν αυτός είναι ο τρόπος με τον οποίο αντιλαμβάνονται το mainstreaming σε ό, τι αφορά το φύλο ο Τύπος και τα οπτικοακουστικά μέσα, τότε πρέπει να πω πως δικαίως ανησυχώ για το γεγονός ότι στο τέλος δεν θα απομείνει παρά μόνο το mainstream.
<P>
Η αξιοπιστία του Κοινοβουλίου μας έχει άμεση σχέση με αυτό. Την Παρασκευή είχα μία συζήτηση με συνεργάτες από το Σώμα μας. Στο Σώμα μας έχουμε συνεργάτιδες θηλυκού γένους σε ποσοστό 54 %. Βλέποντας αυτό, θα νόμιζε κανείς πως όλα είναι εντάξει εκ πρώτης όψεως, όταν όμως κοιτάξει κανείς προσεκτικά, διαπιστώνει πως το 80 % απασχολείται στους χαμηλούς βαθμούς υπηρεσίας ως συνεργάτες της κατηγορίας Γ, στους συνεργάτες της κατηγορίας Β το ποσοστό ανέρχεται στο 40 %, στους συνεργάτες της κατηγορίας Α, δηλαδή στις υψηλές θέσεις, πλέον μόνο στο 20 % και στους γενικούς διευθυντές στο 0 %! Στο Κοινοβούλιο, εμείς οι γυναίκες εκπροσωπούμαστε λίαν ικανοποιητικά με ποσοστό 28 % - ευχαριστώ την κ. Eriksson, η οποία και το κατέδειξε - δεν αρκεί όμως αυτό. Στις 13 Ιουνίου θα εκλεγεί ένα νέο Κοινοβούλιο, και τότε εμείς οι γυναίκες πρέπει να έχουμε δυναμικότερη εκπροσώπηση. Πρέπει να προσεγγίσουμε την ισομερή εκπροσώπιση των φύλων. Είμαι πολύ ευγνώμων, διότι και το κόμμα μου, το Σοσιαλδημοκρατικό Κόμμα, πρότεινε ήδη σε ποσοστό 44 % γυναίκες ως υποψήφιες. Και με αυτό θα προσεγγίσουμε λοιπόν την την ισομερή εκπροσώπιση των φύλων. Τότε όμως πρέπει οπωσδήποτε να μεριμνήσουμε, ώστε η ισότητα ευκαιριών να θεμελιωθεί σε όλους τους τομείς άσκησης πολιτικής, δηλαδή δεν μπορεί να γίνεται μόνο μέσω της πτυχής του mainstreaming σε ό, τι αφορά το φύλο, αλλά χρειαζόμαστε παράλληλα με αυτό τη διττή προσέγγιση με ειδικά μέτρα υπέρ των γυναικών. Χρειαζόμαστε το πέμπτο πρόγραμμα δράσης και έναν τακτικό έλεγχο των αποτελεσμάτων, προ πάντων εκ μέρους της Επιτροπής για τα Δικαιώματα της Γυναίκας, και χρειαζόμαστε ισότητα ευκαιριών, ειδάλλως το θέμα θα χαθεί, με αποτέλεσμα να μην συναντώνται πλέον γυναίκες στην ευρωπαϊκή πολιτική.

<SPEAKER ID=90 LANGUAGE="FR" NAME="Delcroix">
Ευχαριστώ, κυρία Πρόεδρε και κυρία Επίτροπε. Είμαι πολύ υπερήφανος σήμερα που δύναμαι να κάνω τη δική μου ταπεινή παρέμβαση μαζί με τους άλλους συναδέλφους, κυρίως με την ιδιότητα του μέλους της Επιτροπής για τα Δικαιώματα της Γυναίκας.
<P>
Μπορούμε να εκπλαγούμε με το γεγονός ότι στην κοινωνία μας που βασίζεται στα ανθρώπινα δικαιώματα, χρειάζεται ακόμη να επιμένουμε στην ύπαρξη ανάγκης για ενσωμάτωση της ισότητας των ευκαιριών μεταξύ ανδρών και γυναικών στο σύνολο των κοινοτικών πολιτικών και στόχων. Θεωρώ την έκθεση της κ. Eriksson εξαίρετη, σε έναν όμως ορισμένο αριθμό προβλημάτων, θέτει πλήθος ερωτημάτων. Ελπίζω να λάβει απαντήσεις.
<P>
Θα ήθελα να προσθέσω ένα στοιχείο το οποίο με απασχολεί. Θα ενθυμείστε βέβαια ότι, μεταξύ των προτεραιοτήτων που ετέθησαν κατά την ακρόαση του Συμβουλίου στο Λουξεμβούργο σχετικά με την απασχόληση, η τέταρτη και τελευταία αφορούσε το πρόβλημα της ισότητας μεταξύ ανδρών και γυναικών. Δεν είναι τυχαίο αν, στα εθνικά σχέδια δράσης που ακολούθησαν, αυτή η προτεραιότητα εμφανίζεται πράγματι στην τέταρτη θέση ενώ, αν είχε ενσωματωθεί σε όλες τις άλλες πολιτικές, θα έπρεπε να βρισκόταν στην πρώτη θέση.

<SPEAKER ID=91 LANGUAGE="DA" NAME="Blak">
Κυρία Πρόεδρε, η πολιτική ισότητας της ΕΕ ήταν μέχρι τώρα ιδιαίτερα προοδευτική, όμως ακόμη δεν έχει καταφέρει η ισότητα να διαπεράσει τους χοντρούς τοίχους της Επιτροπής της ΕΕ. Θα πρέπει κανείς να ψάξει πολύ για να βρει κανείς πιο παραδοσιακούς ρόλους των φύλων από αυτούς που παρατηρούνται στην Επιτροπή. Όσο πιο ψηλά πάει κανείς στην ιεραρχία τόσο μεγαλύτερη είναι η αντρική κυριαρχία. Οι γυναίκες αποτελούν το 80 % των ατόμων που επιτελούν γραμματειακή ή γραφειακή δουλειά, ενώ οι άνδρες κατέχουν το 87 % των ηγετικών θέσεων. Η Επιτροπή ισχυρίζεται ότι θέτει στόχους και εκπονεί σχέδια δράσης για να μπουν περισσότερες γυναίκες σε ηγετικές θέσεις. Θα ήθελα λοιπόν να ρωτήσω την Επιτροπή, και ειδικά την κ. Gradin, αν δεν θα ήταν καλή ιδέα να θεσπιστεί θετική ειδική μεταχείριση για τις γυναίκες σε ηγετικές θέσεις στο εσωτερικό της Επιτροπής; Η θετική ειδική μεταχείριση δεν πρέπει να χρησιμοποιείται απερίσκεπτα και αυτόματα. Πρέπει πάντα να γίνεται εξατομικευμένη αξιολόγηση του κάθε υποψηφίου. Εάν όμως ένας άντρας και μια γυναίκα έχουν ίσα προσόντα μπορούμε να επιλέγουμε τη γυναίκα. Η θετική ειδική μεταχείριση δεν πρέπει να γίνει μόνιμη λύση, αλλά όπως είναι η κατάσταση αυτή τη στιγμή στην Επιτροπή είναι απαραίτητο να λάβουμε δραστικά μέτρα.

<SPEAKER ID=92 LANGUAGE="SV" NAME="Gradin">
Κυρία Πρόεδρε, καλωσορίζω την έκθεση Eriksson αναφορικά με το mainstreaming . Συνεισφέρει με πολύτιμες απόψεις επί της πρότασης παρακολούθησης της Επιτροπής όσον αφορά το να ισχύει η προϋπόθεση της ισότητας γυναικών και ανδρών σε όλους τους πολιτικούς τομείς της Ευρωπαϊκής Ένωσης. Ελπίζουμε ότι η Συνθήκη του Αμστερνταμ θα επικυρωθεί εντός μερικών μηνών από όλα τα κράτη μέλη και μ' αυτό η ισότητα ανδρών και γυναικών θα είναι για πρώτη φορά ένας συνολικός στόχος της Συνθήκης μας.
<P>
Το mainstreaming είναι ένα σημαντικό πολιτικό εργαλείο και αυτό τονίστηκε ιδιαιτέρως στην τέταρτη Διάσκεψη των Γυναικών που διεξάγεται στο πλαίσιο του ΟΗΕ. Η ΕΕ ήταν εκεί μία από τις κινητήριες δυνάμεις σ' αυτό το θέμα. Επετεύχθη σημαντική πρόοδος. Θεωρώ ότι μία σημαντική πρόοδος είναι ότι η προϋπόθεση της ισότητας ενεγράφη ως μέρος της κοινής στρατηγικής για την απασχόληση. Στη συζήτηση αναφέρθηκε επίσης ότι η ισότητα θα είναι παρούσα όταν τα διαρθρωτικά ταμεία θα γίνουν πολιτική πρακτική.
<P>
Η Επιτροπή έχει ορίσει ανθρώπους στη Γενική Διεύθυνση που θα είναι υπεύθυνοι ειδικά για να φροντίσουν να γίνουν σεβαστές οι διάφορες πτυχές της ισότητας στο καθημερινό έργο. Μπορώ να αναφέρω στον κ. Black ότι στην Επιτροπή ισχύει καθεστώς θετικών διακρίσεων. Όταν υπάρχουν δύο άτομα με ισότιμα προσόντα που υποβάλλουν αίτηση πρόσληψης, η θέση δίνεται στο φύλο με τη μικρότερη εκπροσώπηση.
<P>
Η προϋπόθεση της ισότητας των φύλων δεν είναι, κατά την άποψή μου, σημαντική μόνο σε τομείς όπως η απασχόληση και η διαρθρωτική πολιτική. Πρέπει να συνυφανθεί σε όλες τις πολιτικές που άπτονται της καθημερινότητας των ανδρών και των γυναικών. Προσπαθούμε τώρα να αναλάβουμε σημαντικές πρωτοβουλίες σε τομείς όπως η υγεία, υπάρχουν όμως και οι τομείς της εκπαίδευσης, της επιστήμης και της τεχνολογίας. Ένα καλό παράδειγμα επ' αυτού είναι η ανακοίνωση αναφορικά με τις γυναίκες στον τομέα της έρευνας που κατετέθη πρόσφατα στο Κοινοβούλιο. Συζητήσαμε ήδη τους τομείς της δικής μου ευθύνης όσον αφορά τα προγράμματα Stop και Daphne, καθώς και τη βία εναντίον των γυναικών και των παιδιών.
<P>
Η εισηγήτρια κ. Eriksson, αναφέρεται επίσης στο θέμα της ισότητας των φύλων στη διαδικασία της λήψης των αποφάσεων. Σ' ό, τι αφορά αυτό, γνωρίζουμε μέσω έρευνας, ότι μόνον αφού οι γυναίκες φθάσουν να αποτελούν το 1/3 αυτών που λαμβάνουν τις αποφάσεις μπορούν πραγματικά να επηρεάζουν τις αποφάσεις.
<P>
Στην ανακοίνωση αναφορικά με τις γυναίκες στον χώρο της επιστήμης και της τεχνολογίας, η Επιτροπή έθεσε ως στόχο να καλύπτονται οι θέσεις κατά ένα ποσοστό τουλάχιστον 40 % από το φύλο με τη μικρότερη εκπροσώπηση και αυτό θα ισχύει για προτάσεις που αφορούν συμβουλευτικές επιτροπές, ομάδες αξιολόγησης και σημαντικές ομάδες λήψης αποφάσεων στον τομέα της έρευνας και της τεχνολογίας.
<P>
Τέλος, εγώ και το ίδιο ισχύει και για την Επιτροπή του Κοινοβουλίου, ενδιαφέρομαι ιδιαιτέρως να αποκτήσουμε στατιστικά στοιχεία τα οποία θα διαφοροποιούνται βάσει του φύλου. Είναι ιδιαίτερα σημαντικό να έχουμε σαφή στοιχεία ώστε να διατυπώσουμε πολιτικές που θα λαμβάνουν υπόψη τους τις ανάγκες, τόσο των γυναικών όσο και των ανδρών. Αυτήν την περίοδο εργαζόμαστε πάνω στο θέμα της θέσπισης κριτηρίων για τον τρόπο υπολογισμού της ισότητας και πώς αυτό αντανακλάται στην πραγματικότητα. Ταυτόχρονα, συμφωνώ μαζί σας, καθώς και με την κ. Eriksson, ότι πρέπει να γίνουν πολλά ακόμη ώστε να επιτευχθεί πραγματικά η ισότητα ανδρών και γυναικών. Επομένως, ούτε αυτή η Ολομέλεια, ούτε η Επιτροπή, ούτε το Συμβούλιο Υπουργών θα έχουν έλλειψη εργασιακών καθηκόντων.
<P>
Παρεμπιπτόντως, κάποιος ισχυρίστηκε ότι στο γραφείο του συναδέλφου μου κ. Flynn δεν συμπεριλαμβάνεται καμία γυναίκα&#x02D9; υπάρχει μία. Μπορώ να σας ανακοινώσω ότι στο δικό μου υπάρχουν τέσσερις γυναίκες και τρείς άνδρες.

<SPEAKER ID=93 NAME="Πρόεδρος">
Σας ευχαριστώ, κ. Gradin - και για το καλό σας παράδειγμα.
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 11.30.

<CHAPTER ID=9>
Ισότητα ευκαιριών για την πρόσβαση στην απασχόληση
<SPEAKER ID=94 NAME="Πρόεδρος">
Η ημερήσια διάταξη προβλέπει στη συνέχεια την έκθεση (A4-0038/99) της κ. Lulling εξ ονόματος της Επιτροπής για τα Δικαιώματα της Γυναίκας σχετικά με
<P>
την πρόταση οδηγίας του Συμβουλίου που αφορά την τροποποίηση της οδηγίας 76/207/ΕΟΚ περί της εφαρμογής της αρχής της ίσης μεταχείρισης ανδρών και γυναικών όσον αφορά την πρόσβαση στην απασχόληση, την επαγγελματική εκπαίδευση και προώθηση και τις συνθήκες εργασίας (COM(96)0093 - C4-0317/96-96/0095(CNS)).
<P>
Συντάκτρια γνωμοδότησης (Διαδικασία «Hughes»): η κ. Stenius-Kaukonen (Επιτροπή Απασχόλησης και Κοινωνικών Υποθέσεων).

<SPEAKER ID=95 NAME="Lulling">
Κύριε Πρόεδρε, κυρία Επίτροπε, μετά την απόφαση Kalanke - αυτού του κυρίου από την Βρέμη για τον οποίο το Ευρωπαϊκό Δικαστήριο απεφάνθη, στις 17 Οκτωβρίου 1995, ότι είχε υποστεί διάκριση γιατί είχε προαχθεί η συνάδελφός του αντί αυτού, βάσει του νόμου περί ισότητας του κρατιδίου της Βρέμης - η Επιτροπή μάς υπέβαλε, στις 17 Μαρτίου 1996, μία πρόταση τροποποίησης της οδηγίας του 1976. Πράττοντας έτσι, νόμιζε σίγουρα ότι έκανε το σωστό.
<P>
Διορίστηκα λοιπόν εισηγήτρια στις 2 Ιουλίου 1996 και θεώρησα ότι η πρόταση αυτή, αν και σίγουρα είχε γίνει με καλή πρόθεση, ενείχε ακόμη κινδύνους για τις θετικές δράσεις τις οποίες εμείς, τουλάχιστον η Επιτροπή για τα Δικαιώματα της Γυναίκας, θεωρούμε πάντα ως απαραίτητες για την πραγματοποίηση της ισότητας της μεταχείρισης και των ευκαιριών μεταξύ ανδρών και γυναικών, αν θέλουμε να γνωρίσουμε την ισότητα αυτή πριν από το 3000. Μετά από συμφωνία με την Επιτροπή για τα Δικαιώματα της Γυναίκας του Ευρωπαϊκού Κοινοβουλίου, απεφάσισα να περιμένω την απόφαση του Δικαστηρίου για μία άλλη υπόθεση, την υπόθεση Marschall: ακόμη ένας άνδρας, αυτή τη φορά από τη Βόρειο Ρηνανία-Βεστφαλία, ο οποίος υποστήριζε ότι είχε υποστεί διάκριση γιατί είχε προαχθεί μια συνάδελφός του, αντί αυτού.
<P>
Στην υπόθεση αυτή, το Δικαστήριο, με την απόφαση της 11ης Νοεμβρίου 1997, δεν δικαίωσε τον κ. Marschall. Γιατί; Μήπως το Δικαστήριο θέλησε να επανορθώσει αυτό που πολλοί εμπειρογνώμονες, τους οποίους συμβουλευθήκαμε, χαρακτήρισαν ως «σοβαρό λάθος» το οποίο διεπράχθη στην υπόθεση Kalanke; Μήπως η Συνθήκη του Αμστερνταμ, η οποία θα επικυρωθεί σε σύντομο χρονικό διάστημα, έχει κάποια σχέση; Η Συνθήκη αυτή, πράγματι, προσδίδει στις πολιτικές ίσων ευκαιριών μία κοινοτική αποστολή και ορίζει ρητώς, στο άρθρο 119, ότι μέτρα που προβλέπουν συγκεκριμένα πλεονεκτήματα για την συγκεκριμενοποίηση μίας πλήρους ισότητας μεταξύ των ανδρών και των γυναικών είναι συμβατά με την αρχή της ισότητας και δεν αποτελούν κάποιου είδους διάκριση. Με άλλα λόγια, οι θετικές διακρίσεις δεν είναι διακρίσεις.
<P>
Μετά την απόφαση Marschall, εξετάσαμε, σε μία νέα διαβούλευση με τους εμπειρογνώμονες, κατά πόσο οι θετικές δράσεις μπορούν να διατηρηθούν δίχως να τροποποιηθεί η οδηγία του 1976. Γνωρίζοντας ότι σε ανοιχτή θάλασσα και ενώπιον των δικαστών είμαστε στο έλεος του Θεού, θεωρήσαμε αφενός, ότι σε μία νέα υπόθεση, δεν θα μπορούσαμε να εμπιστευτούμε το Δικαστήριο γιατί θα μπορούσε να αλλάξει γνώμη. Αφετέρου, εκτιμήσαμε ότι η προτεινόμενη τροποποίηση περιέχει ακόμη κινδύνους για τις θετικές δράσεις. Γιατί;
<P>
Μπορούμε σίγουρα να συναγάγουμε από τις δύο αποφάσεις ότι μόνο μία θετική αυστηρή διάκριση, άκαμπτη και αυτόματη, που δίνει ένα απόλυτο και άνευ όρων δικαίωμα διορισμού ή προαγωγής σε γυναίκες ή σε άνδρες που υπο-αντιπροσωπεύονται, δεν θα ήταν συμβατή με το κοινοτικό δίκαιο. Μπορούμε όμως επίσης να συνάγουμε ότι ακόμη κι ένα σύστημα ποσοστώσεων, το οποίο δεν αποκλείει την αξιολόγηση των ειδικών περιστάσεων μίας συγκεκριμένης περίπτωσης, θα ήταν συμβατό με την οδηγία. Δηλαδή, στην πράξη, ότι μία γυναίκα με ίσα προσόντα, ικανότητες και επαγγελματικές παροχές, μπορεί να έχει προτεραιότητα σε θέματα προαγωγής, εκτός κι αν λόγοι που οφείλονται στην προσωπικότητα ενός υποψηφίου κλίνουν τη ζυγαριά υπέρ του.
<P>
Γιατί, συγκεκριμένα, η Επιτροπή μας πρότεινε ένα κείμενο που ορίζει ότι είναι δυνατόν να ληφθούν μέτρα προτίμησης προς ένα μέλος του υπο-αντιπροσωπευόμενου φύλου, «με την προϋπόθεση ότι τέτοιου είδους μέτρα δεν αποκλείουν την αξιολόγηση ειδικών περιστάσεων μίας συγκεκριμένης περίπτωσης», νομίζουμε ότι μία τέτοια διατύπωση περικλύει τον κίνδυνο να καταστρατηγηθεί ο στόχος των θετικών δράσεων, επικαλούμενη λόγους που αναφέρονται στο πρόσωπο ενός υποψηφίου, οι οποίοι μπορεί να μην ερμηνευτούν με αντικειμενικό τρόπο και συνεπώς να μην έχουν ουσία οι θετικές δράσεις, οι οποίες, μάλιστα, ενδιαφέρουν όλο και περισσότερο τους υπο-αντιπροσωπευόμενους άνδρες. Στη χώρα μου, το Μεγάλο Δουκάτο του Λουξεμβούργου, το λειτούργημα του δασκάλου πρωτοβάθμιας εκπαίδευσης και το λειτούργημα του δικαστή είναι ήδη, κατά την ταπεινή μου γνώμη, γυναικοκρατούμενα.
<P>
Βάσει της σημερινής κατάστασης, όσον αφορά τη Συνθήκη του Αμστερνταμ, νομίζουμε ότι η τροποποίηση της οδηγίας που προτάθηκε το 1996 είναι ακατάλληλη. Ζητάμε από την Επιτροπή να την αποσύρει. Της ζητάμε όμως επίσης να μας υποβάλει μία νέα πρόταση που να βασίζεται στη Συνθήκη του Αμστερνταμ, εμμένοντας παράλληλα στο γεγονός ότι δεν υπάρχει πλέον λόγος να θεωρούμε τις θετικές δράσεις ως μία παρέκκλιση, που ανεχόμαστε και που είναι συνεπώς πάντα ανακλητή, ως προς την αρχή της ίσης μεταχείρισης, ούτως ώστε να αναγνωριστεί μόνο ένα ατομικό δικαίωμα και όχι ένα δικαίωμα της κοινωνίας που θέλει να πραγματοποιήσει με δημοκρατικό τρόπο αυτήν την ισότητα.
<P>
Κανείς δεν τολμά πλέον να αμφισβητήσει ότι το δικαίωμα ισότητας των ανδρών και των γυναικών είναι ένα θεμελιώδες δικαίωμα μίας δημοκρατικής κοινωνίας, η οποία απαιτεί την ισότητα μεταχείρισης και ευκαιριών και η οποία απαιτεί την πραγματοποίησή της με ένα σύνολο ενεργών μέτρων, μεταξύ των οποίων περιλαμβάνονται οι θετικές δράσεις.
<P>
Η πρόταση οδηγίας που αναμένουμε θα έπρεπε να περιλαμβάνει μία επιτακτική νομική εντολή για λήψη θετικών μέτρων κάθε φορά που είναι απαραίτητα για την πραγματοποίηση της ίσης μεταχείρισης και ευκαιριών μεταξύ των ανδρών και των γυναικών και για να βρούμε μία λύση στην υπο-αντιπροσώπευση των γυναικών στη λήψη αποφάσεων.
<P>
Το μήνυμά μας είναι σαφές κυρία Επίτροπε: αποσύρετε την πρόταση τροποποίησης της υπάρχουσας οδηγίας και προετοιμάστε μία νέα, λαμβάνοντας υπόψη τα πορίσματα της έκθεσής μου, τα οποία θα ψηφίσουμε πριν από την ψηφοφορία για το σχέδιο νομοθετικού ψηφίσματος. Και πριν ψηφίσουμε αυτό το νομοθετικό ψήφισμα, θέλουμε να ακούσουμε hic ed nunc, εδώ και τώρα, μία σαφή και ρητή δέσμευση της Επιτροπής να αποδεχθεί αυτές τις δύο παραγράφους του σχεδίου νομοθετικού ψηφίσματος.

<SPEAKER ID=96 NAME="Oddy">
Κύριε Πρόεδρε, χαιρετίζω αυτήν τη γενική συζήτηση σχετικά με την ισότητα ευκαιριών την Διεθνή Ημέρα της Γυναίκας. Οι γυναίκες προόδευσαν πολύ αυτόν τον αιώνα. Κατά τον 19ο αιώνα σύμφωνα με τον αγγλικό νόμο οι γυναίκες δεν είχαν καμία ικανότητα να συμβληθούν σε συμβόλαια και συγκαταλέγονταν στην ίδια κατηγορία με τους ανήλικους και τους τρελούς. Μόλις αυτόν τον αιώνα τους παραχωρήθηκαν ίσα δικαώματα ως προς τον νόμο περί διαζυγίων. Στο δικό μου επάγγελμα, ως το 1919 οι γυναίκες απαγορευόταν να γίνουν νομικοί σύμβουλοι και πρόσφατα γιορτάσαμε την 75η επέτειο για την πρώτη γυναίκα νομικό σύμβουλο στην Αγγλία. Δεν υπάρχει όμως περιθώριο για αυταρέσκεια: οι γυναίκες δεν έχουν πετύχει ακόμη πραγματική ισότητα στην αμοιβή ή ισότιμο καθεστώς σε πολύ ιεραρχημένες επαγγελματικές δομές.
<P>
Η έκθεση της κ. Lulling πραγματεύεται την πρόταση της Επιτροπής σχετικά με την θετική διάκριση μετά την απόφαση του Ευρωπαϊκού Δικαστηρίου, την επονομαζόμενη υπόθεση Kalanke, η οποία ορίζει πως οι θετικές διακρίσεις είναι γενικώς παράνομες. Ακολούθως της πρότασης της Επιτροπής, η απόφαση Marschall λήφθηκε από το Ευρωπαϊκό Δικαστήριο το οποίο αξιολόγησε την υπόθεση Kalanke και απεφάνθη πως σε ορισμένες περιπτώσεις οι θετικές διακρίσεις μπορεί να είναι νόμιμες.
<P>
Επιπροσθέτως, θα πρέπει να σημειώσουμε την Συνθήκη του Αμστερνταμ, η οποία θα ενισχύσει τα δικαιώματα για ίσες ευκαιρίες των γυναικών όταν ολοκληρώθεί η διαδικασία επικύρωσης και τεθεί σε ισχύ.
<P>
Επομένως, συμφωνώ με το συμπέρασμα της κ. Lulling ότι η πρόταση της Επιτροπής δεν είναι επίκαιρη και θα πρέπει να αποσυρθεί, ώστε μία νέα και καλύτερη πρόταση να επανατεθεί όταν η Συνθήκη του Αμστερνταμ τεθεί σε ισχύ.

<SPEAKER ID=97 LANGUAGE="DE" NAME="Grφner">
Κύριε Πρόεδρε, θα ήθελα να παρακαλέσω πάλι και εσάς όπως ασκήσετε την επιρροή σας στις οπτικοακουστικές υπηρεσίες, ώστε να εμφανισθεί αύριο τουλάχιστον εδώ ως συζήτηση η Παγκόσμια Ημέρα των Γυναικών, εφόσον δεν δημοσιεύεται στο προπαρασκευαστικό πεδίο.
<P>
Στην Επιτροπή θα ήθελα να πω το εξής: μπορείτε πράγματι να ευχαριστήσετε τις εργαζόμενες στην Ευρωπαϊκή Ένωση, αποσύροντας την τροπολογία που αφορά την οδηγία της «ίσης μεταχείρισης».
<P>
Ο αγώνας των γυναικών εδώ στο Ευρωπαϊκό Κοινοβούλιο με στόχο την δρομολόγηση των νόμων περί ισότητας ήταν σκληρός, όπως άλλωστε και στη χώρα μου τη Γερμανία, προ πάντων αυτός που διεξήγαγαν οι γυναίκες σοσιαλδημοκράτες. Στα κρατίδια της Βρέμης και της Βόρειας Ρηνανίας-Βεστφαλίας είχαμε μια λίαν προοδευτική απόφαση, η οποία δέχθηκε στη συνέχεια ένα γερό πλήγμα με την απόφαση Kalanke του Ευρωπαϊκού Δικαστηρίου. Είχαμε ένα νόμο περί ισότητας που τονίζει ότι σε περίπτωση που οι υποψήφιοι και οι υποψήφιες διαθέτουν ίσα προσόντα, πρέπει να προτιμάται το υποεκπροσωπούμενο φύλο, πράγμα που επιβάλαμε τώρα σε τελική ανάλυση και για τη Συνθήκη του Αμστερνταμ.
<P>
Υπήρχε ένας άνδρας που αισθάνθηκε πως υφίσταται διάκριση με το νόμο αυτό. Ασκησε αγωγή για τον λόγο αυτό και δικαιώθηκε τότε ενώπιον του Ευρωπαϊκού Δικαστηρίου. Ευτυχώς αυτό μετριάσθηκε πάλι κάπως στη συνέχεια με την απόφαση Marschall, στην οποία τονίσθηκε εδώ ρητώς η ρήτρα σκληρότητας του νόμου της Βόρειας Ρηνανίας-Βεστφαλίας και η οποία κατέστησε δυνατή τη λήψη μέτρων θετικής δράσης.
<P>
Η απόφαση Kalanke είχε καταστροφικές συνέπειες προς τα έξω. Το γεγονός ότι η Επιτροπή κατέθεσε εδώ μια πρόταση τροποποίησης σύμφωνα με αυτήν την απόφαση βαίνει προς την ίδια κατεύθυνση.
<P>
Μου απηύθυνε τον λόγο μια Κορεάτισσα πρόεδρος κάποιας γυναικείας οργάνωσης, η οποία εξέτασε τις συνέπειες του σχεδίου νόμου στην Κορέα. Η απόφαση Kalanke απετέλεσε θέμα συζήτησης και σε πολλές διεθνείς συνεδριάσεις. Όμως η χειρότερη και καταστρεπτικότερη από όλες ήταν η συζήτηση που διεξήχθη στα κράτη μέλη μας, στα στέκια, όπου κάθε άνδρας ένιωθε πως υφίσταται διακρίσεις, λέγοντας πως μπορεί να επικαλεσθεί τον νόμο.
<P>
Πρέπει να μεριμνήσουμε ώστε να αποσυρθεί η τροπολογία αυτή. Σας παρακαλώ θερμά να το κοινοποιήσετε αυτό σήμερα.

<SPEAKER ID=98 LANGUAGE="DE" NAME="Mann, Thomas">
Κύριε Πρόεδρε, κατά τον αγώνα για την ισότητα ανδρών και γυναικών σημειώθηκαν σημαντικές επιτυχίες, υπήρξαν όμως και μεγάλες οπισθοδρομήσεις. Στη δεύτερη κατηγορία υπάγεται η απόφαση Kalanke, η οποία το 1995 δικαίωσε έναν άνδρα, λέγοντας ότι έπεσε θύμα διάκρισης, επειδή προτιμήθηκε μία συνάδελφος με ίσα προσόντα. Ειπώθηκε πως με το να δίνεται αυτομάτως προτεραιότητα σε γυναίκες υποψηφίους που πληρούσαν τις ίδιες προϋποθέσεις παραβιαζόταν το κοινοτικό δίκαιο. Η Επιτροπή τροποποίησε την οδηγία της, επιχειρηματολογώντας πως δεν είναι νόμιμο το άκαμπτο σύστημα ποσοστώσεων χωρίς λύση που να λαμβάνει υπόψη τις ατομικές περιστάσεις, πως είναι όμως νόμιμη η ανάληψη θετικών δράσεων - όπως π.χ. οι ευέλικτες ποσοστώσεις. Η Επιτροπή μας για τα Δικαιώματα της Γυναίκας αξιολόγησε την πρόταση συνολικά ως ελάχιστα ωφέλιμη και προειδοποίησε για κάθε απόπειρα αποδυνάμωσης.
<P>
Έστω κι αν η απόφαση Kalanke απετέλεσε μια οπισθοχώρηση, ενθαρρυντική ήταν η απόφαση που εξέδωσε το Ευρωπαϊκό Δικαστήριο το 1997 στην περίπτωση Marschall. Νόμοι που δίνουν προτεραιότητα στις γυναίκες, αλλά επιτρέπουν την εξέταση της ατομικής περίστασης, χωρίς να αποκλείουν τους άνδρες εξαρχής, είναι απολύτως συμβατοί με το κοινοτικό δίκαιο. Διότι οι ανισότητες στην αγορά εργασίας και στην προώθηση της σταδιοδρομίας εξακολουθούν να είναι σημαντικές και πρέπει να εξαλειφθούν μτ τη ανάληψη θετικών δράσεων. Τότε η Επιτροπή περίμενε μέχρις ότου να ληφθεί η απόφαση του Ευρωπαϊκού Δικαστηρίου, καθώς και να διεξαχθεί η διαπραγμάτευση στο προπαρασκευαστικό στάδιο της Συνθήκης του Αμστερνταμ.
<P>
Θα ήταν λοιπόν συνεπές, κυρία Επίτροπε, αν ενεργούσατε σήμερα σε αυτό το πνεύμα. Στη Συνθήκη του Αμστερνταμ η ισότητα ευκαιριών διατυπώνεται ως καθήκον και στόχος στα άρθρα 2 και 3. Προς αυτό θα προσανατολίζονται όλες οι μελλοντικές ενεργές πολιτικές. Ακολουθήστε λοιπόν την αγόρευση της ως συνήθως μαχητικής μας εισηγήτριας Astrid Lulling, στην οποία θα δώσει βέβαια πάλι την έγκρισή της το Ευρωπαϊκό Λαϊκό Κόμμα. Αποσύρατε την πρότασή σας που αφορά την τροποποίηση της οδηγίας και που προέρχεται από την εποχή μετά από την απόφαση Kalanke και πριν από την απόφαση Marschall, και που επομένως είναι ήδη αρκετά παλιά! Μια νέα πρόταση πρέπει να λαμβάνει υπόψη τόσο την αξιολόγηση της ισότητας ευκαιριών ως κοινοτικό καθήκον όσο και τα ειδικά προνόμια για το αδικημένο φύλο στα κράτη μέλη της ΕΕ που επιτρέπονται στο άρθρο 119.

<SPEAKER ID=99 LANGUAGE="PT" NAME="Ribeiro">
Κύριε Πρόεδρε, η έκθεση της συναδέλφου Lulling συνιστά στην Ολομέλεια να απορρίψει την πρόταση της Επιτροπής που αφορά την τροποποίηση της Οδηγίας σχετικά με την εφαρμογή της αρχής της ίσης μεταχείρισης ανδρών και γυναικών όσον αφορά το θέμα της πρόσβασης σε θέσεις απασχόλησης, την επαγγελματική εκπαίδευση και προαγωγή, καθώς τις συνθήκες εργασίας. Τεκμηριώνει τη συγκεκριμένη θέση απόρριψης στο γεγονός ότι, τόσο βάσει της πραγματοποιηθείσας ακροαματικής διαδικασίας όσο βάσει του σημερινού κειμένου της Συνθήκης για την Ευρωπαϊκή Ένωση, αναδεικνύεται ότι η πρόταση της Επιτροπής είναι οπισθοδρομική και καθίσταται ακόμη πιο επιτακτική η ανάγκη προσαρμογής μίας οδηγίας που εκδόθηκε πριν από σχεδόν ένα τέταρτο του αιώνα, που συνεχίζει να έχει λόγο ύπαρξης και που όντως χρήζει προσαρμογής, κατά τρόπο ώστε πράγματι να συμβάλλει στην προώθηση θετικών δράσεων κατά των κοινωνικών διακρίσεων λόγω φύλου.
<P>
Η εισηγήτρια φρονεί ότι δεν αρκεί να διεξάγουμε την πάλη κατά των διακρίσεων μόνο μέσω των μηχανισμών του αστικού διακίου, υποστηρίζοντας ότι η προάσπιση του δικαιώματος στην ισότητα των ευκαιριών θα πρέπει να διασφαλίζεται από τις κοινωνικές εκείνες δομές οι οποίες προσδοκούν την πραγματική κατοχύρωση αυτής της ισότητας στους κόλπους της ίδιας της κοινωνίας και δεν ικανοποιούνται μόνο με ρητορικές και, από μια άποψη, ασυνεπείς διακηρύξεις.
<P>
Αλλωστε, οι πραγματικές ρίζες του προβλήματος της ισότητας των ευκαιριών βρίσκονται στο ζήτημα της πρόσβασης στην αποκαλούμενη αγορά εργασίας και, ανεξαρτήτως της συμφωνίας μας με τη θέση που υιοθέτησαν και παρουσίασαν εδώ στην Ολομέλεια η εισηγήτρια και η Επιτροπή για τα Δικαιώματα της Γυναίκας, καλό θα ήταν να φέρουμε ξανά στη μνήμη μας το νόημα της σημερινής ημέρας, υπερτονίζοντας τα όσα έχουν ειπωθεί σχετικά με αυτό.
<P>
Από την πλευρά μας, θεωρούμε ότι η 8η Μαρτίου έχει ένα σημαντικό νόημα που επ' ευκαιρία της παρούσας έκθεσης καθίσταται ακόμη πιο καίριο να υπενθυμίσουμε. Και αυτό επειδή η 8η Μαρτίου δεν ανακηρύχθηκε έτσι, τυχαία: επιλέχθηκε ως Ημέρα της Γυναίκας διότι το 1857 οι κοπτοράπτριες της Νέας Υόρκης πραγματοποίησαν μια μεγαλειώδη διαδήλωση αγωνιζόμενες κατά των υπερβολικά υπέρμετρων (συγνώμη για τον πλεονασμό...) ωρών απασχόλησής τους.
<P>
Μετά από σχεδόν μισόν αιώνα, οφείλουμε να υπογραμμίσουμε, αφενός, ότι μία από τις κυριότερες κατευθύνσεις του αγώνα θα πρέπει να είναι υπέρ μίας μείωσης του χρόνου απασχόλησης που να προσαρμόζεται στις νέες συνθήκες διαβίωσης και εργασίας, κάτι που έρχεται και σύγκρουση και αντιφάσκει με την τάση υποβάθμισης της απασχόλησης, μια τάση που ενδέχεται να οδηγήσει, μέσω των λεγόμενων άτυπων μορφών εργασίας, σε μια σχεδόν απεριόριστη παράταση της διάρκειας της ημέρας εργασίας, κυρίως για τις γυναίκες, οι οποίες επιφορτίζονται με πολλά και διαφορετικά καθήκοντα.
<P>
Η κατ'οίκον εργασία, η εργασία «φασόν» που πραγματοποιείται με την ανάληψη υπεργολαβιών, μετατρέπει κατά κάποιο τρόπο πολλές από τις σημερινές εργάτριες του κλωστοϋφαντουργικού τομέα στις τότε αποκαλούμενες κοπτοράπτριες της Νέας Υόρκης, κάνοντας αυτές τις γυναίκες να αισθανθούν στο πετσί τους τις διακρίσεις που η διαδικασία πρόσβασης στη λεγόμενη αγορά εργασίας δεν έκανε παρά να επιδεινώσει, και που σήμερα, τη συγκεκριμένη αυτή ημέρα, μας κάνουν να διαπιστώσουμε - ίσως με κάποια έκπληξη - ότι τελικώς δεν βρισκόμαστε και τόσο μακριά από το 1857, όπως θα ήταν επιθυμητό και εφικτό από ανθρώπινης άποψης.

<SPEAKER ID=100 LANGUAGE="DE" NAME="Raschhofer">
Κύριε Πρόεδρε, αξιότιμοι συνάδελφοι, η παρούσα έκθεση περί της εφαρμογής της αρχής της ίσης μεταχείρισης ανδρών και γυναικών προσφέρει αρκετές αφορμές για να τεθούν κρίσιμα ερωτήματα που αφορούν την πολιτική για τις γυναίκες. Έχουμε εδώ δύο αποφάσεις του Ευρωπαϊκού Δικαστηρίου, καθώς και την πρόταση που αφορά την τροποποίηση της οδηγίας του Συμβουλίου. Η Επιτροπή για τα Δικαιώματα της Γυναίκας διαπιστώνει πως η προταθείσα τροποποίηση οδηγεί σε αποδυνάμωση της οδηγίας.
<P>
Όπως η διόρθωση μιας αδικίας μέσω μιας άλλης δεν μπορεί να είναι ο σωστός τρόπος, έτσι και η διόρθωση των διακρίσεων εις βάρος των γυναικών μέσω διακρίσεων εις βάρος των ανδρών δεν μπορεί να αποτελεί τον σωστό τρόπο. Μόνο και μόνο ο όρος «θετική διάκριση' θα έπρεπε να μας κάνει να σκεφθούμε. «Διάκριση' και «θετικός' δεν πάνε μαζί, αφού «θετικός' πρέπει να σημαίνει πως θα αρθούν τα πραγματικά επαγγελματικά κωλύματα, εμπόδια και μειονεκτήματα που αντιμετωπίζουν οι γυναίκες, όπως παραδείγματος χάρη η έλλειψη παιδικών σταθμών ή η ανεπάρκεια ετών συνταξιοδότησης για τη φύλαξη των παιδιών. Στρατηγική της πολιτικής για τις γυναίκες δεν θα έπρεπε να είναι η επίτευξη μιας αριθμητικά μόνον δίκαιης κατανομής. Κι αυτό, επειδή μια αντίστροφη διάκριση υπό τη μορφή μιας μηχανικής προτίμησης αντιτίθεται σε μια άλλη βασική αξία, αυτήν της ίσης μεταχείρισης του καθενός.

<SPEAKER ID=101 LANGUAGE="NL" NAME="Van Lancker">
Κύριε Πρόεδρε, σ'αυτή την παγκόσμια ημέρα της γυναίκας, θα ήθελα να ζητήσω από την Επίτροπο, η οποία ήταν τόσο φιλική έναντι των γυναικών, ένα ιδιαίτερο δώρο για τις γυναίκες της Ευρώπης και να την παρακαλέσω, ευθυγραμμιζόμενη με τους συναδέλφους μου, να αποσύρει εξ ονόματος της Επιτροπής την πρόταση οδηγίας. Καταλαβαίνω πάρα πολύ καλά ότι η Επιτροπή, με την πρότασή της, θέλει να δώσει μια απάντηση στην αβεβαιότητα που δημιουργήθηκε μετά την απόφαση Kalanke, η οποία κατά τη γνώμη μου δεν αποκαταστάθηκε με την απόφαση Marschall. Είμαστε επίσης βέβαιοι ότι, με την πρόταση που έχει κατατεθεί, η κατάσταση θα γίνει ακόμη πιο χαοτική. Και αυτό γιατί η δυνατότητα ατομικής αξιολόγησης, η οποία προβλέπεται στο κείμενο στην περίπτωση πρόσληψης και προαγωγής θα οδηγήσει, κατά τη γνώμη μας, σε πάμπολλες προσφυγές στη δικαιοσύνη, όπου οι άνδρες θα επικαλεσθούν μεμονωμένη παρέκκλιση από τον κανόνα των θετικών δράσεων. Κυρία Επίτροπε, είμαστε βέβαιοι ότι αυτού του είδους η κλιμάκωση προσφυγών στη δικαιοσύνη ενδέχεται να υπονομεύσει τις δράσεις των κρατών μελών τα οποία διαθέτουν μια προοδευτική νομοθεσία όσον αφορά τις θετικές δράσεις με ποσοστώσεις, δηλαδή όχι τις θετικές διακρίσεις, αλλά τη θετική δράση υπέρ των γυναικών που διαθέτουν ίσα προσόντα.
<P>
Στην Ευρώπη αντιμετωπίζουμε ένα θεμελιώδες πρόβλημα το οποίο είναι συγκεκριμένα ότι η ευρωπαϊκή νομοθεσία θεωρούσε ανέκαθεν τη θετική δράση ως απόλυτη εξαίρεση από το ατομικό δικαίωμα ίσης μεταχείρισης. Εμείς όλοι που βρισκόμαστε σ'αυτή την αίθουσα γνωρίζουμε ότι η θέση των ανδρών και των γυναικών είναι εντελώς διαφορετική στην αγορά εργασίας, στην εκπαίδευση, στην οικογένεια, στην κοινωνία, όχι επειδή οι γυναίκες είναι κατώτερες, αλλά επειδή η κοινωνία εξακολουθεί να στηρίζεται σε ένα ανδρικό πρότυπο, με αποτέλεσμα να εμπεριέχει τις διακρίσεις σε βάρος των γυναικών. Από όλα αυτά συμπεραίνω ότι η ίση μεταχείριση δεν μπορεί από μόνη της να άρει τις ανισότητες. Αντιθέτως, η ίση μεταχείριση εντείνει την ανισότητα. Αυτός είναι και ο λόγος για τον οποίο η πρόταση της Επιτροπής δεν αποτελεί, κατά τη γνώμη μας, απάντηση.
<P>
Οι συνάδελφοι το είπαν ήδη: με τη Συνθήκη του Αμστερνταμ, κυρία Επίτροπε, μπορούμε να πετύχουμε πολύ περισσότερα, επειδή η συνθήκη αυτή υποχρεώνει την Ευρωπαϊκή Ένωση να καταπολεμήσει ενεργά τις διακρίσεις και να προαγάγει την ισότητα. Αυτό δεν σημαίνει μόνο μια προσέγγιση mainstreaming , στην οποία αναφερθήκαμε πριν από λίγο στην έκθεση της Marianne Eriksson, αλλά και θετική δράση. Για το λόγο αυτό, θα ήθελα, από κοινού με τους συναδέλφους μου, να καλέσω την Επιτροπή να αποσύρει την πρότασή της και να υποβάλει άλλη, καλύτερη.
<P>
Κυρία Επίτροπε, αυτό θα ήταν στην ουσία το καλύτερο δώρο που θα μπορούσατε να κάνετε στις γυναίκες της Ευρώπης αυτή τη διεθνή ημέρα της γυναίκας. Δεν χρειάζεται όμως να σταματήσετε εκεί. Πριν από λίγο καιρό, μου τηλεφώνησε κάποιος από τη Βοσνία-Ερζεγοβίνη. Στη χώρα αυτή θα διεξαχθούν σύντομα εκλογές. Στη Βοσνία-Ερζεγοβίνη υπήρχαν στο παρελθόν ποσοστώσεις συμμετοχής των γυναικών στα ψηφοδέλτια, αν και δεν ήταν νομικά κατοχυρωμένες. Σήμερα, υπάρχει κίνδυνος να καταργηθούν οι ποσοστώσεις αυτές και οι γυναίκες της Βοσνίας κοιτάζουν με μεγάλες προσδοκίες την Ευρώπη. Η κατάσταση θα ήταν πραγματικά δραματική εάν κάναμε τώρα ένα βήμα πίσω.

<SPEAKER ID=102 LANGUAGE="DE" NAME="Stenzel">
Κύριε Πρόεδρε, όσον αφορά τα δικαιώματα των γυναικών, κάνουμε, προφανώς, επανειλημμένα ένα βήμα εμπρός και δύο πίσω. Η Συνθήκη του Αμστερνταμ αποτελεί μεν ένα βήμα προς τα εμπρός όσον αφορά την ισότητα ευκαιριών για τις γυναίκες, όμως η απόφαση του Ευρωπαϊκού Δικαστηρίου στην υπόθεση Kalanke καθώς και η πρόταση της Επιτροπής που αφορά την τροποποίηση της οδηγίας 76207/ΕΟΚ είναι δύο βήματα προς τα πίσω.
<P>
Σήμερα οι γυναίκες διαθέτουν περισσότερη μόρφωση και περισσότερη κινητικότητα παρά ποτέ, και ο αριθμός των εργαζόμενων γυναικών αυξάνεται. Υπάρχει όμως σαφής έλλειψη γυναικών, ειδικά όσον αφορά τις ηγετικές θέσεις στην πολιτική, την οικονομία και την επιστήμη. Αυτό δεν συμβαίνει λόγω ανεπάρκειας προσόντων ή ελλιπέστερης νοημοσύνης των γυναικών, αλλά επειδή οι γυναίκες προσκρούουν στη γυάλινη οροφή, εκείνο το αόρατο εμπόδιο που έχει εγερθεί συνειδητά ή όχι από μια ηγετική τάξη που αποτελείται κατά παράδοση από άνδρες.
<P>
Ως εκ τούτου, δεν είναι κατανοητός ο λόγος που η Επιτροπή αντικαθιστά τον όρο «ευκαιρίες για τις γυναίκες' με τον όρο «υποεκπροσωπούμενο φύλο'. Δεν θα έπρεπε να ψηφιστεί μια οδηγία που οπισθοδρομεί σε σχέση με τη Συνθήκη του Αμστερνταμ, υπονομεύοντας με τον τρόπο αυτό τις ευκαιρίες των γυναικών να κατακτήσουν μια θέση ανάλογη των προσόντων τους στην κοινωνία, και μάλιστα τη στιγμή που το Ευρωπαϊκό Κοινοβούλιο καθώς και το Συμβούλιο στη Βιέννη προπαγανδίζουν την ισότητα ευκαιριών. Η Συνθήκη του Αμστερνταμ αποτελεί μια πρόοδο στην πορεία προς την ισότητα ευκαιριών. Πρέπει να εφαρμοσθεί και όχι να αποδυναμωθεί. Ως εκ τούτου, είναι εύλογη η έκθεση Lulling καθώς και η απαίτηση προς την Επιτροπή να αποσύρει την τροποποιημένη πρόταση οδηγίας που υπέβαλε.

<SPEAKER ID=103 LANGUAGE="EN" NAME="McKenna">
Κύριε Πρόεδρε, σε έναν ιδανικό κόσμο οι θετικές διακρίσεις δεν θα έπρεπε να είναι αναγκαίες αλλά, δυστυχώς, δεν ζούμε σε ιδανικό κόσμο. Αν και κάποιοι άνθρωποι μπορεί να πουν πως αυτή δεν είναι η ορθή προσέγγιση, είναι όμως ο μόνος τρόπος για να σημειωθεί κάποια πρόοδος για τις γυναίκες. Όπως μπορείτε να δείτε, ακόμη και στην εκλογική διαδικασία στα κράτη μέλη οι θετικές διακρίσεις είναι ο μόνος τρόπος για να εκλεγούν γυναίκες τόσο στα εθνικά κοινοβούλια όσο και στο Ευρωπαϊκό Κοινοβούλιο.
<P>
Αυτό σημαίνει πως οι άνδρες και όσοι διαμορφώνουν τις πολιτικές θα πρέπει να εξετάσουν τον τρόπο με τον οποίο είναι δομημένη η κοινωνία. Όπως είναι η κονωνία στην μεγάλη πλειονότητα των κρατών μελών, η συμμετοχή των γυναικών στο εργατικό δυναμικό δεν ευνοείται. Είναι σημαντικό οι γυναίκες που δεν είχαν αποτελέσει μέλη του εργατικού δυναμικού ποτέ πριν, να μπορέσουν να αποκτήσουν πρόσβαση σε αυτό.
<P>
Ακόμη και ο τρόπος που τα προγράμματα έχουν καταρτιστεί στα κράτη μέλη δεν λαμβάνει υπόψην το γεγονός ότι αυτές οι γυναίκες συμμετείχαν ανεπίσημα στο εργατικό δυναμικό και συνέβαλαν στην κοινωνία μέσω του ρόλου τους ως επιμελητές ατόμων κλπ. Τώρα όμως είναι αποτρεπτική η συμμετοχή τους στο εργατικό δυναμικό επειδή δεν έχουν ένα αρχείο της πορείας τους. Ακόμη και σε εκπαιδευτικά προγράμματα η εμπειρία τους δεν λαμβάνεται υπόψην. Ο μόνος τρόπος για να σημειώσουμε κάποια πρόοδο είναι εάν θέσουμε σε εφαρμογή μέτρα τα οποία κάποιοι άνθρωποι έχουν την αίσθησηση ότι κάνουν διακρίσεις κατά των ανδρών. Δυστυχώς η κοινωνία έκανε διακρίσεις κατά των γυναικών για αιώνες και ο μόνος τρόπος για να προχωρήσουμε προς τα εμπρός είναι εάν εφαρμόσουμε ένα είδος δομών που διασφαλίζει ότι οι γυναίκες κατέχουν θέσεις στα κέντρα λήψης αποφάσεων και στο εργατικό δυναμικό. Όταν τελικά αποκτήσουμε πραγματική ισότητα δεν θα χρειαζόμαστε τις θετικές διακρίσεις.

<SPEAKER ID=104 NAME="Gradin">
Η έκθεση της κ. Lulling έχει ήδη μακρά ιστορία. Μετά την υπόθεση Kalanke το 1995, η Επιτροπή πρότεινε μία τροπολογία επί της οδηγίας 270/EEC του 1976. Η πρόταση αυτή είχε κατατεθεί στο Συμβούλιο στο τέλος Μαρτίου 1996. Έκτοτε η Επιτροπή για τα Δικαιώματα των Γυναικών εργάστηκε σκληρά και επί μακρόν για την πρόταση αυτή. Στην έκθεση της κ. Lulling ζητείται από την Επιτροπή να αποσύρει την πρότασή της. Περί αυτού άλλωστε συζητούσατε όλοι εσείς. Όπως γνωρίζετε, ο συνάδελφός μου Επίτροπος Flynn παρουσιάστηκε ενώπιον της Επιτροπής για τα Δικαιώματα της Γυναίκας την 16η Φεβρουαρίου και κατέθεσε ξεκάθαρα την θέση του. Η πρόθεσή του είναι να αποσύρει την πρόταση όπως ζητήθηκε από το Κοινοβούλιο. Με την ευκαιρία αυτή, ο Επίτροπος κ. Flynn γνωστοποίησε την πρόθεσή του σχετικά με τη χρήση των νέων νομοθετικών εξουσιών που παραχωρήθηκαν στην Κοινότητα. Ο στόχος είναι η έγκριση μέτρων προκειμένου να διασφαλιστεί πλήρης ισότητα ή μεταχείριση μεταξύ γυναικών και ανδρών στο πλαίσιο της απασχόλησης, και τα δύο αυτά ζητήματα είναι αλληλένδετα.
<P>
Η επικύρωση της Συνθήκης του Αμστερνταμ ελπίζουμε πως θα ολοκληρωθεί μέσα σε λίγους μήνες. Θα έχουμε τότε μία Συνθήκη η οποία θα επιφέρει μία νέα νομική βάση, άρθρο 141(3), η οποία θα θεσπίζει ίση μεταχείρηση μεταξύ γυναικών και ανδρών στο πλαίσιο της απασχόλησης. Μπορώ να σας βεβαιώσω ότι αντιμετωπίζουμε πολύ ενεργά και θετικά το ζήτημα της νομοθέτησης υπό το άρθρο 141. Το κάνουμε με πολύ ανοιχτό μυαλό. Υπάρχουν νομικά ζητήματα σε διάφορες πτυχές του άρθρου, ιδιαίτερα σε ότι αφορά το εύρος του. Για αυτόν τον λόγο η Επιτροπή παίρνει νομικές συμβουλές. Υπό το φως των συμβουλών αυτών θα αποφασίσουμε στη συνέχεια το περιεχόμενο μίας πρότασης οδηγίας που θα βασίζεται στο άρθρο 141.
<P>
Πιστεύω πως η δήλωση αυτή απαντά στην ερώτηση του Κοινοβουλίου και υποδηλώνει τη βούληση της Επιτροπής να χρησιμοποιήσει το άρθρο 141 με μία γενικά θετική δράση.
<P>
Τέλος, επιτρέψτε μου να ευχαριστήσω για μία ακόμη φορά την Επιτροπή για τα Δικαιώματα της Γυναίκας και την κ. Lulling για τη δουλειά τους σε αυτό το σημαντικό θέμα.

<SPEAKER ID=105 NAME="Πρόεδρος">
Σας ευχαριστώ, κ. Gradin.
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 11.30.

<CHAPTER ID=10>
Λήξη της ετήσιας συνόδoυ
<SPEAKER ID=106 NAME="Πρόεδρος">
Κηρύσσω τη λήξη της συνόδου 1998-1999 του Ευρωπαϊκού Κοινοβουλίου.
<P>
Η συνεδρίαση διακόπτεται στις 20.35

