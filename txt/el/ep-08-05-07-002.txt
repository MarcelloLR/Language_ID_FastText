<CHAPTER ID="002">
Δήλωση της Προεδρίας
<SPEAKER ID="006" NAME="Πρόεδρος">
Κυρίες και κύριοι, όλοι γνωρίζουμε τον τρομερό τροπικό κυκλώνα Nargis, ο οποίος έπληξε με καταστροφικές συνέπειες τη Βιρμανία/Μιανμάρ το περασμένο Σάββατο. Ήταν μια τραγωδία στην οποία δεκάδες χιλιάδες άνθρωποι έχασαν τη ζωή τους, εκατοντάδες χιλιάδες έχασαν τα σπίτια τους, και οι υποδομές στις πυκνότερα κατοικημένες περιοχές της χώρας καταστράφηκαν. Πρόκειται για τη μεγαλύτερη καταστροφή που έχει ζήσει ποτέ η χώρα, ενώ η πλήρης έκταση των συνεπειών όσον αφορά την απώλεια ανθρώπινων ζωών και τις υλικές καταστροφές δεν είναι ακόμη γνωστή.
<P>
" στρατιωτική χούντα που κυβερνά τη χώρα προφανώς δεν κατάφερε να χειριστεί κατάλληλα την κατάσταση. Δεν ελήφθη κανένα προληπτικό μέτρο, και δεν παρασχέθηκε κατάλληλη στήριξη στον πληθυσμό.
<P>
Αν και είναι ευχάριστη η είδηση ότι το συνταγματικό δημοψήφισμα έχει αναβληθεί έως τις 24 Μαΐου στις περιοχές που επλήγησαν χειρότερα από τον κυκλώνα (στις περιοχές της Ρανγκούν και του Δέλτα του Irrawaddy), αυτή η αναβολή πρέπει να ισχύσει για το σύνολο της χώρας, αν υπάρχει πραγματικά η πρόθεση να εκφράσει η κυβέρνηση το ενδιαφέρον της για τον λαό της εστιάζοντας τις προσπάθειές της στην αποστολή επείγουσας ανθρωπιστικής ενίσχυσης και στην άμεση ανάληψη δράσης.
<P>
Οι αρχές έχουν δηλώσει ότι θεωρούν ευπρόσδεκτη τη διεθνή βοήθεια. Αυτή η χειρονομία πρέπει να θεωρηθεί θετική, αναμένουμε δε από την κυβέρνηση να διευκολύνει την εφαρμογή των μέτρων διεθνούς βοήθειας.
<P>
" Ευρωπαϊκή Ένωση έχει ήδη ξεκινήσει την κινητοποίηση μέτρων επείγουσας βοήθειας. Στην επόμενη συνεδρίαση της Ολομέλειάς μας στο Στρασβούργο θα παρουσιαστεί η έκθεση της Ευρωπαϊκής Επιτροπής σχετικά με την παροχή της ανθρωπιστικής βοήθειας και τις συνθήκες όσον αφορά την παροχή βοήθειας στην περιοχή.
<P>
Ο λαός της Βιρμανίας/Μιανμάρ αξίζει την ολόψυχη αλληλεγγύη μας. Θέλω, συνεπώς, να εκφράσω την αλληλεγγύη μας εξ ονόματος του Ευρωπαϊκού Κοινοβουλίου και να προσθέσω, με κάθε ειλικρίνεια, ότι τις στιγμές αυτές σκεπτόμαστε επίσης την Aung San Suu Kyi, κάτοχο του βραβείου Ζαχάρωφ του Κοινοβουλίου. Μας συνδέουν μαζί της δεσμοί αλληλεγγύης και απαιτούμε την απελευθέρωσή της, έτσι ώστε να μπορέσει να εργαστεί για την ελευθερία του λαού της και για τη δημοκρατία στη χώρα της.
