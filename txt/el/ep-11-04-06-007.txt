<CHAPTER ID="007">
Αίτηση άρσης βουλευτικής ασυλίας: βλ. Συνοπτικά Πρακτικά
<SPEAKER ID="108" NAME="Sonia Alfano" AFFILIATION="ALDE">
(IT) Κύριε Πρόεδρε, κυρίες και κύριοι, πριν από την ψηφοφορία, θα ήθελα να διαθέσω λίγο από τον χρόνο μας για να υπενθυμίσω στο Σώμα, στο Συμβούλιο και στην Ευρωπαϊκή Επιτροπή ότι πριν από δύο χρόνια εκδηλώθηκε σεισμός στη L'Aquila, στον οποίον έχασαν τη ζωή τους 309 άνθρωποι και τραυματίστηκαν περισσότεροι από 1.650 άνθρωποι. Τώρα που έθεσα το θέμα, θα στείλω σήμερα σε όλους τους βουλευτές του Ευρωπαϊκού Κοινοβουλίου ένα βίντεο το οποίο γυρίστηκε στη L'Aquila στις 13 Ιανουαρίου. Προτρέπω όλους τους συναδέλφους να το δουν, επειδή οι πολίτες της L'Aquila αναμένουν μια δυναμική ανταπόκριση από την Ευρώπη.
<SPEAKER ID="109" NAME="Πρόεδρος">
Σας ευχαριστώ, κυρία Alfano. Κι εγώ ανέφερα αυτήν τη θλιβερή επέτειο κατά τη διάρκεια της πρωινής συζήτησης. Ορθώς την υπενθυμίσατε σε αυτήν την κατάμεστη Αίθουσα.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Κύριε Πρόεδρε, κυρίες και κύριοι, χθες τη νύχτα σημειώθηκε άλλη μια τραγωδία στη Μεσόγειο. Μετανάστες από τη βόρεια Αφρική πέθαναν στην προσπάθειά τους να φθάσουν στην Ιταλία και την Ευρώπη. Υπάρχουν περίπου 130 αγνοούμενοι και 20 σοροί που έχουν ήδη ανευρεθεί.
<P>
Όταν μιλάμε για μετανάστευση, δεν πρέπει ποτέ να ξεχνάμε ότι μιλάμε για άνδρες, γυναίκες και παιδιά, όχι απλώς για αριθμούς. Δεν πρέπει να μείνουμε άλλο σιωπηλοί· το Συμβούλιο και οι κυβερνήσεις οφείλουν να αναλάβουν δράση. " πολιτισμένη και δημοκρατική Ευρώπη πρέπει να δείξει τη θλίψη της και, για τον λόγο αυτόν, κύριε Πρόεδρε, σας καλώ να ζητήσετε από το Σώμα να τηρήσει ενός λεπτού σιγή εις μνήμην των θυμάτων της μετανάστευσης.
<P>
(Χειροκροτήματα)
<SPEAKER ID="111" NAME="Πρόεδρος">
Σας ευχαριστώ, κύριε Sassoli. Φυσικά, θα κάνω δεκτό το αίτημά σας. Προτού ζητήσω από το Σώμα να τηρήσει ενός λεπτού σιγή εις μνήμην αυτών των θυμάτων, θα ήθελα να δώσω τον λόγο στον κ. Tavares ο οποίος ζήτησε να μιλήσει για το ίδιο θέμα.
<SPEAKER ID="112" NAME="Rui Tavares" AFFILIATION="GUE/NGL">
(EN) Κύριε Πρόεδρε, λάβαμε πληροφορίες ότι ανατράπηκε στη Μεσόγειο ένα σκάφος από τη Λιβύη που μετέφερε πρόσφυγες. Γνωρίζουμε ότι υπάρχουν νεκροί και ότι αγνοούνται 150 άνθρωποι.
<P>
Σχεδόν πριν από έναν χρόνο, το Ευρωπαϊκό Κοινοβούλιο ενέκρινε ένα μέσο στο πλαίσιο της διαδικασίας συναπόφασης το οποίο προέβλεπε έναν μηχανισμό έκτακτης ανάγκης για την επανεγκατάσταση των προσφύγων που δέχονται ένοπλη επίθεση ή αντιμετωπίζουν κατάσταση κρίσης, όπως ισχύει στην περίπτωση του εμφυλίου πολέμου στη Λιβύη. Το εν λόγω μέσο εκκρεμεί επί έναν χρόνο στο Συμβούλιο. Τον προηγούμενο μήνα, απευθύναμε μια προφορική ερώτηση στο Συμβούλιο λέγοντας ότι αυτό αφορά τις ζωές ανθρώπων και είναι σημαντικό. Και τώρα, δυστυχώς, τα λόγια είναι περιττά.
<SPEAKER ID="113" NAME="Πρόεδρος">
Σε συνέχεια του αιτήματος του κ. Sassoli, το οποίο πιστεύω συμμερίζονται όλοι, θα τηρήσουμε τώρα ενός λεπτού σιγή εις μνήμην όσων έχασαν τη ζωή τους χθες τη νύχτα.
<P>
(Το Σώμα, όρθιο, τηρεί ενός λεπτού σιγή)
<SPEAKER ID="114" NAME="Bruno Gollnisch" AFFILIATION="NI">
(FR) Κύριε Πρόεδρε, θα ήθελα να ζητήσω μόνο 20 δευτερόλεπτα για να ακουστεί και μια φωνή αντίθεσης σε αυτήν τη χορωδία πολιτικής ορθότητας. Εσείς και μόνο είστε υπεύθυνοι γι' αυτούς τους θανάτους εξαιτίας των φρούδων ελπίδων που δημιουργείτε σε ολόκληρη την Ευρώπη και τον κόσμο ότι είμαστε σε θέση να υποδεχθούμε όλους αυτούς τους ανθρώπους. Είναι αποκλειστικά δική σας ευθύνη.
<SPEAKER ID="115" NAME="Cristiana Muscardini" AFFILIATION="PPE">
(IT) Κύριε Πρόεδρε, κυρίες και κύριοι, ήθελα απλώς να ρωτήσω πόσα ακόμα λεπτά σιγής θα πρέπει να τηρήσουμε προτού καταλήξουμε σε μια κοινή ευρωπαϊκή πολιτική μετανάστευσης.
<P>
(Χειροκροτήματα)
<SPEAKER ID="116" NAME="Πρόεδρος">
Δεν είναι τώρα η ώρα να ανοίξουμε συζήτηση για ένα ζήτημα που συζητήσαμε μόλις χθες.
