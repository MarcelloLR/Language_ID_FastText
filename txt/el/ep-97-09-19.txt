<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 NAME="Κellett-Bowman">
Kύριε Πρόεδρε, συνήθως τα συνοπτικά πρακτικά διανέμονται σε δύο μέρη, ενώ σήμερα το πρωί τα λάβαμε σε τέσσερα. Πώς θα γνωρίζουμε πότε έχουμε μία πλήρη ενότητα;

<SPEAKER ID=3 NAME="Πρόεδρος">
Αυτό θα αφήσουμε να το κρίνει η ευφυία των βουλευτών.

<SPEAKER ID=4 LANGUAGE="NL" NAME="Wijsenbeek">
Κύριε Πρόεδρε, στα χθεσινά πρακτικά, στη μέση της σελίδας 19, γράφεται το εξής: "Λαμβάνει τον λόγο ο κ.Wijsenbeek, ο οποίος επανέρχεται στα όσα είπε το πρωί στην αρχή της συνεδρίασης, μέρος 1.1, δηλώνοντας πώς πέρασε μέχρι την επανάληψη της συνεδρίασης». Εκτός από τη λανθασμένη σύνταξη, υπάρχει το θέμα ότι εξακολουθώ να μην λαμβάνω απάντηση απ' το Προεδρείο, αν πράγματι ευσταθεί ότι στο εξής το Προεδρείο θα καταγράφει με κάμερες πότε τα μέλη του Κοινοβουλίου θα μπαίνουν και θα βγαίνουν από το κτίριο του Κοινοβουλίου. Και να μας πείτε συγχρόνως εάν αυτό συμβαδίζει με τους νόμους στην Ευρώπη για την προστασία του ιδιωτικού βίου. Ακόμα να μας πείτε - μια που ως Προεδρείο θέλετε να ελέγχετε πώς χρησιμοποιούμε την ώρα μας - πόσο επιπλέον προσωπικό θα χρειασθεί και τι θα κοστίσει αυτό στον φορολογούμενο, ώστε να μπορέσουμε να αντισταθμίσουμε το ένα με το άλλο.
<P>
Πιστεύω ότι ως μέλη του Κοινοβουλίου δικαιούμεθα μιας απάντησης του Προεδρείου. Δεν σας έχουμε δώσει ανέκκλητο πληρεξούσιο να υιοθετείτε μέτρα που μας κατασκοπεύουν και μας ελέγχουν από το πρωί ως το βράδυ.

<SPEAKER ID=5 NAME="Πρόεδρος">
Σας ευχαριστώ πολύ κ. Wijsenbeek. Ως συνήθως, δεν έχω ιδέα περί τίνος ομιλείτε.

<SPEAKER ID=6 NAME="Posselt">
 Κύριε Πρόεδρε, ο συνάδελφος Liese στη χθεσινή συζήτηση με θέμα τη μπανάνα διευκρίνισε τη διαφορά μεταξύ μιας πρότασης που υποβάλλεται και μιας πρόταση που κατατίθεται, πράγμα που αφορούσε τρεις λέξεις που έλειπαν. Ηθελα, απλώς, να σας ρωτήσω αν έχει λυθεί το θέμα.

<SPEAKER ID=7 NAME="Πρόεδρος">
Κατανοώ ότι η έρευνα συνεχίζεται.

<SPEAKER ID=8 LANGUAGE="EN" NAME="Macartney">
Kύριε Πρόεδρε, χθες ελήφθη μια πολύ σημαντική απόφαση. Εφόσον δεν υπάρχουν βουλευτές από την Ουαλία, θα ήθελα να αναλάβω ο ίδιος να συγχαρώ το λαό της Ουαλίας όσον αφορά την άσκηση του δημοκρατικού δικαιώματός του για αυτοδιάθεση. Ανυπομονούμε να δούμε την Ουαλία και τη Σκωτία να προχωρούν μαζί μπροστά.
<P>
(Χειροκροτήματα)

<SPEAKER ID=9 NAME="Πρόεδρος">
Θα ήθελα να συγχαρώ κι εγώ μαζί σας τους Ουαλούς. Είναι μάλλον ευτυχές που δεν βρίκεται εδώ κανένας Ουαλός, δεδομένης της μεγάλης δυσκολίας της ψηφοφορίας.
<P>
(Το Σώμα εγκρίνει τα συνοπτικά πρακτικά)

<SPEAKER ID=10 LANGUAGE="EN" NAME="Corrie">
Kύριε Πρόεδρε, θα ήθελα να θέσω ένα άλλο ζήτημα. Κατά το ταξίδι μου εδώ κάθε εβδομάδα περνάω αναγκαστικά από το αεροδρόμιο Charles de Gaulle του Παρισιού. Τρεις φορές εφέτος μου αρνήθηκαν την είσοδο στο σταθμό επιβίβασης "Δ» με επίδειξη του δελτίου ελευθέρας διελεύσεως (laisser-passer) μου, λέγοντάς μου ότι δεν πρόκειται για επίσημο έγγραφο. Την τελευταία φορά μάλιστα, την περασμένη Δευτέρα, με σταμάτησαν και δε μου επέτρεψαν να περάσω έως ότου επέδειξα το εθνικό μου διαβατήριο. Η Γαλλία αντιλαμβάνεται βεβαίως ότι αποτελούμε Ένωση και διαθέτουμε ένα laisser-passer που μας δίνει το δικαίωμα να ταξιδεύουμε οπουδήποτε στα 15 κράτη.
<P>
(Χειροκροτήματα) Κατά συνέπεια, θα ήθελα, εάν μπορώ, να ζητήσω από το γραφείο σας να αποστείλει επιστολή στις αρμόδιες γαλλικές αρχές επί θεμάτων μετανάστευσης, επισημαίνοντας ότι πρόκειται για έγγραφο που όντως μας επιτρέπει την είσοδο, ούτως ώστε να μη βρεθούμε μελλοντικά στην ίδια δύσκολη θέση.

<SPEAKER ID=11 NAME="Πρόεδρος">
Συμφωνώ απολύτως μαζί σας. Όπως γνωρίζετε, ταξιδεύαμε συνήθως με την ίδια πτήση, αλλά σταμάτησα επειδή με ενοχλούσε τόσο πολύ αυτή η αναστάτωση στο αεροδρόμιο του Παρισιού.

<SPEAKER ID=12 LANGUAGE="EN" NAME="Gillis">
Θα ήθελα να σας ζητήσω να συμπεριλάβετε και τη Φρανκφούρτη.
<P>
(Γέλια) Ταξιδεύω μέσω του αεροδρομίου της Φρανκφούρτης, όπου τα ευρωπαϊκά μας διαβατήρια χαρακτηρίστηκαν από τους τελωνειακούς ως γελοία.
<P>
(Γέλια)
<SPEAKER ID=13 NAME="Πρόεδρος">
Εντάξει. Σημείωσα το Παρίσι, τη Φρανκφούρτη, και άκουσα κάποιον να αναφέρει το Αμστερνταμ. Οποιοσδήποτε άλλος μπορεί να μου το διαβιβάσει εγγράφως.

<SPEAKER ID=14 LANGUAGE="EN" NAME="von Habsburg">
Κύριε Πρόεδρε, θα ήθελα κι εγώ να σας ζητήσω να δώσετε εντολή στις γερμανικές αρχές να αναγνωρίζουν επιτέλους τα ευρωπαϊκά διαβατήρια, επειδή αντιμετωπίζονται κατά καιρούς μεγάλες δυσκολίες - ακόμα, και λυπάμαι που το αναφέρω, και στο αεροδρόμιο του Μονάχου, το οποίο είναι, σε γενικές γραμμές, το καλύτερο του κόσμου.
<P>
(Γέλια) Θα ήταν καλή ιδέα να υπάρξει ένας γενικός κανονισμός, ούτως ώστε όλες αυτές οι χώρες να αναγνωρίζουν το ευρωπαϊκό διαβατήριο.

<SPEAKER ID=15 NAME="Πρόεδρος">
Σας ευχαριστώ, κ. Habsburg.

<CHAPTER ID=2>
Ψηφοφορίες
<SPEAKER ID=16 LANGUAGE="DE" NAME="Graefe zu Baringdorf">
Κύριε Πρόεδρε, αξιότιμοι συνάδελφοι! Θα ήθελα για λογαριασμό της Ομάδας των Πρασίνων να εισηγηθώ σύμφωνα με το άρθρο 129 την αναπομπή στην Επιτροπή με την ακόλουθη αιτιολόγηση: πριν από λίγο ψηφίστηκε η τροπολογία αριθ.22 της Ομάδας των Πρασίνων. Πρόταση στην οποία εκφράζεται ότι, δεν επιθυμούμε σε καμία περίπτωση ποσοστιαία αύξηση κατά 100 %. Ο κ. Fischler προκαταλαμβάνοντας αυτή την ψηφοφορία αρνήθηκε χθες αυτή την συνολική αναπομπή και είπε ότι επιμένει σε αυτό. Ομως, είναι ενδιαφέρον ότι η προώθηση πωλήσεων, στην οποία αναφερόμαστε εμείς και η εισηγήτρια, προωθείται μόνο κατά 60 και 80 %. Αυτό που προωθείται κατά 100 % είναι η τεχνική εισαγωγή, δηλαδή η επιμελητεία της εισαγωγής της σήμανσης στη βιομηχανία. Για αυτή την κατηγορία προβλέπεται ένα ποσοστό 100 %. Αυτό, ωστόσο, δεν αναγράφεται από την Επιτροπή στην προμετωπίδα του άρθρου παρά μόνο στο δημοσιονομικό φυλλάδιο. Εκεί αναφέρεται το 100 % το οποίο δεν είναι δυνατό να αλλαχθεί από εμάς.
<P>
Συνομίλησα χθες με τον κ. Fischler. Κατεδείχθηκε με σαφήνεια ότι πρόκειται μάλλον για έλλειψη ενημέρωσης της Επιτροπής και ότι δεν επιδιώκει κάτι τέτοιο. Συνεπώς, θα πρέπει να οδηγηθούμε στην αναπομπή προκειμένου οι συζητήσεις στην Επιτροπή να προσανατολιστούν στη σωστή κατεύθυνση και να ακολουθήσει τις προτάσεις μας. Θα παρακαλούσα να συμφωνήσουν οι συνάδελφοι με την πρότασή μας.

<SPEAKER ID=17 NAME="Hardstaff">
Κύριε Πρόεδρε, είμαι κατά της αναπομπής. Το θέμα έχει ήδη καθυστερήσει. Το αρχικό αίτημα ήταν κατ'επείγον και δυστυχώς δεν συζητήθηκε τον Ιούλιο, ούτως ώστε να προχωρήσει το πρόγραμμα αυτό.
<P>
Πρόκειται για κάτι που θα εξοικονομήσει κοινοτικά χρήματα. Δαπανώντας χρήματα στην προσπάθειά μας να εξασφαλίσουμε ότι οι άνθρωποι τρώνε το βόειο κρέας παραγωγής μας, θα εξοικονομήσουμε μακροπρόθεσμα πολλά χρήματα από την αποθήκευση και τις παρεμβάσεις. Εδώ έγκειται το όλο ζήτημα. Η Επιτροπή αδημονεί να θέσει το εν λόγω πρόγραμμα σε εφαρμογή για να κάνει οικονομία στα κονδύλια του κοινοτικού προϋπολογισμού και δεν θα ήθελα να υπάρξει περαιτέρω καθυστέρηση.

<SPEAKER ID=18 NAME="Παπαγιαννάκης">
Κύριε Πρόεδρε, είμαι υπέρ της αναπομπής. Ο κ. Fischler χθες αρνήθηκε συστηματικά και επίμονα να απαντήσει σε ερωτήσεις ή να δώσει διευκρινίσεις επάνω στο εξής θέμα: αποκαλύφθηκε στην Επιτροπή Παρακολούθησης του Κοινοβουλίου μας ότι υπάρχουν νομικά κενά και ότι είναι δυνατόν με νόμιμο τρόπο να παραβιάζεται η νομοθεσία που σιγά-σιγά χτίζουμε εδώ και ένα χρόνο για τον προσδιορισμό της ταυτότητας των ζώων, τη σήμανση του κρέατος και την αποκατάσταση της εμπιστοσύνης των καταναλωτών. Δεν έδωσε καμμία εξήγηση και δεν πήρε καμμία δέσμευση ότι θα βελτιώσει την κατάσταση. Ως εκ τούτου, να αναπεμφθεί ο κανονισμός ώστε να το σκεφθεί καλύτερα η Επιτροπή και να μπορεί το Κοινοβούλιο να κάνει καλύτερα τη δουλειά του έναντι των πολιτών και των καταναλωτών.
<P>
(To Σώμα απορρίπτει την αναπομπή στην επιτροπή)
<P>
(Το Σώμα εγκρίνει το ψήφισμα νομοθετικού περιεχομένου)

<SPEAKER ID=19 LANGUAGE="DE" NAME="Graefe zu Baringdorf">
Κύριε Πρόεδρε, χάσαμε στην ψηφοφορία για την αναπομπή του θέματος πίσω στην αρμόδια επιτροπή. Το πρόβλημα όμως παραμένει για μας. Επιτύχαμε, πάντως, να ακολουθήσει επεξεργασία αυτής της έκθεσης σύμφωνα με το άρθρο 129α, και τούτο σημαίνει ότι η έκθεση αυτή θα παραπεμφθεί στη δεύτερη ανάγνωση του προϋπολογισμού. Μέχρι τότε θα παρακολουθήσουμε προσεκτικά αν η Ευρωπαϊκή Επιτροπή εξηγήσει δεόντως την εμφανή αβεβαιότητα που επέδειξε σχετικά, έτσι ώστε να αποσυρθεί η 100 % υπέρ της βιομηχανίας, προώθηση.
<P>
Η ισχύς της σήμανσης επί των προϊόντων δεν αφορά μόνο τη βιομηχανία, αλλά και αγροτικές εκμεταλλεύσεις, με τη διαφορά ότι στους αγρότες δεν καταβάλλεται για τις αντίστοιχες προσπάθειές τους ούτε δραχμή. Κι αυτό σαφώς το βρίσκω λογικό. Δεν θέλω καμία υποστήριξη. Όμως, όταν αποτελεί αυτονόητο για τη μία πλευρά να επιτύχει και να αναλάβει το κόστος για τη διαφώτιση και την παρακολούθηση προέλευσης του κρέατος, προς την κατεύθυνση των καταναλωτών, τότε είναι αδιανόητο να καταβάλλονται χρήματα στην άλλη πλευρά, δηλαδή τη βιομηχανία, για το ίδιο πράγμα και μάλιστα σε ποσοστό 100 %!
<P>
Ομολογουμένως, δεν είναι διόλου ασήμαντες οι λογιστικές δαπάνες γι' αυτή τη σήμανση που επιβαρύνουν τα σφαγεία, αλλά να επιδοτηθούν και 100 %, αυτό είναι πια ανήθικο. Αν μόνο γραφτεί αυτό στη δημοσιονομική καμπύλη, τότε θα φανεί σαν εργασία ενός λόμπυ, μίας ομάδας πίεσης. Θα φανεί σαν συνεργασία μεταξύ διοίκησης και του λόμπυ των βιομηχάνων κρέατος, που χωρίς να την περάσουν από κοινοβουλευτικές διαδικασίες, μας επιβάλουν σχεδόν "πίσω από την πλάτη» μία τέτοια ενέργεια. Αυτό πρέπει να το απορρίψουμε αποφασιστικά. Εμείς επιθυμούμε να διαπραγματευτούμε το θέμα αυτό στο Κοινοβούλιο κι ελπίζω ότι αυτό θα συμβεί κατά τη δεύτερη ανάγνωση.

<SPEAKER ID=20 LANGUAGE="ES" NAME="Jovι Peres">
Κύριε Πρόεδρε, εξ ονόματος της ομάδας μου θέλω πρωτίστως να εκφράσω την ευγνωμοσύνη μου για το άρτιο έργο της κυρίας Hardstaff και των εισηγητών γνωμοδότησης, των κυρίων Παπαγιαννάκη και Giansily. Από την άλλη, θα ήθελα να δηλώσω πως η ομάδα μου θεωρεί απολύτως αναγκαία την λήψη μέτρων για μια σωστή ενημέρωση των καταναλωτών, μέσω της σωστής επισήμανσης.
<P>
Ωστόσο, θα πρέπει να ληφθεί υπόψη η ουσία της άρτιας αυτής έκθεσης -όπως είπα- της κυρίας Hardstaff, η οποία καθορίζεται από την κρίση της ΣΕΒ. Τόσο στην εξεταστική επιτροπή για τη ΣΕΒ όσο και στην παρακολούθηση της ΣΕΒ, έχουν διαπιστωθεί ελλείψεις οι οποίες μπορούν να μειώσουν την αποτελεσματικότητα αυτής της νομοθετικής πρωτοβουλίας. Δεν μπορεί να αποφευχθεί η διαπίστωση ενός νομοθετικού κενού όσον αφορά την επισήμανση του βοείου κρέατος. Προς το παρόν τίποτα δεν απαγορεύει την παράλειψη των σφραγίδων προσδιορισμού προέλευσης στο βόειο κρέας, και αυτό δημιουργεί σοβαρά προβλήματα. Οι υπάρχουσες ελλείψεις στους κανονισμούς σχετικά με τον προσδιορισμό προέλευσης και τον έλεγχο μπορούν να οδηγήσουν σε αποτελέσματα αντίθετα από τα επιδιωκόμενα.
<P>
Επιπλέον, δεδομένου ότι δεν υπάρχουν εγγυήσεις ότι η Επιτροπή θα διορθώσει αυτές τις ελλείψεις άμεσα, η ομάδα μου ψήφισε κατά του νομοθετικού ψηφίσματος ούτως ώστε να πιέσει την Επιτροπή να κάνει τις απαραίτητες διορθώσεις στους κανονισμούς και στους ελέγχους.

<SPEAKER ID=21 NAME="Andersson, Hulthιn και Waidelich">
Θέλουμε να ευχαριστήσουμε τον εισηγητή για μια καλοδουλεμένη έκθεση. Απείχαμε όμως από την ψηφοφορία για τις τροπολογίες που αφορούν την πρόταση για την ενημερωτική εκστρατεία για την κατανάλωση βοείου κρέατος. Κατά την άποψή μας οι καταναλωτές μπορούν οι ίδιοι να αποφασίσουν το είδος των τροφίμων που επιθυμούν να καταναλώσουν.
<P>
Δεν αρμόζει να επιδοτούνται οι ενημερωτικές εκστρατείες για ένα ορισμένο είδος κρέατος.Οι δαπάνες για τις ενημερωτικές εκστρατείες για διάφορα είδη προϊόντων πρέπει να επιβαρρύνουν τον κλάδο των τροφίμων και όχι τους κοινούς πόρους. Θεωρούμε ότι θα ήταν προτιμότερο να αφήσουμε τον μηχανισμό της διαμόρφωσης των τιμών της αγοράς να δημιουργήσει μια αποτελεσματική ισορροπία στον τομέα του βοείου κρέατος με το να βρει η προσφορά την τιμή που η ζήτηση, από πλευράς καταναλωτών, επιτρέπει.

<SPEAKER ID=22 NAME="Poisson">
Δεδομένης της καχυποψίας των καταναλωτών έναντι του βοείου κρέατος, η καλύτερη και αμεσότερη στρατηγική ήταν να αποδεικνύεται η προέλευση των προϊόντων και να προαχθεί η πληροφόρηση.
<P>
Στη Γαλλία, για παράδειγμα, παρά τις κατηγορίες προστατευτισμού που εκφράσθηκαν από ορισμένα κράτη μέλη, αναπτύχθηκε μία εκστρατεία πληροφόρησης με διάφορα διαφημιστικά μέσα στους χώρους πώλησης, η οποία χρηματοδοτήθηκε από διεπαγγελματικές οργανώσεις. Η στρατηγική αυτή επέτρεψε αναμφίβολα να αποφευχθεί το χειρότερο, τη στιγμή που η αγορά ήταν εξαιρετικά αναστατωμένη. Από τους Γάλλους καταναλωτές που ερωτήθηκαν, 60 % - 70 % δήλωσαν καθησυχασμένοι από την παρουσία αυτών των λογοτύπων. Η πρωτοβουλία αυτή επέτρεψε, επομένως, τον περιορισμό την πτώσης της κατανάλωσης σε 15 % κατά μέσο όρο όσον αφορά το δεύτερο τρίμηνο του 1996, ενώ την αναγγελία της κρίσης της ΣΕΒ είχε ακολουθήσει μείωση μεγαλύτερη του 30 %.
<P>
Είναι προφανές ότι η πρόταση της Επιτροπής βρίσκεται στη σωστή κατεύθυνση, αλλά φοβάμαι μήπως η έκθεση Hardstaff, υποστηρίζοντας μια ενημέρωση γενικού χαρακτήρα, οδηγήσει σε ισοπέδωση των χαρακτηριστικών των προϊόντων, γεγονός που κινδυνεύει να ζημιώσει πάρα πολύ τα βόεια κρέατα καλής ποιότητας, τα οποία, σε αυτή την περίπτωση, θα βρίσκονται ανακατεμένα κάτω από μία μεγάλη ευρωπαϊκή ετικέτα, χωρίς σαφή πλέον προσδιορισμό.
<P>
Ωστόσο, επιμένω πάρα πολύ στη σημασία της αναγνώρισης και της σήμανσης του βοείου κρέατος.
<P>
Η πληροφόρηση του καταναλωτή παραμένει σε αυτόν τον τομέα βασική και απαραίτητη, ούτως ώστε να βοηθήσει στην ανάκαμψη μιας αγοράς η οποία έχει υποφέρει ήδη υπερβολικά και η οποία ζημίωσε πάρα πολύ τους παραγωγούς και την κατάντη παραγωγική διαδικασία.
<P>
Σε αυτή την υπόθεση δεν πρέπει να ξεχνάμε ότι τον κύριο λόγο έχει ο καταναλωτής.

<SPEAKER ID=23 NAME="Schnellhardt">
Επιτρέψτε μου καταρχήν να διαπιστώσω ότι όλα τα συμβαλλόμενα μέλη συμφωνούν όσον αφορά τον στόχο: πρόκειται για την αποκατάσταση της εμπιστοσύνης των καταναλωτών στην ασφάλεια και στην ποιότητα του βοδινού κρέατος.
<P>
Προφανώς διαφωνούμε όσον αφορά τον δρόμο που πρέπει να ακολουθηθεί προκειμένου να επιτευχθεί αυτός ο στόχος. Η Επιτροπή, η οποία προτείνει την επιδότηση τόσο των μέτρων εμπορικής προώθησης όσο και της ενημερωτικής εκστρατείας σχετικά με τη σήμανση του βοδινού κρέατος, απολαμβάνει, απ' ό, τι φαίνεται, μια πλειοψηφική υποστήριξη σ' αυτό το κοινοβούλιο.
<P>
Θεωρώ, ωστόσο, αυτή τη θέση λανθασμένη αφού δεν αναδεικνύει όσο θα έπρεπε τα βαρύνοντα σημεία. Η ανασφάλεια και η έλλειψη εμπιστοσύνης των καταναλωτών προκλήθηκε κυρίως από το γεγονός ότι στην ευρωπαϊκή εσωτερική αγορά συχνά δεν διευκρινίζεται, δηλαδή δεν διαπιστώνεται, η προέλευση-ταυτότητα του βοδινού κρέατος και των προϊόντων του. Ακριβώς για αυτό τον λόγο δίδεται τόση μεγάλη σημασία στις νέες ρυθμίσεις για τη σήμανση του βοδινού κρέατος και τον προσδιορισμό της ταυτότητας των βοοειδών. Μόνο μέσω της σήμανσης και του προσδιορισμού της ταυτότητας μπορεί να εξακριβώσει ο καταναλωτής την προέλευση του βοδινού κρέατος, μόνο έτσι αποκαθίσταται η εμπιστοσύνη.
<P>
Θεωρώ ότι είναι επιβεβλημένο να τεθεί το βαρυσήμαντο σημείο για όλες τις πολιτικές προσπάθειες. Η θέληση αυτή εκφράστηκε, με τον πιο καθαρό τρόπο, στη Ολομέλεια κατά την εξέταση των κανόνων σήμανσης. Στη σημερινή συζήτηση, ωστόσο, εξαλείφεται. Αν στην πραγματικότητα τασσόμαστε υπέρ της ταυτόχρονης και ισοδύναμης στήριξης τόσο των μέτρων εμπορικής προώθησης όσο και της ενημερωτικής εκστρατείας σχετικά με τη σήμανση του βοδινού κρέατος, τότε αμελούμε να θέσουμε και εδώ ένα σαφές πολιτικό μήνυμα, πράγμα που θα ήταν πολύ σημαντικό στην αντιμετώπιση της σπογγώδου εγγεφαλοπάθειας των βοοειδών και των συνεπειών της, η υγεία και η ασφάλεια των καταναλωτών αντιμετωπίζονται στην ευρωπαϊκή πολιτική με προτεραιότητα, η διασφάλιση της αγοράς γεωργικών προϊόντων είναι δυνατή μόνο αν εγγυώμαστε την τήρηση αυτής της πρώτης προτεραιότητας Ασφαλώς, η εφαρμογή μέτρων εμπορικής προώθησης είναι απαραίτητη. Θα πρέπει, ωστόσο, να τα συγκεντρώσουμε ούτως ή άλλως, με τα περιορισμένα μέσα που διαθέτουμε σε αυτό που θεωρούμε από πολιτική και οικονομική άποψη ως προτεραιότητα και αυτό είναι η οικοδόμηση της εμπιστοσύνης των καταναλωτών μέσω της πληροφόρησης σχετικά με την προέλευση-ταυτότητα του βοδινού κρέατος.

<SPEAKER ID=24 NAME="Souchet">
Όπως ανέφερε κατά τη διάρκεια της συζήτησης ο συνάδελφός μου Εduard des Places, η ομάδα μας απορρίπτει το μεγαλύτερο μέρος των τροπολογιών που προτείνονται από την εισηγήτρια. Σήμερα, πράγματι, μόνο τα κρέατα ποιότητας που διαθέτουν ταυτόχρονα υγειονομική εγγύηση, αλλά και γευστική, οργανοληπτική, εγγύηση, μπορούν να τυγχάνουν ενισχύσεων από την Ευρωπαϊκή Ένωση για χρηματοδότηση δράσεων προώθησής τους.
<P>
Τί μας προτείνει, λοιπόν, η εισηγήτρια; Στην έκθεση και τις τροπολογίες της, η κ. Hardstaff επιθυμεί να υπάρχει δυνατότητα χορήγησης κοινοτικών ενισχύσεων υπέρ της προώθησης όλων των βοείων κρεάτων.
<P>
Οι προτάσεις αυτές αντιστρατεύονται στα συμφέροντα του κρέατος ποιότητας. Γνωρίζω προσωπικά ότι το Ηνωμένο Βασίλειο αναζητά ταχεία άρση του εμπάργκο όσον αφορά το βόειο κρέας. Πώς θα επηρεάσει, όμως, αυτή η άρση του εμπάργκο τη συμπεριφορά του καταναλωτή;
<P>
Μου δημιουργήθηκε έντονα η εντύπωση ότι η κ. Hardstaff επιθυμεί τη χορήγηση κοινοτικών ενισχύσεων για την προώθηση του βρετανικού κρέατος. Δεδομένης, φυσικά, της αρνητικής εικόνας του βοείου κρέατος, η κ. Hardstaff επιθυμεί η προώθηση αυτή να είναι γενικής φύσεως, γεγονός που είναι απαράδεκτο.

<CHAPTER ID=3>
Γεωργονομισματικό καθεστώς της ενιαίας αγοράς
<SPEAKER ID=25 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0261/97) του κ. Hallam, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την έκθεση της Επιτροπής προς το Συμβούλιο και το Ευρωπαϊκό Κοινοβούλιο όσον αφορά το γεωργονομισματικό καθεστώς της ενιαίας αγοράς - περίοδος 1 Ιουλίου 1995 έως 30 Ιουνίου 1996 (COM(96)0636 - C4-0026/97).

<SPEAKER ID=26 NAME="Hallam">
Κύριε Πρόεδρε, με χαρά μου βλέπω ότι σήμερα προσήλθε μάλλον μεγάλος αριθμός βουλευτών, γεγονός που αποδεικνύει τη σημασία που αποδίδεται στο θέμα αυτό.
<P>
Θα ήθελα να εξηγήσω πολύ σύντομα τι εννοούμε με τον όρο γεωργονομισματικό καθεστώς. Μέσω αυτού εξασφαλίζεται, κατά βάση, στους αγρότες μας κάποια σταθερότητα ως προς τον τρόπο με τον οποίο προγραμματίζουν τις επαγγελματικές τους δραστηριότητες. Ένα από τα προβλήματα που αντιμετωπίζουμε στην παρούσα φάση είναι ότι αυτό το σωσίβιο σχοινί - εάν μπορώ να χρησιμοποιήσω αυτή την αναλογία - είναι μερικές φορές κάπως μακρύ και κάποιες άλλες κάπως κοντό, ανάλογα με τις διακυμάνσεις της νομισματικής αγοράς.
<P>
Kατά το παρελθόν, το Κοινοβούλιο ζήτησε πολύ σωστά από την Επιτροπή να του παράσχει ορισμένα στοιχεία σχετικά με τον τρόπο λειτουργίας του συστήματος και η τελευταία παρουσίασε μία έκθεση - την οποία και εξετάζουμε σήμερα - για την περίοδο μεταξύ Ιουλίου 1995 και 30 Ιουνίου 1996. Η έκθεση περιλαμβάνει στοιχεία για τη χορήγηση αντισταθμιστικής ενίσχυσης, αξιολόγηση των χρηματοοικονομικών επιπτώσεων και προτάσεις για το μέλλον του συστήματος. Η Επιτροπή αναφέρει πολύ σωστά ότι θα είναι δύσκολο στην παρούσα φάση να πραγματοποιηθούν τεράστιες αλλαγές στο γεωργονομισματικό καθεστώς, την παραμονή μόλις της Ευρωπαϊκής Νομισματικής Ένωσης (ΕΝΕ). Κατά συνέπεια, πρόκειται για κάτι που πρέπει εν μέρει να συζητήσουμε.
<P>
Ωστόσο, η Επιτροπή Γεωργίας και Ανάπτυξης της Υπαίθρου εξέτασε την έκθεση. Συμφωνήσαμε ως προς το ότι στο στάδιο αυτό δε θα μπορούσαμε να κάνουμε θεαματικές αλλαγές, αλλά ότι θα πρέπει να γίνουν αλλαγές κατά το 1998, καθώς πλησιάζουμε στην ΟΝΕ - εάν όντως πλησιάζουμε. Κατά συνέπεια, επωφεληθήκαμε της ευκαιρίας για να διατυπώσουμε κάποιες προτάσεις.
<P>
Κατ'αρχάς, θέλουμε απλούστερους κανόνες και θέλουμε να εξασφαλίσουμε ότι οι άνθρωποι κατανοούν επακριβώς τον τρόπο λειτουργίας του συστήματος. Δεύτερον, θέλουμε να εξασφαλίσουμε την ύπαρξη ενός ανώτατου και ενός κατώτατου ορίου γύρω από τα οποία δεν θα μπορούν να υπάρχουν πολύ έντονες νομισματικές διακυμάνσεις.
<P>
Οι αγρότες της εκλογικής μου περιφέρειας έχασαν πέρυσι περίπου 20 % των εισοδημάτων τους από τις επονομαζόμενες πράσινες στερλίνες. Υφίστανται ήδη πάρα πολλές μεταβλητές στη γεωργία και είναι βασικό να εξασφαλίσουμε ότι δεν υπάρχουν τόσο μεγάλες διακυμάνσεις αυτών των μεταβλητών, τις οποίες μπορούμε να ελέγξουμε.
<P>
Τέλος, θα ήθελα το γεωργονομισματικό καθεστώς να είναι αυτοχρηματοδοτούμενο, δηλαδή όταν σημειώνεται αύξηση και όταν σημειώνεται μείωση να μπορούμε να κάνουμε κάποιες χρηματικές διαπαραπομπές. Τούτο θα εξασφαλίσει ότι οι Ευρωπαίοι υπηρετούνται σωστά από το φορολογικό τους σύστημα.
<P>
Φίλοι μου, αναρωτιέμαι εάν θα συζητάμε τα ίδια σε δέκα χρόνια. Μπορεί με την έλευση της ΟΝΕ να μας αιφνιδιάσουν τα γεγονότα και να φθάσουμε σε σημείο που κάθε αγρότης να μπορεί να λαμβάνει το ίδιο ποσό ενίσχυσης στο ίδιο πακέτο όπου κι αν βρίσκεται στην Ευρωπαϊκή Ένωση. Θα ήθελα να διαβεβαιώσω τη γεωργική κοινότητα - όχι μόνο στην εκλογική μου περιφέρεια, αλλά και σε κάθε γωνιά της Ευρωπαϊκής Ένωσης - ότι το Κοινοβούλιο γνωρίζει τις δυσκολίες που αντιμετωπίζει, και ότι θα κάνει ό, τι μπορεί για να εξασφαλίσει την κατά το δυνατόν αποτελεσματικότερη εξυπηρέτηση των καταναλωτών, με ικανοποιητική τιμή και ούτως ώστε να τους προσφέρει τη δυνατότητα να διατηρήσουν ένα σχετικά καλό βιοτικό επίπεδο.
<P>
(Χειροκροτήματα)

<SPEAKER ID=27 LANGUAGE="DE" NAME="Mayer">
 Κύριε Πρόεδρε, αξιότιμοι κυρίες και κύριοι! Εχθές υπό την προεδρία της αξιότιμης κυρίας Lafontaine, μίλησα λίγο παραπάνω. Σήμερα θα μιλήσω λιγότερο.
<P>
Τα προηγούμενα χρόνια ανέδειξαν ότι πολλές φορές και με το πέρασμα των χρόνων οι αλλαγές στις νομισματικές ισοτιμίες οδήγησαν σε διαμάχες και επίσης σε στρέβλωση του ανταγωνισμού που έλαβαν μεγάλες διαστάσεις. Οι αγροτικές οικονομίες των κρατών μελών έπρεπε να διευθετήσουν την κατάσταση. Οι ρυθμίσεις που έγιναν για την διευθέτηση δεν ήταν αρκετές. Στην περίοδο που αναφέρεται η έκθεση, από 1.7.1995 μέχρι 30.6.1996, δηλαδή ενός οικονομικού έτους της γεωργικής οικονομίας δεν υπήρχαν σχεδόν καθόλου νομισματικές διακυμάνσεις, και αν υπήρχαν, ήταν ακριβώς αντίθετες από παλαιότερα.
<P>
Θέλω να συγχαρώ τον κύριο Hallam για την έκθεσή του. Αυτό που μπορώ σήμερα να μεταφέρω είναι ότι ήδη στην επιτροπή υπήρχε ως επί το πλείστον ομοφωνία. Και σήμερα υπάρχει συμφωνία. Θέλουμε να υπογραμμίσουμε έντονα ότι απαιτείται να συνεχισθεί η παρακολούθηση των προσπαθειών για τη διευκόλυνση των εργασιών και τη μεγαλύτερη διαφάνεια, κυρίως όμως η εισαγωγή νέων ρυθμίσεων για το 1998, παρόλο που η Νομισματική Ένωση έχει προ των θυρών το θέμα της διεύρυνσης της Ένωσης, φυσικά του κύκλου του ΠΟΥ και, κυρίως, τις συζητήσεις για την Ατζέντα 2000, θέματα που συγκινούν πολύ τα πνεύματα. Για σήμερα μόνο αυτά.

<SPEAKER ID=28 LANGUAGE="PT" NAME="Rosado Fernandes">
Κύριε Πρόεδρε, Κυρία Επίτροπε, αν και αποδεχόμαστε -και θα ήθελα καταρχήν να συγχαρώ το συνάδελφο Hallam για τον ενθουσιασμό που δείχνει κατά τη συζήτηση αυτού του θέματος τόσο μεγάλης σημασίας για όλους τους γεωργούς της Ευρώπης, είτε είναι του Βορρά είτε του Νότου- τις απόψεις της Επιτροπής αναφορικά με το ισχύον γεωργονομισματικό καθεστώς, δηλαδή να μην υπάρξει καμία ουσιαστική τροποποίηση των συμφωνιών που ισχύουν, να γίνει απλοποίηση του καθεστώτος δίχως να τεθεί συνολικά σε αμφισβήτηση το σύστημα, ήτοι, με άλλα λόγια, να καταργηθεί ο φόρος αγροτικής μετατροπής και να προσδιοριστούν εκ νέου οι πιθανές μελλοντικές επιλογές του σημερινού καθεστώτος, αν και αποδεχόμαστε, λοιπόν, τις απόψεις της Επιτροπής, θεωρούμε ωστόσο αναγκαίο να παραθέσουμε κάποιους προβληματισμούς.
<P>
Πρώτα απ' όλα, είναι πιθανό ότι το γεωργονομισματικό καθεστώς θα αναθεωρηθεί με καθυστέρηση - δεν είναι η πρώτη φορά που αυτό συμβαίνει - και με μοναδικό σκοπό την εισαγωγή του ευρώ, κάτι που όντως έχει αναδειχθεί ως ευρωπαϊκό ιδανικό. Με άλλα λόγια, καθ' όλο το διάστημα μέχρι τότε, θα συνεχίσει να υπάρχει ο άκρως δικαιολογημένος φόβος και ο κίνδυνος μιας αισθητής αύξησης των δαπανών του ΕΓΤΠΕ, με τη συνεπαγόμενη επικίνδυνη αστάθεια των συναλλαγματικών αγορών.
<P>
Μια μειωμένη χρήση του ευρώ, κατά το πρώτο στάδιο της εισαγωγής του, θα έβλαπτε σε σημαντικό βαθμό τη γεωργική παραγωγή, της οποίας η ισορροπία θεμελιώνεται σε μια πολύπλοκη -τη γνωρίζουμε όλοι μαςκαι ολοκληρωμένη κοινή αρχιτεκτονική, μια ισορροπία που διατηρείται χάρη σε μια επίμονη, δύσκολη και επίμαχη διαδικασία πολιτικής συναίνεσης. Οι επιπτώσεις που ενδέχεται να συνεπάγονται της παραπάνω προοπτικής θα γίνουν αισθητές, επομένως, με αυξημένη ευαισθησία και φόβο από τον αγροτικό κόσμο, σε έναν τομέα που κινδυνεύει να υποστεί τον αρνητικό αντίκτυπο μιας εξασθένισης των ευρωπαϊκών διαρθρώσεων, ιδίως μετά τις δυσκολίες που αντιμετώπισε ώστε να πληροί ορισμένα ιδιαίτερα αυστηρά κριτήρια νομισματικής σύγκλισης.
<P>
Η έκθεση που υπέβαλε η Επιτροπή στα τέλη του 1996 σχετικά με το γεωργονομισματικό καθεστώς επιβεβαίωσε περίτρανα τις υποψίες για κατάχρηση σημαντικών χρηματικών ποσών, που είχε ως αποτέλεσμα την αύξηση κατά 28 % του κατώτερου ορίου που προβλέπεται από τη γενική κατευθυντήρια γραμμή για τη γεωργία. Μια κατάσταση τέτοιας εμβέλειας για τον προϋπολογισμό της Ευρωπαϊκής Ένωσης θα υπονομεύσει, στην πράξη, την πορεία μεταρρύθμισης της ΚΑΠ, εκτός του ότι κατέστη εντελώς αδύνατο να επέλθουν οι αναγκαίες βελτιώσεις -που έπρεπε να υπάρχουν- των διαρθρώσεων και της οργάνωσης των αγορών στον τομέα των μεσογειακών καλλιεργειών.

<SPEAKER ID=29 LANGUAGE="NL" NAME="Mulder">
Κύριε Πρόεδρε, προσθέτω και τα δικά μου συγχαρητήρια στον κ. Hallam για την έκθεσή του. Αν τη διάβασα καλά, φαίνεται έμμεσα ότι βρίσκεται πολύ μπροστά από την κυβέρνηση και το κόμμα του. Διότι από τώρα υποστηρίζει τη συμμετοχή όλων των χωρών της Ευρωπαϊκής Ενωσης στην μελλοντική ΟΝΕ. Για ένα μέλος του εργατικού κόμματος, το θεωρώ πολύ θαρραλέα άποψη.
<P>
Πρώτον, μπορούμε να διαπιστώσουμε ότι από τότε που καταργήθηκε το σύστημα switch-over , λειτούργησε άψογα το σημερινό γεωργονομισματικό καθεστώς. Οι δαπάνες μειώθηκαν αισθητά και αυτή τη στιγμή, η διαφορά μεταξύ της πράσινης και της πραγματικής ισοτιμίας είναι της τάξεως του 2 %. Με λίγη τύχη, η διαφορά θα μειωθεί κι άλλο του χρόνου, αλλά λίγη τύχη θα χρειαθεί οπωσδήποτε.
<P>
Αναρωτιέμαι αν η Επιτροπή προετοιμάζει επαρκώς την κατάργηση της πράσινης ισοτιμίας όταν η ΟΝΕ θα είναι πια γεγονός. Διότι τί θα γίνει τότε; Θα δοθεί κάποιο αντιστάθμισμα στους αγρότες, ή θα αυξηθουν προσωρινά οι τιμές, ώστε οι αγρότες στην Ευρώπη να μη ζημιωθούν; Εφόσον οι υπουργοί Εθνικής Οικονομίας κατέστησαν σαφές από τώρα ότι τον Μάιο θα "κλειδωθούν» ορισμένες ισοτιμίες, θα πρέπει οι αγρότες στην Ευρώπη να γνωρίζουν τι θα γίνει μεταξύ άλλων με τις πράσινες ισοτιμίες. Θα "κλειδωθούν» κι αυτές; Αυτό θα σήμαινε αυτομάτως ότι το σημερινό σύστημα θά είναι πια άχρηστο. Οπότε, το μεγάλο ερώτημα είναι το εξής: τι θα γίνει με τις χώρες και τα νομίσματα που δεν θα συμμετάσχουν στην ΟΝΕ; Θα εφαρμοσθεί τότε παρόμοιο σύστημα κλπ; Και το μέγα θέμα είναι - το αναφέρω επειδή είμαι εισηγητής για τον γεωργικό προϋπολογισμό 1998 - ότι σε ολόκληρο τον γεωργικό προϋπολογισμό 1998 δεν υπάρχουν πουθενά προβλέψεις για τέτοιο ενδεχόμενο. Κι αναρωτιέμαι αν κάτι τέτιο είναι σωστό. Κατά πάσα πιθανότητα, βεβαίως, ούτε το ένα το άλλο δεν πρόκειται να συμβούν πριν από τις 15 Οκτωβρίου 1998. Εάν, ωστόσο, τον ερχόμενο Μάιο τα νομίσματα αλληλοσυνδεθούν, ενδέχεται να υπάρξουν επιπτώσεις για το πράσινο Ecu. Έχω την άποψη πως η Επιτροπή θα πρέπει να προετοιμαστεί για ένα τέτοιο ενδεχόμενο.
<P>
Θα ήθελα ακόμα να μάθω την άποψη της Επιτροπής σχετικά με τα όσα ανήγγειλε μόλις τώρα ο κ. Hallam. Τώρα έχουμε μέγιστη απόκλιση 5 % προς τα πάνω και 2 % προς τα κάτω, πριν ληφθεί κάποιο μέτρο. Μήπως μπορούμε να το εξισώσουμε: και προς τις δύο κατευθύνσεις 3 % ή 5 % ή ό, τι άλλο θέλετε, ώστε στο μέλλον, όταν η ΟΝΕ θα είναι πια γεγονός, το θέμα να καταστεί δημοσιονομικά ουδέτερο.

<SPEAKER ID=30 LANGUAGE="FR" NAME="Souchet">
Kύριε Πρόεδρε, αγαπητοί συνάδελφοι, η παρούσα έκθεση της εκτελεστικής Επιτροπής είναι απόρροια της δέσμευσης που ανέλαβε το Συμβούλιο Γεωργίας τον Ιούνιο του 1995, "να καταρτίζει κάθε χρόνο έκθεση αναλύοντας τις συνέπειες για την κοινή γεωργική πολιτική και την ενιαία αγορά των νομισματικών διακυμάνσεων και του ισχύοντος γεωργονομισματικού καθεστώτος, η οποία θα συνοδεύεται από κατάλληλες προτάσεις για την αντιμετώπιση των δυσκολιών που ενδεχομένως να ανακύψουν». Τα μέρη Α και Β αφιερώνονται στην περιγραφή των νομισματικών και γεωργονομισματικών γεγονότων της περιόδου 1995-1996, περιλαμβανομένης της χορήγησης αντισταθμιστικών ενισχύσεων. Η διατύπωση της αιτιολογικής αναφοράς Α, όπως προτείνεται στην τροπολογία 1, αντιστοιχεί σαφώς στο μέρος αυτό που περιγράφηκε στην έκθεση της Επιτροπής. Θα ψηφίσουμε, επομένως, υπέρ αυτής της τροπολογίας. Το μέρος Γ αποτελεί προσέγγιση των οικονομικών συνεπειών στο επίπεδο των γεωργικών αγορών και των εισοδημάτων των γεωργών, και στο μέρος Δ αξιολογούνται οι συνέπειες του γεωργονομισματικού καθεστώτος για τα κοινοτικά κεκτημένα.
<P>
Στην ετήσια έκθεσή της για το γεωργονομισματικό καθεστώς, η Επιτροπή προτείνει κατά βάθος να εγκαταλειφθεί ο πράσινος συντελεστής για τους εισγωγικούς δασμούς, προβάλλοντας ως στόχο την απλοποίηση των γεωργονομισματικών κανόνων. Στο αρχκό σχέδιο της έκθεσης του κ. Hallam υποστηριζόταν η πρόταση αυτή. Στο σημερινό σύστημα συνυπάρχουν δύο συντελεστές για τον υπολογισμό των τελωνειακών δασμών: ο τελωνειακός συντελεστής και ο πράσινος συντελεστής, ο αποκαλούμενος συντελεστής γεωργικής μετατροπής. Επιθυμία όλων μας είναι να απλοποιηθεί το σύστημα αυτό, αλλά, αντίθετα προς τις αρχικές προτάσεις του εισηγητή, αυτή η απλοποίηση δεν πρέπει να επιχειρηθεί, κατά τη γνώμη μας, με αποκλειστική προσφυγή στον τελωνειακό συντελεστή, αλλά, τουναντίον, με συστηματική χρήση του πράσινου συντελεστή.
<P>
Ο πράσινος συντελεστής είναι πράγματι μεγαλύτερος του τελωνειακού. Η διαφορά του συντελεστή μετατροπής μεταξύ των δύο συντελεστών μπορεί να φθάσει σε ποσοστό 5 %. Κατά συνέπεια, η πρόταση της Επιτροπής, όπως και του εισηγητή, τείνει στη μείωση της κοινοτικής προστασίας. Εδώ γνωρίζουμε όλοι μας ότι, στο γνωστό μας πολύ δύσκολο διεθνές πλαίσιο, η κοινοτική προτίμηση απειλείται διαρκώς και συχνά δέχεται επιθέσεις ταυτόχρονα ως αποτέλεσμα των συμφωνιών της ΟΝΕ και των πολυάριθμων συμφωνιών που υπεγράφησαν μεταξύ της Ευρωπαϊκής Ένωσης και τρίτων χωρών. Είναι, επομένως, ιδιαίτερα σημαντικό να διατηρηθεί η μέγιστη δυνατή προστασία και, κατά συνέπεια, ο πράσινος συντελεστής. Ο εν λόγω συντελεστής θα εξακολουθεί να χρησιμοποιείται για τις εξαγωγικές επιδοτήσεις και για τις εσωτερικές τιμές, και τούτο όποιος κι αν είναι ο τρόπος υπολογισμού που επιλέγεται για τον υπολογισμό των τελωνειακών δασμών. Ουσιαστικά, η πραγματική απλοποίηση είναι αυτή που προτείναμε σε μία τροπολογία που κατέθεσα με το συνάδελφό μου Edouard des Places και η οποία εγκρίθηκε από την Επιτροπή Γεωργίας. Η αληθινή απλοποίηση συνίσταται στη χρήση του πράσινου συντελεστή για τον υπολογισμό των τελωνειακών δασμών, όπως συμβαίνει ήδη για τον υπολογισμό των εξαγωγικών επιδοτήσεων και των εσωτερικών τιμών. Οι υπόλοιπες τροπολογίες που καταθέσαμε στην επιτροπή με το συνάδελφό μου Edouard des Places και οι οποίες εγκρίθηκαν στο σύνολό τους μας δίδουν, κύριε εισηγητά, το δικαίωμα να υποστηρίξουμε την την πρόταση ψηφίσματός σας στο σύνολο της, με εξαίρεση την αιτιολογική αναφορά Α, όπου προτιμούμε τη διατύπωση της τροπολογίας 1.
<P>
Συμπερασματικά, κύριε Πρόεδρε, όλοι επιθυμούμε απλοποίηση των διοικητικών εργασιών για όλες τις ευρωπαϊκές δραστηριότητες. Η προσέγγισή μας αποκλίνει από την προσέγγιση της Επιτροπής σε ένα συγκεκριμένο σημείο: εμείς επιθυμούμε να διατηρήσουμε στο μέγιστο δυνατό βαθμό την κοινοτική προτίμηση. Το παράδειγμα αυτό της επιλογής ενός μοναδικού συντελεστή μετατροπής για τους τελωνειακούς δασμούς μας δείχνει ότι η Επιτροπή, από την πλευρά της, υποστηρίζει συστηματικά τη λύση που διαφυλάσσει λιγότερο τα συμφέροντα της ευρωπαϊκής γεωργικής οικονομίας. Ούτε διεθνής συμφωνία ούτε νομική δέσμευση υποχρέωναν την Επιτροπή να μας προτείνει για τον υπολογισμό των τελωνειακών δασμών τον τελωνειακό συντελεστή αντί του πράσινου συντελεστή. Γιατί λοιπόν το έκανε; Όπως και πολλοί γεωργοί, μετά από τέτοιου είδους προτάσεις και κυρίως μετά από την ανάγνωση της Ατζέντας 2000, αναρωτιέμαι κι εγώ εάν η Ευρωπαϊκή Επιτροπή επιθυμεί πράγματι να διαφυλάξει τη μόνη πραγματικά ολοκληρωμένη κοινοτική πολιτική που υφίσταται και στην οποία βασίζεται σε μεγάλο βαθμό η νομιμότητα της Ένωσης, την κοινή γεωργική πολιτική.

<SPEAKER ID=31 LANGUAGE="EN" NAME="Hardstaff">
Kύριε Πρόεδρε, θα ήθελα με τη σειρά μου να συγχαρώ το συνάδελφό μας David Hallam για την εξαιρετική έκθεση που παρουσίασε, η οποία αποσαφηνίζει κατά κάποιον τρόπο αυτό το ιδιαιτέρως πολύπλοκο θέμα, και συγκεκριμένα τον τρόπο με τον οποίο λειτουργεί το γεωργονομισματικό καθεστώς. Έχοντας διαβάσει την έκθεση αυτή, αισθάνομαι σίγουρα ότι την κατανοώ πολύ καλύτερα.
<P>
Θα ήθελα επίσης να διαβεβαιώσω τους συναδέλφους ότι ούτε αυτός έγραψε το λόγο μου σήμερα το πρωί, ούτε κι εγώ το λόγο του εχθές για την έκθεσή μου. Οι έπαινοι είναι, επομένως, πολύ ειλικρινείς.
<P>
Ένας από τους λόγους που καλωσορίζω την έκθεση αυτή είναι επειδή οι αγρότες πρέπει να παλεύουν στη δουλειά τους ενάντια σε πάρα πολλές αβεβαιότητες. Μία πάρα πολύ μεγάλη καταιγίδα ή δύο ή τρεις εβδομάδες πάρα πολύ μεγάλης ξηρασίας σε λάθος χρονική στιγμή κατά τη διάρκεια του έτους μπορούν να είναι καθοριστικές για το κατά πόσον θα έχουν κέρδος ή ζημία από την εργασία μιας ολόκληρης χρονιάς.
<P>
Οι διακυμάνσεις των συναλλαγματικών ισοτιμιών καθιστούν ακόμα πιο επισφαλή το μελλοντικό προγραμματισμό. Πιστεύεται ότι το γεωργονομισματικό καθεστώς θα παράσχει κάποια προστασία έναντι του επισφαλούς αυτού χαρακτήρα. Ωστόσο, όπως επισημαίνεται στην έκθεση, δεν υπάρχει απαραιτήτως ισορροπία μεταξύ των αυξήσεων και των μειώσεων των συναλλαγματικών ισοτιμιών, γι'αυτό και χρειάζονται προσαρμογές προκειμένου να εξασφαλισθεί ότι οι αγρότες σε μία ομάδα χωρών δε αδικούνται μέσω τέτοιου είδους νομισματικών διακυμάνσεων.
<P>
Καλωσορίζω πολύ θερμά τις προτάσεις του ψηφίσματος του κ. Hallam όπου συνιστάται η διατήρηση της μεγαλύτερης δυνατής σταθερότητας στη γρήγορη πορεία προς την εισαγωγή του Ευρώ. Επιθυμούμε μόνο ελάχιστες αλλαγές στο υπάρχον καθεστώς, αυτές που είναι απαραίτητες για τη διατήρηση της οικονομικής ισορροπίας στο γεωργικό τομέα κατά τη διάρκεια της μεταβατικής αυτής περιόδου. Πιστεύω ότι οι αγρότες σε ολόκληρη την Ευρώπη θα καλωσορίσουν τις συστάσεις αυτές, δεδομένου ότι η αβεβαιότητα αποτελεί το μεγαλύτερο πρόβλημά τους σε έναν τομέα όπου ο μακροπρόθεσμος προγραμματισμός είναι απολύτως αναγκαίος.

<SPEAKER ID=32 LANGUAGE="EN" NAME="ΜcCartin">
Θα ήθελα κι εγώ να συγχαρώ τον κ. Hallam για την έκθεσή του και να τον ευχαριστήσω για τις ηρωικές προσπάθειές του να φωτίσει ένα πολύ περίπλοκο θέμα. Ακουσα κάποτε ένα πρώην μέλος του Συμβουλίου των Υπουργών να λέει ότι έθεσε ανεπισήμως σε όλους τους υπουργούς οικονομικών που κάθονταν γύρω από το τραπέζι την ερώτηση τι είναι τα NCA, και ούτε ένας δεν μπόρεσε να το απαντήσει. Έπρεπε να βρουν κάποιον από την Επιτροπή. Ο κ. Hallam τα κατάφερε καλύτερα.
<P>
Διαφωνώ με ένα σημείο στην αρχή της πρώτης παραγράφου της έκθεσής του όπου αναφέρεται ότι το όλο θέμα της ΟΝΕ αμφισβητείται σε μεγάλο βαθμό, ή, εν πάση περιπτώσει, εκφράζεται αυτό το νόημα έστω και αν η διατύπωση είναι διαφορετική. Εμείς στο Σώμα αυτό δεν πρέπει να παραδεχόμαστε την ύπαρξη καμιάς αμφιβολίας για την ΟΝΕ. Το Κοινοβούλιο πρέπει να παραδέχεται ότι η ΟΝΕ θα προχωρήσει σύμφωνα με το χρονοδιάγραμμα. Έως τα μέσα του επόμενου έτους θα έχουμε, πράγματι, ευρωπαϊκή νομισματική ένωση, ίσως για ένα 80 % του συνόλου της οικονομίας των 15 χωρών μας και πρέπει να προχωρούμε σε αυτή τη βάση.
<P>
Θα επιθυμούσα να επισημάνω επίσης ότι ο κ. Ηallam φαίνεται να υπονοεί ότι ενδεχομένως θα πρέπει να συνεχίσουμε με το ίδιο καθεστώς και μετά τη νομισματική ένωση. Ακόμα κι αν τούτο δε συνεπάγεται κανένα κόστος για τον κοινοτικό προϋπολογισμό, χορηγεί σε ορισμένους αγρότες περιοχών με ισχυρό νόμισμα ενισχύσεις εις βάρος αγροτών σε χώρες με ασθενές νόμισμα, και δε θα μπορούσα να συμφωνήσω ότι χρειάζεται να συμβαίνει κάτι τέτοιο.
<P>
Πιστεύω ότι θα έχουμε νομισματική ένωση έως τα μέσα του επόμενου έτους. Απαξ και καθορισθούν οι ισοτιμίες, ολόκληρο το γεωργονομισματικό καθεστώς καθίσταται εντελώς περιττό. Περίπου 80 % της οικονομίας της Ευρωπαϊκής Ένωσης θα περιλαμβάνεται στο σύστημα, και θα υπάρχουν μία ή δύο χώρες που θα επιθυμούν να ενταχθούν, αλλά των οποίων τα νομίσματα είναι πάρα πολύ ασθενή. Θα ήταν μεγάλο λάθος να προτείνουμε την επιβολή φόρου στους αγρότες που πραγματοποιούν εξαγωγές από αυτές τις χώρες, εάν οι κυβερνήσεις τους είναι αναγκασμένες να υποχωρήσουν σε υποτίμηση του νομίσματός τους.
<P>
Από την άλλη πλευρά, δεν μπορώ να δεχθώ ότι σε χώρες με ισχυρά νομίσματα και επιλέξιμες να συμμετέχουν στην Ευρωπαϊκή Ένωση, αλλά απρόθυμες να το πράξουν, θα δοθεί η διευκόλυνση της επιδότησης των ονομαστικών μειώσεων των τιμών που προκύπτουν σε περίπτωση που τα νομίσματά τους ανατιμηθούν έναντι του Ευρώ. Κάτι τέτοιο θα είναι σαν να προσφέρεται στις χώρες αυτές ένα είδος κινήτρου για να μη συμμετέχουν στη νομισματική ένωση, εάν έχουν ισχυρά νομίσματα και είναι επιλέξιμες για τη συμμετοχή αυτή.
<P>
Πιστεύω ότι θα πρέπει να προσωρήσουμε με βάση ότι θα χρησιμοποιούμε το Ευρώ από την ημέρα της σταθεροποίησης των ισοτιμιών. Από τη στιγμή αυτή και μετά ολόκληρο το καθεστώς είναι περιττό και οι αγρότες στο πλαίσιο του συστήματος διαθέτουν απόλυτη ασφάλεια, ενώ οι αγρότες εκτός αυτού θα αντιμετωπίζουν προβλήματα, όπως σε κάθε άλλον τομέα της οικονομίας τους - μεταποίηση, βιομηχανία, υπηρεσίες, εισαγωγές/εξαγωγές. Οι εν λόγω αγρότες ανταλλάσσουν τα χρήματά τους βάσει της ισοτιμίας που τους προσφέρει το Ευρώ, και δε χρειάζεται κανένα άλλο καθεστώς. Μπορώ να κατανοήσω γιατί στο παρελθόν ασκούνταν πολιτική πίεση σε χώρες όπως η Γερμανία και η Ολλανδία όπου σημειωνόταν ταχύτατη ανατίμηση των νομισμάτων: πιέζονταν σε πολιτικό επίπεδο να προβούν σε κάποιες παραχωρήσεις.
<P>
Υπενθυμίζω ότι σε μία έκθεση που συνέταξα το 1992 το Κοινοβούλιο απέρριψε το σύστημα πλήρους μεταστροφής "switch over», σύστημα που συνεπαγόνταν ενδεχομένως δαπάνες από τον ευρωπαϊκό προϋπολογισμό. Η Ομάδα μου διαφώνησε τότε μαζί μου, αλλά το σύστημα αυτό συνεπαγόταν δαπάνες ύψους περίπου 7 δισεκατομμυρίων ECU για τον ευρωπαϊκό προϋπολογισμό. Ήμουν αντίθετος επειδή προέβλεπε τυχαίες και απρογραμμάτιστες αυξήσεις των εισοδημάτων των αγροτών τις οποίες δεν επιζητούσαν και δεν περίμεναν. Εάν διαθέταμε σήμερα αυτά τα 7 δισεκατομμύρια ECU στις πτυχές της γεωργικής μας πολιτικής που αφορούν την ανάπτυξη της υπαίθρου, θα μπορούσαν να χρησιμοποιηθούν για την επίτευξη κοινωνικών και οικονομικών στόχων που αγγίζουν περισσότερο τις καρδιές των περισσοτέρων σε αυτό το Σώμα.

<SPEAKER ID=33 NAME="Δασκαλάκη">
Κύριε Πρόεδρε, θα ήθελα εν πρώτοις να συγχαρώ τον κ. Hallam για αυτήν την έκθεση σχετικά με ένα πολύ ευαίσθητο θέμα. Διατηρώ όμως και εγώ πολλές ανησυχίες, όπως και άλλοι συνάδελφοι εδώ, για ορισμένες από τις προτάσεις της Επιτροπής.
<P>
Η πρόταση της Επιτροπής σχετικά με το γεωργονομισματικό καθεστώς της ενιαίας αγοράς είναι στις γενικές της γραμμές σωστή. Πολύ σωστά ο εισηγητής υπογραμμίζει ότι στο παρόν στάδιο δεν είναι ενδεδειγμένο να προταθούν μείζονος σημασίας μεταρρυθμίσεις, καθόσον η τρίτη φάση της Οικονομικής και Νομισματικής 'Ενωσης από τον Ιανουάριο του 1999 θα μεταβάλει τις ρυθμίσεις αυτές.
<P>
Θα ήθελα να προσθέσω όμως ότι ειδικότερα σε ό, τι αφορά το προτεινόμενο στο εδάφιο δ) της παραγράφου 1 δίκτυο ασφαλείας με ανώτατο και κατώτατο όριο σε τοπικό νόμισμα, αυτό δεν μπορεί να υπερβαίνει το περιθώριο του + 2-3 % το πολύ, και μοιάζει ότι το εδάφιο ε) της ίδιας παραγράφου δημιουργεί περισσότερα προβλήματα από εκείνα που έχει την πρόθεση να λύσει. Κατά την δική μας άποψη θα ήταν καλό να είχε απαλειφθεί εντελώς. Μία τέτοια δυνατότητα μετακύλησης κοινοτικών πόρων, όπως προτείνεται εδώ, είναι πάρα πολύ εύκολο να οδηγήσει χώρες που έχουν ισχυρότερες οικονομίες να παίζουν νομισματικά παιγνίδια με τις ισοτιμίες εις βάρος οικονομικά ασθενέστερων χωρών, καθώς οι τελευταίες αυτές δεν θα μπορούν να αντιδράσουν. Επί πλέον περιορίζει την ελεύθερη άσκηση της δημοσιονομικής πολιτικής από τα κράτη μέλη σε μία φάση πριν από την ΟΝΕ, διότι το εδάφιο αυτό αποτελεί στην πραγματικότητα ένα σύστημα επιβράβευσης και τιμωρίας. 'Οταν μία χώρα με ασθενέστερη οικονομία υποχρεωθεί σε υποτίμηση του νομίσματός της προκειμένου να επιτύχει μία ανάκαμψη και μία μεγαλύτερη ευελιξία στις εξαγωγές, τότε έρχεται με το σύστημα αυτό η Ευρωπαϊκή 'Ενωση και τιμωρεί τον αγρότη. Παίρνει δηλαδή τα ποσά και τα δίνει στους ισχυρότερους, συνεχίζοντας έτσι έναν μάλλον φαύλο κύκλο.
<P>
Η Επιτροπή επισημαίνει μεν ότι δεν υπήρχαν μεγάλες νομισματικές διακυμάνσεις, αλλά αναφέρει ότι υποτιμήθηκαν ισχυρά νομίσματα ενώ υπήρξε και τάση για ανατίμηση άλλων. Αυτό μπορεί να είναι γεγονός, δεν είναι όμως αρκετό για να καταλήξουμε σε τέτοιου είδους μέτρα. Στα συμπεράσματα της αιτιολογικής έκθεσής του ο εισηγητής υποστηρίζει την Επιτροπή στην θέση της ότι η Κοινότητα πρέπει κατά κάποιο τρόπο να πάψει να διασφαλίζει το εισόδημα των αγροτών, όπως κάνει σήμερα. «Να μην διασφαλίζει» -αναφέρεται»ότι οι αγρότες παίρνουν περισσότερα χρήματα, είτε το νόμισμα υποτιμάται, είτε ανατιμάται». Λογιστικά η σκέψη αυτή μπορεί να έχει ένα έρεισμα. Και είναι προφανές ότι μία ακόμη φορά τα κριτήρια της Επιτροπής ήταν λογιστικά, δημοσιονομικά. Στην πράξη όμως οι αγρότες κάνουν μία πάρα πολύ σκληρή δουλειά, αστάθμιτη, εξαρτώμενη από χίλιους δυο εξωτερικούς κινδύνους που δεν είναι μόνον οι καιρικές συνθήκες και οι φυσικές καταστροφές, όπως αναφέρθηκε και εδώ σήμερα, είναι και ορισμένες αποφάσεις τεχνοκρατών σε ευρωπαϊκό επίπεδο.

<SPEAKER ID=34 LANGUAGE="FI" NAME="Virrankoski">
Κύριε Πρόεδρε, η έκθεση του κυρίου David Hallam σχετικά με τη λειτουργικότητα του συναλλαγματικού συστήματος της γεωργίας τα χρόνια 1995-1996, μας δίνει αρκετά καλή εικόνα για το σύστημα. Εκφράζω τις θερμές μου ευχαριστίες στον κύριο Hallam. Με το σύστημα του πράσινου Εcu ο σκοπός είναι να υλοποιηθούν δυο στόχοι του Κανονισμού, άρθρο 39: την εγγύηση ικανοποιητικού εισοδήματος των αγροτών και την απελευθέρωση τής αγοράς. Σε σχέση με τον βασικό αυτό στόχο, το σύστημα έχει λειτουργήσει αρκετά καλά. Σε αυτό συνέβαλε η σχετική σταθερότητα μεταξύ των νομισμάτων των κρατών μελών. Καμία νομισματική κρίση όπως στην αρχή της δεκαετίας δεν έχει παρουσιασθεί.
<P>
Στο μέλλον, το συναλλαγματικό σύστημα της γεωργίας θα πρέπει να προσαρμοσθεί σε δυο μεγάλες προκλήσεις: στην πιθανή υλοποίηση της τρίτης φάσης της Ευρωπαϊκής Νομισματικής Ένωσης και την είσοδο της αγροτικής παραγωγής στην παγκόσμια αγορά. Η μετάβαση στην αρχή του 1999 στο ενιαίο νόμισμα θα επιφέρει κάποια σταθερότητα στη διαχείριση της Κοινής Αγροτικής Πολιτικής. Τα κράτη μέλη, τα οποία θα συμμετάσχουν στο σύστημα του ενιαίου νομίσματος, δεν θα έχουν πια αμοιβαίες διακυμάνσεις της χρηματοδότησης. Αντί αυτού πρέπει να επιλυθεί το ζήτημα των χωρών οι οποίες πιθανό να μείνουν έξω από τον χώρο της Ευρωπαϊκής Νομισματικής Ένωσης. Σε αυτές ανήκουν ίσως τέτοιες σημαντικές αργοτικές χώρες - με βάση τη δημόσια συζήτηση τουλάχιστο - όπως η Αγγλία, η Δανία και η Σουηδία, ίσως να υπάρξουν και άλλες. Κανένα σχέδιο για νέο σύστημα δεν έχει προταθεί από την Επιτροπή. Η διαμόρφωση αυτού του συστήματος είναι όμως επίκαιρο ζήτημα όπως δισπιστώθηκε σε πολλές παρεμβάσεις.
<P>
Ένα άλλο ζήτημα είναι η είσοδος της αγροτικής παραγωγής προς την παγκόσμια αγορά. Η βασική αρχή της αγροτικής πολιτικής του εγγράφου Ατζέντα 2000 είναι η προσαρμογή του επιπέδου ενίσχυσης της αγροτικής πολιτικής στις τιμές της παγκόσμιας αγοράς. Η παγκόσμια αγορά κυριαρχείται όμως σε αρκετά μεγάλο βαθμό από το δόλάριο των ΗΠΑ. Κατά τη διάρκεια του τελευταίου χρόνου το δολάριο έχει υπερτιμηθεί π.χ. έναντι του Εcu περισσότερο από είκοσι τοις εκατό. Αυτό γίνεται τουλάχιστον εν μέρει λόγω της αστάθειας, η οποία επικρατεί στον κόσμο ως προς το νέο ενιαίο νόμισμα. Αφού μπορεί να είναι ασταθής η τιμή του ευρώ ιδιαίτερα κατά την πρώτη περίοδο της εφαρμογής της, οι τιμές των αγροτικών προϊόντων στην παγκόσμια αγορά μπορούν να παρουσιάσουν μεγάλες διακυμάνσεις όταν μετατρέπονται αυτές σε εύρω. Αυτό από την πλευρά του θα αντικαθρεφτισθεί συντόμως στις εσωτερικές τιμές και τις αγροτικές ενισχύσεις της ΕΕ, με αποτέλεσμα να γίνουν γρήγορες ταλαντεύσεις. Γι' αυτό τον λόγο οι εσωτερικές διασυνδέσεις της Ατζέντας 2000 με την παγκόσμια αγορά και μέσω αυτής, παραδείγματος χάριν, στο δολάριο των ΗΠΑ πρέπει να γίνουν αντικείμενο εξονυχιστικής περισυλλογής. Πρέπει να δοθεί φροντίδα, ώστε με την υλοποίηση του ευρώ η διακύμανση των τιμών και των ενισχύσεων να μην αυξηθεί αλλά να μειωθεί.

<SPEAKER ID=35 LANGUAGE="DE" NAME="von Habsburg">
Κύριε Πρόεδρε, αν μου επιτρέπεται, θέλω πρώτα να στραφώ προς τον φίλο μου κύριο Hallam, ο οποίος στην αρχή δικαίως επισήμανε ότι πρόκειται για πραγματικά σημαντικό θέμα, αλλά δυστυχώς το παρουσίασε σε μια πολύ άδεια αίθουσα.
<P>
Εγώ συμμετείχα από τη αρχή. Γι' αυτό θέλω να τον παρηγορήσω και να του πω ότι η εμπειρία μου λέει το εξής, εκείνοι που παρευρίσκονται την Παρασκευή είναι αυτοί που είναι υπέρ της ποιότητας, ενώ όσοι δεν παρευρίσκονται δεν είναι υπέρ της ποιότητας!
<P>
Η έκθεση του κυρίου Hallam είναι πολύ επίκαιρη. Τα πράγματα είναι έτσι ακριβώς όπως τα υπογράμμισε στην ομιλία του. Σήμερα μπορούμε να επιδιώξουμε μόνο κάτι το βραχυπρόθεσμο μιας και η συνολική οικονομική κατάσταση θα επιφέρει μεγάλες αλλαγές. Ιδιαίτερα σε αυτή τη συζήτηση έγινε ακόμα μια φορά ξεκάθαρο το πόσο σημαντικό είναι για μας να έχουμε το κοινό ευρωπαϊκό νόμισμα.
<P>
Μπορώ να αναφερθώ μόνο στη δική μου εκλογική περιφέρεια, την ορεινή Βαυαρία. Οι αγρότες μας περιμένουν αυτά τα ευρωπαϊκά χρήματα, διότι το βασικό εμπόριο πραγματοποιείται στην Ιταλία και, όπως γνωρίζουμε, η ιταλική λιρέτα είχε το τελευταίο διάστημα αρκετές διακυμάνσεις, γι' αυτό και οι αγρότες μας είχαν περισσότερα προβλήματα. Μόλις αποκτήσουμε ένα ευρωπαϊκό νόμισμα δεν θα μπορεί να υπάρξει η προηγούμενη κατάσταση. Τότε εύχομαι να έχουμε σταθερότητα και, θα έλεγα, ότι επειδή η πρόταση του κυρίου Hallam είναι κυρίως μια μεταβατική πρόταση, είναι ζωτικής σημασίας.
<P>
Αυτό συμβαίνει εν γένει με όλα τα θέματα που έχουν σχέση με τη γεωργία, είναι αποφασιστικής σημασίας, μιας και θέλουμε να προχωρήσουμε σε αλλαγές. Αυτή είναι η προσωπική μου άποψη, διότι οι μελλοντικές προβλέψεις όσον αφορά τη γεωργία είναι μακροπρόθεσμα άριστες. Αυτό το υποστηρίζω για τον εξής απλό λόγο: η βιομηχανική μας κοινωνία οδηγείται με γοργούς ρυθμούς προς αδιέξοδο. Τα περισσότερα τα οικοδομήσαμε με μη ανανεώσιμες πρώτες ύλες. Τώρα έφτασε η στιγμή των ανανεώσιμων πρώτων υλών. Θα έπρεπε όμως να είχαμε λάβει υπόψη μας τη διαμάχη στον τομέα της αλιείας ως μια μεγάλη προειδοποίηση.
<P>
Πριν από δέκα χρόνια μας έλεγαν πως η θάλασσα είναι ο πιο απεριόριστος χώρος και ότι εκεί θα επιλύονταν όλα τα προβλήματα. Σήμερα αντιμετωπίζουμε προβλήματα στις θάλασσες με τις διαμάχες στον τομέα της αλιείας, διαμάχες μεταξύ Ευρώπης και Καναδά, μεταξύ Ευρώπης και Αφρικής, μεταξύ Γαλλίας και Ισπανίας. Πρέπει να αναγνωρίσουμε ότι έφτασε το τέλος των μη ανανεώσιμων πρώτων υλών. Οι ανανεώσιμες πρώτες ύλες έρχονται τώρα από την γεωργία. Γνωρίζουμε πολύ καλά, ότι αν ασχοληθεί κανείς λιγάκι με αυτό το πρόβλημα και δεν είναι τυφλωμένος από τις κριτικές ορισμένων μεγάλων πολυεθνικών επιχειρήσεων θα καταλάβει πως δεν αποτελεί μουσική του μέλλοντος.
<P>
Ας πάρουμε π.χ. τα καύσιμα. Τώρα τελευταία είχα έλθει με το αυτοκίνητό μου στην Ολομέλεια. Το αυτοκίνητό μου κινείται με φυσικά έλαια, όχι με κράμβη, αλλά με ένα έλαιο που παράγεται από χόρτα. Είναι θαυμάσιο να οδηγεί κανείς με αυτό. Αποτελεί μια πραγματικότητα, ότι στη Γερμανία π.χ., προσπαθούν με κάθε τρόπο να μην κατασκευαστούν πρατήρια που να πωλούν αυτά τα προϊόντα λόγω του ότι αυτά είναι πολύ πιο φθηνά από τα προσφερόμενα προϊόντα, διότι το κράτος δεν μπόρεσε ακόμη να επεκτείνει τη ληστεία του και σε αυτά τα είδη. Το πιο σημαντικό είναι να κάνουμε ό, τι είναι δυνατό για τη γεωργική πολιτική έτσι ώστε να διατηρήσουμε τις γεωργικές μας δομές για εκείνες τις στιγμές που θα είναι πολύ απαραίτητες. Θα έλεγα πως στη δική μου ηλικία μπορεί να μου επιτρέπονται οι προφητείες, διότι πάντα σ' αυτές τις περιπτώσεις λέμε ότι δεν θα είμαι πια εδώ όταν θα έρθετε να με ελέγξετε, μπορούμε μόνο να ελπίζουμε πως πραγματικά θα διατηρηθούν αυτές οι γεωργικές δομές, οι οποίες θα αποτελούν και στο μέλλον τη βάση της δικής μας γεωργίας και πρέπει να κάνουμε τα πάντα ώστε να ληφθούν μέτρα αλλαγών για τους αγρότες.
<P>
Με αυτό το πνεύμα θέλω να ευχαριστήσω θερμά τον κύριο Hallam για τις προτάσεις που διετύπωσε, διότι υποστηρίζει και αυτή την άποψη. Νομίζω ότι πρέπει ευχαρίστως να υιοθετήσουμε αυτή την έκθεση και τις προτάσεις.
<P>
(Χειροκροτήματα)

<SPEAKER ID=36 LANGUAGE="DE" NAME="Graefe zu Baringdorf">
Τάσσομαι με τις απόψεις του κυρίου Hallam σε ό, τι αφορά τη σημασία που έχει για την ευρωπαϊκή ήπειρο η γεωργική οικονομία. Μόνο κύριε Hallam, στην ηλικία σας θα έπρεπε να σκεφτείτε αν πρέπει να προσχωρήσετε στην Ομάδα των Πρασίνων, διότι με τις πρατάσεις σας ως μέλος της Ομάδας των Χριστιανοδημοκρατών δεν βρισκόσαστε σε καλά χέρια. Διότι η Χριστιανοδημοκρατική Ομάδα υποστήριξε όχι μόνο εδώ, αλλά και στα εθνικά κοινοβούλια μια πολιτική η οποία βρίσκεται ακριβώς σε αντίθετη κατεύθυνση, δηλαδή την καταστροφή των γεωργικών επιχειρήσεων που εσείς υιοθετήσατε, τις οποίες όμως χρειαζόμαστε κατεπειγόντως. Στην Ευρωπαϊκή Ενωση κάθε δυο λεπτά καταστρέφεται μια γεωργική επιχείρηση και αυτές συνήθως είναι οι μικρές επιχειρήσεις. Κάθε χρόνο στην ευρωπαϊκή γεωργική οικονομία χάνονται 500.000 θέσεις εργασίας. Αυτός είναι ένας συνταρακτικός ισολογισμός και αν θέλουμε να τον αλλάξουμε τότε πρέπει να λάβουμε υπόψη τις ιδέες σας, ή αυτό που πάντα ήταν η αγροτική πολιτική των Πρασίνων, δηλαδή να θέσουμε τη στήριξη της αγροτικής οικονομίας ως στόχο της αγροτικής πολιτικής.
<P>
Ετσι δεν θα χρειαζόμασταν να αναφερθούμε στην έκθεση αυτή που σήμερα επεξεργαζόμαστε, διότι κύριε Hallam, υπάρχουν δυο δυνατότητες για να ξεπεράσουμε αυτό το σύστημα. Η μια δυνατότητα είναι να προχωρήσουμε προς τη Νομισματική Ένωση, στην οποία αναφερθήκατε το δεύτερο σύστημα θα ήταν να δοθούν χρήματα με την κρατική παρέμβαση στην αγορά και με τις επιδοτήσεις των εξαγωγών. Διότι αυτά τα οικονομικά μέτρα και τα μέτρα αντιστάθμισης, για τα οποία σήμερα εδώ συζητάμε, είναι αναγκαία μόνο για εκείνους τους τομείς και τα προϊόντα για τα οποία υφίσταται ο παρεμβατικός χαρακτήρας. Αρα είναι οι κλασικοί κανόνες της αγοράς προϊόντων, δηλαδή δεν έχουμε π.χ. τις πατάτες, τα λαχανικά, τα φρούτα, δεν έχουμε όλο το φάσμα των προϊόντων με τα οποία εμείς στο Baringdorf πηγαίναμε από το κτήμα κατευθείαν στην αγορά και είχαμε άμεσες συνδέσεις με τους παραγωγούς και με τους καταναλωτές. Αυτοί θα μείνουν ανέπαφοι από νομισματικές διακυμάνσεις.
<P>
Επίσης, δεν παίρνουμε καμία γεύση από τις αντισταθμιστικές πληρωμές που δεν αφήνουν ανέπαφο αυτό το οικονομικό σύστημα. Εμείς παίρνουμε τις τιμές μας κατευθείαν από την αγορά, οι τιμές καθορίζονται από την ποιότητα των προϊόντων μας και από τη συνείδηση των καταναλωτών, καθώς αυτά τα προϊόντα έχουν για αυτούς μια ιδαίτερη αξία. Κινούμαστε όλο και περισσότερο προς μια κατεύθυνση στην οποία η τιμή δεν θα καθορίζεται μόνο από την ποιότητα που υπάρχει στα προϊόντα και η οποία μετράται ποσοτικά, αλλά σε αυτά τα προϊόντα μετράει, έτσι θέλω να το εκφράσω, και η εξωτερική ποιότητα. Επίσης, πρέπει να υπάρχει μια δομή στην ύπαιθρο, έτσι ώστε να μην χάσουμε τις παλαιότερες δομές, να διατηρηθεί η πολλαπλότητα των ειδών, να υπάρχουν στην ύπαιθρο αγροτικές επιχειρήσεις, έχοντας και μια εικόνα από την πρώην Λαϊκή Δημοκρτατία της Γερμανίας όπου υπήρχαν επιχειρήσεις χωρίς καμία απολύτως αισθητική αντίληψη.
<P>
Χωρίς να θέλω να επιπλήξω, οι πολιτιστικές επιδόσεις της Ευρώπης βρίσκονται στην ύπαιθρο, εκεί βρίσκονται οι πηγές της. Οι γεωργοί θα είχαν δημιουργήσει αυτό τον πολιτισμό, όμως ήταν η βάση αυτού του πολιτισμού. Αν αλλοιώσουμε αυτή τη βάση δεν θα πρέπει να μας ξαφνιάσουν οι πολιτιστικές αλλαγές στην Ευρώπη. Ετσι, τα οικονομικά ζητήματα έχουν σχέση με τη συνολική ανάπτυξη και αυτός είναι ο λόγος που θέλω να απαιτήσω, μιας και έχουμε μπροστά μας να επεξεργαστούμε την Ατζέντα 2000 στην οποία γίνονται διστακτικές προσπάθειες, να βγούμε από το παρεμβατικό σύστημα με κατεύθυνση την παραγωγή ποιοτικών προϊοντων που προορίζονται για την αγορά και, με αφορμή τα παραπάνω, θέλω να κάνω μια πρόταση στο Ευρωπαϊκό Κοινοβούλιο: να δεχθεί με τόλμη και να γνωστοποιήσει ευρέως το σχέδιο μιας άλλης αγροτικής πολιτικής η οποία θα στηρίζεται στη λογική της αγροτικής βιομηχανίας. Όταν μετά, όπως μας το επιτρέπει το Σύνταγμά μας και οι κανόνες της ελεύθερης αγοράς, κάποιος θελήσει να ασχοληθεί με μια συγκεκριμένη παραγωγή αγροτικής βιομηχανίας για να διαθέσει τα προϊόντα στην παγκόσμια αγορά ας το κάνει, όμως τότε παρακαλώ χωρίς να ζητήσει κρατικές επιδοτήσεις. Πρέπει να υπάρξει μια στήριξη για εκείνους που διαφυλάττουν τον πολιτισμό και διατηρούν την ύπαιθρο και παράγουν την ποιότητα και οι οποίοι έχουν επικοινωνία με τους καταναλωτές και δεν ευθύνονται για τα δισεκατομμύρια που πρέπει να πληρώσουμε για τη σπογγώδη εγκεφαλοπάθεια των βοοειδών.
<P>
Ο αγροτικός προϋπολογισμός δεν είναι πολύ υψηλός, η γεωργία δεν είναι πολύ ακριβή. Τα χρήματα δεν ξοδεύτηκαν με τον σωστό τρόπο, δεν ξοδεύτηκαν για τη διατήρηση των δομών αλλά για το ακριβώς αντίθετο. Αν εδώ τολμήσουμε να υποστηρίξουμε ένα θαρραλέο σχέδιο και αν εσείς, κύριε Habsburg, το ξανασκεφθείτε μαζί με την Ομάδα των Πρασίνων, τότε βρισκόμαστε σε έναν καλό δρόμο και τότε θα τιμούν τη μνήμη σας. Τότε θα ακούμε να λέγεται, παρ'όλο που ήταν μεγάλος σε ηλικία, έκανε το σωστό βήμα!

<SPEAKER ID=37 NAME="Bjerregaard">
Κυρία Πρόεδρε, κατ' αρχάς θα ήθελα να ευχαριστήσω την Επιτροπή Γεωργίας και Ανάπτυξης της Υπαίθρου, τον εισηγητή της κ. David Hallam και τα αξιότιμα μέλη του Ευρωπαϊκού Κοινοβουλίου για την υποστήριξη που δίνετε στην πληροφόρηση και στην αγροτική τάξη για την ενιαία αγορά στην περίοδο από 1 Ιουλίου 1995 έως 30 Ιουνίου 1996, και για τη συζήτηση εδώ στην αίθουσα σήμερα. Είμαι πολύ σίγουρος, ότι ο επίτροπος Fischler χαίρεται για τη συζήτηση αναφορικά με την Ατζέντα 2000 και την αγροτική πολιτική, και ασφαλώς με την παρούσα ευκαιρία δεν θα αρχίσω με αυτό το θέμα.
<P>
Μόνο ένα σημείο θέλω να σχολιάσω, ότι η Επιτροπή Γεωργίας και Ανάπτυξης της Υπαίθρου νομίζει ότι είναι πολύ νωρίς για να καταθέσει προτάσεις για μια εντολή του Συμβουλίου αναφορικά με την εφαρμογή της αγρονομισματικής τάξης βάσει του ευρώ. Δεν γνωρίζουμε ακόμα, ποια και πόσα νομίσματα θα λάβουν μέρος και δεν έχομε ιδέα ποιες συναλλαγματικές ισοτιμίες θα καθοριστούν και έτσι δεν γνωρίζουμε τίποτε ούτε για τις νομισματικές αποκλίσεις μεταξύ αυτών των ισοτιμιών και των σημερινών τιμών αγροτικών μετατροπών. Οσον καιρό υπάρχει αβεβαιότητα για το μέγεθος του προβλήματος, η γνώμη της Επιτροπής είναι ότι δεν εξυπηρετεί κανένα σκοπό να επεξεργαστούμε μια πρόταση για μια εντολή του Συμβουλίου.
<P>
Ακόμα κι αν η Επιτροπή μπορεί να δεχτεί εξ ολοκλήρου τις οδηγίες στην απόφαση που προτείνεται, επιτρέπω στον εαυτό μου να προβάλλει μια μικρή παρατήρηση για την πρώτη σκέψη. Νομίζω ότι η δήλωση για τη σχετική νομισματική σταθερότητα είναι πάρα πολύ γενική. Γι' αυτό χαίρομαι που υπάρχει μια τροποποίηση της πρώτης αιτιολογικής σκέψης για να την περιορίσουμε για το χρονικό διάστημα που καλύπτεται από την αναφορά, δηλ. από 1ης Ιουλίου 1995 έως 30 Ιουλίου 1996. Ο κύριος Mulder έκανε ακόμα μερικές συγκεκριμένες ερωτήσεις και εγώ πληροφορήθηκα ότι οι υπηρεσιακοί κύκλοι σκέπτονται επίσης τα προβλήματα που αναφέρθηκαν και επίσης τα διάφορα σενάρια που είναι πιθανά ώστε να έχουν υπόψη τους τα προβλήματα.
<P>
Κλείνοντας θέλω να πω ότι η Επιτροπή είναι σύμφωνη με τις οδηγίες που αναφέρατε στο ψήφισμα σχετικά με τη μελλοντική αγρονομισματική τάξη, δηλαδή την απλότητα και τη διαφάνεια, έναν περιορισμένο αριθμό αλλαγών για τις αγροτικές τιμές μετατροπής και ανεκτές δαπάνες, και με αυτές τις παρατηρήσεις κλείνω τη συζήτηση αφού πρώτα σας ευχαριστήσω.

<SPEAKER ID=38 NAME="Πρόεδρος">
Η συζήτηση έληξε.
<P>
Προχωρούμε τώρα στην ψηφοφορία επί της έκθεσης του κ. Hallam.

<SPEAKER ID=39 NAME="Andersson, Hulthιn και Waidelich">
Απείχαμε από την ψηφοφορία γι' αυτήν την έκθεση. Κατά την άποψή μας είναι επιθυμητό να τροποποιηθεί η αγρονομισματική τάξη της ενιαίας αγοράς το συντομότερο δυνατόν. Είναι απαράδεκτο το κόστος των 1, 3 δισ. Εcu / έτος. Το ερώτημα είναι αν η τάξη δεν έχει εξαντλήσει τον ρόλο της, όταν σήμερα όλοι σχεδόν οι αγρότες μπορούν να επωφεληθούν οικονομικά από αυτήν. Δεν υπάρχει ισορροπία, διότι τα ποσά που καταβάλλονται σε αγρότες χωρών που ανατιμούν το νόμισμα τους, δεν εξισορροπούνται από εξοικονόμηση σε ποσά που καταβάλλονται σε αγρότες, οι οποίοι λαμβάνουν περισσότερα στο εθνικό νόμισμα εξ αιτίας υποτιμήσεων.
<P>
Χαιρετίσαμε τα συμπεράσματα του εισηγητή ότι οι αγρονομισματικές ρυθμίσεις πρέπει να παίζουν έναν μικρότερο ρόλο και να κοστίζουν σημαντικά λιγότερο απ' ό, τι συμβαίνει τώρα. Μιά εξοικονόμηση σε αυτόν τον τομέα είναι επιθυμητή το συντομότερο δυνατόν.

<SPEAKER ID=40 NAME="Van Dam">
Τα θερμά μου συγχαρητήρια στον εισηγητή για την έξοχη έκθεσή του. Με καθησυχάζει ότι και εκείνος επιζητεί απλοποίηση του συστήματος. Και συμφωνώ μαζί του ότι δεν είναι τώρα η στιγμή για μεγάλες αλλαγές, μια που υπάρχουν τόσες αβεβαιότητες γύρω από την ΟΝΕ. Μακροπρόθεσμα όμως θα χρειασθεί μια πιο ριζική μεταρρύθμιση.
<P>
Για την ώρα, οι διακυμάνσεις τιμών δεν έχουν ακόμα ξεπερασθεί. Πρέπει να αναζητήσουμε ένα αυτοχρηματοδοτούμενο σύστημα. Οι προϋποθέσεις στην παράγραφο 1 δ) της πρότασης ψηφίσματος δεν θέτουν τέρμα στον ελλειμματικό χαρακτήρα του συστήματος.
<P>
Μπορεί όμως να κλείσει το άνοιγμα με ένα ασύμμετρο σύστημα. Σε χώρες όπου γίνεται υποτίμηση του νομίσματός τους, οι αντισταθμίσεις για τους γεωργούς μπορούν να παγώνουν το εθνικό τους νόμισμα, ενώ σε χώρες όπου σημειώνεται ανατίμηση, οι αντισταθμίσεις μπορούν να καθορισθούν σε Ecu.
<P>
Με τα ποσά που θα εξοικονομούνται κατ' αυτόν τον τρόπο, οι αγρότες σε χώρες με ανατίμηση, θα μπορούν εκ των υστέρων να αποζημιωθούν. Κατ' αυτόν τον τρόπο, οι γεωργονομισματικές αποζημιώσεις μπορούν να πραγματοποιηθούν χωρίς επιβάρυνση του προϋπολογισμού.
<P>
Κατά τη μεταρρύθμιση του συστήματος το 1995, το Κοινοβούλιο είχε ήδη επισημάνει τον κίνδυνο να συμβάλουν τα κράτη μέλη στην αποζημίωση για την ανατίμηση των πράσινων ισοτιμιών. Από την ετήσια έκθεση της Επιτροπής προκύπτει ότι το Λουξεμβούργο, η Γερμανία και το Βέλγιο αποζημίωσαν τους αγρότες τους με το παρά πάνω. Αλλα κράτη όμως, όπως η Ολλανδία, η Δανία και η Αυστρία, δεν πλήρωσαν το δικό τους μέρος της αντιστάθμισης.
<P>
Έτσι σε παρόμοιες συνθήκες, οι παραγωγοί αντιμετωπίζονταν διαφορετικά, ανάλογα με τη χώρα διαμονής τους. Αυτό δεν συμβιβάζεται με μια ευρωπαϊκή αγορά. Κατά την αναθεώρηση λοπόν του γεωργονομισματικού καθεστώτος, η δυνατότητα εθνικών αποζημιώσεων πρέπει να εξαλειφθεί.
<P>
Ήδη το 1969, το Συμβούλιο εγκατέλειψε την ενιαία αγορά με ενιαία τιμή, αν και αποτελούσε μια από τις βασικές αρχές της κοινής γεωργικής πολιτικής. Ίσως η τρίτη φάση της ΟΝΕ θα επιφέρει την αποκατάσταση αυτής της αρχής σε μεγάλο μέρος της ευρωπαϊκής γεωργικής αγοράς. Με την προϋπόθεση όμως να είναι σταθερές οι συναλλαγματικές ισοτιμίες. Έχοντας υπόψη τις μακροοικονομικές διαφορές ανάμεσα στα κράτη μέλη, δεν αναμένεται κάτι τέτοιο ούτε για το 1998.
<P>
Ελπίζουμε η Ευρωπαϊκή Κεντρική Τράπεζα να ακολουθήσει από την αρχή μια δυναμική νομισματική πολιτική με στόχο τη σταθερότητα των τιμών. Τα εθνικά νομίσματα των χωρών εκτός της ζώνης ΟΝΕ, θα τείνουν προς υποτίμηση έναντι του Ecu, ιδίως όταν θα ενταχθούν χώρες από την Κεντρική και την Ανατολική Ευρώπη.
<P>
Θέλω νααποδείξω με αυτό ότι τα νομισματικά προβλήματα θα παραμένουν, εφόσον η Επιτροπή δεν κατορθώσει να κλείσει το άνοιγμα. Ζητώ λοιπόν από τον Επίτροπο να λάβει σοβαρά υπόψη την πρότασή μου για ένα βελτιωμένο γεωργονομισματικό καθεστώς.
<P>
Η Επιτροπή θέλει να περιμένει μέχρι την 1η Ιανουαρίου 1999 για τη μεταρρύθμιση του καθεστώτος. Εν τω μεταξύ, το Συμβούλιο ECOFIN αποφάσισε να καθορίσει τον προσεχή Μάιο καί τον κατάλογο των συμμετεχόντων στην ΟΝΕ, και τις διμερείς συναλλαγματικές ισοτιμίες των νομισμάτων των χωρών εκείνων. Αναμένεται ότι θα προκύψουν τότε διαφορές με τις διμερείς συναλλαγματικές ισοτιμίες σε σχέση με την πράσινη τιμή. Τί σκοπεύει να κάνει τότε η Επιτροπή; Θα αποφασίσει απότομη αναπροσαρμογή ή σταδιακή;
<P>
Σύμφωνα με την απόφαση του Συμβουλίου ECOFIN, ζητείται από την Επιτροπή να υποβάλει σύντομα μετά τον Μάϊο 1998 τις προτάσεις της για τη μεταρρύθμιση του γεωργονομισματικού καθεστώτος. Μπορεί να μας πληροφορήσει η Επιτροπή πότε θα υποβάλει τέτοια πρόταση;
<P>
(To Σώμα εγκρίνει το ψήφισμα)

<SPEAKER ID=41 NAME="Πρόεδρος">
Συγχαίρω τον κ. Hallam και εκφράζω την ευχαρίστησή μου, κύριε εισηγητά, για την παρουσία τόσων συναδέλφων κατά την παρουσίαση της έκθεσής σας: θεαματική έναρξη για Παρασκευή πρωί!

<CHAPTER ID=4>
Διακοπή της συνόδου
<SPEAKER ID=42 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 10.10 π.μ.)

