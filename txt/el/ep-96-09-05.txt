<CHAPTER ID=1>
Τοπικές πρωτοβουλίεα ανάπτυξης και απασχόλησης
<SPEAKER ID=1 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0231/96) του κ. Schiedermeier, εξ ονόματος της Επιτροπής Κοινωνικών Υποθέσεων και Απασχόλησης επί της ανακοίνωσης της Επιτροπής σχετικά με την ευρωπαϊκή στρατηγική ενθάρρυνσης των τοπικών πρωτοβουλιών ανάπτυξης και απασχόλησης (COM(95)0273 - C4-089/95).

<SPEAKER ID=2 NAME="Schiedermeier">
Aξιότιμη κυρία Πρόεδρε, αγαπητοί κυρίες και κύριοι συνάδελφοι, όπως και παλιά, στην Eυρωπαϊκή Ένωση, είναι δηλωμένοι άνεργοι πάνω από 18 εκατομμύρια άνθρωποι. O πραγματικός αριθμός αυτών που ψάχνουν για δουλειά, είναι, ασφαλώς, πολύ μεγαλύτερος. Όλοι οι ειδικοί συμφωνούν με την άποψη πως δεν υπάρχει καμιά ευρεσιτεχνία, αλλά μάλλον μια σειρά δυνατοτήτων για να καταπολεμήσουμε την ανεργία. Στη Λευκή Bίβλο για την ανάπτυξη, τον ανταγωνισμό και την απασχόληση, του 1993, αναφέρεται, μεταξύ άλλων, σαν στόχος, η δημιουργία καινούριων δυνατοτήτων απασχόλησης, στις ευρωπαϊκές εθνικές οικονομίες, ιδιαίτερα στον τομέα της παροχής υπηρεσιών. Eδώ θα πρέπει να αξιοποιηθούν οι μη καλυφθείσες μέχρι τώρα ανάγκες της αγοράς εργασίας. H Eπιτροπή, το 1994, δηλαδή ένα χρόνο αργότερα, πήρε εντολή από το Συμβούλιο της συνόδου κορυφής στο Έσσεν, να προετοιμάσει τις ανάλογες δράσεις.
<P>
H ανακοίνωση της Eπιτροπής προς το Συμβούλιο και το Eυρωπαϊκό Kοινοβούλιο, σχετικά με μια ευρωπαϊκή στρατηγική για την προώθηση τοπικών πρωτοβουλιών ανάπτυξης και απασχόλησης, στις 13 Iουνίου 1995, περιέχει, εκτός από μια καλή ανάλυση, και αξιοσημείωτες προτάσεις, που θα πρέπει να εφαρμοστούν όσο το δυνατόν γρηγορότερα σ' όλες τις χώρες της EE, αν πραγματικά οι κυβερνήσεις ενδιαφέρονται σοβαρά για την εξάλειψη της ανεργίας. Έτσι, η Eπιτροπή προτείνει να συμπεριληφθούν, στην προώθηση των τοπικών πρωτοβουλιών ανάπτυξης και απασχόλησης, οι ακόλουθοι 17 τομείς προσφοράς υπηρεσιών: υπηρεσίες κατ' οίκον, φροντίδα παιδιών, τοπικό λιανικό εμπόριο και βιοτεχνία, βοήθεια προς νέους που αντιμετωπίζουν δυσκολίες για την κοινωνική επανένταξή τους, βελτίωση των συνθηκών στέγασης, ασφάλεια, δημόσιες τοπικές συγκοινωνίες, αναμόρφωση δημόσιων αστικών χώρων, τουρισμός, οπτικοακουστικός τομέας, πολιτιστική κληρονομιά, τοπική πολιτιστική ανάπτυξη, διαχείριση αποβλήτων, διαχείριση υδάτων, προστασία και διατήρηση του φυσικού περιβάλλοντος, ρυθμίσεις, έλεγχος της ρύπανσης του περιβάλλοντος και σχετικές εγκαταστάσεις, καθώς και νέες τεχνολογίες ενημέρωσης κι επικοινωνίας.
<P>
Oι μέχρι τώρα θετικές εμπειρίες, σε διάφορους τομείς και σε διάφορες χώρες της EE, μας δίνουν το δικαίωμα να ελπίζουμε πως οι τοπικές δυνατότητες απασχόλησης μπορούν να αναπτυχθούν με επιτυχία. Oι προσπάθειές μου, ως εισηγητή, επικεντρώθηκαν στους ακόλουθους, κυρίως, τομείς: Πρώτον, να μην περιοριστούν καθόλου οι προσπάθειες της Eπιτροπής, αλλά μάλλον να κρατήσουμε ανοικτές όλες τις δυνατότητες, για πλήρη εκμετάλλευση κι ενδεχομένως επέκταση των 17 τομέων προσφοράς υπηρεσιών. Δεύτερον, να υποστηριχθεί η εξάλειψη των υφισταμένων εμποδίων με νομικές καινοτομίες, όπως για παράδειγμα η θέσπιση νομικών μορφών εργασίας για διευκόλυνση της πολλαπλής απασχόλησης, ιδιαίτερα στο χώρο της υπαίθρου, ή του καθεστώτος του επιβοηθούντος συζύγου και, σε σχέση μ' αυτές, η διεύρυνση των αρμοδιοτήτων των αρμόδιων διεθνών εμπορικών επιμελητηρίων; να υπάρχει επαγγελματική επανένταξη, σε περίπτωση λήψης άδειας για την άσκηση αμειβόμενης δραστηριότητας, με ταυτόχρονη λήψη επιδόματος ανεργίας; να δημιουργηθεί το καθεστώς του συνεταίρου επιχειρηματία σε μη κερδοσκοπικούς οργανισμούς, και να γίνει προσαρμογή της εργατικής και κοινωνικής νομοθεσίας στον τρόπο εργασίας που συνδέεται άμεσα με τις τεχνολογίες πληροφοριών και επικοινωνιών. Θα πρέπει να εφαρμόζεται ευρύτατα η τακτική της εκχώρησης καθηκόντων των δημοσίων υπηρεσιών και της απελευθέρωσης του νομικού πλαισίου για ορισμένα καθήκοντα.
<P>
Tρίτον: Oι λιγότερο δαπανηρές επιλογές των τοπικών πρωτοβουλιών απασχόλησης, προϋποθέτουν καλές συνθήκες πλαίσιο και χρηματοδοτικούς μηχανισμούς, όπως για παράδειγμα τις επιταγές υπηρεσιών, που είναι ένα μέσο πληρωμής για την αποδοχή των προσφερομένων υπηρεσιών, κι εφαρμόζεται ήδη με επιτυχία στο Bέλγιο και τη Γαλλία; θα πρέπει να γίνουν κοινά τοπικά ταμεία τοποθέτησης κεφαλαίων, σε επίπεδο μιας αστικής περιοχής ή μιας περιοχής της υπαίθρου, που θα συνενώνουν αποταμιευτές και φορείς έργων; να τροποποιηθεί η αντιμετώπιση των διοικητικών δαπανών έναντι των κεφαλαιουχικών, στη δημόσια λογιστική, για διευκόλυνση των επενδύσεων σε ανθρώπινο δυναμικό; να διατυπωθούν καλύτερα οι διαρθρωτικές πολιτικές της Eυρωπαϊκής Ένωσης, με απλοποίηση και ορθολογισμό των προγραμμάτων. Tέταρτον: Nα μην υπάρξει κανένα αίτημα για πρόσθετους χρηματοδοτικούς μηχανισμούς, υπό μορφήν πρόσθετων φόρων, επειδή έτσι θα υπήρχε ο κίνδυνος εμπλοκής στο Συμβούλιο από διάφορα κράτη μέλη. Γι' αυτό και κατέθεσα τη μοναδική τροπολογία, μια και δεν θεωρώ ασφαλή τη χρηματοδότηση μέσω ενός ενεργειακού φόρου CO2, που ενδεχομένως να επιβληθεί κάποτε, επειδή αυτός, σε περίπτωση που ενεργοποιηθεί σε μόνιμη βάση, χρόνο με το χρόνο, θα αποφέρει ολοένα και μικρότερα ποσά για χρηματοδότηση και, από την άλλη, με μονομερή στήριξη στο φόρο αυτό, θα έθετε σε κίνδυνο τη χρηματοδότηση των τοπικών πρωτοβουλιών απασχόλησης. Tα διαρθρωτικά ταμεία και οι ήδη υπάρχουσες δυνατότητες ενίσχυσης, μου φαίνεται ότι επαρκούν. Eδώ συμφωνώ απόλυτα με την Eπιτροπή, την οποία, από τη θέση αυτή, την ευχαριστώ θερμά για την καλή της συνεργασία.
<P>
Για το συμφέρον των ανέργων εργαζομένων στην Eυρώπη, ελπίζω σε μια ταχεία κι επιτυχή δράση υπέρ της ευρωπαϊκής στρατηγικής, για την προώθηση τοπικών πρωτοβουλιών ανάπτυξης και απασχόλησης, και την υιοθέτηση των προτάσεών μου που τις επεξεργάσθηκα με τη συνεργασία και τη συναίνεση όλων των πολιτικών ομάδων στην Eπιτροπή Kοινωνικών Yποθέσεων, Aπασχόλησης και Eργασιακού Περιβάλλοντος, πράγμα για το οποίο θα ήθελα να εκφράσω τις θερμές μου ευχαριστίες. Eπιθυμώ, όπως είπα, μια ταχεία κι επιτυχημένη υλοποίηση της πρωτοβουλίας, χάριν του συμφέροντος των ανέργων εργαζομένων, της κοινωνικής ειρήνης και των αναγκών των ανθρώπων, οι οποίοι μπορούν να επωφεληθούν από τις προσφερόμενες υπηρεσίες.
<P>
Eπιπλέον, προσδοκώ μια συνεπή υλοποίηση των τοπικών πρωτοβουλιών ανάπτυξης και απασχόλησης, ενός σημαντικού βήματος για την ενίσχυση των τοπικών φορέων τοπικής αυτοδιοίκησης, που σημαίνει την πρακτική εφαρμογή της αρχής της επικουρικότητας, υπέρ της οποίας τάσσομαι με αποφασιστικότητα ως επί σειρά ετών πολιτικός, αρμόδιος για θέματα τοπικής αυτοδιοίκησης.
<P>
(Xειροκροτήματα)

<SPEAKER ID=3 NAME="Kestelijn-Sierens">
Κυρία Πρόεδρε, συνάδελφοι, η Επιτροπή Οικονομικής Πολιτικής συμφωνεί ομόφωνα ότι η παρούσα έκθεση της Επιτροπής, είναι ένα ιδαίτερα ενδιαφέρον έγγραφο. Σε αυτό τονίζεται ότι στους ονομαζόμενους δέκα επτά τομείς υφίστανται δυνατότητες ανάπτυξης της απασχόλησης, κυρίως όσον αφορά τους λιγότερο κατηρτισμένους εργαζόμενους, και ότι ο μηχανισμός της αγοράς δεν μπορεί μόνος του να επιφέρει λύση.
<P>
Η Επιτροπή Οικονομικής Πολιτικής έδωσε ιδιαίτερη προσοχή κυρίως στα εμπόδια τα οποία εμποδίζουν την ανάπτυξη νέων υπηρεσιών. Πρώτον, οι κρατικές αρχές εξακολουθούν να εφαρμόζουν ακόμη μία παθητική πολιτική απασχόλησης. Δεύτερον, η κατάρτιση και η εκπαίδευση των εργαζομένων υπολείπεται του αναμενομένου. Τρίτον, ορισμένα κράτη μέλη δεν διαθέτουν ένα νομοθετικό και ρυθμιστικό πλαίσιο για πρωτοβουλίες και οργανώσεις οι οποίες δημιουργούνται από τη σύναψη εταιρικών σχέσεων μεταξύ του δημόσιου και του ιδιωτικού τομέα.
<P>
Τα κυριότερα εμπόδια παρατηρούνται επίσης στον οικονομικό τομέα. Ορισμένες υπηρεσίες είναι ιδιαίτερα ακριβείς εξαιτίας των υπερβολικών κοινωνικών κρατήσεων. Εάν χορηγούνταν φοροαπαλλαγή για ορισμένες από αυτές τις υπηρεσίες, τότε αυτές θα εξέρχονταν από το «μαύρο» κύκλωμα. Από μία έρευνα την οποία πραγματοποίησε ένα βελγικό πανεπιστήμιο εξάγεται το συμπέρασμα ότι 300.000 Φλαμανδικές οικογένειες απασχολούν οικιακή βοηθό. Τούτο ισοδυναμεί με 70.000 περίπου θέσεις πλήρους απασχόλησης οι οποίες θα μπορούσαν να δημιουργηθούν επίσημα. Η Επιτροπή έχει υπολογίσει ότι η άσκηση μιας πολιτικής για την απασχόληση η οποία θα αποσκοπεί στην ικανοποίηση των νέων αναγκών που δημιουργούνται, θα μπορούσε να δημιουργήσει στην Ένωση 150.000 έως 400.000 θέσεις εργασίας. Επιπλέον, μία παρόμοια πολιτική είναι πέντε φορές περισσότερο αποτελεσματική από μία αύξηση της απασχόλησης στις κρατικές υπηρεσίες και δέκα φορές περισσότερο αποτελεσματική από μία αύξηση της απασχόλησης στις κρατικές υπηρεσίες και δέκα φορές περισσότερο αποτελεσματική απ' ότι οι θέσεις που δημιουργούνται μέσω κρατικών επενδύσεων.
<P>
Είναι λυπηρό το γεγονός ότι η παρούσα συζήτηση πραγματοποιείται μεμονωμένα και όχι σε συνδυασμό με άλλες συζητήσεις όσον αφορά την απασχόληση. Ακόμη και ο Πρόεδρος της Επιτροπής δεν πραγματοποιεί καμία αναφορά εν προκειμένω στο σύμφωνό του για την απασχόληση. Παρόλα αυτά, ο Πρόεδρος Delors στη Λευκή Βίβλο του, ονομάζει την ικανοποίηση των νέων αναγκών έναν από τους πλέον ενδεδειγμένους τρόπους για τη δημιουργία θέσεων απασχόλησης.
<P>
Με ικανοποίηση διαπιστώνουμε ότι η Ιρλανδική Προεδρία προτίθεται να δώσει ιδιαίτερο βάρος στη συμβολή που μπορούν να έχουν οι τοπικές πρωτοβουλίες στον τομέα της απασχόλησης για την επίλυση του προβλήματος της ανεργίας στην Ένωση.
<P>
Είναι αναγκαία η περαιτέρω προώθηση των εν λόγω πρωτοβουλιών και ζητούμε επιτακτικά από την Επιτροπή να συνεχίσει να διαδραματίζει εν προκειμένω καταλυτικό και κινητήριο ρόλο.

<SPEAKER ID=4 LANGUAGE="DE" NAME="Schroedter">
Κυρία Πρόεδρε, αγαπητοί κυρίες και κύριοι, με το έγγραφο αυτό, οι τοπικές πρωτοβουλίες ανάπτυξης και απασχόλησης τυγχάνουν επιτέλους πανευρωπαϊκής αναγνώρισης, όσον αφορά τη σημασία τους ως βασικού μέσου για την καταπολέμηση της ανεργίας. Aν εξαλειφτούν τα εμπόδια που συμβάλουν στη μικρή διάρκεια ζωής τους και ενισχυθούν, έτσι όπως περιγράφτηκαν στο έγγραφο στρατηγικής και συμπληρώθηκαν στην έκθεση του Kοινοβουλίου, τότε θα μπορούσε το ποσοστό των ανέργων να μειωθεί στο μισό μέχρι το 2000. Eδώ και 15 περίπου χρόνια, οι τοπικές πρωτοβουλίες ανάπτυξης και απασχόλησης παρεμπόδισαν το θάνατο των περιφερειών, σε παρακμάζουσες βιομηχανικές περιοχές, με αποδοτική διαχείριση και καινοτόμα προγράμματα.
<P>
Zητάμε τώρα να μην καθυστερήσουν άλλο τα κράτη μέλη στην υλοποίηση αυτής της στρατηγικής, και στα πολυετή προγράμματά τους για την απασχόληση να συμπεριλαμβάνουν κάθε φορά ένα κεφάλαιο για τις τοπικές πρωτοβουλίες απασχόλησης και ανάπτυξης. Oι 17 τομείς προσφοράς υπηρεσιών, όπου δραστηριοποιήθηκαν μέχρι τώρα οι τοπικές πρωτοβουλίες απασχόλησης, δεν επιτρέπεται να έχουν σαν αποτέλεσμα, βεβαίως, να απολυθούν γυναίκες από εξειδικευμένα επαγγέλματα και να απωθηθούν σε κακοπληρωμένους τομείς. Γι' αυτό και θα πρέπει να υπάρχει ανάλογη αμοιβή γι' αυτά τα πεδία των πρωτοβουλιών απασχόλησης, θα πρέπει να είναι δυνατή η επαγγελματική κατάρτιση, και η ανεξάρτητη και υπεύθυνη δραστηριότητα να είναι κάτι το αυτονόητο.
<P>
Tο 10 % που δαπανήθηκε μέχρι τώρα για τις τοπικές πρωτοβουλίες απασχόλησης, σαφώς και δεν επαρκεί. Zητάμε μια αισθητή αύξηση. Θα μπορούσα να φαντασθώ το ποσοστό του 25-30 %. Bεβαίως, θα πρέπει να επισημανθεί ότι το συνολικό πρόβλημα της μαζικής ανεργίας δεν μπορεί να λυθεί μονάχα μ' αυτές τις τοπικές πρωτοβουλίες απασχόλησης, παρόλο που είναι ένα σοβαρό στοιχείο. Aπογοητευτικό είναι εν τούτοις, ότι στο έγγραφο της κ. Wulf-Mathies, του κ. Flynn, του κ. Fiscler και της κ. Bonino, δεν βρήκε θέση ένα κύριο κεφάλαιο για τις τοπικές πρωτοβουλίες απασχόλησης, παρόλο που αυτό θα ήταν σημαντικό, για να επιτρέψουμε ακόμη και τώρα, μέσα στην τρέχουσα περίοδο των διαρθρωτικών ταμείων, μια αλλαγή πορείας για περισσότερη απασχόληση, και μάλιστα ειδικά με τέτοια καινοτόμα προγράμματα.
<P>
Kαλούμε τα κράτη μέλη να εξαλείψουν τάχιστα τα εμπόδια που παρενέβαλαν μέχρι τώρα σ' αυτές τις τοπικές πρωτοβουλίες απασχόλησης. Eίναι εμπόδια νομικής και διοικητικής φύσης, και κυρίως η τομεακή αντίληψη στη διοίκηση. Kαλούμε, επίσης, την Eπιτροπή κυρίως, να αλλάξει επιτέλους τις πολιτικές της που ενοχλούν την επιτυχία των τοπικών πρωτοβουλιών απασχόλησης, και να ξανασκεφτεί επιτέλους τη συγκεντρωτική δράση και πόλωση των οικονομικών δυνάμεων σε κεντρικά σημεία, λόγω των διευρωπαϊκών δικτύων, και γενικά να εφαρμόσει αυτό το είδος της πολιτικής.

<SPEAKER ID=5 NAME="Παπακυριαζής">
Κύριε Πρόεδρε, θέλω να αρχίσω εκφράζοντας συγχαρητήρια και ευχαριστίες προς τον εισηγητή για την έκθεση που συζητούμε σήμερα, μία έκθεση που κατάφερε να συνθέσει γνώμες και των άλλων συναρμόδιων ενδιαφερομένων κοινοβουλευτικών μας επιτροπών και για την οποία η Επιτροπή Κοινωνικών Υποθέσεων και Απασχόλησης, εξ ονόματος της οποίας ομιλώ, με πολλή μεγάλη συζήτηση, με πολλές τροπολογίες, βοήθησε, συνέβαλε στο να έχουμε μπροστά μας την σημερινή της μορφή.
<P>
Επίσης, θέλω να υπογραμμίσω από την αρχή ότι αυτή η ανακοίνωση της Επιτροπής, αυτή η εργασία που έρχεται να συζητηθεί και να κριθεί σήμερα, μία ανακοίνωση που γνωρίζουμε όλοι πολύ καλά, κύριε Φλυν, είναι η κορυφή ενός παγόβουνου, είναι το αποτέλεσμα μιας πολύ μεγάλης αναλυτικής δουλειάς που έγινε, μιας δουλειάς η οποία δεν είναι μόνον, ή δεν είναι κυρίως αποτέλεσμα άσκησης επί χάρτου σε γραφεία, αλλά βασίζεται ουσιαστικά στην καταγραφή των προσπαθειών που έχουν γίνει σε όλες τις γωνιές της Ευρώπης.
<P>
Ναι, η ανεργία σίγουρα είναι σήμερα η μεγάλη απειλή για την κοινωνική συνοχή και την ανάπτυξη της Ευρώπης και είναι επομένως -πρέπει να είναι- η καταπολέμησή της απόλυτη προτεραιότητα κοινωνική και πολιτική. Την ίδια στιγμή, οι εξελίξεις στην κοινωνία από άκρου σε άκρο της Ευρώπης, εξελίξεις οι οποίες τελευταία επέρχονται βαθμιαία ή ραγδαία, έχουν σαφώς μεταβάλει τις ανάγκες των πολιτών. Και πολλές από αυτές τις ανάγκες, τις καθημερινές ανάγκες όλων των πολιτών, των τριών τρίτων της κοινωνίας μας, δεν καλύπτονται από τις συμβατικές μορφές απασχόλησης, και πιστεύω ότι εδώ αυτή η προσέγγιση, η ενθάρρυνση δηλαδή των τοπικών πρωτοβουλιών για την απασχόληση και την ανάπτυξη δίνει την δυνατότητα συνδυασμού αυτών των δύο μειζόνων στόχων.
<P>
Αυτοί οι 17 αναλυτικά περιγραφόμενοι τομείς, τομείς οι οποίοι φυσικά δεν είναι στεγανοί, είναι τομείς που αλληλοεπηρεάζονται, αλληλοσυνδέονται και είναι, θα έλεγα, ενδεικτικοί κατά το ότι είναι πιθανό να προκύψουν και άλλες μορφές νέας εργασίας. Είναι φανερό ότι αυτές κυρίως απευθύνονται σε εργαζόμενους, κατά κάποιον τρόπο, μη προνομιούχους και έχουν μεγαλύτερη ακόμη αξία σε περιοχές μειονεκτούσες. Πιστεύω ότι αυτή η προσέγγιση, η οποία με αυτήν την ανακοίνωση, με αυτήν την εργασία, με την σημερινή συμβολή και του Ευρωπαϊκού Κοινοβουλίου, μπορεί πραγματικά να αποδειχθεί κλειδί στην αντιμετώπιση του προβλήματος της ανεργίας.
<P>
Εκείνο το οποίο χρειάζεται, βεβαίως, είναι μία τέτοια αναλυτική κυρίως εργασία που έχει γίνει να μετουσιωθεί σε πράξη, να καταξιωθεί κοινωνικά, να γίνει κτήμα κατ'αρχήν, αντίληψη κατ'αρχήν κοινή σε όλη την Ευρωπαϊκή 'Ενωση. Υπάρχουν ήδη σήμερα δυνατότητες, τα σημερινά προγράμματα όπως π.χ. το LEADER, το URBAN, υπάρχει το άρθρο 10 του Περιφερειακού Ταμείου, υπάρχουν επίσης δυνατότητες νέες -πάω στο άλλο άκρο-, όπως είναι ο φόρος του διοξειδίου και, τελειώνοντας, θέλω να πω ότι κυριολεκτικά πιστεύουμε ότι είναι αυτή η προσέγγιση μία προσέγγιση δημιουργική και γι'αυτό περιμένουμε από την ιρλανδική Προεδρία, που έχει δηλώσει το ενδιαφέρον της, την επόμενη φάση και ειδικά την συνδιάσκεψη που θα γίνει τον Νοέμβριο για το θέμα αυτό.

<SPEAKER ID=6 NAME="Vaz da Silva">
Κυρία Πρόεδρε, ο Πολιτισμός δημιουργεί θέσεις απασχόλησης. Είναι ένα γεγονός το οποίο, αν και έχει επιβεβαιωθεί εδώ και πολύ καιρό από τους επαγγελματίες του τομέα, μόνο πρόσφατα αναγνωρίστηκε σε επίσημα έγγραφα της Επιτροπής. Θα αναφέρω όσα παρουσίασε η επίτροπος κ. WulfMathies στο Συμβούλιο Υπουργών Χωροταξίας στη Βενετία καθώς και την πρώτη έκθεση της Επιτροπής σχετικά με τις πολιτιστικές συνέπειες των πολιτικών της Κοινότητας.
<P>
Επίσης οι κυβερνήσεις ορισμένων κρατών μελών, και ειδικά της Γαλλίας, δίνουν ισχυρά μηνύματα ότι αναγνωρίζουν το δυναμικό των θέσεων απασχόλησης τοπικής διάστασης καθώς και του ρόλου των μικρών επιχειρήσεων όπου ο πολιτισμός κατέχει προνομιούχα θέση. Υπενθυμίζω τους νέους τομείς υπηρεσιών όπως η διατήρηση της τοπικής κληρονομιάς, η επαναξιοποίηση των αστικών δημόσιων χώρων, οι τεχνολογίες της πληροφορίας, η ψυχαγωγία κατά τον ελεύθερο χρόνο, η παρακολούθηση νέων και ηλικιωμένων.
<P>
Αυτοί είναι τομείς κατάλληλοι για την παρέμβαση των γυναικών, όχι μόνο ως υποψηφίων για θέσεις απασχόλησης αλλά επίσης και με πρωταγωνιστικό ρόλο για καινοτόμες λύσεις. Δεν μπορώ να μην υπενθυμίσω ότι η Πορτογαλία ήταν η χώρα που το 1991 δεσμεύτηκε περισσότερο για την έναρξη μίας ευρωπαϊκής στρατηγικής τόνωσης των τοπικών πρωτοβουλιών ανάπτυξης και απασχόλησης, η οποία αρχίζει τώρα να δίνει ορατούς καρπούς.
<P>
Για ποιο λόγο αποδίδω τόση σημασία στον πολιτισμό ως παράγοντα ενίσχυσης της απασχόλησης; Διότι η προτεραιότητα «απασχόληση» έχει νόημα μόνο αν τη συνδέσουμε με τις δύο βασικές έννοιες της 'Ενωσης: ιθαγένεια και κοινωνική συνοχή. Η πολιτιστική απασχόληση βελτιώνει την ποιότητα ζωής, αυξάνει την αυτοεκτίμηση του πληθυσμού, δημιουργεί συνθήκες για να επιτευχθεί αυτό που αποτελεί τελικά τον υπέρτατο στόχο της 'Ενωσης: η ευτυχία των πολιτών της.
<P>
Αφετέρου, πρέπει να έχουμε κατά νου ότι η απασχόληση δεν μπορεί να δημιουργηθεί ούτε εις βάρος της ανταγωνιστικότητας των επιχειρήσεων, ούτε επιστρέφοντας στους γιγαντιαίους δημόσιους τομείς από τους οποίους τόσο μας κόστισε να απαλλαγούμε. Πρέπει να αποφύγουμε τις στρεβλώσεις που μπορεί να συνεπιφέρει η δημιουργία θέσεων απασχόλησης. Γι'αυτό πρέπει να εξασφαλίσουμε τη συμμετοχή των τοπικών αρχών και να ενθαρρύνουμε όσο το δυνατό περισσότερο τις δημοσιο-ιδιωτικές εταιρικές σχέσεις μεταξύ αρχών τοπικής αυτοδιοίκησης και επιχειρήσεων.
<P>
Η στήριξη από το ΕΤΠΑ καινοτόμων και διαπεριφερειακών δράσεων στον κοινωνικο-πολιτισμικό τομέα, βάσει του άρθρου 10, είναι ένα παράδειγμα το οποίο είναι επείγον να ενισχυθεί και να διαδοθεί. Το πρόγραμμα αυτό της Επιτροπής, κυρία Πρόεδρε, μπορεί να αποτελέσει χρυσό στα χέρια μας για τη δημιουργία θέσεων απασχόλησης και για την ενίσχυση της συμμετοχής των πολιτών. Ας καταφέρουμε να αναγνωρίσουμε τη σημασία του και να το χρησιμοποιήσουμε ευφυώς.

<SPEAKER ID=7 LANGUAGE="DE" NAME="Klaί">
Κυρία Πρόεδρε, κύριε Επίτροπε, κυρίες και κύριοι, η ανεργία εξακολουθεί να αποτελεί, όπως και παλιά, κεντρικό πρόβλημα στην Eυρωπαϊκή Ένωση. Tο ποσοστό της ανεργίας - ο κ. Schiedermeier, ο εισηγητής, το επισημαίνει αυτό - βρίσκεται αυτή τη στιγμή στο 10, 8 %. Yπάρχει, συνεπώς, επείγουσα ανάγκη δράσης.
<P>
H προκειμένη γενική ιδέα της Eπιτροπής, θεωρεί τις τοπικές πρωτοβουλίες ανάπτυξης και απασχόλησης ως μια σοβαρή και πολύτιμη βοήθεια για τη δημιουργία θέσεων εργασίας, και υπολογίζει ότι σ' ολόκληρη την EE μπορούν να δημιουργούνται ετησίως μέχρι και 400.000 νέες θέσεις εργασίας. Πρόκειται για θέσεις εργασίας στις περιφέρειες, για θέσεις εργασίας στο χώρο της υπαίθρου, τις οποίες πρέπει να δημιουργήσουμε, αν θέλουμε να διατηρήσουμε και να ενισχύσουμε το χώρο της υπαίθρου ως χώρο διαβίωσης και εργασίας σε μόνιμη βάση.
<P>
H Oμάδα του Eυρωπαϊκού Λαϊκού Kόμματος εγκρίνει την πρόταση της Eπιτροπής. Στο κείμενο τονίζονται 17 τομείς, στους οποίους θα μπορούσαν να δημιουργηθούν νέες θέσεις εργασίας. Θα ήθελα να θίξω μερικούς μόνον απ' αυτούς, τους οποίους θεωρώ ιδιαίτερα ενδιαφέροντες. Tο λιανικό εμπόριο, στις περιοχές της υπαίθρου, θα πρέπει να προωθηθεί περισσότερο. Iδιαίτερα για τους ηλικιωμένους, αλλά και για τη νέα οικογένεια που ζει στο χωριό, όταν ο άνδρας πηγαίνει στη δουλειά με το αυτοκίνητο της οικογένειας, ο εφοδιασμός με τρόφιμα και προϊόντα καθημερινή ανάγκης συχνά είναι προβληματικός, επειδή δεν υπάρχουν στη γειτονιά καταστήματα.
<P>
Oι δομές του χώρου της υπαίθρου θα πρέπει να αναπτυχθούν και να εδραιωθούν. Mόνον έτσι μπορεί να προσφερθεί και στους νέους ανθρώπους ένα κίνητρο για να μείνουν στην περιφέρεια. Σ' αυτά περιλαμβάνεται η ανάπτυξη των δημόσιων τοπικών συγκοινωνιών, όπως ακριβώς κι ένα καλό οδικό δίκτυο. Eκτός τούτου, επιδοκιμάζω το ότι η οικιακή εργασία θα τύχει αναγνώρισης. H θέση εργασίας στο νοικοκυριό έχει την ίδια ακριβώς αξία με τη θέση εργασίας στο επάγγελμα. Γι' αυτό και θα πρέπει να γίνει εδώ μια αναπροσαρμογή στον τομέα της φορολογικής και ασφαλιστικής νομοθεσίας. Aυτές οι θέσεις εργασίας θα πρέπει να φύγουν από την γκρίζα ζώνη.
<P>
Ως τοπικό μέσο πληρωμής, η Eπιτροπή προβλέπει τη θέσπιση μιας επιταγής υπηρεσιών, σύμφωνα με το γαλλικό μοντέλο. Mε την επιταγή αυτή μπορούν ιδιώτες να έχουν, με την ώρα ή με τη μέρα, την παροχή ορισμένων υπηρεσιών. Tο ιδιωτικό νοικοκυριό σπάνια αποτελεί μια ολόκληρη θέση εργασίας. Oι γυναίκες δουλεύουν σε πολλά νοικοκυριά, δεν είναι υποχρεωμένες να ασφαλιστούν σε κανένα, και δεν μπορούν έτσι να έχουν καμιά κοινωνική ασφάλιση ή ασφάλιση λόγω γήρατος. Mε μια επιταγή υπηρεσιών, θα μπορούσαν πολλοί τόποι εργασίας να συγκεντρωθούν και να αποτελέσουν μια θέση εργασίας που υπόκειται σε ασφάλιση.
<P>
Oι συνεχείς απαιτήσεις και οι μεταβολές της οικονομικής κατάστασης των επιχειρήσεων, έχουν ως αποτέλεσμα να ψάχνουν οι εργαζόμενοι συχνότερα για νέες δυνατότητες. Kανένας σχεδόν εργαζόμενος δεν δουλεύει σήμερα μια ζωή στο ίδιο επάγγελμα, στον ίδιο εργοδότη. Mόνο με μια πολύπλευρη βασική κατάρτιση είναι δυνατή μια αλλαγή στην επαγγελματική ζωή. Γι' αυτό και θα πρέπει να δώσουμε στους μαθητευόμενους ένα ευρύ φάσμα γενικών γνώσεων. H επαγγελματική δραστηριότητα έχει πολλά πρόσωπα. Tο job-sharing, η πολλαπλή απασχόληση και ο συνδυασμός ανεξάρτητης και υποκείμενης σε ασφάλιση εργασίας, θα πρέπει να είναι δυνατές. Θα πρέπει λοιπόν κι εδώ να γίνουν νομοθετικές προσαρμογές. Θα πρέπει να χρησιμοποιήσουμε όλες μας τις δυνάμεις, για να καταπολεμήσουμε την ανεργία στην Eυρώπη.

<SPEAKER ID=8 LANGUAGE="PT" NAME="Vieira">
Κυρία Πρόεδρε, κύριοι βουλευτές, κύριε Επίτροπε, πέρα από την ανάγκη των χωρών της 'Ενωσης να αναπτυχθούν οικονομικά και κοινωνικά, πάντα με στόχο τη βελτίωση της ποιότητας ζωής εκείνων που ζουν στις χώρες αυτές, πρέπει τώρα να εξετασθούν κατά τρόπο επείγοντα και με ιδιαίτερη προσοχή πρακτικά και αποτελεσματικά μέτρα και δράσεις για την καταπολέμηση της ανεργίας, αυτής της μάστιγας που πλήττει αμείλικτα όλο και περισσότερα ευρωπαϊκά σπίτια και απειλεί να αυξηθεί στο μέλλον.
<P>
Μεταξύ των μέτρων αυτών πρέπει να επισημάνουμε τις τοπικές πρωτοβουλίες ανάπτυξης και απασχόλησης που η Επιτροπή επιδιώκει να ενθαρρύνει περισσότερο και τις οποίες εξετάζει με μεγάλο ενδιαφέρον η έκθεση Schiedermeier.
<P>
Δεν υπάρχει καμία αμφιβολία ότι οι αυτές τοπικές πρωτοβουλίες έχουν μεγάλη σημασία για τη δημιουργία θέσεων απασχόλησης, και καλό θα είναι οι μικρομεσαίες επιχειρήσεις, συμπεριλαμβανομένων και των επιχειρήσεων περιορισμένης διάστασης, να πολλαπλασιαστούν κατάλληλα σε όλα τα κράτη μέλη και τις περιοχές τους, με τα επακόλουθα αποτελέσματα στην αύξηση των θέσεων εργασίας.
<P>
Γενικά, η Ομάδα 'Ενωση για την Ευρώπη παρέχει την πλήρη συγκατάθεσή της στην ανακοίνωση της Επιτροπής σχετικά με την ευρωπαϊκή στρατηγική ενθάρρυνσης των τοπικών πρωτοβουλιών ανάπτυξης και απασχόλησης καθώς και στην ορθά επεξεργασμένη έκθεση Schiedermeier η οποία την εμβαθύνει και τη βελτιώνει.
<P>
Στην πραγματικότητα, η Επιτροπή - εκπληρώνοντας το ρόλο της για τη μελέτη σχετικά με το ενδιαφέρον και τη λειτουργία αυτών των πρωτοβουλιών και σχετικά με τη δημιουργία απαραίτητων κινήτρων για την εμφάνιση και ανάπτυξή τους στα κράτη μέλη και καθορίζοντας τα πιο κατάλληλα πεδία, κυρίως στον τριτογενή τομέα, όπου οι νέες δυνατότητες απασχόλησης θα μπορέσουν να υλοποιηθούν καλύτερα - συνεισφέρει σημαντικά στη δέουσα εκμετάλλευση των τοπικών δυνατοτήτων όσον αφορά τη δημιουργία θέσεων εργασίας.
<P>
Με την ίδια έννοια, η υπό εξέταση έκθεση επιδιώκει μεγαλύτερη παρέμβαση της Επιτροπής, τόσο στο συντονισμό των δράσεων, στη διάδοση ή την ανταλλαγή των ήδη βιωμένων εμπειριών, και ως βασικού κινητήριου μοχλού για την εμφάνιση νέων πρωτοβουλιών απασχόλησης, όσο και στη χρηματοδοτική υποστήριξη για την εγκατάσταση μικρομεσαίων επιχειρήσεων σε τοπικό επίπεδο, για τον εξοπλισμό, τις υποδομές και την ανάπτυξή τους και για την κατάρτιση των αντίστοιχων στελεχών.
<P>
Αυτή ακριβώς τη χρηματοδοτική υποστήριξη πρέπει να επεκτείνουμε, όπως επίσης πρέπει να προσπαθήσουμε να εξαλείψουμε τα διοικητικού χαρακτήρα και άλλα εμπόδια, τα οποία αντιτίθενται ή δυσχεραίνουν την ανάπτυξη των τοπικών πρωτοβουλιών. Δεδομένου ότι είναι γνωστά τα σημαντικότερα εμπόδια τα οποία παρεμβάλλονται για τη δημιουργία μίας τοπικής επιχείρησης μικρής διάστασης, κυρίως όσον αφορά το κόστος των απαραίτητων χρηματοδοτήσεων, πρέπει να έχουμε μία συνολική στρατηγική όπου οι πτυχές αυτές θα λαμβάνονται υπόψη και δεν θα παρεμποδίζουν την υλοποίηση του επιδιωκόμενου στόχου που είναι κυρίως, και σε τελική ανάλυση, η καταπολέμηση της ανεργίας.
<P>
Ολοκληρώνοντας, πρέπει να τονισθεί ότι μία πιο ενδελεχής ανάγνωση της έκθεσης μας αποκαλύπτει ορισμένες όχι τόσο θετικές πτυχές που, χωρίς να αλλοιώνουν τη σκοπιμότητά της ή τους τελικούς στόχους της, την καθιστούν λιγότερο τέλεια και πιο συζητήσιμη. Είναι η περίπτωση του σημείου 10, όπου προτείνεται η έγκριση, με ελάχιστη ή καμία σοβαρή θεμελίωση, του περίφημου τέλους ή φόρου CO2-ενέργεια που δεν πρέπει ποτέ να αποφασιστεί μόνο σε κοινοτικό επίπεδο, διότι διαφορετικά υπάρχει κίνδυνος να επιδεινωθεί η κατάσταση της ευρωπαϊκής οικονομίας, κυρίως της βιομηχανίας, η οποία ήδη είναι ελάχιστα ανταγωνιστική.

<SPEAKER ID=9 LANGUAGE="NL" NAME="Boogerd-Quaak (ELDR). -">
Κυρία Πρόεδρε, συνάδελφοι, κύριε Επίτροπε, ενώπιον μας βρίσκεται μια ενδιαφέρουσα ανακοίνωση της Επιτροπής την οποία επεξεργάσθηκε με δημιουργικό τρόπο η Επιτροπή Κοινωνικών Υποθέσεων και ο συνάδελφος Schiedermeier εργάσθηκε σκληρά για να εκπονήσει μία ικανοποιητική έκθεση. Φρονώ ότι η έκθεση αυτή αξίζει να εφαρμοστεί, όμως εδώ βρίσκεται, κατά την άποψή μου, το πρόβλημα. Εκείνο το οποίο χρειάζεται για την εφαρμογή της παρούσης έκθεσης είναι η συνεργασία εκ μέρους των κρατών μελών και η συνεργασία εκ μέρους των περιφερειών. Κατά την άποψή μου, οι περιφέρειες θα αντιδράσουν θετικώς εν προκειμένω, οι τοπικές αρχές, οι περιφερειακές αρχές, όμως το πρόβλημα βρίσκεται στις εθνικές αρχές των κρατών μελών, επειδή αυτές δεν δείχνουν μεγάλη προθυμία να συνεργαστούν για την εφαρμογή μιας ευρωπαϊκής πολιτικής σε θέματα τα οποία θεωρούν εν μέρει ότι εμπίπτουν στην αρχή της επικουρικότητας. Γι' αυτό το λόγο θα χρειασθούν σθεναρά επιχειρήματα προκειμένου να πεισθούν οι εθνικές αρχές των κρατών μελών στον οικονομικό, επίσης, τομέα.
<P>
Όταν κοιτάξουμε στον προϋπολογισμό, οφείλουμε να διαπιστώσουμε ότι τα κράτη μέλη προσπαθούν να μειώσουν τα κονδύλια τα οποία θα μπορούσαν να χρησιμοποιηθούν γι' αυτό το σκοπό. Γι' αυτό το λόγο ζητώ από τον Επίτροπο να καταβάλει πρόσθετες προσπάθειες εν προκειμένω.
<P>
Παράλληλα, θα ήθελα να θίξω και ορισμένα σημεία τα οποία με απασχολούν. Εξ ονόματος, επίσης, της Ομάδας μου δηλώνω ότι δεν διάκειμαι τόσο αρνητικά έναντι της επιβολής σε ολόκληρη την Ευρώπη ενός δασμού για τις εκπομπές διοξειδίου του άνθρακα. Φρονώ ότι εάν επιβάλουμε ένα παρόμοιο φορολογικό μέτρο, τότε αυτό θα πρέπει να ισχύει σε ολόκληρη την Ευρώπη και κατ' αυτό τον τρόπο δημιουργούμε επίσης μία συγκεκριμένη εισοδηματική πηγή.
<P>
Ως προς τα υπόλοιπα, επιθυμώ να αναφερθώ στο ρόλο των ασφαλιστικών εταιριών. Στη χώρα μου συνηθίζεται οι ιδιωτικές ασφαλιστικές επιχειρήσεις να συνάπτουν συμβάσεις με επιχειρήσεις που παρέχουν υπηρεσίες και οι οποίες αποτελούν ένα μέρος του ασφαλιστικού κλάδου. Φρονώ επίσης ότι υπάρχουν σημεία τα οποία θα μπορούσαμε να προσεγγίσουμε με στόχο την προώθησή τους όπως π.χ. τα πρότυπα σχέδια. Στη χώρα μου, ο Υπουργός Οικονομικών υπολόγισε ότι ένα τρίτο της απασχόλησης στη χώρα μου, δημιουργείται από επιχειρήσεις που πρωτοαρχίζουν τις δραστηριότητες τους και ένα τρίτο από δραστηριότητες υφισταμένων επιχειρήσεων. Θα ήθελα συγκεκριμένα να απευθύνω έκκληση στην Επιτροπή να δώσει πρόσθετες ευκαιρίες σε κερδοσκοπικές και μη κερδοσκοπικές επιχειρήσεις του ιδιωτικού τομέα.
<P>
Τέλος, Κυρία Πρόεδρε, φρονώ ότι θα πρέπει να εξετάσουμε επίσης διεξοδικά την γεωργική πολιτική που ασκεί η Επιτροπή. Οι εκθέσεις περιέχουν εξαιρετικά θέματα σχετικά με την προστασία των φυσικών περιοχών και φρονώ ότι τα κονδύλια του γεωργικού προϋπολογισμού θα πρέπει να μεταφερθούν για την προστασία των φυσικών περιοχών. Τούτο είναι δυνατό κατ' αρχάς να πραγματοποιηθεί, όμως εμείς θα πρέπει να χρησιμοποιήσουμε με ιδιαίτερα δημιουργικό τρόπο τους πόρους που διαθέτει ήδη η Ευρώπη.

<SPEAKER ID=10 LANGUAGE="FI" NAME="Stenius-Kaukonen">
Αξιότιμη κυρία Πρόεδρε, για την σταδιακή εξάλειψη της υψηλής ανεργίας, η οποία μαστίζει τα κράτη μέλη της ΕΕ, απαιτείται η λήψη ιδιαίτερα μεγάλου αριθμού διαφορετικών μέτρων. Στην έκθεση υπογραμμίζεται, απολύτως ορθά, ότι η σημασία των θεμελίων των τοπικών πρωτοβουλιών απασχόλησης, δηλαδή της συνεργασίας, της συμμετοχής και της επίδειξης πρωτοβουλίας κατά τη φάση του προγραμματισμού, είναι μεγάλη σε ό, τι αφορά την καταπολέμηση της ανεργίας. Συνεπώς, οφείλουμε να ενισχύσουμε τα θεμέλια αυτά. Γι΄αυτό και πρέπει να προαχθούν καινοτόμες ιδέες όπως, ακριβώς, είναι και αυτή περί σύναψης, σε τοπικό επίπεδο, συμβάσεων απασχόλησης μεταξύ των ενδιαφερομένων πλευρών. Δεδομένου ότι τα προβλήματα τα οποία αντιμετωπίζουν οι περισσότερες πόλεις είναι παρόμοια μεταξύ τους, θα σας περιγράψω συνοπτικά τις προσπάθειες τις οποίες καταβάλλει η πόλη από την οποία προέρχομαι προκειμένου να βρει λύσεις για τα προβλήματα που την απασχολούν. Στο Τάμπερε δρομολογήθηκε, πέρυσι, ένα πρόγραμμα για τη βελτίωση της απασχόλησης, μέρος του οποίου αποτελεί μια ειδική συμφωνία για την προώθηση της απασχόλησης. Την συμφωνία αυτή συνυπογράφουν ο δήμος, το γραφείο εύρεσης εργασίας και οι περιφερειακές επαγγελματικές ενώσεις. Στόχος για το εγγύς μέλλον είναι να προσχωρήσουν σε αυτήν οι επιχειρηματίες καθώς και οι οργανώσεις τους, οι εθελοντικές οργανώσεις και οι άνεργοι. Ιδιαίτερο βάρος έχει δοθεί σε ό, τι αφορά την εύρεση απασχόλησης για τους επί μακρόν ανέργους και για τους νέους. Προκειμένου να αποφευχθεί η περιθωριοποίηση, καταβάλλονται προσπάθειες για την εύρεση είτε μόνιμης είτε προσωρινής απασχόλησης, παρέχεται επαγγελματική και/ή υπό καθεστώς μαθητείας κατάρτιση, και προσφέρεται η δυνατότητα για πρακτική εξάσκηση και για ειδική εκπαίδευση για μία δεδομένη απασχόληση. Παρά το υψηλό ποσοστό ανεργίας του (23, 6 %) το Τάμπερε υπάγεται στην αποκαλούμενη λευκή ζώνη, στην Ευρωπαϊκή Ένωση. Το γεγονός αυτό έχει περιορίσει σημαντικά τις δυνατότητες τόσο τουυ Υπουργείου Απασχόλησης όσο και του Υπουργείου Εμπορίου και Βιομηχανίας της Φινλανδίας να διαθέσει οικονομική ενίσχυση στο πρόγραμμα που προανέφερα. Ακόμη, η κάθετη οργάνωση της κοινωνίας και η διοικητική διαίρεση έχουν καταστήσει δυσχερή την ανάπτυξη τοπικών πρωτοβουλιών απασχόλησης. Προϋπόθεση για την επιτυχία του προγράμματος είναι, ακριβώς, η οριζόντια, και η υπερβαίνουσα τα όρια των διοικητικών περιφερειών, συνεργασία. Όπως διαπιστώνεται και στην έκθεση, θεωρώ βασικό να αναπτυχθούν οι νομικές και διοικητικές πρακτικές των κρατών μελών κατά τρόπο ώστε να ενισχυθεί η συνεργασία σε τοπικό επίπεδο. Οι νέες ενέργειες της Επιτροπής για την ενίσχυση των τοπικών πρωτοβουλιών απασχόλησης είναι ιδιαίτερα εποικοδομητικές, και ελπίζω ότι όλες οι πόλεις θα επωφεληθούν απ΄αυτές το συντομότερο δυνατόν.

<SPEAKER ID=11 LANGUAGE="DE" NAME="Wolf">
Κυρία Πρόεδρε, κύριε Επίτροπε, αγαπητοί κυρίες και κύριοι συνάδελφοι, ο κ. Schiedermeier έδωσε εδώ ένα εξαιρετικό παράδειγμα διακομματικής ουσιαστικής δουλειάς - όπως μπορέσαμε να διαπιστώσουμε κατά τη συζήτηση εδώ - από την Πορτογαλία μέχρι τη Φιλανδία. Aυτό είναι ακόμη πιο αξιοπερίεργο, διότι μια σειρά κρατών μελών, εν ονόματι της επικουρικότητας, προσπαθούν να μπλοκάρουν την πρωτοβουλία της Eπιτροπής στον τομέα αυτό, πράγμα που επεσήμανε ήδη η κ. Bοοgerd-Quaak, κι εγώ, φυσικά, έχω στο μυαλό μου κυρίως τη Γερμανία.
<P>
Συμφωνώ με την παρατήρηση της κ. Schroedter. Θα ήθελα να επισημάνω μόνο ότι το θέμα της κοινωνικής οικονομίας, το οποίο έχει στενή συγγένεια εδώ, προωθήθηκε έντονα από την Aline Archamband, κατά την πρώτη κοινοβουλευτική περίοδο. Θα ήθελα να κάνω ορισμένες απαραίτητες παρατηρήσεις που ξεφεύγουν από το πεδίο τoυ θέματoς της έκθεσης αυτής.
<P>
Πρώτον: Θα πρέπει να προσέξουμε οι τοπικές πρωτοβουλίες απασχόλησης να μην πέσουν στην παγίδα του δυαδισμού, με τις κανονικές συνθήκες εργασίας, την ικανότητα πρόσβασης στην αγορά εργασίας, και την εξειδίκευση. Δεύτερον: Θα πρέπει να τις ενσωματώσουμε σε μακροπρόθεσμους στόχους, που θα πρέπει να παρακολουθούνται εκ παραλλήλου. Tη μείωση κατά το ήμισυ της ανεργίας μέχρι το 2000, την αποκέντρωση και την τοπική και περιφερειακή ανάπτυξη της οικονομίας, του πολιτισμού και της κοινωνίας, όπως παρατήρησαν οι πορτογάλοι συνάδελφοι, την οικο-κοινωνική μεταρρύθμιση, την ισοβαρή ανακατανομή της αμειβόμενης και της μη αμειβόμενης εργασίας, και όχι ακριβώς τη δημιουργία μιας νέας κατηγορίας κλητήρων, οικιακών βοηθών και φυλάκων χώρων στάθμευσης.
<P>
Γενικά, το θέμα είναι να έχουμε μια σημαντική συμβολή στην ανακαίνιση του καθεστώτος του αμειβόμενου εργαζόμενου ως εργαζόμενου πολίτη, και μια ποσοτικά σημαντική συμβολή. Mπορεί κανείς να υπολογίσει πως μονάχα στην Oμοσπονδιακή Δημοκρατία της Γερμανίας, με 8 εκατομμύρια περίπου ανθρώπους που πλήττονται από την ανεργία, μπορούν να δημιουργηθούν στον τομέα αυτό ένα εκατομμύριο νέες, λογικές και μελλοντικές θέσεις εργασίας, που πραγματικά πλουτίζουν την κοινωνία. Kατ' αυτήν την έννοια, η υλοποίηση της πρωτοβουλίας αυτής της Eπιτροπής αποτελεί ένα επείγον αίτημα, το οποίο θα πρέπει να εγείρουμε εμείς από κοινού.

<SPEAKER ID=12 LANGUAGE="NL" NAME="Van Lancker">
Πρόεδρε, Επίτροπε, αξιότιμοι συνάδελφοι, θα ήθελα κατ' αρχάς να συγχαρώ τον συνάδελφο Schiedermeier για την έξοχη έκθεσή του και να τον ευχαριστήσω επίσης για τη συνεργασία που είχαμε στο πλαίσιο της παρούσης έκθεσης. Συμμερίζομαι την εκτίμηση που τρέφει για την ανακοίνωση της Επιτροπής σχετικά με τις τοπικού χαρακτήρα πρωτοβουλίες για τη δημιουργία απασχόλησης, οι οποίες, κατά τη γνώμη μας, δεν έτυχαν έως τώρα της ανάλογης εκτίμησης και ανάπτυξης στο πλαίσιο της ευρωπαϊκής στρατηγικής για την απασχόληση. Διότι, όπως δήλωσαν και οι συνάδελφοι, από όλες τις μελέτες εξάγεται το συμπέρασμα ότι οι τοπικές πρωτοβουλίες για τη δημουργία απασχόλησης εμπεριέχουν ένα πολύ μεγαλύτερο δυναμικό και κοστίζουν πολύ λιγότερο από εκείνες της μεγάλης κλίμακας πολιτικής για τις υποδομές, την οποία εμείς προσπαθούμε να υπερασπισθούμε εδώ, διότι η Σοσιαλιστική Ομάδα φρονεί ότι οι τοπικού χαρακτήρα πρωτοβουλίες δεν θα πρέπει να θεωρηθούν ως εναλλακτική λύση για τα διευρωπαϊκά δίκτυα, μολονότι ορισμένες φορές βρισκόμαστε σε δύσκολη θέση όταν έχουμε να αντιμετωπίσουμε το γκρίζο χρώμα του μπετόν που περιέχουν πολλές προτάσεις, αλλά θα πρέπει να θεωρηθούν ως μία αναγκαία συμπλήρωση των εν λόγω διευρωπαϊκών δικτύων, οι πιθανότητες υλοποίησης των οποίων φρονούμε ευτυχώς ότι είναι μεγαλύτερες από τα συμπεράσματα που εξάγονται κατά τη διάρκεια των δύσκολων συζητήσεων για τα εν λόγω διευρωπαϊκά δίκτυα.
<P>
Πρέπει να καταστεί σαφές ότι εάν επιθυμούμε να δώσουμε δυνατότητες ανάπτυξης στον εν λόγω τομέα, τότε, σε ευρωπαϊκό επίπεδο, δεν θα πρέπει μόνο να δημιουργηθεί ένα πλαίσιο ενίσχυσης, αλλά και θα πρέπει να δοθούν οικονομικά κίνητρα. Αλλωστε, το συμπέρασμα αυτό εξάγεται από τις εμπειρίες μιας ολόκληρης δέσμης παρόμοιων πρωτοβουλιών σε διάφορα κράτη μέλη. Έτσι, π.χ. στο Βέλγιο δρομολογήθηκε πριν από λίγο χρονικό διάστημα μία πρωτοβουλία στο πλαίσιο της οποίας οι άνεργοι μπορούν να απασχολούνται σε ορισμένες επιχειρήσεις, που ονομάσθηκαν πρακτορεία απασχόλησης, όπου μπορούν να εκτελούν ελαφρές εργασίες και να λαμβάνουν κάποια αμοιβή, στο πλαίσιο ενός συστήματος τραπεζογραμματίων, πέραν από το επίδομα ανεργίας που λαμβάνουν. Το σύστημα αυτό παρουσιάζει σαφή πλεονεκτήματα, αλλά, ταυτόχρονα, εμπεριέχει και ορισμένους κινδύνους οι οποίοι ήλθαν στην επιφάνεια. Πρωταρχικός στόχος είναι η εξέλιξη των εν λόγω τοπικού χαρακτήρα πρωτοβουλιών απασχόλησης σε έναν ελπιδοφόρο τομέα ο οποίος θα περιέχει δυνατότητες απασχόλησης για τις γυναίκες, οι οποίες άλλωστε χρησιμοποίησαν μαζικά αυτό το σύστημα, για μακροχρόνιους άνεργους καθώς και για άνεργους νεαρής ηλικίας, και γι' αυτό το λόγο είναι σημαντικό να μην αφήσουμε το σύστημα αυτό να περιοριστεί μόνο στη δυνατότητα εξεύρεσης απασχόλησης σε επιχειρήσεις που σερβίρουν πρόχειρο φαγητό, υπό κακές άλλωστε συνθήκες εργασίας, και σε απασχόληση για τη συμπλήρωση του επιδόματος ανεργίας.
<P>
Δεύτερον, θα ήταν ιδιαίτερα λυπηρό να περιορίζαμε τον εν λόγω ελπιδοφόρο τομέα μόνο σε ένα σύστημα μικρής κλίμακας και περιστασιακής απασχόλησης. Οι δεκαεπτά τομείς τους οποίους προτείνει η Επιτροπή εμπεριέχουν ένα σημαντικό δυναμικό εξέλιξης για πολλά κοινωνικοοικονομικά προγράμματα καθώς και για μεμονωμένες επιχειρήσεις, που θα μπορούσαν πράγματι να είναι εν μέρει ή εξ ολοκλήρου κερδοφόρες και οι οποίες θα μπορούσαν να εξυπηρετήσουν την αγοραστική ζήτηση η οποία εξακολουθεί να υπάρχει στην κοινωνία.
<P>
Ελπίζω, Επίτροπε, ότι δεν θα περιοριστείτε σε μία μόνο ανακοίνωση. Θα πρέπει να καταρτιστεί ένα ευρωπαϊκό συναφές πρόγραμμα δράσης, ένα ολοκληρωμένο πρόγραμμα, που θα συμπεριλαμβάνει και τα μέσα που παρέχει η Ευρώπη. Γνωρίζετε πολύ καλά ότι η Ευρωπαϊκή Ένωση μπορεί να διαδραματίσει εν προκειμένω ρόλο. Αλλωστε, το ίδιο έπραξε και σε πειραματικά προγράμματα που εφαρμόστηκαν μέσω του Ευρωπαϊκού Κοινωνικού Ταμείου και ιδίως μέσω του προγράμματος URBAN. Συμμερίζομαι την άποψη των συναδέλφων ότι πρέπει να καταβάλουμε κάθε δυνατή προσπάθεια ώστε, στο πλαίσιο του προϋπολογισμού, να μην υπάρξουν καθόλου περικοπές στα κονδύλια του Ευρωπαϊκού Κοινωνικού Ταμείου ή των άλλων Διαρθρωτικών Ταμείων, αλλά αντιθέτως, θα πρέπει να χρησιμοποιήσουμε με εντατικό τρόπο τα εν λόγω ταμεία και στο πλαίσιο των ανωτέρω πρωτοβουλιών.
<P>
Θα ήθελα να προσθέσω ότι δεν πρέπει να περιορισθούμε μόνο σε αυτό. Θα πρέπει να σκεφθούμε και σε δημιουργικούς συνδυασμούς με τα μεγάλα επενδυτικά έργα, διότι η δημιουργία ενός τρένου υψηλής ταχύτητας είναι άνευ ουσίας, Κύριε Επίτροπε, εάν το γεγονός αυτό δεν συνδυασθεί με τη σύνδεση με ένα εκτεταμένο δίκτυο δημόσιων μεταφορών. Γι' αυτό το λόγο ζητώ από την Επιτροπή να υποβάλει πρόταση στο Συμβούλιο για τη διεύρυνση της αποστολής του Ευρωπαϊκού Επενδυτικού Ταμείου ώστε αυτό να συμπεριλαμβάνει και πρωτοβουλίες για την ανάπτυξη των πόλεων και όχι μόνο τα διευρωπαϊκά δίκτυα. Συμμερίζομαι, εξάλλου, την άποψη της συναδέλφου Boogerd-Quaak ότι η επιβολή φόρου για τις εκπομπές διοξειδίου του άνθρακα θα μπορούσε να συμβάλει σημαντικά στην ανάπτυξη του εν λόγω τομέα.
<P>
Συμπερασματικά, κυρία Πρόεδρε, επιθυμώ να συγχαρώ την Επιτροπή για την πρωτοβουλία της και ελπίζω ότι θα χρησιμοποιήσει τώρα τη δημιουργικότητα που τη διακρίνει για να την μετατρέψει σε ένα συγκεκριμένο πρόγραμμα δράσης.

<SPEAKER ID=13 LANGUAGE="DE" NAME="Mann, Thomas">
Κυρία Πρόεδρε, κύριε Επίτροπε, κυρίες και κύριοι, πόσοι άνθρωποι είναι άνεργοι στην Ευρώπη; 18 εκατομμύρια, 20 εκατομμύρια; Η διαμάχη για τις στατιστικές δεν φέρνει καμιά καινούρια θέση εργασίας. Οι θρηνωδίες για διαρθρωτικές αδυναμίες και σφάλματα του παρελθόντος δεν είναι παρά μόνο μοιρολόγια. Οι εγκλήσεις - από τη μια μεριά η κακοδιαχείριση και οι θεραπείες απελευθέρωσης, και από την άλλη η έλλειψη ευελιξίας και η έλλειψη προσόντων - αυτές οι αμοιβαίες αποποιήσεις ευθυνών, γεμίζουν οκτάστηλα εφημερίδων, αλλά όχι τα στομάχια των ανθρώπων.
<P>
Σαφώς και θα πρέπει να γίνουμε συγκεκριμένοι, και να πετύχουμε αλλαγές επί τόπου. Οι τοπικές πρωτοβουλίες απασχόλησης επιτρέπουν καλύτερες συνθήκες διαβίωσης και εργασίας. Tο local work for local people using local resources εννοεί κατά κύριο λόγο την παροχή υπηρεσιών. Για παράδειγμα τον περιβαλλοντικό τομέα, από τη διαχείριση των αποβλήτων μέχρι τη διατήρηση του φυσικού περιβάλλοντος; τον τομέα στέγασης, από την ασφάλεια μέχρι την αναζωογόνηση των πόλεων; την καθημερινή ζωή, από την υγειονομική περίθαλψη μέχρι τη φροντίδα των παιδιών; τον τομέα αναψυχής, από τον τουρισμό μέχρι την πολιτιστική πρωτοβουλία.
<P>
Το δυναμικό, όμως, κάθε τόπου, το οποίο πολύ σπάνια αξιοποιείται ή χρησιμοποιείται, θα πρέπει να εξαντληθεί. Αυτή η κοντινή απόσταση, από άποψη χώρου, επιτρέπει επακριβή γνώση των ειδικών ιδιαιτεροτήτων, των προσφορών και των αναγκών. Οι ομάδες στόχοι είναι αναγνωρίσιμες από τις γυναίκες και τους νεαρούς με προβλήματα, μέχρι τους μεγαλύτερους που δύσκολα βρίσκουν δουλειά, και άλλους εργαζόμενους που μειονεκτούν. Και οι συνθήκες πλαίσιο είναι αναγνωρίσιμες. Οι ιδιωτικοί και οι δημόσιοι φορείς θα πρέπει να σταματήσουν επιτέλους να μπλοκάρονται μόνιμα. Θα πρέπει να συνεργαστούν, να συντονιστούν, να αναπτύξουν θάρρος και δημιουργικότητα, καθώς και καινούριους τρόπους. Ας μην λέμε ψέματα στους εαυτούς μας; τα εμπόδια είναι ακόμη μεγάλα.
<P>
Ο εισηγητής Schiedermeier, ο οποίος στην Επιτροπή Κοινωνικών Υποθέσεων και Απασχόλησης υποστηρίχθηκε ομόφωνα, ανέφερε τι λείπει εδώ: H διάθεση συνεργασίας των κρατικών υπηρεσιών, οι δημόσιοι πόροι για τη χρηματοδότηση συμβάσεων και για αρχικό κεφάλαιο, καθώς και τα προσόντα των υποψηφίων. Χρειαζόμαστε ένα σχετικό πλαίσιο δράσης κι επιπλέον οικονομικά κίνητρα για ανάπτυξη, την εξάλειψη των διοικητικο-τεχνικών και νομικών εμποδίων και μια παροχή συμβουλών, κομμένη και ραμμένη στα μέτρα μας. Είναι καιρός η αμοιβαία συναρμογή των συγκεκριμένων μέτρων της Κοινότητας με εκείνα των κρατών μελών, η προώθηση των μικρομεσαίων επιχειρήσεων, η αποτελεσματικότερη αξιοποίηση των διαρθρωτικών ταμείων και η συνεπής εφαρμογή των προγραμμάτων κατάρτισης, από το LEONARDO μέχρι το LIFE LONG LEARNING, να διευρυνθεί με έναν ακόμη τομέα, και συγκεκριμένα με τον τομέα των τοπικών πρωτοβουλιών απασχόλησης.

<SPEAKER ID=14 LANGUAGE="PT" NAME="Mendonηa">
Κυρία Πρόεδρε, κύριοι βουλευτές, η έκθεση που βρίσκεται τώρα υπό συζήτηση σχετικά με την ευρωπαϊκή στρατηγική για την ενθάρρυνση των τοπικών πρωτοβουλιών ανάπτυξης και απασχόλησης μας βρίσκει απολύτως σύμφωνους. Είναι μάλιστα μία ενθάρρυνση και για όσους ενδιαφέρονται για την περιφερειακή και τοπική ανάπτυξη στις χώρες μας. Η συνειδητοποίηση και η σημασία των περιφερειακών και τοπικών επιπέδων ως βασικών πυρήνων του κοινωνικο-οικονομικού ιστού μπορεί να καθορίσει μία από τις πιο εξανθρωπισμένες και εμψυχωτικές κατευθύνσεις στο τεράστιο φάσμα λύσεων που αναζητούνται για το σοβαρότατο πρόβλημα της ανεργίας.
<P>
Η έμφαση στη συμμετοχή των άμεσων φορέων για τον προσδιορισμό και την ανάπτυξη της απασχόλησης σε τοπικό επίπεδο, η έμφαση στο δυναμικό που υπάρχει σε κάποιους μεγάλους τομείς όσον αφορά τη δημιουργία θέσεων απασχόλησης, όπως οι υπηρεσίες που συνδέονται με την καθημερή ζωή, οι υπηρεσίες που συνδέονται με τον ελεύθερο χρόνο και τον πολιτισμό, εκείνες που συνδέονται με το περιβάλλον και την κατοικία, αλλά ακόμα και σε άλλους τομείς κατάλληλους για την ικανοποίηση νέων αναγκών, θα μπορέσει να αποτελέσει αποφασιστικό βήμα για να αντιμετωπιστεί το πρόβλημα της ανεργίας στην Ευρώπη.
<P>
Πρέπει να επισημάνουμε την απαίτηση που τέθηκε στην Επιτροπή να καταστήσει εφικτή τη δημιουργία συνθηκών-πλαισίων ευνοϊκών για τις τοπικές πρωτοβουλίες απασχόλησης, όπως επίσης και την απαραίτητη εισαγωγή οικονομικών μέσων με προορισμό την τοπική ανάπτυξη και τη στήριξη των τοπικών επιχειρήσεων υπό τις πιο ποικίλες μορφές.
<P>
Η Επιτροπή θα πρέπει να ενθαρρύνει και να προωθήσει την ανταλλαγή εμπειριών μεταξύ κρατών μελών τα οποία, επιδεικνύοντας ενδιαφέρον για τις τοπικές πρωτοβουλίες απασχόλησης, τις εφάρμοσαν ήδη, αλλά κυρίως θα πρέπει να ασκήσει πλήρως το ρόλο της ως ισχυρής δύναμης για την ενθάρρυνση όλων των αξιόπιστων και αποτελεσματικών μορφών οι οποίες μπορούν να συνεισφέρουν για την εξάλειψη αυτής της κοινωνικής μάστιγας που είναι η ανεργία.

<SPEAKER ID=15 LANGUAGE="ES" NAME="Gonzαlez Αlvarez">
Κυρία Πρόεδρε, κύριε Επίτροπε, φαίνεται ότι η έκθεση του κ. Schiedermeier και οι γνωμοδοτήσεις των διαφόρων επιτροπών, καθώς και οι μελέτες της Ευρωπαϊκής Ένωσης απέδωσαν, εφόσον υπάρχουν νέες προοπτικές δημιουργίας θέσεων απασχόλησης σε περισσότερους από 17 τομείς, οι οποίοι εντοπίζονται κυρίως στο κοινωνικό, πολιτιστικό και περιβαλλοντικό πεδίο. Προσωπικά ενδιαφέρομαι περισσότερο για τον περιβαλλοντικό τομέα, εφόσον συμμετέχω στην Επιτροπή Περιβάλλοντος. Υπάρχουν πολύ ενδιαφέρουσες δυνατότητες στη διαχείριση των υδάτων, τη διαχείριση των αποβλήτων και την προστασία του φυσικού περιβάλλοντος. Ωστόσο, οι εισηγητές διαπιστώνουν ότι υπάρχουν εμπόδια νομικού και φορολογικού χαρακτήρα, καθώς και εμπόδια που αφορούν την κατάρτιση των εργαζομένων, οι οποίοι στην πλειοψηφία τους προέρχονται από τις βιομηχανικές αναδιαρθρώσεις στην Ευρώπη.
<P>
Εμείς πιστεύουμε ότι θα πρέπει επίσης να ληφθεί υπόψη η καλύτερη διαχείριση των πόρων και να εντοπισθούν θέσεις εργασίας σε παλαιά επαγγέλματα και στη χειροτεχνία. Θα ήθελα όμως να υπογραμμίσω την άποψη της κ. Marinucci, η οποία εκφράστηκε στην εκπροσώπηση της Επιτροπής για τα Δικαιώματα της Γυναίκας. Η κ. Marinucci δίνει έμφαση στην αντίφαση που υπάρχει ανάμεσα στην ανταγωνιστικότητα και τη δημιουργία θέσεων απασχόλησης. Η Ευρώπη δε μπορεί να είναι ανταγωνιστική απέναντι στα υπερβολικά χαμηλά ημερομίσθια και τις εξαντλητικές συνθήκες εργασίας του Τρίτου Κόσμου. Και αυτό αποτελεί μιαν ανεπίλυτη αντίφαση.
<P>
Θα ήθελα επίσης να καταγγείλω τη συνεχή δημιουργία αβέβαιων θέσεων εργασίας. Ζω σε μια χώρα όπου το 34 % των θέσεων εργασίας είναι αβέβαιες, και αυτό πλήττει κυρίως τις γυναίκες. Το ζήτημα δεν είναι μόνο να δημιουργηθούν θέσεις απασχόλησης· πρέπει να δημιουργηθούν θέσεις απασχόλησης που να παρέχουν κάποια ασφάλεια. Και μας ανησυχεί η πιθανότητα ο δημόσιος τομέας να πάψει να χρηματοδοτεί τις περισσότερες κοινωνικές παροχές. Κατά συνέπεια, εκφράζουμε την ανησυχία μας σχετικά με το ότι η δημόσια πρωτοβουλία μπορεί να υποκατασταθεί από ιδιωτικές πρωτοβουλίες, διότι υπάρχουν διασκορπισμένοι και φτωχοί πληθυσμοί όπου η ιδιωτική πρωτοβουλία δεν θα έβρισκε κανένα όφελος.
<P>
Συνεπώς, και για να ολοκληρώσω, κύριε Επίτροπε, θεωρώ ότι είναι απαραίτητο να ξεπεραστούν τα εμπόδια και οι αντιφάσεις, έτσι ώστε να προχωρήσουν όλες οι πρωτοβουλίες για την τοπική απασχόληση, γιατί είναι πραγματικά σημαντικές.

<SPEAKER ID=16 LANGUAGE="DE" NAME="Nuίbaumer">
Κυρία Πρόεδρε, Σεβαστό Σώμα, η δημιουργία θέσεων εργασίας θα γίνει ένα από τα πιο σημαντικά εγχειρήματα του άμεσου μέλλοντος. H εκτενής έκθεση του κ. Schiedermeier το εκφράζει αυτό σαφώς και μπορώ, σε πολλούς τομείς, να την ακολουθήσω, ως προς τις ιδέες της. Bεβαίως έχω την άποψη πως κανένας από τους 17 τομείς προσφοράς υπηρεσιών, που αναφέρονται στην έκθεση, δεν θα δημιουργήσει σταθερές θέσεις εργασίας, αν δεν προηγηθεί η δημιουργία θέσεων εργασίας που προκαλούν αύξηση της υπεραξίας. Eδώ θα πρέπει να παροτρύνουμε ανθρώπους κι επιχειρήσεις που δείχνουν διάθεση για καινοτομίες και να τους υποστηρίξουμε, με συνθήκες πλαίσιο, που θα προκαλέσουν την εκδήλωση επίθεσης από τους ιδρυτές επιχειρήσεων.
<P>
Aυτό αποτελεί προϋπόθεση για τη δημιουργία θέσεων εργασίας στον τριτογενή τομέα. Διότι χωρίς επιχειρήσεις, δεν χρειάζονται καθόλου οι τεχνολογίες ενημέρωσης και επικοινωνίας. Kαι ο τουρισμός ακόμη, ελλείψει τουριστών ικανών να πληρώσουν, δεν θα μπορέσει να αναπτυχθεί περαιτέρω. Παρόλο που έχουν γίνει ήδη 14 μελέτες σχετικά με τις πρωτοβουλίες απασχόλησης, και μία 15η βρίσκεται ήδη σε εξέλιξη, η γραφειοκρατία των Bρυξελλών δεν κατάλαβε τη λειτουργία της δημιουργίας κι εξανεμίζει ουσιαστικά τα χρήματα των επιδοτήσεων.
<P>
Γι' αυτό και επισημαίνω ότι θα πρέπει κυρίως να υποστηριχθούν οι περιφερειακές και τοπικές πρωτοβουλίες απασχόλησης. Aυτό σημαίνει πως οι εθνικές συνθήκες πλαίσιο θα πρέπει να προσανατολιστούν προς αυτές, ώστε να μπορέσουν να αναπτυχθούν επιχειρήσεις στον τοπικό τομέα, επιχειρήσεις που να μπορούν να είναι ανταγωνιστικές και διεθνώς, με καινοτόμα προϊόντα, επιχειρήσεις που, με υπερβολικές ρυθμίσεις συνεχώς, να μην παρεμποδίζονται στις δραστηριότητές τους. Aυτό όμως θα έχει επιτυχία μόνο αν στα εθνικά κράτη επικρατήσει η άποψη πως πρέπει να αξίζει η απόδοση και η πολιτική ενισχύσεων να μην εννοείται ως διανομή κεφαλαίου, αλλά πως η επιτυχία και η ανταγωνιστικότητα μπορούν να βελτιωθούν, αν ενισχύσει κανείς τα περιφερειακά πλεονεκτήματα και προωθήσει την τοπική δημιουργικότητα.
<P>
Mόνο κάτω από τέτοιες προϋποθέσεις θα είναι κανείς σταθερά σε θέση να δημιουργήσει θέσεις εργασίας.

<SPEAKER ID=17 LANGUAGE="EN" NAME="Howitt">
Κυρία Πρόεδρε, οι οικοδομικοί συνεταιρισμοί, τα προγράμματα απασχόλησης των γυναικών, τα μέσα ενημέρωσης και η πολιτιστική βιομηχανία, καθώς και τα σχέδια αναγέννησης του περιβάλλοντος είναι πολύ γνωστά στις περιοχές πολλών από εμάς. Βρίσκονται στο κέντρο της στρατηγικής της τοπικής οικονομικής ανάπτυξης και εμφανίζονται συχνά, όταν η παραδοσιακή μαζική απασχόληση σε μια περιοχή υποβαθμίζεται, ούτως ώστε να αναπτυχθούν νέες υπηρεσίες και να δημιουργηθεί ελπίδα απασχόλησης σ' εκείνους που δεν έχουν δίκαιη αντιμετώπιση από την αγορά εργασίας. Οι προσπάθειες αυτές θα πρέπει να είναι στο επίκεντρο των ευρωπαϊκών προσπαθειών για την υποστήριξη νέων θέσεων εργασίας, για την καταπολέμηση των διακρίσεων και για τη διευκόλυνση μιας μεταβολής στην οικονομία η οποία θα είναι ευαίσθητη και δίκαιη έναντι των αναγκών των εργαζομένων.
<P>
Κατά τη διάρκεια της παρούσας συζητήσεως ακούστηκαν πολλά και διάφορα για τα νομικά και διοικητικά εμπόδια στην τοπική απασχόληση στα κράτη μέλη. Τι κάνει όμως η Ευρώπη αυτή καθ' εαυτή για εκείνους που επιζητούν την υποστήριξή της στο τοπικό επίπεδο; Μόνο ένα ελάχιστο ποσοστό των διαρθρωτικών απαιτήσεων κατευθύνεται σε πρωτοπορειακά προγράμματα. Υπάρχει μια περιοδική ενημερωτική έκδοση και μια μεθοδολογία στη διάθεση των κρατών μελών για να τη χρησιμοποιήσουν εάν επιθυμούν. Το γεγονός αυτό δεν είναι κακό αλλά η αλήθεια είναι ότι στις μακροχρόνιες, πολύπλοκες και γραφειοκρατικές διαδικασίες που χρησιμοποιούνται για τις συμφωνίες επί των διαρθρωτικών προγραμμάτων, τα τοπικά σχέδια απασχόλησης είναι συνήθως τελευταία στη σειρά.
<P>
Το γεγονός είναι ότι πρόκειται για νέες και διαφορετικές μεθόδους που συχνά υστερούν στις τοπικές επαφές, στην εμπειρία, τη γνώση και ιδιαίτερα στον χρόνο που χρειάζεται για να ακολουθήσουν τους κανόνες που προσδιορίζει η Ευρώπη για την πρόσβαση στις ενισχύσεις της. Ως εισηγητής του Κοινοβουλίου για τις χρηματοδοτήσεις του άρθρου 10, των καινοτόμων προγραμμάτων, γνωρίζω ότι υπάρχουν μεγάλες απαιτήσεις στις επαρχίες και τις περιφέρειες προς επωφελή αξιοποίηση της ευρωπαϊκής υποστήριξης. Δεν θα ήθελα να δω το παρόν να περιορίζεται σε μερικά σχέδια επίδειξης. Θα ήθελα να δω την τοπική οικονομική ανάπτυξη να είναι η πρώτη στη σειρά όταν σχεδιάζονται, διαχειρίζονται και υλοποιούνται τα ευρωπαϊκά προγράμματα. Τότε μόνον οι 150.000 έως 180.000 νέες θέσεις εργασίας ετησίως που προβλέπει η Επιτροπή - το φιλόδοξο σχέδιο της Λευκής Βίβλου Delors - θα βρεθούν πολύ πλησιέστερα στην υλοποίησή τους.

<SPEAKER ID=18 LANGUAGE="FI" NAME="Rφnnholm">
Αξιότιμη κυρία Πρόεδρε, η διεξαχθείσα εδώ συζήτηση σχετικά με την έκθεση ήταν ιδιαιτέρως ενθαρρυντική. Δεδομένου ότι στην χώρα μου καταβάλλονται ιδιαίτερες προσπάθειες για τη μείωση της υπερβολικά υψηλής ανεργίας, εξετάζουμε με μεγάλο ενδιαφέρον όλες τις νέες ιδέες οι οποίες ενδέχεται να συμβάλλουν στην βελτίωση της απασχόλησης. Όλοι γνωρίζουμε ότι η ανάπτυξη της οικονομίας είναι χρήσιμη, αλλά όχι, όπως έχει αποδειχθεί μέχρι στιγμής, επαρκής. Γι΄αυτό και απαιτείται λήψη ειδικών μέτρων. Η χώρα μας δεν χαρακτηρίζεται από μακρά παράδοση όσον αφορά την μικρής κλίμακος επιχειρηματική δραστηριότητα και την παραγωγή υπηρεσιών στον ιδιωτικο τομέα. Παράγουμε, υπό μορφήν δημοτικών υπηρεσιών, πολλές από τις αναφερθείσες στην έκθεση, και μη συμφέρουσες από οικονομική άποψη, υπηρεσίες ευημερίας. Ο τομέας αυτός υπηρεσιών συμβάλλει στην βελτίωση της απασχόλησης, με συνέπεια η ανάπτυξή του να είναι σύμφωνη με ορισμένες από τις ιδέες που αναφέρονται στην έκθεση. Η ιδιωτικοποίηση συμβάλλει, και όχι στην αύξηση, αλλά στη μείωση των θέσεων απασχόλησης. Συνεπώς, είναι ορθό ότι οι υπηρεσίες του ιδιωτικού τομέα, οι οποίες προσφέρονται για λόγους επιχειρηματικής δραστηριότητας, χρειάζονται προκειμένου να συμπληρώνουν τις δημόσιες. Φυσικό είναι, λοιπόν, να μας ενδιαφέρουν οι εμπειρίες που έχουν αποκομιστεί αλλού. Ως εκ τούτου, ελπίζουμε να σημειώσουμε πρόοδο όσον αφορά την μεταφορά πληροφοριών και να μας παρασχεθούν από άλλες περιοχές της Ένωσης σωστές υποδείξεις και ιδέες για τον τρόπο με τον οποίο θα μπορούσαμε να βελτιώσουμε την απασχόληση στη χώρα μας. Κατά τις συζητήσεις για την εξεύρεση λύσεων έχει υπογραμμισθεί, επανειλλημένως, η σημασία της συνεργασίας μεταξύ των διαφόρων πλευρών. Και η συνεργασία αυτή πρέπει να πραγματοποιηθεί, και σε τοπικό επίπεδο, βάσει του γνωστού προτύπου της τριμερούς σύμπραξης. Το πρώτο σκέλος, επί παραδείγματι, της σύμπραξης αυτής θα αποτελείται από τον δήμο που θα αντιπροσωπεύει την κρατική εξουσία, το δεύτερο από τους επιχειρηματίες, τους εργοδότες και τις επιχειρήσεις, και το τρίτο από τις συνδικαλιστικές ενώσεις. Όλοι μαζί θα μπορούσαν να συνεργασθούν σε τοπικό επίπεδο προκειμένου να βρεθούν λύσεις για το σοβαρό αυτό πρόβλημα της απασχόλησης. Μέρος του ποσού που διατίθεται για επιδόματα ανεργίας θα έπρεπε να χρησιμοποιηθεί για τον σκοπό αυτό. Με την βοήθεια των κονδυλίων αυτών θα μπορούσαν να επιτευχθούν θεαματικότερα αποτελέσματα. Είμαι βέβαιος ότι οι συνδικαλιστικές ενώσεις θα το εδέχοντο με ικανοποίηση, και θα έπρατταν παν το δυνατόν για να βρεθεί απασχόληση για τους ανέργους. Έτσι θα μας εδίδετο, επιπλέον, και η δυνατότητα να συνεργασθούμε, απ΄ευθείας, με τους άνεργους. Εάν και η Ένωση υποστηρίξει ενεργά μια τέτοιου τύπου δραστηριότητα, αυτή θα μπορούσε να αποτελέσει ένα αποτελεσματικό πρότυπο, κατάλληλο για χρήση, με αφετηρία την Ένωση και προορισμό το τοπικό επίπεδο.

<SPEAKER ID=19 NAME="Marinucci">
Κυρία Πρόεδρε, θα ήθελα να τονίσω όσα είπα στην έκθεσή μου. Με ανησυχούν δύο πλευρές της εργασίας της Επιτροπής, την οποία εξάλλου εκτιμώ διότι είναι το αποτέλεσμα μιας εξαιρετικής διερεύνησης του θέματος, μιας εξαιρετικής ερευνητικής εργασίας και μιας πολύ ενδιαφέρουσας πνευματικής επεξεργασίας.
<P>
Η πρώτη πλευρά συνδέεται κατά κάποιο τρόπο με τη συζήτηση που διεξαγάγαμε εχθές στην Ολομέλεια σχετικά με τις δημόσιες υπηρεσίες: η Επιτροπή ακολουθεί διάφορους δρόμους που οδηγούν στην αποδυνάμωση των δημοσίων υπηρεσιών, οι οποίες από την άλλη άποψη αποτελούν το ευρωπαϊκό χαρακτηριστικό και πρότυπο, αποτελούν ό, τι εμείς ισχυριζόμαστε πως θέλουμε να προστατεύσουμε. Παρουσιάζοντας εξάλλου τις προτάσεις απασχόλησης που δεν είναι παραπληρωματικές αλλά υποκατάστατα υπηρεσιών που σήμερα παρέχει ο δημόσιος τομέας, φαίνεται καθαρά ότι οι οικονομικοί πόροι, που κατανέμονται σε διάφορες κατευθύνσεις, δεν θα μπορούσαν καν να δημιουργήσουν πραγματική επιπρόσθετη απασχόληση. Από τη μία πλευρά, λοιπόν, απώλεια θέσεων εργασίας, κατάργηση παροχής υπηρεσιών προς τους πολίτες, απώλεια του ευρωπαϊκού κοινωνικού προτύπου και, από την άλλη, ούτε καν επιπλέον θέσεις εργασίας και, πιθανότατα, ούτε επαρκής υποκατάσταση των υπαρχουσών θέσεων εργασίας.
<P>
Το δεύτερο ζήτημα που με ανησυχεί είναι το ότι αυτή η υπόθεση, η πολύ ενδιαφέρουσα εξάλλου που θα έπρεπε να καταστεί ένα είδος οδηγού, που θα έπρεπε δηλαδή να αντιμετωπισθεί με πιο οργανικό τρόπο από την Επιτροπή, αγνοεί σε μεγάλο βαθμό το «γυναικείο πρόβλημα». Εκφράσαμε τη δυσαρέσκειά μας, ακόμη και εχθές ενώπιον της Ολομέλειας, διότι, όσον αφορά την απασχόληση των γυναικών, πολύ λίγα έχουν γίνει, εκτός από τα λόγια, στα πλαίσια του Περιφερειακού Ταμείου Ανάπτυξης, στα πλαίσια του URBAN II: έχουν διατυπωθεί προγράμματα, αλλά στην πραγματικότητα δεν υλοποιούνται. Αντίθετα, εγκατελήφθη ένα πρόγραμμα -που ονομαζόταν ILO και αφορούσε την τοπική απασχόληση για τις γυναίκες. Σε αυτή την περίπτωση, λοιπόν, σε αυτό το θέμα, με αυτό το πρόγραμμα, δεν προσφέρεται στις γυναίκες αυτή η δυνατότητα, όταν αντίθετα στις γυναίκες απευθύνονται κυρίως αυτές οι υπηρεσίες, όχι μόνο αλλά όταν κυρίως οι γυναίκες παρέχουν αυτές τις υπηρεσίες επειδή διαθέτουν ικανότητες που θέτουν στη διάθεση της κοινωνίας.
<P>
Γι αυτούς τους λόγους θεωρώ ότι θα πρέπει να σκεφτούμε πολύ εάν είναι σκόπιμο να συνεχίσουμε με αυτό τον τρόπο ή εάν χρειάζεται να βελτιώσουμε την πρόταση της Επιτροπής.

<SPEAKER ID=20 NAME="Flynn">
Κυρία Πρόεδρε, θα ήθελα να ευχαριστήσω ευθύς εξαρχής τον κ. Schiedermeier, τον συντάκτη της παρούσης εκθέσεως, για την ποιότητα της εκθέσεως καθώς και τα μέλη της επιτροπής που συνέβαλαν στη διαδικασία εκπόνησής της. Σήμερα το πρωί έγινε συζήτηση υψηλού επιπέδου και αποτελεί μεγάλη ενθάρρυνση για μένα και για την Επιτροπή το γεγονός της ισχυρής υποστήριξης του Σώματος στην προτεινόμενη ευρωπαϊκή στρατηγική για την ενθάρρυνση των τοπικών πρωτοβουλιών ανάπτυξης και απασχόλησης. Εντυπωσιάστηκα πάρα πολύ από το επίπεδο των συνεισφορών που έγιναν σήμερα επί του θέματος.
<P>
Καθώς γνωρίζετε, στη συνέχεια της Λευκής Βίβλου της Επιτροπής του 1993 για την Ανάπτυξη, την Ανταγωνιστικότητα και την Απασχόληση, το Συμβούλιο του Έσσεν καθόρισε ένα πρόγραμμα δράσης και μια δομημένη προσέγγιση για την καταπολέμηση της ανεργίας. Η στρατηγική αυτή έχει υποστεί τώρα περαιτέρω επεξεργασία κατά τη διάρκεια διαδοχικών Ευρωπαϊκών Συμβουλίων Κορυφής από τις Κάννες μέχρι τη Φλωρεντία τον περασμένο Ιούνιο. Η προώθηση των πρωτοβουλιών τοπικής ανάπτυξης και απασχόλησης αποτελεί ένα σημαντικό συστατικό αυτού του συνολικού πλαισίου και αυτό ήταν το σημείο που έθεσε σήμερα σθεναρά η κ. van Lancker, ότι πράγματι χρειαζόμαστε προσέγγιση ολοκληρωμένου πλαισίου.
<P>
Κατά την άποψή μας, αυτές οι τοπικές πρωτοβουλίες είναι εξαιρετικά σημαντικές για διάφορους λόγους. Παρέχουν νέες ευκαιρίες για εργασία στους πολίτες, περιλαμβανομένων των από μακρού ανέργων, των νέων και των ανέργων γυναικών. Θα ήθελα να διαβεβαιώσω την κ. Marinucci ότι όσον αφορά τις τοπικές πρωτοβουλίες απασχόλησης οι γυναίκες έχουν εξαιρετική σημασία για όλους μας.
<P>
Θα ήθελα να σας υπενθυμίσω ότι η οικονομική ανάλυση η οποία έχει εκτελεστεί καταλήγει στην άποψη ότι οι τοπικές πρωτοβουλίες, εάν υποστηριχθούν επαρκώς, θα μπορούσαν πιθανώς να δημιουργήσουν 140.000 νέες θέσεις εργασίας που θα οδηγήσουν σε ένα πιθανό αριθμό 400.000 νέων θέσεων εργασίας ετησίως στην Ευρώπη. Η κ. Klaί έθεσε το πολύ σημαντικό σημείο ότι από τους 17 τομείς που έχουν προσδιοριστεί ότι διαθέτουν τη σχετική δυναμική, ιδιαίτερα ο τομέας της φροντίδας στη σχέση του με την αγροτική ανάπτυξη αποτελεί ένα πολύ σημαντικό χαρακτηριστικό. Οι πρωτοβουλίες αυτές παρέχουν επίσης μια ανταπόκριση στις νέες απαιτήσεις των κοινωνιών μας δημιουργώντας νέες μορφές απασχόλησης σε υπηρεσίες της καθημερινής ζωής: υπηρεσίες που βελτιώνουν την ποιότητα της ζωής τόσο στον τομέα της αναψυχής και του πολιτισμού όσο και στον τομέα του περιβάλλοντος. Το γεγονός αυτό τονίστηκε με έμφαση στη σημερινή συζήτηση από την κ. Schroedter και την κ. Kestelijn-Sierens, οι οποίες αναφέρθηκαν στη δυναμική που περικλείουν αυτοί οι νέοι τομείς και στην αναγκαιότητα να αναληφθεί δράση για όλους.
<P>
Οι πρωτοβουλίες αυτές αποτελούν επίσης συχνά μέρος των τοπικών διαδικασιών οι οποίες συμπεριλαμβάνουν συνεταιρισμούς του ιδιωτικού και του δημόσιου τομέα και στους οποίους συμμετέχουν διάφοροι παράγοντες της κοινωνίας όπως τοπικές επιχειρήσεις, κοινωνικοί εταίροι, εθελοντικές οργανώσεις καθώς και οι παράγοντες εκείνοι που τους αποκαλούμε προωθητές της κοινωνικής οικονομίας.
<P>
Ωστόσο, αυτό το νέο σημαντικό δυναμικό δημιουργίας θέσεων εργασίας αντιμετωπίζει πράγματι ορισμένες δυσκολίες. Υπάρχουν εμπόδια τα οποία πρέπει να ξεπεραστούν και τα οποία γενικά αναφέρθηκαν σήμερα. Θα ήθελα να τονίσω ορισμένα από αυτά τα εμπόδια.
<P>
Πρώτον, χρηματοδοτικά εμπόδια. Πολύ συχνά υπάρχουν υπερβολικές άμεσες και έμμεσες εργατικές δαπάνες. Υπάρχουν δυσχέρειες πρόσβασης σε κεφάλαια και δάνεια. Υπάρχει η χαμηλή αγοραστική δύναμη των φτωχώτερων νοικοκυριών και τα χαμηλά επίπεδα οικονομικού κέρδους για ορισμένες μορφές υπηρεσιών.
<P>
Δεύτερον, υπάρχει το πρόβλημα της κατάρτισης και των τεχνικών προβλημάτων που προκύπτουν, μεταξύ άλλων, από την ανεπαρκή αρχική κατάρτιση, τις ξεπερασμένες ικανότητες και εργασιακές συνθήκες σε ορισμένους παραδοσιακούς τομείς καθώς και την απουσία κατάρτισης στις νέες τεχνολογίες. Θα ήθελα να το τονίσω αυτό στο Σώμα και, βεβαίως, ορισμένες από τις συνεισφορές στη συζήτηση εξέφρασαν την ανάγκη για καλύτερα προσόντα και καλύτερη κατάρτιση στις νέες τεχνολογίες που πρόκειται μελλοντικά να κυριαρχήσουν στις ζωές όλων μας.
<P>
Τρίτον, νομικά και ρυθμιστικά εμπόδια. Αυτά προέρχονται από την απουσία των κατάλληλων νομικών μορφών για τους συνεταιρισμούς μεταξύ ιδιωτικών και δημόσιων οργανισμών καθώς και από την απουσία ποιοτικών προδιαγραφών στον τομέα των υπηρεσιών.
<P>
Τέλος, θεσμικά εμπόδια. Αυτά προέρχονται από την έλλειψη κατανόησης των διαδικασιών δημιουργίας θέσεων εργασίας σε τοπικό επίπεδο εκ μέρους των διαφόρων τομεακών και ιεραρχικών γραφειοκρατιών και την υπερβολικά περιοριστική βραχυπρόθεσμη οικονομική υποστήριξη η οποία δεν διασφαλίζει την μακροχρόνια επιβίωση των πρωτοβουλιών. Υποστηρίζω την άποψη του κ. Howitt επί του θέματος την οποία πολύ προσεκτικά παρουσίασε σήμερα εδώ.
<P>
Αξιότιμα Μέλη, γνωρίζετε ότι οι θέσεις εργασίας δεν μπορούν να δημιουργηθούν απλά και μόνο επειδή τις θέλουμε. Αποτελούν αποτέλεσμα επενδύσεων, επενδύσεων από πάρα πολλούς ανθρώπους. Πιστεύουμε ότι οι δημόσιες αρχές και οι δημόσιες διοικήσεις έχουν να παίξουν ένα πολύ σημαντικό ρόλο στη θεσμοθέτηση ενός πλαισίου ευνοϊκού για τη δημιουργία νέων θέσεων εργασίας. Πιστεύουμε ότι τα θεσμικά όργανα, σε όλα τα επίπεδα, μπορούν και πρέπει να παίξουν το μέρος τους στη δημιουργία και την προώθηση αυτού του συνεκτικού πλαισίου με σκοπό την ενθάρρυνση της ανάπτυξης των πρωτοβουλιών τοπικής απασχόλησης.
<P>
Από τη μία μεριά, οι εθνικές και οι περιφερειακές πολιτικές πρέπει να επικεντρωθούν στην απομάκρυνση των διαρθρωτικών εμποδίων, είτε οικονομικών, είτε τεχνικών, είτε νομικών ή διοικητικών. Ασφαλώς, από την άλλη μεριά, προσφέρεται η κοινοτική προστιθέμενη αξία, ιδιαίτερα μέσω της προώθησης των πειραματικών και πιλοτικών σχεδίων καθώς και μέσω της αξιολόγησής τους, με την διάχυση των καλών πρακτικών και την ενθάρρυνση για την ανταλλαγή εμπειριών, κυρίως μέσω συνεργασίας και υποστήριξης των διεθνικών δικτύων. Πολύ λίγα γίνονται γνωστά από εκείνα που υλοποιούνται με επιτυχία και αποτελεσματικότητα σε πολλά κράτη μέλη. Θα πρέπει να προσδιορίσουμε τι είναι αποτελεσματικό, να το ξεχωρίσουμε, να ενημερώσουμε και άλλους σχετικά μ' αυτό και να ενθαρρύνουμε τον κόσμο να το προσαρμόσει στις τοπικές του συνθήκες. Υπάρχει υποστήριξη για τα εθνικά μέτρα τα οποία οφελούν τοπικές πρωτοβουλίες, ιδιαίτερα μέσω των Διαρθρωτικών Ταμείων. Σήμερα το πρωί έγιναν πολλά σχόλια σχετικά με την καλύτερη δυνατή χρήση των υφισταμένων οικονομικών πόρων και υποστηρίζω την άποψη αυτή πολύ σθεναρά.
<P>
Η στρατηγική ενθάρρυνσης των πρωτοβουλιών τοπικής ανάπτυξης και απασχόλησης δημιουργήθηκε ως τμήμα του ευρύτερου πλαισίου που καθορίστηκε από το Ευρωπαϊκό Συμβούλιο του Έσσεν για την καταπολέμηση της ανεργίας. Ορισμένα κράτη μέλη έχουν αρχίσει ήδη να μεταφράζουν αυτή την υποστήριξη προς τις τοπικές πρωτοβουλίες σε συγκεκριμένα μέτρα μέσα στα πλαίσια των πολυετών προγραμμάτων για την απασχόληση. Θα ακούσουμε περισσότερα σχετικά μ' αυτό αργότερα κατά το τρέχον έτος όταν θα διαπιστώσουμε από πρώτο χέρι τι έχουν κάνει τα κράτη μέλη μ' αυτά τα προγράμματα για να υλοποιήσουν αυτές τις πρωτοβουλίες και τι προτείνουν να κάνουν κατά τα επόμενα δύο χρόνια. Έστω κι' αν παραμένουν πολλά ακόμη για να γίνουν, είμαι πεπεισμένος ότι η στρατηγική αυτή για την ενθάρρυνση των πρωτοβουλιών τοπικής ανάπτυξης είναι ένας δρόμος που υπόσχεται πολλά για την καταπολέμηση της ανεργίας. Είναι αλήθεια ότι επί πολλά χρόνια παρέμεινε στην αφάνεια. Συχνά κοιτάζαμε τα μεγαλύτερα θέματα, τώρα όμως κατερχόμεθα στο τοπικό επίπεδο για να αναγνωρίσουμε ότι υπάρχει μεγάλο δυναμικό στην τοπική ανάπτυξη, τις τοπικές πρωτοβουλίες και στην ενθάρρυνση των εθελοντικών και μικρότερων ομάδων μέσα στα κράτη μέλη μας. Πολύ συχνά στο παρελθόν όλα αυτά είχαν αποκρυβεί στη σκιά των μακροοικονομικών στρατηγικών, σήμερα όμως διαπιστώνουμε ότι εμφανίζονται πολύ περισσότερες ενεργές πολιτικές για να αναπτύξουν τις τοπικές πρωτοβουλίες.
<P>
Η Επιτροπή αναγνωρίζει ότι θα πρέπει να γίνουν περισσότερα. Εσείς ζητήσατε να αναληφθεί αυτή η προσπάθεια και τώρα θα πρέπει να γίνει καλύτερα και ταχύτερα απ' ότι στο παρελθόν. Γι' αυτόν τον λόγο, και σε συνέχεια των δράσεών μας για την απασχόληση στην Ευρώπη, δηλ. το σύμφωνό μας εμπιστοσύνης, η Επιτροπή παρουσίασε την ανακοίνωσή της για τις κοινοτικές διαρθρωτικές ενισχύσεις και την απασχόληση. Στόχος της ανακοίνωσης αυτής είναι να παράσχει κατευθύνσεις για τις διαπραγματεύσεις που ήδη εξελίσσονται σχετικά με τη χρήση των κοινοτικών διαρθρωτικών ταμείων. Η ανακοίνωση κατέχει μια ιδιαίτερη θέση στην προώθηση και την ανάπτυξη των τοπικών πρωτοβουλιών. Συμβαδίζοντας με την πρόταση της Επιτροπής αναφορικά με τα τοπικά και περιφερειακά σύμφωνα για την απασχόληση, το Ευρωπαϊκό Συμβούλιο της Φλωρεντίας τόνισε επίσης τη σημασία των πρωτοβουλιών τοπικής ανάπτυξης και απασχόλησης.
<P>
Τέλος, θα ήθελα να σας ευχαριστήσω κ. Schiedermeier για την ενθάρρυνση που προσφέρατε σε όλους μας και την ευρύτατη ομόφωνη υποστήριξη του Σώματος σήμερα γι' αυτά που προσπαθούμε να κάνουμε ούτως ώστε να ενθαρρύνουμε την τοπική ανάπτυξη. Ως απόδειξη καλής πίστης, με τα περιορισμένα κονδύλια που έχω στη διάθεσή μου, έχω εισαγάγει μια καλύτερη χρήση τμημάτων του Κοινωνικού Ταμείου και αναγγέλω την απόφασή μου να χορηγήσω ενίσχυση ύψους 25 εκατομμυρίων Ecu σύμφωνα με το άρθρο 6 του Κοινωνικού Ταμείου για την προώθηση καινοτόμων σχεδίων και δημιουργίας θέσεων εργασίας και είμαι ευτυχής που ο κ. Nussbaumer ετόνισε την αναγκαιότητα της καινοτομίας. Οι πιστώσεις του άρθρου 6 απευθύνονται άμεσα στις ευκαιρίες νέων θέσεων εργασίας, νέων καινοτόμων μεθόδων λειτουργίας και πιστεύω ότι αυτό που έχουμε εδώ αποτελεί τη γέννεση κάποιας εξειδικευμένης, μακροπρόθεσμης και αποτελεσματικής διαδικασίας αναφορικά με τον τομέα δημιουργίας θέσεων εργασίας και ευχαριστώ το Σώμα για τη σημερινή του υποστήριξη.

<SPEAKER ID=21 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί σήμερα στις 11.00

<CHAPTER ID=2>
Επέκταση του καθεστώτος της κοινοτικής διαμετακόμισης
<SPEAKER ID=22 NAME="Πρόεδρος">
Η ημερήσια διάταξη προβλέπει τη συζήτηση της προφορικής ερώτησης (Β4-0682/96-0-0163/96) του κ. Tomlinson, εξ ονόματος της Προσωρινής Εξεταστικής Επιτροπής για το Καθεστώς Κοινοτικής Διαμετακόμισης, σχετικά με την περαιτέρω επέκταση του κοινού συστήματος διαμετακόμισης.

<SPEAKER ID=23 NAME="Tomlinson">
Κύριε Πρόεδρε, η παρούσα είναι μια ασυνήθης προφορική ερώτηση δεδομένου ότι η πλειοψηφία των Μελών του Σώματος ενδιαφέρεται για την απάντηση. Έτσι, θα υποθέσω ότι η προφορική ερώτηση έχει γίνει. Θα ακούσω, όπως και τα άλλα μέλη της εξεταστικής επιτροπής για την απάτη στο σύστημα διαμετακόμισης, με μεγάλη προθυμία την απάντηση. Υπό το φως της απάντησης του Επιτρόπου Monti και με την άδειά σας Κύριε Πρόεδρε, ίσως θα μπορούσαμε να υποβάλλουμε στη συνέχεια ερωτήσεις έτσι ώστε να διευκρινίσουμε περαιτέρω την απάντηση του Επιτρόπου.

<SPEAKER ID=24 NAME="Monti">
Κύριε Πρόεδρε, κύριοι βουλευτές, η ερώτηση του κ. Tomlinson μας δίνει την ευκαιρία να διευκρινίσουμε ορισμένα σημαντικά σημεία, και συνεπώς την καλωσορίζουμε.
<P>
Τα καθεστώτα διαμετακόμισης αποτελούν ένα μέτρο διευκόλυνσης για το εμπόριο. οι επαγγελματίες του εμπορικού τομέα έχουν κατανοήει τη χρησιμότητα αυτού του οργάνου διότι κατά το 1995, δύο χρόνια μετά την πραγματοποίηση της ενιαίας αγοράς, έχουν εκδοθεί 18 εκατ. έγγραφα για να καλύψουν τις διαμετακομιστικές δραστηριότητες στην Κοινότητα. Η απλοποίηση μαζί με τη σημαντική ελαστικότητα των διαδικασιών, εξηγεί την επιτυχία αυτών των καθεστώτων στους οικονομικούς κύκλους. Επιπλέον αποτελούν ένα παράγοντα πρωταρχικής σημασίας που ευνοεί τις εμπορικές συναλλαγές μεταξύ της Κοινότητας και των τρίτων χωρών.
<P>
Σε αυτή τη συγκυρία και στα πλαίσια της στρατηγικής της προένταξης των χωρών της Κεντρικής και Ανατολικής Ευρώπης, την 1η Ιουλίου η Δημοκρατία της Τσεχίας, η Δημοκρατία της Ουγγαρίας, η Δημοκρατία της Πολωνίας και η Δημοκρατία της Σλοβακίας κατέστησαν συμβαλλόμενα μέλη της Σύμβασης CE/EFTA της 20ης Μαϊου 1987, σχετικά με το κοινό σύστημα διαμετακόμισης.
<P>
Αυτή η πρώτη επέκταση του κοινού συστήματος διαμετακόμισης προβλεπόταν ρητά από τις ευρωπαϊκές συμφωνίες, οι οποίες είχαν και τη σύμφωνη γνώμη του Ευρωπαϊκού Κοινοβουλίου στο πλαίσιο μιας συνεργασίας που στοχεύει την προσέγγιση των τελωνειακών συστημάτων αυτών των χωρών και εκείνου της Κοινότητας με την υιοθέτηση ενός συστήματος που θα λειτουργούσε ως «γέφυρα» μεταξύ των καθεστώτων διαμετακόμισης της Κοινότητας και εκείνων των χωρών. Κατά συνέπεια η προσχώρηση των χωρών της κεντρικής και Ανατολικής Ευρώπης στη Σύμβαση του Κοινοτικού Συστήματος Διαμετακόμισης εγγράφεται πλήρως στη στρατηγική της προένταξης των εν λόγω χωρών στην Ευρωπαϊκή Ένωση.
<P>
Στη διάρκεια των τριών ετών που προηγήθηκαν της ένταξης στο κοινό σύστημα, η Κοινότητα συνέβαλε με σημαντικό τρόπο, μαζί με τους άλλους εταίρους της Σύμβασης, στην προετοιμασία αυτών των υποψηφίων χωρών για να ενημερωθούν πλήρως οι τελωνειακές αρχές και οι επαγγελματίες σχετικά με αυτά τα συστήματα και να ετοιμασθούν όσον αφορά τη χρησιμοποίησή τους. Μόνον όταν η Κοινότητα και οι άλλες συμβαλλόμενες χώρες επείσθησαν ότι οι χώρες του Visegrad ήσαν πλέον ικανές να αναλάβουν πλήρως τις υποχρεώσεις του σύμφωνα με το κοινό σύστημα, ελήφθη η απόφαση επέκτασής του.
<P>
Η τεχνική υποστήριξη που προσφέρεται στα τέσσερα νέα συμαβαλλόμενα μέρη αποτελεί μία σημαντική εμπειρία για την προετοιμασία των μελλοντικών επεκτάσεων του κοινού μεταβατικού συστήματος στη Σλοβενία, τη Βουλγαρία, τη Ρουμανία και στις Χώρες της Βαλτικής, με τις οποίες η Κοινότητα έχει συνάψει μία ευρωπαϊκή συμφωνία σύνδεσης. Οι υποψήφιες αυτές χώρες θα τύχουν φυσικά της ίδιας τεχνικής υποστήριξης που επέτρεψε στα νέα συμβαλλόμενα μέρη να ενταχθούν την 1η Ιουλίου στη Σύμβαση με τις καλύτερες προϋποθέσεις προετοιμασίας.
<P>
Οι πρώτες παρεμβάσεις υποστήριξης των νέων υποψηφίων θα πρέπει να αρχίσουν το επόμενο φθινόπωρο, χωρίς εντούτοις να με κανένα τρόπο να προδικάζεται η ενδεχόμενη ημερομηνία των μελλοντικών επεκτάσεων του κοινού συστήματος διαμετακόμισης. Σε κάθε περίπτωση, η απόφαση για την επίσημη πρόσκληση προσχώρησης στη Διάσκεψη θα υιοθετηθεί, όσον αφορά την Κοινότητα, μόνον όταν θα έχει δεόντως αποσαφηνισθεί ότι οι υποψήφιες χώρες έχουν πετύχει ένα επίπεδο προετοιμασίας που τους επιτρέπει να εξασφαλίζουν τη σωστή εφαρμογή των διαδικασιών διαμετακόμισης. Λαμβάνοντας υπόψη την προηγούμενη εμπειρία θα πρέπει να ποβλέψουμε μία περίοδο προετοιμασίας ορισμένων ετών.
<P>
Θα πρέπει κατόπιν να εξετασθεί μία άλλη σημαντική πλευρά: τα προγράμματα μεταρρύθμισης του συστήματος διαμετακόμισης. Η Επιτροπή επεξεργάζεται όντως, από κοινού με τα κράτη μέλη, τα τμήματα της Σύμβασης του Κοινοτικού Συστήματος Διαμετακόμισης και με τους οικονομικούς εμπειρογνώμονες προγράμματα για τη μεταρρύθμιση του καθεστώτος που βασίζονται σε μεγάλο βαθμό στις εργασίες της Προσωρινής Εξεταστικής Επιτροπής του Ευρωπαϊκού Κοινοβουλίου, της οποίας πρόεδρος είναι ο κ. Tomlinson.
<P>
Κατά συνέπεια, είναι πολύ πιθανό τα καθεστώτα διαμετακόμισης, στα οποία θα προσχωρήσουν οι υποψήφιες χώρες, να υποστούν αμέσως περαιτέρω τροποποιήσεις που θα ενισχύσουν τη διαχείρισή τους ώστε να μπορούν να αντιμετωπίζουν επιτυχώς τις απάτες, ειδικότερα με τη μηχανογράφηση που θα πρέπει να έχει ολοκληρωθεί εντός του 1998. Είναι επομένως σαφές ότι οι υποψήφιες χώρες, για να καταστούν συμβαλλόμενα μέλη της Σύμβασης, θα πρέπει να είναι σε θέση να αναλαμβάνουν τις υποχρεώσεις που συνεπάγεται το σύστημα διαμετακόμισης μετά τη μεταρρύθμισή του.
<P>
Τέλος, στα πλαίσια των μέτρων για την καταπολέμηση της απάτης στο διαμετακομιστικό σύστημα, όπως υπενθύμισα στις 8 Ιουλίου στους υπουργούς οικονομικών της Κοινότητας και των Χωρών της Κεντρικής και Ανατολικής Ευρώπης, θέλω να υπογραμμίσω ότι όλες οι ευρωπαϊκές συμφωνίες σύνδεσης συνοδεύονται από ένα ειδικό πρωτόκολο για την αμοιβαία βοήθεια σε τελωνειακά ζητήματα. Το εν λόγω πρωτόκολο αποτελεί, μαζί με τις τελωνειακές διατάξεις της Σύμβασης Κοινοτικής Διαμετακόμισης και το σώμα των διοικητικών συμφωνιών για θέματα διαμετακόμισης, το νομικό και διοικητικό πλαίσιο της συνεργασίας μεταξύ των τελωνειακών διοικήσεων των συμβαλλομένων πλευρών.
<P>
Κάτω από αυτές τις προϋποθέσεις οι τελωνειακές αρχές των συμβαλλομένων πλευρών πραγματοποιούν τη διοικητική συνεργασία που είναι απαραίτητη για τη σωστή εφαρμογή των εν λόγω καθεστώτων, προσφεύγοντας ειδικότερα στις διατάξεις για την πρόληψη της απάτης που έχουν στη διάθεσή τους.

<SPEAKER ID=25 LANGUAGE="EN" NAME="Tomlinson">
Κύριε Πρόεδρε, ακούσαμε από τον Επίτροπο Monti ότι η απόφαση για την επέκταση της Σύμβασης για το Κοινό Σύστημα Διαμετακόμισης στις χώρες του Visegrad λήφθηκε από τη Μικτή Επιτροπή ΕΕ/ΕΖΕΣ το 1996 στο Ιντερλάκεν. Σχετικά μ' αυτό έχω τέσσερεις συγκεκριμένες ερωτήσεις για τον Επίτροπο Monti.
<P>
Σε ποιο πολιτικό επίπεδο εκπροσωπήθηκε η Επιτροπή στην επιτροπή αυτή; Ζήτησε άραγε η Επιτροπή τη συγκεκριμένη προτέρα συγκατάθεση του Κοινοβουλίου και του Συμβουλίου για την επέκταση πριν από την τελική συμφωνία; Η απόφαση επέκτασης υπήρξε αντικείμενο ομοφωνίας στην Μικτή Επιτροπή; Δεσμευόταν η Μικτή Επιτροπή από τους όρους των ευρωπαϊκών συμφωνιών μεταξύ της ΕΕ και των χωρών του Visegrad και καθόρισε άραγε συγκεκριμένο χρονοδιάγραμμα για την επέκταση;
<P>
Η δεύτερη ερώτησή μου προς τον Επίτροπο Monti αναφέρεται συγκεκριμένα στο εάν η Επιτροπή ενημέρωσε τις χώρες του Visegrad για τις δυσχέρειες που θα αντιμετωπίσουν διαχειριζόμενες το κοινοτικό και το κοινό σύστημα διαμετακόμισης πριν από την προσχώρησή τους. Δεν θα συμφωνούσε άραγε η Επιτροπή ότι οι οικονομικοί και δημοσιονομικοί κίνδυνοι που συνδέονται με την ένταξη υπόκεινται στην πολιτική δέσμευση για την επέκταση του συστήματος;
<P>
Τρίτον, έχει αναλάβει η Επιτροπή δέσμευση για διαπραγματεύσεις με άλλες συνδεδεμένες χώρες εν όψει της ένταξής τους στη Σύμβαση του Κοινού Συστήματος Διαμετακόμισης και θα υποχρεωθούν οι χώρες αυτές να περιμένουν μεγαλύτερο χρονικό διάστημα απ' όσο οι χώρες του Visegrad πριν ενταχθούν στο κοινό σύστημα διαμετακόμισης; Εάν είναι έτσι, πως αιτιολογείται το γεγονός αυτό;
<P>
Η τελική μου ερώτηση είναι να ζητήσω από την Επιτροπή να μας παράσχει μια υπόσχεση. Η Επιτροπή υποθέτει ότι η μεταρρύθμιση του συστήματος διαμετακόμισης θα ολοκληρωθεί πριν από τον επόμενο γύρο της επέκτασης του συστήματος αυτού. Θα αναλάβει επομένως η Επιτροπή την υποχρέωση να εξαρτήσει την περαιτέρω επέκταση του συστήματος από την ολοκλήρωση των μεταρρυθμίσεων στις οποίες αναφέρθηκε ο Επίτροπος Monti;
<P>
Τέλος, χθες στην επιτροπή επέκρινα δημόσια την Ευρωπαϊκή Επιτροπή διότι δεν μας παρέσχε τα στοιχεία που μας υποσχέθηκε. Ο Επίτροπος Monti έδειξε σήμερα μια επιστολή η οποία σαφώς αποδεικνύει ότι η Επιτροπή πράγματι διεβίβασε τα αιτηθέντα στοιχεία και όπως δημόσια την επέκρινα χθες θα ήθελα δημόσια να πω σήμερα ότι αποδέχομαι χωρίς επιφυλάξεις την επιστολή αυτή. Δυστυχώς φαίνεται ότι, όπως έχουμε προβλήματα με το κοινό σύστημα διαμετακόμισης, έτσι έχουμε κοινά προβλήματα διαμετακόμισης μεταξύ του Μπρέϋντελ και του Μπέρλυμοντ, τα οποία θα πρέπει να επιλύσουμε.

<SPEAKER ID=26 LANGUAGE="DE" NAME="Wemheuer">
Kύριε Πρόεδρε, τα ερωτήματα τα οποία έθεσε ο συνάδελφος Tomlinson, εξ ονόματος της αρμόδιας επιτροπής, είναι τα ερωτήματα εκείνα στα οποία προσδοκούσα να υπεισέλθει η Eπιτροπή στην απάντησή της. Eίναι φυσικά και ερωτήματα που δεν τέθηκαν εδώ μόνο σήμερα, αλλά τα θέταμε συνεχώς, από την αρχή, με απόλυτη ακρίβεια και σαφήνεια, κατά τη διάρκεια των εργασιών της εξεταστικής επιτροπής, και στα οποία δεν πήραμε καμιά απάντηση.
<P>
Aν είχαμε πάρει στα ερωτήματα αυτά απαντήσεις, τις οποίες να καταλαβαίνουμε κι ίσως να μπορούμε και τις να δεχθούμε, τότε ίσως να μην χρειαζόταν αυτή η συζήτηση ούτε και η ερώτηση για τη μελλοντική διεύρυνση. Παίρνουμε φυσικά πάντα απαντήσεις, Eπίτροπε κύριε Monti. Mην το παίρνετε στραβά. Φυσικά και μας απάντησε η Eπιτροπή. Aλλά αυτές είναι απαντήσεις που ουσιαστικά προκαλούν πάλι την ίδια ερώτηση που την έθεσε κάποιος προηγουμένως και δεν ξέρει ποιος εκφράζεται λανθασμένα, αυτός που ερωτά ή αυτός που απαντά, ή αν μιλάμε μαζί χωρίς να καταλαβαινόμαστε, μια κι αυτά τα προβλήματα επικοινωνίας υπάρχουν προφανώς όχι μόνο στην αλληλογραφία.
<P>
Tο ερώτημα που βρίσκεται πίσω απ' όλα αυτά και το οποίο θέλω να υποβάλω - όπως είπα ο συνάδελφος Tomlinson ήταν εδώ πολύ διεξοδικός με τα ερωτήματά του -, το ερώτημα λοιπόν που ετίθετο διαρκώς, για μας στην αρμόδια επιτροπή, δεν ήταν κατά πόσον θεωρούνταν σωστό να προσκαλέσουμε να ενταχθούν τα κράτη του Visegrad, ή καλύτερα να αντιμετωπίζουμε θετικά τις αιτήσεις τους, αλλά κατά πόσον ήταν σωστό να το κάνουμε αυτή τη στιγμή.
<P>
Πιστεύω πως κανείς δεν αμφισβητεί ότι στη στρατηγική ένταξης περιλαμβάνεται φυσικά και το να οδηγήσουμε τα κράτη που θέλουν να προσχωρήσουν στην Eυρωπαϊκή Ένωση, λίγο-λίγο, βήμα προς βήμα, στο σύστημα αυτό και να τα ενσωματώσουμε. Tο ερώτημα ήταν μόνον, αν η Eπιτροπή διείδε σε τι άσχημη κατάσταση βρίσκεται το καθεστώς της κοινοτικής διαμετακόμισης, κι αν ήταν ανάγκη να γίνει η ένταξη αυτή τη χρονική στιγμή, έστω και αν ελέγχθηκε η κατάσταση στα υποψήφια για ένταξη κράτη; Aυτή είναι η βασική ερώτηση που βρίσκεται πίσω απ' όλα. Δεν πρόκειται για τη βασική ερώτηση, »έπρεπε ή δεν έπρεπε να γίνει η ένταξη». Aλλά ωστόσο δεν είναι σωστό - κι εδώ μέχρι τώρα κανείς δεν μας έδωσε μια απάντηση - ένα μέρος της Eπιτροπής να γράφει, σ' ένα είδος υπομνήματος, ότι το καθεστώς της κοινοτικής διαμετακόμισης καταρρέει και ότι θα πρέπει κάτι να κάνετε, ενώ το άλλο μέρος της Eπιτροπής να επεκτείνει αυτό το καθεστώς που καταρρέει.
<P>
Tότε φυσικά αυτό σημαίνει πως μεταρρύθμιση και διεύρυνση δεν αλληλοσυγκρούονται; θα τα κάνουμε, κατά κάποιον τρόπο, όλα από κοινού. Tώρα έχει ολοκληρωθεί το ένα μέρος της διεύρυνσης και όπως, μας εξηγήσατε, έχουμε τώρα να αντιμετωπίσουμε το άλλο. Tα προβλήματά του δεν είναι λιγότερα, και όσο περισσότερο διαρκεί η εξεταστική επιτροπή, τόσο περισσότερο είμαστε πεπεισμένοι πως ήταν λάθος να γίνει αυτό το βήμα, αυτή τη χρονική στιγμή, και το τονίζω αυτό.

<SPEAKER ID=27 LANGUAGE="EN" NAME="Kellett-Bowman">
Κύριε Πρόεδρε, δεν θα ζητήσω συγγνώμη από τον κ. Monti για το ότι η προφορική αυτή ερώτηση αποτελεί στην πραγματικότητα μιαν αλυσίδα ερωτήσεων, καθόσο πολλές ερωτήσεις παραμένουν αναπάντητες. Πρώτον, ποιος ανέλαβε δέσμευση έναντι των χωρών του Visegrad ότι θα ενταχθούν στο σύστημα; Ήταν το Συμβούλιο, ενεργώντας ως Συμβούλιο, ή η απόφαση ήταν διακυβερνητική; Μήπως ήταν σε κατώτερο επίπεδο, στο επίπεδο του COREPER; Ήταν άραγε η Επιτροπή ή ήταν κάποια υπηρεσιακή απόφαση;
<P>
Από τις απαντήσεις που πήραμε στην επιτροπή φαίνεται ως να συναντήθηκαν μερικοί τελωνειακοί υπάλληλοι, να τακτοποίησαν το όλο θέμα και να το ανήγαγαν σε αντικείμενο κοινοτικής πολιτικής. Δεν θέλω να προκαταλάβω την έκθεση της εξεταστικής επιτροπής αλλά πριν ακόμη συνέλθη η επιτροπή υπήρχαν ήδη τέσσερα έγγραφα τα οποία έκαναν σαφές ότι το παρόν σύστημα βρισκόταν σε κρίση. Επανεξετάσαμε την έκθεση του Ελεγκτικού Συνεδρίου του 1988 η οποία μας γέμισε ανησυχίες. Υπάρχει η έκθεση του Ελεγκτικού Συνεδρίου για το 1994 η οποία είναι σε αυστηρό ύφος. Κατόπιν, υπάρχουν δύο έγγραφα της ίδιας της Επιτροπής με τα οποία επιζητείται η δικαιολόγηση των δαπανών για την μηχανογράφηση του όλου συστήματος στην προσπάθειά της να αντιμετωπίσει την κρίση που υπάρχει. Όλα αυτά συνιστούν ένα πρόβλημα και, όπως είπα, πριν ακόμη συγκροτηθεί η επιτροπή υπήρχαν τέσσερα έγγραφα τα οποία προειδοποιούσαν τον καθένα ότι η επέκταση του συστήματος θα αποτελούσε σφάλμα. Τότε, γιατί επεκτάθηκε;
<P>
Είναι πιθανόν πως η αρχική απόφαση ελήφθη πριν ακόμη υπάρξουν οι προειδοποιήσεις αυτές ότι το σύστημα βρίσκεται σε κατάσταση χάους. Επομένως θα θέλαμε να γνωρίζουμε την ημερομηνία λήψεως αυτής της αποφάσεως. Αναφορικά με το ερώτημα που ελήφθη η απόφαση, μας λένε συνεχώς για το Ιντερλάκεν και δεν αποκλείεται ότι το Ιντερλάκεν ήταν το μέρος που ελήφθησαν οι αποφάσεις - αποφάσεις υψηλού επιπέδου που ελήφθησαν από χαμηλόβαθμους αξιωματούχους. Αυτό προκαλεί ανησυχίες.
<P>
Πως ετέθη σε λειτουργία το όλο σύστημα; Γνωρίζουμε ότι η κατάρτιση που προσφέρθηκε μέσω του PHARE ήταν καλή. Οι επενδύσεις ήταν υψηλές. Αλλά την 1η Ιουλίου δεν υπήρχαν επί τόπου επαρκείς καταρτισμένοι υπάλληλοι για να το λειτουργήσουν. Μας είπαν - κάπως κυνικά νομίζω - ότι ένα ή δύο κράτη μέλη έχουν χαμηλότερο βαθμό ετοιμότητος σε σύγκριση με τις τέσσερεις χώρες του Visegrad. Αλλά, καθώς είπα, αυτή ήταν μια κυνική παρατήρηση.
<P>
Αυτό που συνέβη είναι ότι η Κοινότητα προχώρησε στη δημιουργία νέων εμπορικών συνόρων πέραν των υφισταμένων συνόρων της ΕΕ. Το γεγονός αυτό παραχωρεί δικαίωμα αρνησικυρίας στις τέσσερεις αυτές χώρες σχετικά με οποιαδήποτε αλλαγή του συστήματος. Αυτό ακούγεται πολύ παράξενα δεδομένου ότι δεν έχουν Μέλη σ' αυτό το Σώμα, δεν εκπροσωπεύονται στο Συμβούλιο των Υπουργών ούτε στην Επιτροπή και, επομένως, πως είναι δυνατόν να συμμετέχουν και πιθανώς να θέτουν βέτο σε οποιαδήποτε μεταβολή;
<P>
Επί του παρόντος, ποια μέτρα έχει λάβει η Επιτροπή για να παρακολουθήσει την επέκταση που εκχωρήθηκε από 1ης Ιουλίου; Ελπίζω να μην υλοποιηθούν οι προειδοποιήσεις μας και οι επιφυλάξεις μας αλλά θα ήθελα να είμαι βέβαιος γι' αυτό καθώς και για το ότι, ως αποτέλεσμα της επέκτασης, δεν θα υπάρξει αύξηση των περιπτώσεων απάτης που συνδέονται με το σύστημα. Ο Επίτροπος ήταν αρκετά ευγενής για να πει ότι εξελίσσονται ήδη σχέδια για τη μεταρρύθμιση του συστήματος. Θα ήμουν ευγνώμων εάν θα μπορούσε να μας τιμήσει με την εμπιστοσύνη του έτσι ώστε η επιτροπή, η οποία εργάζεται πάρα πολύ σκληρά, να μπορέσει να συμμετάσχει και να μην υπάρξουν διαμάχες σχετικά με τις τροπολογίες που θα κατατεθούν.
<P>
(Χειροκροτήματα)

<SPEAKER ID=28 LANGUAGE="PT" NAME="Rosado Fernandes">
Κύριε Πρόεδρε, δεν θα μπορούσα να μιλήσω καλύτερα από τους τρεις προλαλήσαντες βουλευτές, τον κύριο Tomlinson, τη συνάδελφο κ. Wemheuer και τον κύριο Kellett-Bowman.
<P>
Γνωρίζουν, έχουν διευθύνει την Εξεταστική Επιτροπή κατά τρόπο εξαιρετικά επαγγελματικό, και εγώ θα αρκεστώ να κάνω κάποιες παρατηρήσεις πολιτικού χαρακτήρα, διότι εδώ πρόκειται για πολιτικό και όχι απλώς για τεχνικό ζήτημα.
<P>
Την Ευρώπη χωρίς σύνορα, όλοι την επιθυμούμε. Η Ευρώπη χωρίς έλεγχο, όλοι γνωρίζουμε ότι είναι επικίνδυνη. Η Ευρώπη χωρίς σύνορα διευκολύνει το εμπόριο. Η Ευρώπη χωρίς έλεγχο διευκολύνει το οργανωμένο έγκλημα. Και αυτός ένοιωσαν όλοι όσοι βρίσκονται στον κόσμο των επιχειρήσεων, στο βαθμό που δεν είναι δυνατή η καταπολέμηση εισαγόμενων προϊόντων τα οποία δεν πληρώνουν φόρους, επειδή εμείς που τους πληρώνουμε δεν μπορούμε να νικήσουμε εκείνους που δεν τους πληρώνουν. Μία Ευρώπη χωρίς σύνορα, με έλεγχο, με οργανωμένο προσωπικό, με κατανοητή νομοθεσία, με προετοιμασμένους ανθρώπους, αυτή θα ήταν η Ευρώπη που εμείς θα θέλαμε και όχι η ουτοπική Ευρώπη που έχει φτιάξει και έχει επιτύχει η κακή διακυβέρνηση με τα διαδοχικά άλματα προς τα εμπρός.
<P>
Τα άλματα προς τα εμπρός είναι πάντοτε χαρακτηριστικό εκείνου που δεν γνωρίζει να κυβερνά και εκείνου που θέλει να πραγματοποιεί πολιτικά γεγονότα για να εμφανίζεται στις εφημερίδες και για να εμφανίζεται ως σύμβολο προόδου. Αυτό συνέβη στην Ευρώπη. Είχαμε κακή διακυβέρνηση. Δεν έχω αμφιβολία ότι εάν ο επίτροπος κ. Monti δεν καταφέρει να εφαρμόσει ένα νέο σύστημα διαμετακόμισης, το οργανωμένο έγκλημα θα τον ευχαριστεί διότι φυσικά αυτό ήταν ο μεγάλος κερδισμένος από όλη αυτή την ουτοπία η οποία υποστηρίχθηκε από τους αποκαλούμενους «ευρωπαϊστές».
<P>
Θα πρέπει να τεθεί τέρμα σε αυτό, ανάγκη στενά , όπως έλεγε ο Αριστοτέλης. Πρέπει κάποτε να σταματήσουμε. Πρέπει να αφήσουμε την ουτοπία, όχι να εγκαταλείψουμε το όνειρο. Πρέπει πραγματικά να υλοποιήσουμε αυτό που θεωρούμε το καλύτερο για εκείνους που θα μας διαδεχθούν στο μέλλον. Αλλά ασφαλώς δεν θα επιλύσουμε το πρόβλημα δημιουργώντας πολιτικά γεγονότα, κάνοντας άλματα προς τα εμπρός χωρίς να λαμβάνουμε προφυλάξεις, κάνοντας διευρύνσεις χωρίς να σκεφτόμαστε και χωρίς να επιλύουμε πρωτίστως τα δικά μας εσωτερικά προβλήματα.
<P>
Μιλώ εδώ εξ ονόματος των ευρωπαίων ανέργων. Μιλώ εδώ εξ ονόματος εκείνων που χρεωκόπησαν εξαιτίας της έλλειψης φροντίδας από την ευρωπαϊκή διακυβέρνηση. Μιλώ εδώ εξ ονόματος εκείνων που πραγματικά θέλουν ακόμη να συνεχιστεί η Ευρώπη με ποιότητα και ενότητα.

<SPEAKER ID=29 LANGUAGE="NL" NAME="Mulder">
Κύριε Πρόεδρε, συμμερίζομαι χωρίς πρόβλημα τις ερωτήσεις που υπέβαλαν οι προηγούμενοι όμιλητές. Κάτι το οποίο δυσκολεύομαι να αντιληφθώ είναι το γεγονός ότι όταν το Κοινοβούλιο αποφασίζει στις αρχές του τρέχοντος έτους να δημιουργήσει μία εξεταστική επιτροπή, επειδή οι τελωνειακές υπηρεσίες στις χώρες της Ευρωπαϊκής Ένωσης δεν λειτουργούν ικανοποιητικά, παρά το γεγονός ότι οι εν λόγω τελωνειακές υπηρεσίες έχουν ήδη πολυετή πείρα με τις διάφορες ρυθμίσεις και παρόλα αυτά η κατάσταση δεν είναι ικανοποιητική, για ποιο λόγο είναι αναγκαίο να διευρύνουμε αυτό το σύστημα. Δεν θα ήταν, άραγε, καλύτερα η Επιτροπή να περίμενε ακόμη λίγο; Όπως γνωρίζουμε, αυτή τη στιγμή στις συμφωνίες περιλαμβάνονται ορισμένες προϋποθέσεις. Υπό αυτό το πρίσμα, εάν σε μία από τις χώρες του Visegrad παρατηρηθεί μία εκτεταμένη υπόθεση απάτης, ποιές δυνατότητες διαθέτει η Επιτροπή για να επανορθώσει την κατάσταση; Μπορεί να πράξει κάτι εν προκειμένω; Ίσως, αλλά εγώ υποψιάζομαι ότι δεν μπορεί να πράξει τίποτα πλέον. Το ερώτημα που τίθεται τότε είναι τι πρέπει να συμβεί για να βελτιωθεί η κατάσταση; Το κύριο ερώτημα που επιθυμώ να θέσω είναι: με ποιό τρόπο χρησιμοποιούνται οι χρηματοδοτήσεις στο πλαίσιο του προγράμματος PHARE; Ποιά επιρροή διαθέτει ο κύριος Monti όσον αφορά την χρησιμοποίηση των χρηματοδοτήσεων του PHARE; Λαμβάνει τακτικές εκθέσεις σχετικά με το μέγεθος των ωρών αναμονής κατά την διέλευση των συνόρων; Μπορεί να ασκήσει επιρροή όσον αφορά τη χρησιμοποίηση των χρηματοδοτήσεων για την κατασκευή νέων κτηρίων, για μαθήματα κατάρτισης και άλλα παρόμοια; Φρονώ ότι εάν είναι αργά για να γυρίσουμε πίσω τότε το μόνο που μπορούμε να μεριμνήσουμε είναι να βελτιώσουμε την κατάσταση και αυτό μπορεί να συμβεί μόνο με μία ενεργό χρησιμοποίηση των κονδυλίων PHARE. Θα ήθελα να λάβω μία απάντηση σε αυτές τις ερωτήσεις.

<SPEAKER ID=30 LANGUAGE="DE" NAME="Mόller">
Kύριε Eπίτροπε, θα συμφωνούσατε μαζί μου ότι η Eπιτροπή δεν είναι μόνον η προστάτιδα των Συνθηκών, αλλά και ότι θα πρέπει να κάνει ό, τι της περάσει από το μυαλό, για την προστασία των δημοσιονομικών συμφερόντων που διαχειριζόμαστε στον ευρωπαϊκό προϋπολογισμό; Aν είναι έτσι, τότε θα ήθελα να σας ρωτήσω πώς θα πρέπει να εκλάβω την απάντησή σας στην ερώτησή μου, της 5ης Iουνίου, για το πώς αποφάσισε η Eπιτροπή την επέκταση του καθεστώτος της κοινοτικής διαμετακόμισης στα κράτη του Visegrad. Moυ απαντήσατε στις 24 Iουλίου, ότι η Eπιτροπή πήρε την απόφαση για επέκταση του καθεστώτος της κοινοτικής διαμετακόμισης - άκουσον, άκουσον - δια της γραπτής οδού.
<P>
Σωστά υποθέτω ότι η Επιτροπή, εκείνη τη χρονική στιγμή δεν έκανε καμιά προφορική συζήτηση, σε συλλογικό επίπεδο, για τις πιθανές δημοσιονομικές επιπτώσεις που θα πρέπει να καλύψουμε, όσον αφορά τις περιπτώσεις απάτης στο καθεστώς διαμετακόμισης; Σωστά υποθέτω ότι η Επιτροπή και προηγουμένως δεν έκανε καμιά συλλογική συζήτηση για το θέμα της επέκτασης του καθεστώτος διαμετακόμισης; Μπορώ έτσι να συμπεράνω ότι η Επιτροπή, μέχρι που συστάθηκε η εξεταστική επιτροπή, ποτέ δε συνεννοήθηκε σε συλλογικό επίπεδο πολιτικά - και, κατά κύριο λόγο φυσικά, εσείς, και οι Επίτροποι που είναι αρμόδιοι για την καταπολέμηση της απάτης και για τον ευρωπαϊκό προϋπολογισμό - για το τι σημαίνει να επεκτείνουμε αυτό το καθεστώς;
<P>
Και τέλος, η τελευταία μου ερώτηση, κύριε Monti: Γιατί είναι τόσο δύσκολο σε σας και στην Επιτροπή να παραδεχθείτε κάποτε ότι δεν σκέφθηκε κανείς, μια συγκεκριμένη χρονική στιγμή, κάτι που θα έπρεπε να είχε σκεφθεί;

<SPEAKER ID=31 LANGUAGE="NL" NAME="Vandemeulebroucke">
Κύριε Πρόεδρε, φρονώ ότι ο κ. Monti θα πρέπει να λάβει το βραβείο της αισιοδοξίας. Διότι στις 26 Μαρτίου δήλωσε ενώπιον της εξεταστικής επιτροπής ότι δεν πρόκειται να υπάρξουν πρόσθετα προβλήματα στο πλαίσιο ολοκλήρου του συστήματος, όπως αυτά υφίστανται τώρα. Αυτό δηλώθηκε χθές σε αυτήν την ίδια την εξεταστική επιτροπή π.χ. από ορισμένους εμπειρογνώμονες. Επίσης από τον κ. Duquesne ο οποίος θεωρείται ο πνευματικός πατέρας του συστήματος Τ1. Τώρα αυτός υποστηρίζει ότι το σύστημα Τ1 ουσιαστικά έχει αποτύχει και αυτό είναι ένα γεγονός.
<P>
Η απάτη εντός της Ευρωπαϊκής Ένωσης είναι τεράστια. Υπαγορεύω: τα τελευταία δέκα έτη η Γαλλία απώλεσε 50 δισ γαλλικά φράγκα από εισοδήματα του ΦΠΑ. Είναι λόγια του κ. Duquesne. Συνεπώς, το σύστημα Τ1 δεν λειτουργεί εντός της Ευρωπαϊκής Ένωσης, η οποία άλλωστε είναι καλά οργανωμένη από διοικητική άποψη κάτι το οποίο δεν μπορεί να λεχθεί και για τις χώρες του Visegrad οι οποίες πρέπει να καταβάλουν πολλές προσπάθειες ακόμη για τη βελτίωση της διοίκησής τους. Επιπροσθέτως, κάτι το οποίο δεν πρέπει να αγνοηθεί: σε ορισμένα μέρη της Ανατολικής Ευρώπης παρατηρούνται μαφιόζικες πρακτικές, ρωσικής ή άλλης προέλευσης.
<P>
Είναι ανόητο, κατά τη γνώμη μου, να μεταφέρουμε ένα σύστημα που δεν λειτουργεί ικανοποιητικά σε μία κακώς οργανωμένη από διοικητική άποψη περιοχή. Συμφωνώ ότι θα πρέπει να τύχουν βοήθειας οι χώρες του Visegrad, π.χ. όσον αφορά τα σχέδια που έχουν ήδη δρομολογηθεί, με ικανοποιητικά προγράμματα κατάρτισης, όπως εκείνα που προσφέρει το PHARE. Όμως το πρόβλημα που υφίσταται έχει σχέση με τη δημοκρατία. Δεν λήφθηκε καμία συλλογική απόφαση εντός της Επιτροπής. Ποιός έλαβε συγκεκριμένες αποφάσεις; Τι συνέβη συγκεκριμένα στο Interlaken; Το θέμα αυτό μου θυμίζει τις συζητήσεις που π.χ. είχαμε εδώ στο Κοινοβούλιο για το φάκελλο της ΓΣΔΕ. Τότε επίσης όλα εγκρίθηκαν χωρίς εμείς ουσιαστικά να μπορούμε να γνωρίζουμε τις πλήρεις επιπτώσεις. Συχνά παρουσιάζονται στο προσκήνιο εμπειρογνώμονες και όχι τεχνοκράτες οι οποίοι θα μπορούσαν να λάβουν πολιτικές αποφάσεις. Συνεπώς, οι τεχνοκράτες δεν μπορούν να λάβουν αποφάσεις εξ ονόματος των πολιτικών.
<P>
Θέτω εν προκειμένω ορισμένες ερωτήσεις, συμμεριζόμενος τις ερωτήσεις που υποβλήθηκαν προηγουμένως. Πως εξελίσσεται ο έλεγχος που πραγματοποιείται από την 1η Ιουλίου; Εκπονείται ένα σχέδιο αλλαγών για το σύστημα διαμετακόμισης. Προσοχή όμως στο χρονοδιάγραμμα, παρακαλώ. Πότε αυτό θα παρουσιασθεί με συγκεκριμένη μορφή; Θα υποβληθεί στο Ευρωπαϊκό Κοινοβούλιο και πως θα ληφθεί η απόφαση; Δεν θα ήταν ορθότερο να εξετάσουμε σταδιακά την κατάσταση, δημιουργώντας π.χ. έναν διάδρομο για καλώς καταρτισμένους υπαλλήλους οι οποίοι θα μπορούσαν να πραγματοποιήσουν μια αξιολόγηση και στη συνέχεια εμείς μέσω αυτού του διαδρόμου να εκπονήσουμε πρότυπα προγράμματα για να μπορέσουμε κατ' αυτό το τρόπο να συνεχίσουμε το έργο μας; Αρχίσαμε πολύ νωρίς, χωρίς προετοιμασία, με μια μικρή μόνο προεργασία, αν μπορεί αυτό να ονομασθεί έτσι, εκ μέρους ορισμένων υπαλλήλων και αυτό είναι απαράδεκτο από κάθε άποψη. Ελπίζω ότι τώρα ο κύριος Monti θα πάψει να πλέει σε πελάγη αισιοδοξίας και θα έλθει εδώ για να μας υποβάλει συγκεκριμένες προτάσεις, λαμβάνοντας υπόψη την πραγματικότητα, κάτι το οποίο έως τώρα ποτέ δεν έπραξε.

<SPEAKER ID=32 LANGUAGE="NL" NAME="Dankert">
Πρόεδρε, η Επιτροπή ορθώς έχει υιοθετήσει την άποψη ότι η διεύρυνση της Κοινότητας προς την Ανατολική και Κεντρική Ευρώπη δεν είναι δυνατή εφόσον δεν έχει πρώτα πραγματοποιηθεί εμβάνθυση. Ταυτόχρονα, η ίδια αυτή Επιτροπή φρονεί, γι' αυτό άλλωστε διεξάγεται η παρούσα συζήτηση εδώ, ότι η διεύρυνση του κοινού συστήματος διαμετακόμισης μπορεί να πραγματοποιηθεί χωρίς να τεθούν εκ των προτέρων ορισμένες προϋποθέσεις. Το γεγονός αυτό είναι αξιοπερίεργο όταν, όπως αποδείχθηκε από τη συζήτηση που πραγματοποιείται τώρα εδώ, πρόκειται για ένα σύστημα το οποίο πλήττεται από μεγάλη κρίση.
<P>
Το επιχείρημα που υποστηρίζει εδώ ο Επίτροπος, είναι ένα από τα επιχειρήματα που χρησιμοποίησαν και οι χώρες της Νοτιοανατολικής ή της Κεντρικής Ευρώπης που συμμετέχουν στη συμφωνία του Visegrad, ότι δηλαδή από τεχνική άποψη είναι πλήρως προετοιμασμένς όσον αφορά τις απαιτήσεις για την επέκταση του εν λόγω συστήματος, κάτι το οποίο υπήρξε επίσης η βάση για τη λήψη της απόφασης του Interlaken. Όμως, θα ήθελα να πληροφορηθώ ποιό ποσοστό των τελωνειακών υπαλλήλων των εν λόγω χωρών έχει καταρτισθεί στο σύνολο που απαιτείται για την αντιμετώπιση ενός παρόμοιου συστήματος.
<P>
Πέραν των ερωτήσεων που τέθηκαν ήδη επιθυμώ να υποβάλω και μία άλλη ερώτηση σχετικά με το εάν αληθεύουν οι πληροφορίες ότι αυτή τη στιγμή έχουν αρχίσει διαπραγματεύσεις με την Τουρκία προκειμένου, βάσει της τελωνειακής συμφωνίας την οποία υπογράψαμε με την Τουρκία στις αρχές του τρέχοντος έτους, να συναφθεί συμφωνία για να συμπεριληφθεί η Τουρκία στο κοινό σύστημα διαμετακόμισης, δηλαδή, με άλλα λόγια να επεκτείνουμε τα εξωτερικά σύνορα αυτού του συστήματος έως το βόρειο Ιράκ, το Ιράν και το Αζερμπαϊτζάν.

<SPEAKER ID=33 LANGUAGE="ES" NAME="Garriga Polledo">
Κύριε Πρόεδρε, το καθεστώς της κοινοτικής διαμετακόμισης, σύμφωνα με τα λεγόμενα του ίδιου του κ. Monti σε προηγούμενες εμφανίσεις του, διέρχεται μια δύσκολη περίοδο διότι υπήρξε απώλεια αποτελεσματικότητας στις εθνικές διοικήσεις των τελωνείων, που συμπίπτει χρονικά με την καθιέρωση της ενιαίας αγοράς. Και αυτός φαίνεται να είναι ο βασικός λόγος των προβλημάτων της διαμετακόμισης: τα τελωνεία και η καθυστέρηση που σημειώνεται, μεταξύ άλλων, στη φορολογική εναρμόνιση σε ολόκληρη την Ευρώπη. Η ίδια η εφαρμογή του ΦΠΑ, που καταβάλλεται στο σημείο προέλευσης αντί προορισμού, μπορεί να προσθέσει κίνητρα για τη διάπραξη απάτης κατά τη διαμετακόμιση. Η ίδια η δομή της Κοινής Αγροτικής Πολιτικής, με τις επιστροφές κατά την εξαγωγή, ευνόησε επίσης την πρακτική της απάτης και την καταστρατήγηση του συστήματος της διαμετακόμισης.
<P>
Εν κατακλείδι, το ελεύθερο εμπόριο δεν είναι ένα αγαθό προς εξαγωγή, αλλά κάτι που πρέπει να μεγαλώσει ριζωμένο στα ίδια τα εθνικά οικονομικά συστήματα. Ακόμη και σε εθνικά οικονομικά συστήματα όπως τα ευρωπαϊκά, στα οποία η οικονομία της αγοράς συνδέεται με την ίδια την ιστορία αυτών των εθνών, βλέπουμε ότι το ελεύθερο εμπόριο αντιμετωπίζει μεγάλα προβλήματα και δυσχέρειες, και ότι ένα εξαίρετο σύστημα, όπως θα μπορούσε να είναι το καθεστώς της κοινοτικής διαμετακόμισης, αντιμετωπίζει προβλήματα κακής χρήσης και απάτης.
<P>
Το να αναμένουμε, όπως ο κ. Monti, ότι η επέκταση του καθεστώτος της διαμετακόμισης σε χώρες που μόλις τώρα περνούν σε μεταβατικό στάδιο προς την οικονομία της αγοράς δεν θα προκαλέσει μεγαλύτερες διαταραχές στο ήδη αποδυναμωμένο σύστημα της διαμετακόμισης, είναι μια πολύ παρακινδυνευμένη υπόθεση, από πλευράς της Επιτροπής, η οποία θα μπορούσε να έχει ευτυχή έκβαση μόνο με δύο τρόπους: αφενός, με μια τεράστια προσπάθεια από πλευράς των εθνικών διοικήσεων των χωρών του Βίζεγκραντ, και αφετέρου, με μια τεράστια προσπάθεια οικονομικού χαρακτήρα από πλευράς της Επιτροπής, ώστε να ενισχυθούν τα χαοτικά συστήματα των τελωνείων αυτών των χωρών.
<P>
Έχω πολλές αμφιβολίες ότι η Επιτροπή διαθέτει τη στιγμή αυτή την οικονομική ευχέρεια και την ικανότητα δέσμευσης ώστε να μπορέσει να ενισχύσει, όπως ήδη προείπαν άλλοι αγορητές, τα συστήματα των τελωνείων των χωρών του Βίζεγκραντ. Γι' αυτό, το ερώτημα που θα ήθελα να θέσω στον κ. Monti είναι το εξής: διαθέτει πράγματι η Επιτροπή την οικονομική ευχέρεια και την απαραίτητη ικανότητα δέσμευσης ώστε να προχωρήσει στη βελτίωση των συστημάτων των τελωνείων των χωρών του Βίζεγκραντ;

<SPEAKER ID=34 LANGUAGE="SV" NAME="Theorin">
Κύριε Πρόεδρε, το διαμετακομιστικό καθεστώς της ΕΕ βρίσκεται σε κρίση με έντονα αυξανόμενες απάτες και οργανωμένο έγκλημα. Πώς είναι δυνατόν να διευρύνει η Επιτροπή το διαμετακομιστικό καθεστώς πρός τις υπόλοιπες Ανατολικές χώρες πριν ένα υπό κατάρευση σύστημα μεταρρυθμιστεί πλήρως ώστε να μειωθούν οι απάτες;
<P>
Αυτό προφανώς ήταν εν γνώση της Επιτροπής ήδη από το 1988. Πώς είναι τότε δυνατόν να διευρυνθεί ένα τέτοιο καθεστώς πριν μεταρρυθμιστεί εντελώς; Αναμένω με ενδιαφέρον την απάντησή σας όσον αφορά το επίπεδο στο οποίο ελήφθη η απόφαση για την διεύρυνση. Αν δεν συνέβη σε πολιτικό αλλά σε διοικητικό επίπεδο - ίσως μέσω του ότι συγχωνεύθησαν οι τελωνειακές αρχές και αυτό έγινε πολιτική της ΕΕ - δεν θα ήταν τότε καλύτερα να αναγνωριστεί αυτό, να ληφθεί η πολιτική ευθύνη και να αλλαχτεί μιά εμφανώς παράλογη απόφαση;
<P>
Το οργανωμένο έγκλημα βρίσκεται ένα βήμα μπροστά. Τότε απαιτείται σαφήνεια στη δράση των πολιτικών. Δεν πρέπει να φοβούνται να αναγνωρίσουν λάθη και πρέπει να μεταρρυθμίσουν πρώτα ολόκληρο το σύστημα. Θα χρειαστεί συναργασία μεταξύ των τελωνειακών αρχών και πολύ ξεκάθαροι διοικητικοί κανονισμοί. Προφανώς θα χρειαστεί νέα τεχνολογία, και μάλιστα πολύ εξελιγμένη και κυρίως θα χρειαστεί αποτελεσματικός έλεγχος. Τι προτίθεται να κάνει ο Επίτροπος Monti;

<SPEAKER ID=35 NAME="Monti">
Κύριε Πρόεδρε, κύριοι βουλευτές, ευχαριστώ ειλικρινώς τα μέλη του Κοινοβουλίου που παρενέβησαν, όπως επίσης ευχαριστώ ιδιαίτερα και τον κ. Tomlinson διότι δήλωσε ότι έλαβε, θα λέγαμε, το μήνυμα και υπογράμμισε το υπάρχον πρόβλημα εσωτερικής επικοινωνίας που θα προσπαθήσουμε να επιλύσουμε με τον καλύτερο δυνατό τρόπο.
<P>
Υπάρχει ένα γενικό σημείο που αποτελεί τη βάση του όλου θέματος και που σας παρακαλώ να εξετάσετε με ιδιαίτερη προσοχή: δεν είμαι αισιόδοξος -όπως ειπώθηκε- δεν κλείνω τα μάτια εμπρός στις σοβαρές δυσκολίες του συστήματος διαμετακόμισης, δεν έχω καμία δυσκολία να το ομολογήσω όταν πείθομαι ότι η Επιτροπή έχει κάνει λάθη, απαιτώ όμως πρώτα να γίνονται οι κατάλληλες αναλύσεις. Παραδείγματος χάρη, με μεγάλη ικανοποίηση απαντώ στην ερώτηση της κ. Mόller, σχετικά με την επιστολή της, στην οποία έχω ήδη απαντήσει. Με την επιστολή της η κ. Mόller μου ζητούσε τα πρακτικά μιας απόφασης της Επιτροπής: απάντησα ότι δεν υπάρχουν πρακτικά διότι εκείνη η απόφαση είχε ληφθεί με τη γραπτή διαδικασία. Πράγμα που δεν σημαίνει όμως -θα ήθελα να σας καθησυχάσω, κυρία Μόller- ότι η Επιτροπή έχει μικρότερη επίγνωση. Υπάρχουν αποφάσεις, ακόμη και εξαιρετικής σημασίας, που λαμβάνει η Επιτροπή με τη γραπτή διαδικασία, η οποία απαιτεί τη συμμετοχή όλων των μελών της. Φυσικά στην περίπτωση αυτή δεν υπάρχουν πρακτικά. Είμαι βεβαίως έτοιμος να αναγνωρίσω λάθη της Επιτροπής, όταν διαπιστώνεται ότι ενδεχομένως υπήρξαν λάθη -και φυσικά γίνονται λάθη- αλλά, στην περίπτωση αυτή, δεν νομίζω ότι μπορώ να το παραδεχθώ.
<P>
Κύριε Πρόεδρε, πρόκειται για μία συνεδρίαση προφορικών ερωτήσεων, με πολύ ενδιαφέρουσα δυναμική διότι στην ερώτηση από την πλευρά μου υπήρξε μία απάντηση, επί της οποίας είμαι έτοιμος να παρουσιάσω και άλλα λεπτομερή στοιχεία, αλλά επιπλέον δόθηκε η ευκαιρία -και θα ήθελα να προσθέσω ότι είναι κατανοητό και χρήσιμο- να συζητήσουμε όχι μόνο για το μέλλον, για την επέκταση δηλαδή ή όχι σε νέες χώρες, αλλά και για το παρελθόν, παραδείγματος χάρη με τις ακριβείς ερωτήσεις του κ. Kellet-Bowman για το πότε, πώς, από ποιον και πού ελήφθη η απόφαση όσον αφορά τις χώρες του Visegrad.
<P>
Σχετικά με αυτά τα θέματα, όπως υπενθυμίζουν τα μέλη της εξεταστικής επιτροπής, ενδιατρίψαμε, τόσο εγώ όσο και οι υπηρεσίες μου, με την ευκαιρία των εργασιών της επιτροπής, και δώσαμε απαντήσεις με τη μεγαλύτερη δυνατή προσοχή βάσει των στοιχείων που διαθέταμε. Πιθανόν ορισμένες από τις απαντήσεις να μην θεωρήθηκαν ικανοποιητικές: είμαι έτοιμος να επανέλθω για να παράσχωω και περαιτέρω στοιχεία, αλλά μου φαίνεται ότι η σημερινή συζήτηση αφορά περισσότερο το μέλλον, και ακριβώς για το μέλλον θέλησα και θέλω να επιβεβαιώσω τις υποσχέσεις της Επιτροπής, σχετικά με τις ανησυχίες που εξέθεσε ο κ. Tomlinson.
<P>
Θα ήθελα, σε κάθε περίπτωση, να σας ενημερώσω σχετικά με ορισμένα σημεία που αφορούν το μέλλον που, όπως θα λέγαμε, εξαρτάται από το παρελθόν. Παραδείγματος χάρη, κάποιος ρώτησε ποια θα είναι η αντίδραση της Επιτροπής εάν προτάσεις μεταρρύθμισης συγκρούονταν με το βέτο μιας των συμβαλλομένων πλευρών. Θα πρέπει να πω ότι, μέχρι σήμερα, οι διαπραγματεύσεις στο πλαίσιο της ομάδας εργασίας κατέληγαν πάντοτε σε συναινετικές λύσεις. εάν, στο πλαίσιο των μεταρρυθμίσεων που θα πρέπει να πραγματοποιήσουμε, τεθεί τροχοπέδη στη διαδικασία εκ μέρους μιας των συμβαλλομένων πλευρών, θα μπορούσε τότε, αναμφισβήτητα, να εγερθεί το πρόβλημα της αναθεώρησης των κανόνων που διέπουν τη λήψη αποφάσεων.
<P>
Όσον αφορά το ζήτημα του παρόντος και του μέλλοντος, θα ήθελα να επανέλθω στο θέμα που έθιξαν ορισμένοι, πώς δηλαδή ασκείται ο ηλεκτρονικός έλεγχος σχετικά με τις χώρες του Visegrad. Πρέπει να πω ότι οι υπηρεσίες της Κοινότητας και τα κράτη μέλη συνεχίζουν τη στενή συνεργασία που είχε δρομολογηθεί με τις τελεωνειακές αρχές των χωρών του Visegrad για να συνοδεύσει την εφαρμογή του καθεστώτος της κοινοτικής διαμετακόμισης και για να εξασφαλίσει μία αποτελεσματική επίβλεψη.
<P>
Με την ευκαιρία της τελευταίας συνεδρίασης της task force , που εξασφάλισε τη διοργάνωση της τεχνικής στήριξης στις χώρες του Visegrad, στις 10 Οκτωβρίου στις Βρυξέλλες, συμφωνήθηκε κάποιος αριθμός συμπληρωματικών δράσεων στήριξης των τεσσάρων συμβαλλομένων πλευρών, από την 1η Ιουλίου του 1996. Πρόκειται για πολυμερείς συνεδριάσεις μεταξύ της Επιτροπής και των χωρών του Visegrad με στόχο την επίλυση των προβλημάτων που συνδέονται με την εφαρμογή. για επισκέψεις τελωνειακών εμπειρογνωμόνων της Κοινότητας στις χώρες του Visegrad και αντιθέτως, και άλλες ενέργειες που θα μπορούσα να αναφέρω λεπτομερώς και που επεξεργάσθηκε λεπτομερώς η εξεταστική επιτροπή.
<P>
Θα ήθελα να προσθέσω και κάτι όσον αφορά το μέλλον, που αποτελεί το άμεσο αντικείμενο της ερώτησης του κ. Tomlinson. Πριν από όλα: με ποιο τρόπο σκεφτόμαστε να προσανατολισθούμε όσον αφορά τη μεταρρύθμιση του συστήματος διαμετακόμισης, ανεξάρτητα από τις μελλοντικές επεκτάσεις; Όπως σημείωσε, με την ευκαιρία της συνάντησής του με την εξεταστική επιτροπή, ο γενικός διευθυντής Currie στις 17 Ιουλίου, η task force για τη διαμετακόμιση θα περατώσει κατά τις προσεχείς ημέρες την προσωρινή της έκθεση, η οποία θα διαβιβασθεί στο Ευρωπαϊκό Κοινοβούλιο. Η έκθεση θα συμπεριλάβει την ανάλυση του συστήματος διαμετακόμισης, τον προσδιορισμό των προβλημάτων, υποδείξεις μεταρρυθμίσεων και τις προϋποθέσεις που απαιτούνται για την επιτυχία των μεταρρυθμίσεων.
<P>
Με ποιο τρόπο κατόπιν -και απευθύνομαι ιδιαίτερα σε εσάς, κύριε Tomlinson- θα επαληθεύσει η Επιτροπή τα αποτελέσματα της εξεταστικής επιτροπής; Όπως σας είπα, η έκθεση που πρόκειται να παρουσιάσει η επιτροπή είναι μία προσωρινή έκθεση: θα διανεμηθεί κατά τις προσεχείς ημέρες στα Ευρωπαϊκά Όργανα, στα κράτη μέλη και στους επαγγελματίες. θα ακολουθήσει κατόπιν η τελική έκθεση -προβλέπουμε προς τα τέλη Ιανουαρίου του 1997- που θα ολοκληρώνει τις συμβολές που υπήρξαν κατά τις διαπραγματεύσεις και θα υποδεικνύει τις επιλογές που η επιτροπή θεωρεί σκόπιμες. Η όλη εργασία θα λάβει -όπως και έχει λάβειυπόψη της τις επεξεργασίες και την τελική έκθεση της εξεταστικής επιτροπής.
<P>
Ποιες είναι λοιπόν οι γραμμές μεταρρύθμισης του συστήματος διαμετακόμισης που αυτή τη στιγμή επεξεργαζόμαστε; Η μηχανογράφηση, η ενίσχυση και η εμβάθυνση της τελωνειακής ένωσης με στόχο τη βελτίωση της συνεργασίας μεταξύ των τελωνειακών υπηρεσιών καθώς και της ποιότητας των ελέγχων, ειδικότερα του «Τελωνείο 2000». η σφαιρική διαχείριση του συστήματος, η ενίσχυση της συνεργασίας μεταξύ των τελωνείων και των επαγγελματιών, η αποσαφήνιση των ευθυνών όσων χρησιμοποιούν τη διαμετακόμιση και των διοικήσεων των τελωνείων.
<P>
Τέλος, όσον αφορά τα μέσα, ετέθη η ερώτηση ποια μέσα διαθέτει η Επιτροπή. Υπάρχουν μέσα που συνδέονται με το πρόγραμμα «Τελωνείο 2000» όπως επίσης υπάρχουν, για τις χώρες εταίρους, τα μέσα που προσφέρει το πρόγραμμα PHARE: ειδικότερα προβλέπονται για την τεχνική στήριξη των PECO, στα πλαίσια του παρόντος προγράμματος, για τα τελωνειακά ζητήματα, 800.000 Ecu, για την περίοδο από 1ης Σεπτεμβρίου 1996 έως την 1η Σεπτεμβρίου 1997.
<P>
Θα ήθελα, καταλήγοντας, να τονίσω ότι αυτή ήταν η απάντησή μου στην ερώτησή σας, κύριε Tomlinson, και δεν θα ήθελα λόγω του πολυσύνθετου της συζήτησης να περάσει απαρατήρητη. Δεν θα υπάρξει στο μεταξύ καμία επέκταση του συστήματος διαμετακόμισης σε άλλες χώρες και, όπως εξέθεσα λεπτομερώς, άλλες χώρες θα πρέπει να αποδείξουν ότι μπορούν να προσαρμοσθούν στο κοινό σύστημα διαμετακόμισης, όχι μόνο όπως είναι σήμερα αλλά και όπως θα μεταρρυθμισθεί μετά τις διεργασίες που αυτή τη στιγμή διαξάγονται.

<SPEAKER ID=36 LANGUAGE="EN" NAME="Tomlinson">
Κύριε Πρόεδρε, θα ήθελα να πω - και είμαι βέβαιος ότι σ' αυτή την περίπτωση μιλώ εξ ονόματος όλων των μελών της επιτροπής τα οποία υπέβαλαν ερωτήσεις σήμερα - ότι μολονότι πιθανώς όλοι θα συμφωνήσουμε με τον Επίτροπο Monti ότι πράγματι έδωσε μια ολοκληρωμένη απάντηση, αυτή αποτελούσε απάντηση σχεδόν σε ο, τιδήποτε άλλο εκτός από τις συγκεκριμένες ερωτήσεις που έθεσαν τα Μέλη. Το γεγονός αυτό αποτελεί ένα μέρος της απογοήτευσης που έχουμε στην εξεταστική επιτροπή. Υποβάλλονται ερωτήσεις επί συγκεκριμένων θεμάτων για τα οποία θέλουμε ενημέρωση. Δεν θέλουμε γενικότητες, θέλουμε συγκεκριμένα στοιχεία. Ελπίζω ότι τώρα ο Επίτροπος Monti θα διαβάσει τις συγκεκριμένες ερωτήσεις, θα διαβάσει την ανεπάρκεια της ανταπόκρισής του ως απάντηση στις συγκεκριμένες ερωτήσεις, παρά το γεγονός ότι από άλλες απόψεις θα μπορούσε να θεωρηθεί ενδιαφέρουσα, και κατόπιν θα απαντήσει στις ερωτήσεις. Η προσέγγισή μας στο θέμα είναι με τελείως ανοιχτό μυαλό. Η επιτροπή απεφάσισε να μην προτείνει τη λήξη της συζήτησης επί της προφορικής ερώτησης διότι κάναμε το ασύνηθες εγχείρημα να υποβάλλουμε ερωτήσεις για να πάρουμε απαντήσεις. Κατά την επόμενη ολομέλεια ίσως θα πρέπει να εξετάσουμε τον τρόπο με τον οποίο θα αντιμετωπίσουμε την ανεπάρκεια των απαντήσεων.

<SPEAKER ID=37 NAME="Monti">
Κύριε Πρόεδρε, θα ήθελα να πω στον κ. Tomlinson ότι λυπούμαι πράγματι αλλά δεν μπορώ να συμφωνήσω μαζί του. Θα ήθελα να διαβάσω το κείμενο της προφορικής ερωτήσεως στην οποία κλήθηκα να απαντήσω.
<P>
»Την 1η Ιουλίου 1996 το κοινό σύστημα διαμετακόμισης επεκτάθηκε στην Πολωνία, την Ουγγαρία, την Τσεχία και τη Σλοβακία, παρά την αναγνώριση από την ίδια την Επιτροπή ότι το σύστημα διέρχεται κρίση, τα περιστατικά απάτης σημειώνουν αύξηση και ότι, γενικώς, το σύστημα χρειάζεται ριζική μεταρρύθμιση». Και κατόπιν η ερώτηση: »Μπορεί συνεπώς η Επιτροπή να υποσχεθεί ότι δεν θα επιδιώξει την επέκταση του κοινού συστήματος διαμετακόμισης πέραν των τεσσάρων χωρών του Visegrad έως ότου μεταρρυθμιστεί το σύστημα και οι μεταρρυθμίσεις αυτές αποδειχθούν αποτελεσματικές για τον περιορισμό της απάτης εις βάρος του συστήματος; »
<P>
Προσέφερα, όσο μπορούσα, μια απάντηση και ανέλαβα μια υποχρέωση. Είμαι εντελώς έτοιμος να απαντήσω, όπως έχω το καθήκον, σε οιεσδήποτε άλλες ερωτήσεις σχετικά με το παρελθόν και τις χώρες του Visegrad εντός του πλαισίου είτε της εξεταστικής επιτροπής - στη διάθεση της οποίας βρίσκομαι πάντα - ή εδώ σε ανταπόκριση συγκεκριμένων ερωτήσεων που αφορούν αυτά τα θέματα.

<SPEAKER ID=38 LANGUAGE="EN" NAME="Tomlinson">
Κύριε Πρόεδρε, ήταν πολύ ευγενικό εκ μέρους του Επιτρόπου Monti να μου διαβάσει την ερώτησή μου. Την έχω καταλάβει πολύ καλά, μια και την έγραψα ο ίδιος. Κατάλαβα επίσης πολύ καλά την πρώτη απάντηση. Είχαμε στη συνέχεια μια σειρά συμπληρωματικών ερωτήσεων και όταν είπα ότι δεν απαντήθηκαν αναφερόμουν σ' αυτές. Δεν υπάρχει τώρα χρόνος για να επαναλάβω και τις έξι συγκεκριμένες ερωτήσεις που υπέβαλα αλλά θα ήθελα να πω ότι η τύχη που έχω με τον Επίτροπο μοιάζει με την τύχη που έχω στο λόττο του Ηνωμένου Βασιλείου. Κάθε εβδομάδα διαλέγω έξι αριθμούς και ποτέ δεν επιτυγχάνω κανένα. Υπέβαλα στον Επίτροπο έξι συμπληρωματικές ερωτήσεις και είχα το ίδιο ποσοστό επιτυχίας όπως και στο λόττο.

<SPEAKER ID=39 LANGUAGE="EN" NAME="Mόller">
Κύριε Πρόεδρε, σχετικά με τη διαφωνία μεταξύ του κ. Tomlinson και του κ. Monti, είναι αναγκαίο να τονιστεί ότι ο John Tomlinson δεν μίλησε μόνον εξ ονόματος της πολιτικής του ομάδας αλλά και εξ ονόματος της δικής μου και πιστεύω ότι ομιλεί και εξ ονόματος όλων των μελών της εξεταστικής επιτροπής. Αυτό είναι που κάνει το πράγμα τόσο σοβαρό, κ. Monti.

<SPEAKER ID=40 NAME="Monti">
Κύριε Πρόεδρε, θέλω μόνο να επαναβεβαιώσω ότι είμαι απολύτως έτοιμος να συνεργασθώ με την εξεταστική επιτροπή, τόσο για να απαντήσω λεπτομερώς σε κάθε ερώτηση που διατυπώνεται και για την οποία έχουμε ετοιμάσει τα στοιχεία που μας επιτρέπουν να απαντήσουμε, όσο και να λάβω υπόψη μου με τον καταλληλότερο τρόπο τους όρους, τις κριτικές και τις προτάσεις της ίδιας της επιτροπής.

<SPEAKER ID=41 NAME="Πρόεδρος">
Η συζήτηση έληξε.

<CHAPTER ID=3>
Ψηφοφορίες
<SPEAKER ID=42 NAME="Bernardini">
Το Κοινοβούλιό μας έχει επανειλημμένα ταχθεί υπέρ της ενίσχυσης των προτύπων ασφαλείας για τα επιβατηγά πλοία. Μετά το τρομερό ατύχημα, το 1994, του οχηματαγωγού «Sea empress», ζητήσαμε τη θέσπιση ευρωπαϊκού κανονιστικού πλαισίου το οποίο να συνάδει με τους διεθνείς κανόνες.
<P>
Σήμερα, έχουμε μπροστά μας μία πρόταση οδηγίας που ανταποκρίνεται στις προσδοκίες μας. Με την πρόταση αυτή καλύπτονται κενά, όπως η επιλεκτική εφαρμογή των προτύπων ασφαλείας σε εθνικό επίπεδο. Έχει επίσης το προσόν να ασκεί κριτική στα συστήματα πλοήγησης και εκμετάλλευσης των πλοίων. Δεν μπορούμε να κλείνουμε τα μάτια σε θέματα που αφορούν την ασφάλεια των επιβατών, αισθάνομαι συνεπώς την υποχρέωση να συγχαρώ τον συνάδελφό μου για την εργασία του παρέχοντας την υποστήριξή μου στην έκθεσή του.
<P>
Πράγματι, ας μην ξεχνάμε ότι από το 1986 σημειώνονται κατά μέσο όρο 230 ναυάγια πλοίων ετησίως έχοντας προκαλέσει την απώλεια ενός εκατομμυρίου και πλέον ανθρώπινων ζωών. Είναι συνεπώς υποχρέωσή μας να προβούμε στη λήψη των επιβαλλόμενων μέτρων.
<P>
Επί της εκθέσεως Langen
<SPEAKER ID=43 NAME="Holm">
Η βασική μου θέση είναι ότι οι συντελεστές του Φ.Π.Α θα πρέπει να μπορούν να κυμαίνονται μεταξύ των χωρών μελών και να μην εναρμονιστούν. Η ΕΕ δεν θα πρέπει να παρέμβει σ'αυτό, παρά μόνον η επεξεργασία αυτού του θέματος θα πρέπει να γίνει σε εθνικό επίπεδο. Ακριβώς όπως έχει διατυπωθεί στην έκθεση υπάρχουν σήμερα διαφορές μεταξύ των επιπέδων του Φ.Π.Α, η εξήγηση δε αυτού βρίσκεται φυσικά στις χώρες μέλη και πως εκεί χρηματοδοτείται ο δημόσιος τομέας. Στη δική μου χώρα απαιτείται ένας συγκριτικά υψηλός Φ.Π.Α για να χρηματοδοτηθούν τμήματα του ασφαλιστικού μας συστήματος, κάτι που νομίζω είναι καλό.
<P>
Ο Φ.Π.Α χρησιμοποιείται επίσης σαν ένας πολιτικός ρυθμιστής των προϊόντων/υπηρεσιών στις οποίες θα δοθεί προτεραιότητα ή αντίστοιχα δεν θα δοθεί. Αυτή η δυνατότητα και δικαίωμα των χωρών μελών θα πρέπει νομίζω να υπάρχει και στο μέλλον επίσης.
<P>
Ο προσανατολισμός του να καταβάλλεται ο ΦΠΑ μόνο στη χώρα παρασκευής διακινδυνεύει να στρεβλώσει τον ανταγωνισμό ακόμα περισσότερο, διότι η χώρα προέλευσης γρήγορα μπορεί να αλλάξει ανάλογα με τους συντελεστές ενώ οι καταναλωτές έχουν μικρότερη ελευθερία επιλογής της χώρας στην οποία καταναλώνουν.
<P>
Επί της εκθέσεως Colino Salamanca
<SPEAKER ID=44 NAME="Wibe">
Ψήφισα κατά αυτής της έκθεσης για τους ακόλουθους λόγους:
<P>
1.Είμαι εντελώς κατά της εγκαθίδρυσης μιάς νέας επιδότησης στον αγροτικό τομέα. Ακόμη και αν καταννοώ τον καλό σκοπό πιστεύω ότι η επιδότηση θα οδηγήσει σε μιά ακόμη μεγαλύτερη οικονομική σπατάλη σ'αυτό το μέτωπο.2.Είμαι εντελώς κατά της αρχής να καταβληθεί η επιδότηση σε ενώσεις παραγωγών ώστε από κεί να πάει μετά σε κάθε παραγωγό ξεχωριστά. Αυτό εξαναγκάζει τον κάθε παραγωγό να μπεί στην ένωση παραγωγών ώστε να λάβει επιδότηση.3.Αντιτίθεμαι επίσης εξίσου στο ότι για να λάβει κανείς επιδότηση θα πρέπει να δεσμευτεί να παραδίδει όλη τη συγκομιδή σε βιομηχανίες που κατεργάζονται πρώτες ύλες. Αυτό σημαίνει μία στρέβλωση τέτοιου βαθμού που να αδικεί αυτούς που παράγουν για τις λαϊκές αγορές και εμποδίζει π.χ. την πώληση μέρους της συγκομιδής για επιλεκτική διαλογή.4.Συνοψίζοντας θεωρώ ότι η πρόταση είναι ένα τυπικό παράδειγμα πως μιά επιδότηση γεννά μιά νέα επιδότηση. Τα προβλήματα της γεωργίας δεν λύνονται κατ'αυτό τον τρόπο.- Επί της εκθέσεως Teverson
<SPEAKER ID=45 NAME="Lindqvist (ELDR)">
Υπερψήφισα την έκθεση, διότι διαφωτίζει και συνοψίζει με έναν ωραίο τρόπο τα πλεονεκτήματα και τα μειονεκτήματα των διαρθρωτικών ταμείων. Μακροπρόθεσμα πρέπει να μεταρρυθμιστεί ολόκληρη η περιφερειακή πολιτική της ΕΕ.
<P>
Οι χώρες μέλη της ΕΕ θα πρέπει οι ίδιες να μπορούν να αποφασίσουν πως θα γίνουν οι παρεμβάσεις όσον αφορά την περιφερειακή πολιτική χωρίς να περνούν μέσω Βρυξελλών.
<P>
Μέσω της μείωσης των φόρων και των τελών σε περιφερειακές υποβαθμισμένες περιοχές τα διαρθρωτικά ταμεία της ΕΕ μπορούν να μειωθούν στο ήμισυ και ο αριθμός των περιοχών στόχων και προγραμμάτων να μειωθεί. Αυτό θα οδηγούσε σε αύξηση της αποτελεσματικότητας, θα απλοποιούσε το σύστημα επιδότησης και θα μείωνε τη γραφειοκρατία και στις χώρες μέλη και στην ΕΕ.
<P>
Επί της εκθέσεως Κληρονόμου
<SPEAKER ID=46 NAME="Εφραιμίδης">
Κατ'αρχάς θα ήθελα να υπογραμμίσω ότι οι υπερβολικά αισιόδοξες εκτιμήσεις και διακηρύξεις για τον ρόλο των Διαρθρωτικών Ταμείων γενικά και ειδικά στην Ελλάδα δεν μπορούν να καλύψουν το γεγονός ότι πρόκειται για ήσσονος σημασίας παρεμβάσεις, που αδυνατούν να αντιστρέψουν, ή έστω να διορθώσουν, τα αρνητικά αποτελέσματα της συνολικής κοινοτικής πολιτικής.
<P>
Η βασική διαπίστωση από την μέχρι σήμερα εμπειρία ως προς τις κοινοτικές χρηματοδοτήσεις στην Ελλάδα αφορά στην ανεπάρκεια των σχετικών κονδυλίων σε σχέση με τις ανάγκες της χώρας, οι οποίες έχουν οξυνθεί τα τελευταία χρόνια και σαν αποτέλεσμα των πολιτικών που η ΕΕ επιβάλλει. Οι ανάγκες αυτές εντείνονται παραπέρα από την διαδικασία προώθησης της ΟΝΕ και τις σοβαρότατες δημοσιονομικές επιβαρύνσεις που επιβάλλονται στο όνομα της σύγκλισης. Πρέπει ακόμα να αναφέρουμε τις αυξημένες ανάγκες λόγω της ιδιόμορφης γεωγραφικής διάρθρωσης της χώρας μας και την ανάγκη ενίσχυσης του ρόλου της, δεδομένης και της κατάστασης που επικρατεί στα σύνορα με την Τουρκία, αλλά και γενικότερα, για να συμβάλει στην ειρήνη στα Βαλκάνια.
<P>
Σε σχέση με την αποτελεσματικότητα των διαρθρωτικών παρεμβάσεων της ΕΕ, θα ήθελα να υπογραμμίσω την εμπειρία από την εφαρμογή του Α' ΚΠΣ, από την οποία προκύπτει ότι η Ελλάδα είναι η μόνη χώρα του στόχου 1 που το ΑΕΠ της μειώθηκε από 50 % του μέσου κοινοτικού το 1989 στο 40 % το 1993. Δυστυχώς, και για το Β' ΚΠΣ δεν μπορούμε παρά να εκφράσουμε τις επιφυλάξεις μας για το αν θα συμβάλει ουσιαστικά στην αναπτυξιακή προσπάθεια της Ελλάδας. Αυτό θα μπορούσε να γίνει, με την προϋπόθεση όμως ότι το βασικό κριτήριο επιλεξιμότητας θα ήταν η συμβολή των έργων στην τοπική και περιφερειακή ανάπτυξη, στην αντιμετώπιση διαρθρωτικών προβλημάτων της οικονομίας, και όχι η συνδρομή στην υλοποίηση των στόχων και πολιτικών της ΕΕ. Για παράδειγμα, σοβαρή αδυναμία του Β' ΚΠΣ είναι η πολύ μικρή χρηματοδότηση που δίνεται στα ελληνικά νησιά.
<P>
Εμείς πιστεύουμε ότι θα πρέπει να αυξηθούν οι πόροι, σε αντιστοιχία με τα προβλήματα και της ανάγκες της χώρας μας, να ληφθούν μέτρα για την επιτάχυνση των απορροφήσεων, για τον έλεγχο της χρήσης τους. Χωρίς αυτές τις προϋποθέσεις, θα εντείνεται η περιφερειακή ανισότητα, η αποδιάρθρωση και η απόκλιση.
<P>
Η κατάσταση αυτή για την Ελλάδα είναι μία από τις συνέπειες της κοινοτικής περιφερειακής πολιτικής, που επιδεινώνεται -αντί να βελτιώνεται- από την τόσο διαφημισμένη από το Συμβούλιο και την Επιτροπή μεταρρύθμιση των Διαρθρωτικών Ταμείων.

<SPEAKER ID=47 NAME="Wibe">
Χωρίς να αμφισβητώ κατά κανένα τρόπο την αντικειμενικότητα του εισηγητή, θεωρώ ότι, σε επίπεδο αρχών, είναι αμφισβητήσιμο να προέρχεται ο εισηγητής του Κοινοβουλίου από την ίδια χώρα η επιδότηση της οποίας θα αξιολογηθεί. Για λόγους αρχής το Κοινοβούλιο πρέπει πάντα να επιδιώκει να διορίζει έναν εισηγητή ο οποίος δεν έχει κατά κανένα τρόπο κάποιο συμφέρον στο θέμα το οποίο θα επεξεργαστεί.
<P>
Στην ΕΕ έχει επίσης συζητηθεί πολύ αν η ΕΕ θα έχει έναν «περισσότερο πράσινο» προϋπολογισμό. Νομίζω ότι θα ήταν επιθυμητό να ανταποκριθούμε πιο πολύ σ'αυτό και να επενδύσουμε περισσότερους πόρους σε κατασκευές σιδηροδρόμων και στην κατασκευή του μετρό στην Αθήνα παρά στις κατασκευές αυτοκινητοδρόμων οι οποίες εν συντομία αναφέρονται στην αιτιολογική έκθεση.
<P>
Επί της εκθέσεως Sierra Gonzales
<SPEAKER ID=48 NAME="Wibe">
Χωρίς να αμφισβητώ κατά κανένα τρόπο την αντικειμενικότητα του εισηγητή, θεωρώ ότι, σε επίπεδο αρχών είναι αμφισβητήσιμο να προέρχεται ο εισηγητής του Κοινοβουλίου από την ίδια χώρα η επιδότηση της οποίας θα αξιολογηθεί. Για λόγους αρχής το Κοινοβούλιο πρέπει πάντα να επιδιώκει να διορίζει έναν εησηγητή ο οποίος δεν έχει κατά κανένα τρόπο κάποιο συμφέρον στο θέμα το οποίο θα επεξεργαστεί.
<P>
Ναι μεν επικρίνεται στο άρθρο 6 της έκθεσης το ότι ένα μεγάλο μέρος των επενδύσεων στα δίκτυα μεταφορών έχει δοθεί στην υποδομή δρόμων αντί για την υποδομή σιδηροδρόμων, αλλά θεωρώ ότι αυτή η κριτική θα μπορούσε να ήταν αυστηρότερα διατυπωμένη.
<P>
Η βοήθεια από τα διαρθρωτικά ταμεία προς τις χώρες μέλη επικρίνεται από πολλές πλευρές μέσα στην ΕΕ. Μεταξύ άλλων θεωρείται ότι η βοήθεια σε μεγάλο βαθμό ευνοεί τις πλούσιες παρά τις φτωχές περιοχές στις χώρες που λαμβάνουν βοήθεια. Επίσης το αποτέλεσμα της βοήθειας των διαρθρωτικών ταμείων είναι ανεπαρκώς αξιολογημένο. Αυτά τα προβλήματα θίγονται επιφανειακά μόνο και η εντύπωσή μου είναι ότι οι θετικές πλευρές υπερτονίζονται εις βάρος μιάς δικαιολογημένης κριτικής.
<P>
Επί της εκθέσεως Schiedermeier
<SPEAKER ID=49 NAME="Rocard">
Η ανακοίνωση της Επιτροπής σχετικά με την ευρωπαϊκή στρατηγική ενθάρρυνσης των τοπικών πρωτοβουλιών ανάπτυξης και απασχόλησης είναι ένα έγγραφο πολύ χρήσιμο που διαφωτίζει και στηρίζει λυσιτελώς τη δράση όλων ημών των βουλευτών σε ένα γόνιμο χώρο όπως είναι η δημιουργία τοπικών θέσεων εργασίας.
<P>
Η έκθεση του συναδέλφου μας Schiedermeier επί του εν λόγω εγγράφου είναι επίσης σημαντική υπό την έννοια ότι το συμπληρώνει, το διαφωτίζει και το εμπλουτίζει. Η σοσιαλιστική ομάδα, εξ ονόματος της οποίας ομιλώ εδώ, και εγώ προσωπικά, θα υπερψηφίσουμε οπωσδήποτε την έκθεση αυτή.
<P>
Όλα τα παραπάνω, με υποχρεώνουν να εκθέσω ορισμένες σκέψεις, κάτι που θα κάνω με ευχάριστο τρόπο ώστε να δώσω έναν τόνο ιλαρότητας στις σκυθρωπές συνεδριάσεις μας, σκέψεις που ωστόσο προχωρούν αρκετά μακριά.
<P>
Λοιπόν ναι! Όλες οι χώρες μας, σε ποικίλα επίπεδα, βυθίζονται στην ανεργία. Δεν είμαστε σε θέση να κάνουμε τίποτα το σημαντικό, κυρίως για το λόγο ότι διαφωνούμε ως προς τη διάγνωση. Οι ευρωπαϊκές πολιτικές δυνάμεις που επικαλούνται τον φιλελευθερισμό, με έντονη την παρουσία τους στο παρόν Κοινοβούλιο, αποδίδουν κατά κύριο λόγο την κατάσταση αυτή σε δυσλειτουργίες της αγοράς, σε υπερβολική ακαμψία των δομών μας, σε ένα υπέρμετρο, κατά τη γνώμη τους, επίπεδο νομοθετικής και κοινωνικής προστασίας. Η θέση που απορρέει από την θεώρηση αυτή συνίσταται στον περιορισμό παντού όπου είναι δυνατό του κρατικού παρεμβατισμού, στη μεγαλύτερη δυνατή κατάργηση ρυθμίσεων, κανόνων, επιδοτήσεων. Θεωρώ την ανάλυση αυτή εσφαλμένη και τη θέση αυτή αναποτελεσματική. Συμβαίνει όμως να αποσπά ενίοτε πλειοψηφίες στο παρόν Κοινοβούλιο.
<P>
Η άλλη θέση, η δική μου, η σοσιαλδημοκρατική, υποστηρίζει ότι ακόμη και κυρίως στην οικονομία της αγοράς, η κρατική εξουσία, εθνική ή/και ευρωπαϊκή επιτελεί μία λειτουργία ρυθμιστή και υποκινητή. Η σοβαρότητα της κατάστασης την οποία βιώνουμε οφείλεται σε μεγάλο βαθμό στην ατελή άσκηση της εν λόγω λειτουργίας, στην εκ μέρους των συντηρητικών ευρωπαϊκών δυνάμεων παρεμπόδιση της άσκησης αυτής της αρμοδιότητας.
<P>
Και να που η Επιτροπή, στην οποία οι φιλελεύθερες δυνάμεις έχουν βαρύνουσα γνώμη, έρχεται με νηφάλιο τρόπο να μας πει ότι, στον περιορισμένο πλην σημαντικό τομέα δημιουργίας θέσεων εργασίας με τοπικές πρωτοβουλίες, το κρατικό κανονιστικό πλαίσιο, η δημόσια ενθάρρυνση, σε όλα τα θέματα, οι κρατικές επιχορηγήσεις, όλα έχουν τη θέση που τους ανήκει.
<P>
Και επί πλέον, όλα αυτά είναι αλήθεια, δεν χωρεί συζήτηση. Είναι καταπληκτικό. Οι ευθείες κινούνται. Θα αρχίσουμε να συνεννοούμεθα σ' αυτή την αίθουσα.
<P>
Και αυτός που συνέταξε την έκθεση είναι ο φίλος μας ο Schiedermeier. Και η έκθεση αυτή δεν είναι τορπίλλη. Τέλειο.
<P>
Ίσως γίνομαι η αιτία να χάσει οπαδούς ο κοινός μας στόχος μιλώντας κατ' αυτόν τον τρόπο. Αλλοίμονο, όμως: τίποτε δεν είναι πιο σημαντικό από το να μελετούμε ό, τι πράττουμε. Όλη αυτή η συζήτηση πάνω σ' ένα δευτερεύον θέμα οδηγεί σε μεγάλες προκλήσεις.
<P>
Υπάρχει επι πλέον ένα ενδιαφέρον δίδαγμα. Όταν οι φιλελεύθερες δυνάμεις ανακαλύπτουν ότι, παρόλα αυτά, σε περιορισμένες περιπτώσεις είναι αναγκαίο το Κράτος για να γίνουν κάποια αξιόλογα πράγματα, στο σημείο αυτό αποδεικνύονται αδέξιες. Ο προβληματισμός σχετικά με την ορθή χρήση του δημόσιου τομέα σίγουρα δεν είναι πρωταρχικό τους μέλημα. Εκ πρώτης όψεως διακρίνουμε στην έκθεση, όπως και στο έγγραφο της Επιτροπής κάποια σύγχυση. Είναι σημαντικό να γίνεται διάκριση μεταξύ, αφενός, καταστάσεων στο εμπόριο όπου πρέπει να αντισταθμιστεί ένα αρχικό μειονέκτημα, αφετέρου, ενδιάμεσων καταστάσεων στις οποίες η κρατική ενίσχυση στηρίζει προσωρινά την προσπάθεια που αποσκοπεί να καταστήσει δυνατή τη διατήρηση στην αγορά των νέων υπηρεσιών και των περιθωριοποιημένων εργαζόμενων και τέλος της διαρκούς ενίσχυσης που είναι αναγκαία για τη φερεγγυότητα των μη αποδοτικών υπηρεσιών.
<P>
Για όλα αυτά δεν υφίσταται ενιαίος τρόπος αντιμετώπισης.
<P>
Η σαφήνεια των εννοιών είναι απαραίτητη για την αποτελεσματικότητα της δημόσιας δράσης. Πιστεύουμε ότι η συνδρομή μας ήταν επωφελής. Ευχαριστούμε την Επιτροπή Κοινωνικών Υποθέσεων και Απασχόλησης που το αντελήφθη και το απεδέχθη.
<P>
Και εισηγούμεθα, αγαπητοί συνάδελφοι, την πλέον ομόφωνη, κατά το δυνατόν, ψήφο σ' αυτή την εξαίρετη έκθεση.

<SPEAKER ID=50 NAME="Vanhecke">
Κατ' αρχάς οφείλω να διαπιστώσω ότι το βασικό σκεπτικό της έκθεσης είναι ορθό: οι πρωτοβουλίες για τη δημιουργία απασχόλησης δρομολογούνται καλύτερα σε αυτό που η έκθεση ονομάζει «τοπικό» επίπεδο, και εγώ ονομάζω εθνικό ή περιφερειακό επίπεδο. Η ευρωπαϊκή συνεργασία μπορεί να βοηθήσει στη δημιουργία ενός πλαισίου και μιας υποδομής, όμως, ουσιαστικά δεν μπορεί να πράξει τίποτα περισσότερο.
<P>
Αλλωστε, εάν αυτό δεν ήταν έτσι, θα ήταν ανεξήγητο το γεγονός ότι, μέσα στον ευρωπαϊκό οικονομικό χώρο, σε μία χώρα όπως το Βέλγιο υπάρχει διπλάσιο ποσοστό ανέργων, σχεδόν 15 %, απ' ότι σε μία γειτονική χώρα όπως οι Κάτω Χώρες, σχεδόν 7 %. Για να είμαι σαφής προσθέτω ότι στο Βέλγιο η απασχόληση πλήττεται από τις αποφάσεις που λαμβάνει η κυβέρνηση στην οποία κυριαρχούν οι σοσιαλιστές και οι χριστιανοδημοκράτες, οι οποίοι δεν πράττουν τίποτε άλλο παρά μόνο να δημιουργούν νέους φόρους και νέες επιβαρύνσεις και η οποία πρόσφατα πέτυχε να υλοποποιήσει τις μεγαλύτερες μικτές μισθολογικές επιβαρύνσεις που υπάρχουν σε ολόκληρη την Ευρωπαϊκή Ένωση.
<P>
Ένα άλλο σημείο το οποίο επιθυμώ να θίξω και το οποίο ισχύει για όλες τις εκθέσεις με θέμα την απασχόληση που υποβάλλονται στο Κοινοβούλιο είναι το ακόλουθο. Λυπούμαι, εκ νέου, για την απουσία της τόσο αναγκαίας δυνατότητας επιλογής μεταξύ εθνικού και ευρωπαϊκού επιπέδου. Γνωρίζω ότι η έκθεση του συναδέλφου Schiedermeier ασχολείται με ένα ιδαίτερα συγκεκριμένο θέμα, όμως ακόμη και σε αυτή την περίπτωση συνεχίζεται η ατυχής παράδοση του Κοινοβουλίου να εξετάζει το θέμα της ανεργίας και της απασχόλησης χωρίς να θίγει το απαγορευμένο θέμα των μεταναστών, σημαντική πτυχή της επιλογής μεταξύ εθνικού και ευρωπαϊκού επιπέδου. Η ερώτηση κατά πόσον η Ευρωπαϊκή Ένωση, η οποία διαθέτει τόσο πολλά εκατομμύρια ανέργους, μπορεί να επιτρέπει σε τόσα πολλά εκατομμύρια μη ευρωπαίους να ζουν σε αυτή, είναι ένα ερώτημα που το θέτει η απλή λογική και, εντός εισαγωγικών, δεν έχει να κάνει τίποτε με την ξενοφοβία ή με οτιδήποτε άλλο παρόμοιο.

<SPEAKER ID=51 NAME="Πρόεδρος">
Η ψηφοφορία έληξε.

<CHAPTER ID=4>
Διακοπή της συνόδου
<SPEAKER ID=52 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 11.25 π.μ.)

