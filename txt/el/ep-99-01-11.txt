<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Παρασκευή, 18 Δεκεμβρίου του 1998.

<CHAPTER ID=2>
Διάταξη των εργασιών
<SPEAKER ID=2 NAME="Πρόεδρος">
Προχωρούμε στη συνέχεια στον καθορισμό της διάταξης των εργασιών.
<P>
Tο τελικό σχέδιο της ημερήσιας διάταξης που κατάρτισε η Διάσκεψη των Προέδρων, σύμφωνα με το άρθρο 95 του Κανονισμού, έχει διανεμηθεί και έχουν προταθεί ή ενσωματωθεί οι ακόλουθες τροποποιήσεις:
<P>
Στρασβούργο
<P>
Δευτέρα:

<SPEAKER ID=3 NAME="Πρόεδρος">
Σημειώνω κυρίες και κύριοι ότι μόλις έλαβα μία δεύτερη πρόταση μομφής κατά της Επιτροπής, η οποία κατατέθηκε, σύμφωνα με το άρθρο 34 του Κανονισμού, από τον βουλευτή κ. Fabre-Aubrespy και άλλους 68 υπογράφοντες.
<P>
Σε συμφωνία με τους συντάκτες αυτής της πρότασης μομφής και την Επιτροπή, προτείνω κυρίες και κύριοι να εξεταστεί αυτή η πρόταση μομφής από κοινού με αυτή που έχει ήδη συμπεριληφθεί στην ημερήσια διάταξη και με τις προφορικές ερωτήσεις, που επίσης περιλαμβάνονται στη σημερινή ημερήσια διάταξη.
<P>
Το λόγο έχει ο κ. Striby.

<SPEAKER ID=4 LANGUAGE="FR" NAME="Striby">
Κύριε Πρόεδρε, επανέρχομαι για να σας θέσω, όπως και πριν από δύο μήνες, το ζήτημα που προκαλεί δυσαρέσκεια σχετικά με την είσοδό μας στο IPE IV. Η ουσία είναι ότι το Σώμα δεν μπορεί να αρκείται σε φήμες όταν πρόκειται για την έδρα του. Γνωρίζουμε πως το ζήτημα ρυθμίζεται στις συνθήκες, δεν έχει όμως αποκτήσει ακόμα υλική διάσταση, από ξύλο, γυαλί και τσιμέντο.

<SPEAKER ID=5 NAME="Πρόεδρος">
Κύριε Striby, τώρα εξετάζουμε την ημερήσια διάταξη. Το ζήτημα του IPE IV και της ολοκλήρωσής του δεν αφορά την ημερήσια διάταξη. Μπορείτε να θέσετε τα ζητήματα αυτά μέσω του άρθρου 28 του Κανονισμού. Επομένως, σας αφαιρώ τον λόγο.
<P>
Κύριε Fabre-Aubrespy, συμφωνείτε να προσθέσουμε τη δική σας πρόταση μομφής σε αυτήν που υπήρχε ήδη στην ημερήσια διάταξη;

<SPEAKER ID=6 LANGUAGE="FR" NAME="Fabre-Aubrespy">
Κύριε Πρόεδρε, πιστεύω πως είναι πράγματι καλό να διεξάγουμε μια κοινή συζήτηση, γιατί δεν θα ήθελα να επιβάλω μία νέα συζήτηση αύριο το πρωί, της οποίας θα ακολουθήσει μία ψηφοφορία την Πέμπτη, δηλαδή 48 ώρες μετά. Νομίζω πως, δεδομένης της επισημότητας της διαδικασίας καθώς και του γεγονότος ότι η κατάθεση πρότασης μομφής αποτελεί ιδιαίτερη περίπτωση, θα ήταν σωστό οι συντάκτες των δύο προτάσεων μομφής, δηλ. η κ. Green και εγώ, να λάβουμε πρώτοι τον λόγο σε αυτή τη συζήτηση.
<P>
Σας υπενθυμίζω πως η πρόταση μομφής που αναφέρατε προέρχεται από όλες ανεξαιρέτως τις πολιτικές ομάδες του Κοινοβουλίου, δηλαδή από 69 άτομα συνολικά.

<SPEAKER ID=7 NAME="Πρόεδρος">
Σας ευχαριστώ, κύριε Fabre-Aubrespy. Θα πρέπει να συμφωνήσει και η Επιτροπή, ώστε οι δύο προτάσεις μομφής να συζητηθούν μαζί.
<P>
Κύριε Πρόεδρε της Επιτροπής, είστε σύμφωνος με αυτή την διαδικασία;
<P>
Ο Πρόεδρος της Επιτροπής εκφράζει τη σύμφωνη γνώμη του επί της προταθείσας διαδικασίας

<SPEAKER ID=8 LANGUAGE="EN" NAME="Corbett">
Κύριε Πρόεδρε, το άρθρο 34 του Κανονισμού του Κοινοβουλίου αναφέρει ότι, η συζήτηση σχετικά με μία πρόταση μομφής πραγματοποιείται τουλάχιστον 24 ώρες μετά την ανακοίνωση της κατάθεσής της στους βουλευτές. Ήμουν πολύ περίεργος να μάθω γιατί, δεδομένου ότι έχει ήδη κατατεθεί μία πρόταση μομφής, ορισμένοι βουλευτές θεώρησαν σωστό να καταθέσουν κι άλλη πρόταση μομφής η οποία, τουλάχιστον σύμφωνα με τον Κανονισμό μας, δεν θα έπρεπε και δεν θα μπορούσε να συζητηθεί ταυτόχρονα. Αλλά τώρα αντιλαμβάνομαι τον λόγο: ο κ. Fabre-Aubrespy τη χρησιμοποιεί ως τέχνασμα για να μπορέσει να μιλήσει νωρίτερα στη συζήτηση απ' ό, τι θα μιλούσε διαφορετικά.

<SPEAKER ID=9 NAME="Πρόεδρος">
Θέτω σε ψηφοφορία την πρόταση για κοινή συζήτηση των δύο προτάσεων μομφής.
<P>
Το Σώμα εγκρίνει την πρόταση
<P>
Τρίτη και Τετάρτη: καμία τροποποίηση
<P>
Πέμπτη:

<SPEAKER ID=10 NAME="Πρόεδρος">
Η Ομάδα των Πρασίνων ζητά να προχωρήσουμε στην ψηφοφορία επί των πέντε εκθέσεων της Επιτροπής Γεωργίας και Ανάπτυξης της Υπαίθρου που αναφέρονται στην Ατζέντα 2000, δηλαδή των εκθέσεων των κ. Mulder, Garot, Goepel, Fantuzzi και Graefe zu Baringdorf, την ερχόμενη Πέμπτη, αντί να το αναβάλουμε μέχρι τη σύνοδο της 28ης Ιανουαρίου, όπως προβλέπεται για την ώρα.
<P>
Το λόγο έχει ο κύριος Graefe zu Baringdorf, προκειμένου να αιτιολογήσει την αίτηση.

<SPEAKER ID=11 LANGUAGE="DE" NAME="Graefe zu Baringdorf">
Κύριε Πρόεδρε, η Ομάδα μας ζητά η συζήτηση για την Ατζέντα 2000, δηλαδή για τη μεταρρύθμιση της γεωργικής πολιτικής και η ψηφοφορία επί των συζητούμενων εκθέσεων να μην απέχουν χρονικά. Καταθέσαμε πρόταση η ψηφοφορία να πραγματοποιηθεί εντός της εβδομάδος. Αν όμως, ελλείψει χρόνου, δεν υπάρχει αυτή η δυνατότητα, κατά την άποψή μας, θα ήταν προτιμότερο να αναβληθεί η όλη συζήτηση για τη σύνοδο των Βρυξελλών.
<P>
Η ψηφοφορία δεν είναι πράξη διαδικαστικού χαρακτήρα, αλλά μία πράξη υψίστης πολιτικής σημασίας. Δεν πρέπει να χωρίσουμε τη συζήτηση, όπου το θέμα θα είναι πρωτίστως οι τροπολογίες και οι αντιπαραθέσεις στους επιμέρους τομείς, από την ψηφοφορία. Ελπίζω το Σώμα να ακολουθήσει την πρότασή μας!

<SPEAKER ID=12 NAME="Πρόεδρος">
Ευχαριστώ πολύ κ. Graefe zu Baringdorf.
<P>
Το λόγο έχει ο κ. Goepel, προκειμένου να παρέμβει κατά της αίτησης.

<SPEAKER ID=13 LANGUAGE="DE" NAME="Goepel">
Κύριε Πρόεδρε, θεωρώ μεν τη συζήτηση για την ψήφο εμπιστοσύνης εξαιρετικά σημαντική, αλλά και η Ατζέντα είναι ένα θέμα υψίστης πολιτικής σημασίας· επ'αυτού έχετε απόλυτο δίκιο, κύριε Graefe. Όσον αφορά αυτή την Ατζέντα, δεν πρέπει τώρα να την θέτουμε κατά μέρος, αλλά να συζητήσουμε, όπως άλλωστε προβλέπεται, τους τομείς της αγοράς την Τετάρτη - ανεξάρτητα από τα άλλα συμβάντα. Θα ήταν σίγουρα εξευτελιστικό για όσα θα έπρεπε να συζητηθούν ως οι σημαντικότερες πτυχές του γεωργικού τομέα στο Κοινοβούλιο αυτό μέχρι το 2006 αν έτσι απλά αναβάλαμε τη συζήτηση και λέγαμε ότι θα την πραγματοποιήσουμε στις Βρυξέλλες κατά τη διάρκεια της μίνι συνόδου, σε δύο ημέρες. Κατανοώ ότι μία ψηφοφορία επί άνω των 400 τροπολογιών είναι χρονικά ανέφικτη. Η ψηφοφορία θα μπορούσε να πραγματοποιηθεί εξ'ολοκλήρου στις Βρυξέλλες, αλλά η συζήτηση σχετικά με την Ατζέντα πρέπει να γίνει την Τετάρτη.

<SPEAKER ID=14 NAME="Πρόεδρος">
Θέτω σε ψηφοφορία την αίτηση της Ομάδας των Πρασίνων.
<P>
Το Σώμα απορρίπτει την αίτηση

<SPEAKER ID=15 LANGUAGE="DE" NAME="Posselt">
Κύριε Πρόεδρε, κατανοώ πλήρως την αναβολή της ψηφοφορίας όσον αφορά την Ατζέντα 2000 με τις 400 τροπολογίες. Δεν κατανοώ όμως γιατί αφού η έκθεση Hermange πρόκειται να συζητηθεί το βράδυ της Πέμπτης δεν θα τεθεί σε ψηφοφορία το πρωί της Παρασκευής, όπως συνηθίζεται. Θα ήθελα πολύ να μάθω πώς εξηγείται αυτό και θεωρώ ότι αυτή η διαδικασία δεν πρέπει να επαναληφθεί στο μέλλον.

<SPEAKER ID=16 NAME="Πρόεδρος">
Κύριε Posselt, για το μέλλον θα αποφασίσουν οι Ομάδες. Αυτή τη φορά, η Διάσκεψη των Προέδρων θεώρησε ότι θα ήταν καλύτερο να προχωρήσουμε στην ψηφοφορία ξεχωριστά και άλλη μέρα, συγκεκριμένα στις 28 του μηνός, και να διεξαχθεί η συζήτηση αυτή την εβδομάδα. Εφόσον δεν έχει κατατεθεί κάποια αντίθετη πρόταση δεν μπορούμε να αλλάξουμε τίποτα αυτή τη στιγμή, δεδομένου ότι δεν ζητήθηκε η τροποποίηση της ημερήσιας διάταξης την κατάλληλη στιγμή.
<P>
Παρασκευή: καμία τροποποίηση
<P>
Βρυξέλλες
<P>
Τετάρτη, 27 Ιανουαρίου 1999 και Πέμπτη, 28 Ιανουαρίου 1999: καμία τροποποίηση
<P>
Εγκρίνεται η διάταξη των εργασιών όπως τροποποιήθηκε

<CHAPTER ID=3>
Πρόταση μομφής κατά της Επιτροπής - Αρνηση απαλλαγής 1996
<SPEAKER ID=17 NAME="Πρόεδρος">
Η ημερήσια διάταξη προβλέπει την κοινή συζήτηση:
<P>
δύο προτάσεων μομφής κατά της Επιτροπής, που κατατέθηκαν σύμφωνα με το άρθρο 34 του Κανονισμού από την κ. Green και άλλους υπογράφοντες και από τον κ. Fabre-Aubrespy και άλλους υπογράφοντες, -των ακόλουθων προφορικών ερωτήσεων προς την Επιτροπή σχετικά με την απαλλαγή για το οικονομικό έτος 1996: -Β4-0012/99 της κ.Green, εξ ονόματος της Ομάδας του Ευρωπαϊκού Σοσιαλιστικού Κόμματος, σχετικά με τη βελτίωση της δημοσιονομικής διαχείρισης της Ευρωπαϊκής Ένωσης·-Β4-0011/99 των κ. Martens και Elles, εξ ονόματος της Ομάδας του Ευρωπαϊκού Λαϊκού Κόμματος, σχετικά με την απαλλαγή για το οικονομικό έτος 1996·-Β4-0009/99 του κ. Cox, εξ ονόματος του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών, σχετικά με την αντίδραση στην άρνηση του Ευρωπαϊκού Κοινοβουλίου να χορηγήσει απαλλαγή, όσον αφορά την εκτέλεση του προϋπολογισμού για το 1996 της Ευρωπαϊκής Ένωσης·-Β4-0013/99 του κ. Pasty, εξ ονόματος της Ομάδας Ένωση για την Ευρώπη, σχετικά με τις συνέπειες για την Επιτροπή της μη χορήγησης απαλλαγής για το οικονομικό έτος 1996·-Β4-0014/99 του κ. Puerta, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστερά των Πρασίνων των Βορείων Χωρών, σχετικά με τις συνέπειες για την Επιτροπή της μη χορήγησης απαλλαγής για το οικονομικό έτος 1996·-Β4-0016/99 των ευρωβουλευτών Aelvoet, Holm και Muller, εξ ονόματος της Ομάδας των Πρασίνων στο Ευρωπαϊκό Κοινοβούλιο, σχετικά με τη χορήγηση απαλλαγής για το 1996·-Β4-0015/99 της κ. Lalumiθre, εξ ονόματος της Ομάδας της Ευρωπαϊκής Ριζοσπαστικής Συμμαχίας, σχετικά με την αναπομπή από το Κοινοβούλιο στην Επιτροπή Ελέγχου του Προϋπολογισμού της έκθεσης για την απαλλαγή της εκτέλεσης του προϋπολογισμού της Ευρωπαϊκής Ένωσης για το οικονομικό έτος 1996.Θα δώσω τον λόγο καταρχάς στους δύο ευρωβουλευτές που ηγούνται των προτάσεων μομφής και κατόπιν στις Ομάδες που κατέθεσαν ερωτήσεις σχετικά με τη μη χορήγηση απαλλαγής. Στη συνέχεια, θα λάβει τον λόγο ο Πρόεδρος της Επιτροπής και μετά θα προχωρήσουμε στη συζήτηση.
<P>
Αρχικά θα δώσω τον λόγο στην κ. Green, ως πρώτη υπογράφουσα της πρότασης μομφής η οποία κατατέθηκε πρώτη.
<P>
Το λόγο έχει η κ. Berθs για ένα διαδικαστικό ζήτημα.

<SPEAKER ID=18 LANGUAGE="FR" NAME="Berθs">
Κύριε Πρόεδρε, αυτοί που απέσυραν την υπογραφή τους εξ ονόματος της αντιπροσωπείας μου είναι ο Gιrard Caudron, η Danielle Darras και η Marie Noλlle Lienemann καθώς και εγώ η ίδια, δηλαδή το σύνολο των γάλλων σοσιαλιστών.

<SPEAKER ID=19 NAME="Πρόεδρος">
Επομένως, απομένει ακόμη ένας βουλευτής πάνω από το ελάχιστο όριο. Εν πάση περιπτώσει, ο αριθμός των υπογραφών είναι μεγαλύτερος από τον ελάχιστο αριθμό που απαιτείται για την ψηφοφορία επί της εγκυρότητας της πρότασης μομφής.

<SPEAKER ID=20 LANGUAGE="EN" NAME="Green">
Κύριε Πρόεδρε, στις 17 Δεκεμβρίου, αμέσως μετά την ψηφοφορία για την έκθεση Elles κατέθεσα πρόταση μομφής κατά της Ευρωπαϊκής Επιτροπής εξ ονόματος της κοινοβουλευτικής Ομάδας του Ευρωπαϊκού Σοσιαλιστικού Κόμματος. Μερικές εβδομάδες πριν από εκείνη την ψηφοφορία είχα εκφράσει δημόσια σε αυτό το Σώμα και στα μέσα ενημέρωσης τη θέση μου, ότι δηλ. η απόφαση για τη χορήγηση απαλλαγής για την εκτέλεση του προϋπολογισμού του 1996 αποτελούσε ξεκάθαρη δήλωση για τη δημοσιονομική ικανότητα ή μη της Ευρωπαϊκής Επιτροπής. Όσοι σε αυτό το Σώμα είναι έτοιμοι να κηρύξουν την Επιτροπή δημοσιονομικά ανίκανη θα πρέπει να λάβουν το μόνο δυνατό θεσμικό μέτρο που διαθέτουν και να επιδιώξουν την απόλυσή της. Η πρόταση μομφής που κατέθεσα είχε σκοπό να ζητήσει από όσους θεωρούσαν την Επιτροπή ένοχη σε σχέση με τον προϋπολογισμό του 1996 να αναλάβουν τις ευθύνες τους.
<P>
Οι επόμενοι τρεις μήνες είναι αποφασιστικής σημασίας για την ανάπτυξη της Ευρωπαϊκής Ένωσης και για τη διαδικασία διεύρυνσης. Καθώς οδεύουμε προς την ειδική Σύνοδο Κορυφής που θα πραγματοποιηθεί στα τέλη Μαρτίου, κατά την οποία θα πρέπει να υποβληθεί μία κοινή θέση για τη μεταρρύθμιση της γεωργικής πολιτικής, με νέους κανόνες όσον αφορά την κατανομή των πόρων στις περιφέρειες και με τη διασφάλιση μίας δίκαιης, για όλα τα κράτη μέλη, μελλοντικής κοινοτικής χρηματοδότησης, είναι ζωτικής σημασίας η Ευρωπαϊκή Επιτροπή να εργασθεί με τον πλέον αποτελεσματικό τρόπο σε στενή συνεργασία, μία συνεργασία πίστης και εμπιστοσύνης, τόσο με το Κοινοβούλιο όσο και με το Συμβούλιο.
<P>
Το Σώμα δεν θα πρέπει να παρατείνει την κρίση τις ερχόμενες εβδομάδες. Ένας από τους βασικούς λόγους για την κατάθεση της πρότασης μομφής ήταν να αποφασίσουμε τώρα αμέσως εάν η Επιτροπή είναι ικανή ή όχι να επιτελέσει το έργο της. Εάν δεν είναι, τότε θα πρέπει να το αποφασίσουμε τώρα. Θα έλεγα στους συντάκτες ορισμένων προτάσεων ψηφίσματος, που έχουν υποβληθεί για κοινή συζήτηση με αυτή την πρόταση μομφής, ότι η προσέγγιση αυτή θα οδηγήσει σίγουρα σε συνέχιση της κρίσης για εβδομάδες, αν όχι μήνες. Αυτό δεν συμφέρει ουσιαστικά κανέναν και σίγουρα όχι εκείνους που εξαρτώνται από το αποτέλεσμα των πολιτικών της Ευρωπαϊκής Ένωσης - τους πολίτες της Ευρωπαϊκής Ένωσης.
<P>
Κατά τη διάρκεια της ψηφοφορίας για τη χορήγηση απαλλαγής για τον προϋπολογισμό του 1996, τον Δεκέμβριο, η πλειοψηφία της Ομάδας μου ψήφισε υπέρ της απαλλαγής, επειδή θεωρούσαμε ότι η Επιτροπή είχε ικανοποιήσει το Κοινοβούλιο στους τρεις από τους έξι τομείς για τους οποίους είχαμε εκφράσει ανησυχίες και είχε σημειώσει κάποια πρόοδο σε άλλους τρεις τομείς. Θεωρούσαμε ότι, από κάποια άποψη, η Ευρωπαϊκή Επιτροπή δεν μπορούσε να συμμορφωθεί εντελώς με όλα τα αιτήματά μας, όταν επί παραδείγματι υπάρχουν επιμεριζόμενες ή κοινές ευθύνες με το Συμβούλιο ή με τις εθνικές κυβερνήσεις.
<P>
Είχαμε υποστηρίξει τα αιτήματα της Επιτροπής Ελέγχου του Προϋπολογισμού όταν ανέβαλε τη χορήγηση απαλλαγής τον Μάρτιο και ζήτησε περαιτέρω διευκρινίσεις και ανάληψη δράσης. Θεωρήσαμε, όταν ήρθε η ώρα της ψηφοφορίας για τη χορήγηση απαλλαγής τον Δεκέμβριο, ότι είχαμε ήδη ασκήσει σημαντική επιρροή για την επίτευξη αλλαγών και με την προοπτική μίας εξίσου δύσκολης χορήγησης απαλλαγής για την εκτέλεση του προϋπολογισμού του 1997, η οποία θα ακολουθούσε σύντομα, θα μπορούσαμε να συνεχίσουμε ώστε η πραγματοποίηση ακόμη περισσότερων αλλαγών να είναι αναπόφευκτη.
<P>
Έτσι, το Κοινοβούλιο ενήργησε υπεύθυνα και οδήγησε το πρόγραμμα εργασιών σε αλλαγές.
<P>
Έχοντας επιτύχει ορισμένα πράγματα, χάρη στο έργο της Επιτροπής Ελέγχου του Προϋπολογισμού και έχοντας την ευκαιρία να επιτύχουμε ακόμη περισσότερα τους επόμενους μήνες στο πλαίσιο της χορήγησης απαλλαγής για το 1997, η πλειοψηφία της Ομάδας μου επιθυμεί η Επιτροπή να συνεχίσει το έργο της για την Ατζέντα 2000. Αυτή υπήρξε η βάση για τη θέση μας τον Δεκέμβριο. Θα πρέπει να σημειωθεί ότι υπάρχουν συνάδελφοι σε αυτό το Σώμα από όλες τις Ομάδες - συμπεριλαμβανομένης και της δικής μου - οι οποίοι πιστεύουν ότι η σοβαρότητα των προβλημάτων, που αφορούν την Ευρωπαϊκή Επιτροπή και τη χορήγηση απαλλαγής για το 1996, είναι τέτοια, ώστε δεν μπορούν να της χορηγήσουν απαλλαγή και θα ψηφίσουν υπέρ της πρότασης μομφής. Θεωρώ ότι αυτοί οι συνάδελφοι είναι ειλικρινείς και τους σέβομαι, ακόμη και αν εγώ έχω διαφορετική άποψη. Υπάρχουν άλλοι, ωστόσο, των οποίων τα κίνητρα πηγάζουν περισσότερο από το γεγονός ότι οσμίζονται εκλογές ή από κάποιο συγκεκριμένο εσωτερικό πρόγραμμα στο οποίο εμπλέκονται.
<P>
Ψίθυροι δυσαρέσκειας
<P>
Ας είναι! Το συναρπαστικό στοιχείο της πολιτικής είναι το γεγονός ότι δεν είναι στατική: αποτελεί μία δυναμική διαδικασία και εξελίσσεται γρήγορα. Μία σημαντική αδυναμία των θεσμικών μας ρυθμίσεων, η οποία αποκαλύφθηκε με την παρούσα κρίση είναι το γεγονός ότι, αντίθετα με την εκτελεστική εξουσία σχεδόν σε οποιοδήποτε άλλο θεσμικό πλαίσιο, η Ευρωπαϊκή Επιτροπή δεν έχει τη δυνατότητα να έρθει σε αυτό εδώ το Σώμα και να ζητήσει ψήφο εμπιστοσύνης. Διασκέδασα ακούγοντας τις αντιδράσεις των βουλευτών την παραμονή της ψηφοφορίας για την έκθεση Elles, όταν η Επιτροπή κατέστησε σαφές στη δήλωσή της ότι θεωρούσε την ψηφοφορία αυτή ως ζήτημα εμπιστοσύνης. Η άποψη ότι, με αυτό κατά κάποιο τρόπο ασκείται αδικαιολόγητη πίεση είναι σίγουρα υπερβολική. Σε κάθε δημοκρατική κοινοβουλευτική διαδικασία που γνωρίζω, κάτι τέτοιο αποτελεί μέρος και στοιχείο της φυσιολογικής, ισχυρής αλληλεπίδρασης μεταξύ της εκτελεστικής εξουσίας και του κοινοβουλίου στο οποίο αυτή λογοδοτεί με βάση τις δημοκρατικές διαδικασίες. Ωστόσο, στο διοικητικό συμβούλιο μιας εταιρείας, σε κάποια εθελοντική οργάνωση ή στις εθνικές κυβερνήσεις, εάν το κοινοβούλιο, οι μέτοχοι ή τα μέλη δηλώσουν ότι το εκτελεστικό όργανο είναι διαχειριστικά ανίκανο, τότε αυτό το εκτελεστικό όργανο δικαιούται ασφαλώς να γνωρίζει εάν έχει την εμπιστοσύνη αυτού του κοινοβουλίου, αυτών των μετόχων ή μελών και θα πρέπει να υπάρχει μία διαδικασία με την οποία θα μπορούσε να ζητήσει ψήφο εμπιστοσύνης ή μη. Το πρώτο μου αίτημα, εκ μέρους της Ομάδας μου, είναι ότι η Συνθήκη ή/και ο Κανονισμός θα πρέπει να τροποποιηθούν ώστε να θεσπιστεί μία τέτοια διαδικασία.
<P>
Στις τρεις εβδομάδες που μεσολάβησαν από την κατάθεση της πρότασης μομφής, τα πράγματα έχουν αλλάξει. Στο διάστημα αυτό έγιναν πολλές νέες καταγγελίες, οι οποίες απαιτούν αυστηρή έρευνα και ταχεία δράση, ενώ εκφράζονται συνεχώς εικασίες από τον Τύπο σχετικά με τις υφιστάμενες κατηγορίες.
<P>
Όπως έχω ήδη εξηγήσει, η πρόταση μομφής στηρίχθηκε στην αδυναμία χορήγησης απαλλαγής τον Δεκέμβριο. Ωστόσο, οι πρόσφατες κατηγορίες καταδεικνύουν τα προβλήματα που αποτελούν τον πυρήνα της πρόσφατης κρίσης. Το θέμα δεν είναι αν έχουμε πολιτικές διαφορές με την Ευρωπαϊκή Επιτροπή. Ασφαλώς έχουμε τέτοιες διαφορές, όπως είναι φυσικό μεταξύ δύο θεσμικών οργάνων και μεταξύ πολιτικών ομάδων με σαφή άποψη, όσον αφορά τη μελλοντική κατεύθυνση της Ευρώπης. Αλλά τέτοιες πολιτικές διαφορές συνιστούν την ουσία της δημοκρατίας και δεχόμαστε ότι αποτελούν μέρος της πάλης των ιδεών.
<P>
Επίσης δεν είναι αποκλειστικά θέμα ικανότητας. Ας είμαστε ειλικρινείς και ας πούμε ότι μία Επιτροπή που ήταν υπεύθυνη για την τόσο ομαλή εισαγωγή του ενιαίου νομίσματος, για την πραγματοποίηση του εξαιρετικά σύνθετου και τεράστιου έργου της έναρξης διαπραγματεύσεων με έξι υποψήφια κράτη και της ενεργού εξέτασης άλλων πέντε υποψηφιοτήτων - για να αναφέρω μόνο δύο μοναδικά γεγονότα των τελευταίων ημερών και μηνών - δεν μπορεί να χαρακτηριστεί εντελώς ανίκανη. Είναι περισσότερο θέμα κλίματος, εξαιτίας του πνεύματος μυστικοπάθειας, του προστατευτισμού, της ευνοιοκρατίας και της συστηματικής κωλυσιεργίας, τα οποία φαίνεται ότι περιβάλλουν την Επιτροπή και τα μέλη της. Είναι αυτή η ευρύτερη αίσθηση της μικροδιαφθοράς που προκαλεί τόσο καταστροφική ζημιά στην Επιτροπή και στους υπαλλήλους της και είναι αυτή απλώς που πρέπει να αντιμετωπισθεί.
<P>
Θα ήθελα να πω στον Πρόεδρο κ. Santer ότι η άποψή μου εδώ και κάποιο διάστημα - και το έχω υποστηρίξει αυτό και ενώπιόν του - είναι ότι η Ευρωπαϊκή Επιτροπή αποτελεί επί του παρόντος το συνονθύλευμα 15 εθνικών πολιτισμών στον τομέα της διοίκησης. Όλο και περισσότερο, αυτοί οι 15 εθνικοί πολιτισμοί δημιουργούν εντάσεις στις εργασιακές πρακτικές, από την άποψη των πολιτισμικών προσδοκιών, των κανόνων και των αξιών που τις συνοδεύουν. Πολύ συχνά δεν δένουν σε ένα συνεκτικό σύνολο.
<P>
Τώρα έχουμε πραγματικά την ευκαιρία να πιάσουμε τον ταύρο από τα κέρατα και να καθορίσουμε τις παραμέτρους ενός ευρωπαϊκού πνεύματος διοίκησης. Μία τέτοια αλλαγή θα έδινε την αυτοπεποίθηση στους υπαλλήλους της Επιτροπής, από τον πιο υψηλόβαθμο ως τον πιο χαμηλόβαθμο, ότι έχουν κοινούς κανόνες δέσμευσης όσον αφορά το έργο τους, οι οποίοι είναι σαφώς καθορισμένοι, κατανοητοί και, το πιο σημαντικό, υποστηρίζονται, θεσπίζονται και επιβάλλονται εκ των άνωθεν. Από την άποψη αυτή, και αυτό το Κοινοβούλιο έχει επίσης πολλά να κερδίσει και να μάθει από μια τέτοια προσέγγιση. Θα πρέπει να σεβαστούμε αυτές τις παραμέτρους και να διεξάγουμε πιο ώριμα το έργο της παρακολούθησης και του ελέγχου των δαπανών και της εφαρμογής των πολιτικών της Επιτροπής.
<P>
Δέχομαι ότι, σε ορισμένους τομείς μπορεί να κατηγορηθούμε για υποκρισία: ότι αλλάζουμε τους όρους μόλις ικανοποιηθούν οι απαιτήσεις μας, ότι χρησιμοποιούμε ως γνώμονα διαφορετικά εθνικά πρότυπα και αξίες και ότι σε ορισμένες περιπτώσεις κακώς αναλαμβάνουμε το ρόλο του δικαστή και των ενόρκων. Όλοι μας εδώ συμφωνούμε απόλυτα ότι η απάτη και η διαφθορά είναι εντελώς απαράδεκτες, ακόμη κι αν είναι μηδαμινές. Όλοι μας εδώ σε αυτό το Σώμα έχουμε δεσμευθεί να πατάξουμε τις καταχρηστικές πρακτικές, χρησιμοποιώντας τις εξουσίες μας για να ξεσκεπάζουμε τις απάτες και να παραπέμπουμε τους υπεύθυνους στη δικαιοσύνη με τον κατάλληλο τρόπο, μέσω των αρμόδιων δικαστικών αρχών. Η Ομάδα μου έχει πράξει περισσότερα απ' όσα της αναλογούν ως προς αυτό και θα εξακολουθήσουμε να υποστηρίζουμε κάθε προσπάθεια συνέχισης προς αυτή την κατεύθυνση.
<P>
Όλοι μας σε αυτό το Σώμα κατανοούμε καλά τί σημαίνει να αποτελεί κάποιος το θέμα των εκστρατειών των μέσων ενημέρωσης και μερικές φορές να διασύρεται με βάση αναπόδεικτες κατηγορίες. Αν είναι να ζητάμε την κεφαλή ορισμένων επί πίνακι βασιζόμενοι στις δημόσιες εκστρατείες πριν ακόμη ολοκληρωθεί η αρμόζουσα έρευνα, ή μερικές φορές προτού καν αρχίσει, τότε ίσως θα έπρεπε να είχαμε παραιτηθεί μαζικά όταν τα μέσα ενημέρωσης εξέφραζαν τους πλέον καυστικούς ισχυρισμούς, ότι οι βουλευτές του Κοινοβουλίου καταχρώνται το καθεστώς αποδοχών και εξόδων.
<P>
Βεβαίως, αναγνωρίζουμε όλοι ότι η ανάληψη δράσης με βάση τις εικασίες των μέσων ενημέρωσης θα ήταν απαράδεκτη. Αλλά θα πρέπει να αναγνωρίσουμε επίσης, ότι η έλλειψη μιας σειράς διαφανών κανόνων που να διέπουν τις σχέσεις μεταξύ των Επιτρόπων, των συμβουλίων τους και των γενικών διευθύνσεών τους έχει πυροδοτήσει κατηγορίες για ευνοιοκρατία, προστατευτισμό και οικονομικό όφελος. Αυτά θα πρέπει να αντιμετωπιστούν τώρα. Ελπίζω ότι όταν ο Πρόεδρος της Επιτροπής παρέμβει σε αυτή τη συζήτηση θα αναγνωρίσει την ανάγκη για άμεση δράση στον συγκεκριμένο τομέα και θα μας πει τί σκοπεύει να πράξει.
<P>
Το δεύτερο αίτημα της Ομάδας μου αφορά τη θέσπιση διαφανών κανόνων που να διέπουν τις σχέσεις μεταξύ των Επιτρόπων, των συμβουλίων τους και των γενικών διευθύνσεών τους πριν από το τέλος Μαρτίου του 1999. Η Ομάδα μου δεν θα επιτρέψει να δικάζονται από τον Τύπο οποιαδήποτε άτομα, είτε είναι Επίτροποι είτε χαμηλόβαθμοι υπάλληλοι. Όμως, επιθυμώ να καταστήσω απολύτως σαφές ότι, εάν αποδειχθούν οι κατηγορίες εις βάρος οποιουδήποτε ατόμου - ανεξαρτήτως του πόσο υψηλά ή χαμηλά ιστάμενου, ανεξαρτήτως φύλου και πολιτικού προσανατολισμού - τότε θα ζητήσουμε να λογοδοτήσει.
<P>
Δεν διαθέτουμε το θεσμικό δικαίωμα της επιλεκτικής επιλογής μέσα από το Σώμα των Επιτρόπων. Θα θέλαμε ίσως να το είχαμε. Έχουμε επιχειρηματολογήσει υπέρ αυτού στη Διακυβερνητική Διάσκεψη κατά το παρελθόν και αναμφίβολα θα το υποστηρίξουμε με ανανεωμένο σθένος στο μέλλον. Όμως, προς το παρόν, δεν έχουμε αυτό το δικαίωμα. Για τον λόγο αυτό, δεν θα υποστηρίξουμε τις προτάσεις ψηφίσματος των άλλων πολιτικών ομάδων, οι οποίες επιδιώκουν να επιρρίψουν την ευθύνη για όλα τα στραβά της Επιτροπής σε επιλεγμένα πρόσωπα, εναντίον των οποίων δεν έχει αποδειχθεί ακόμη τίποτα.
<P>
Χειροκροτήματα
<P>
Εν πάση περιπτώσει, εάν θα έπρεπε να επιλέξουμε άτομα ή τομείς όπου υπάρχουν υποψίες για απάτη ή διαφθορά, τότε γιατί δεν γίνεται καμία αναφορά στην κοινή γεωργική πολιτική, όπου η απάτη είναι καλά τεκμηριωμένη και συνεχής;
<P>
Χειροκροτήματα
<P>
Γιατί δεν γίνεται καμία αναφορά στα προγράμματα PHARE και TACIS για τα οποία υπάρχουν τόσο σοβαρές και ευρέως διαδιδόμενες φήμες;
<P>
Χειροκροτήματα
<P>
Εάν θέλουμε να διατηρήσουμε και να αυξήσουμε την αξιοπιστία μας ως οργάνου παρακολούθησης και ελέγχου στο οποίο λογοδοτεί η Επιτροπή, τότε δεν θα πρέπει να είμαστε μεροληπτικοί στις επικρίσεις μας.
<P>
Υπάρχει ένα άλλο σημαντικό ζήτημα που αφορά την αντιμετώπιση των πληροφοριοδοτών. Η Ομάδα μου υποστηρίζει τη γενική ιδέα της διοχέτευσης πληροφοριών. Πράγματι, συμβάλαμε αποφασιστικά σε αυτό το Σώμα στην προσπάθεια καθιέρωσής της. Κάθε άτομο που σχετίζεται με έναν πληροφοριοδότη έχει δύο πρωταρχικές υποχρεώσεις. Πρώτον, να προστατεύσει τον πληροφοριοδότη και την ταυτότητά του/της, και δεύτερον, να προστατεύσει εκείνους εναντίον των οποίων στρέφονται οι κατηγορίες, μέχρις ότου αυτές εξετασθούν επαρκώς. Αυτή είναι ασφαλώς η φυσική δικαιοσύνη. Στην υπόθεση του Paul van Buitenen δεν τηρήθηκε καμία από τις δύο παραπάνω υποχρεώσεις.
<P>
Λυπάμαι που τώρα η ακεραιότητά του ως ατόμου έχει πληγεί. Έχοντας μιλήσει μαζί του δεν έχω καμία αμφιβολία ότι θεωρεί τον σκοπό του αγαθό. Δεν έχω επίσης καμία αμφιβολία για το γεγονός ότι χρησιμοποιείται από ορισμένους πολιτικούς και από ορισμένους δημοσιογράφους και, κατά συνέπεια, ότι αποτελεί αντικείμενο εκμετάλλευσης. Σημειώνω ότι, ο φάκελος, τον οποίο έδωσε ο κ. van Buitenen σε έναν βουλευτή αυτού του Κοινοβουλίου, περιείχε πληροφορίες οι οποίες αποτελούσαν ήδη αντικείμενο έρευνας στο Κοινοβούλιο, στην Επιτροπή και σε ορισμένες περιπτώσεις ενώπιον των δικαστηρίων. Αντιλαμβάνομαι ότι έχει δώσει και άλλες πληροφορίες οι οποίες περιέχουν νέες κατηγορίες, οι οποίες θα πρέπει τώρα να εξετασθούν.
<P>
Ωστόσο, εάν η Επιτροπή διέθετε διαδικασίες και δομές που να επιτρέπουν τον εντοπισμό των καταχρήσεων και την ταχεία και αποτελεσματική αντιμετώπισή τους, τότε η υπόθεση van Buitenen δεν θα ήταν απαραίτητη. Νομίζω ότι σε αυτόν τον τομέα η Επιτροπή είναι ευάλωτη και θα πρέπει να δείξει μεγάλη αποφασιστικότητα. Τώρα είναι η κατάλληλη στιγμή να παραδεχθούμε ότι η ανησυχία είναι τόσο βαθιά, ώστε μόνο μία εξέταση από ανεξάρτητα όργανα μπορεί να αποκαταστήσει την εμπιστοσύνη και την πίστη στον τρόπο με τον οποίο αντιμετωπίζει η Επιτροπή τις καταχρηστικές πρακτικές στα προγράμματά της.
<P>
Πρόεδρε κ. Santer, στις αρχές Δεκεμβρίου, έπειτα από δύο συζητήσεις μεταξύ μας, μου γράψατε προσφέροντας στο Κοινοβούλιο την ευκαιρία να συμμετάσχει στις διοικητικές μεταρρυθμίσεις σας. Θεωρούμε ότι αυτό είναι σημαντικό και θα επανέλθω επ' αυτού. Αλλά θα ήθελα να σας ζητήσω να προχωρήσετε ένα ακόμη βήμα και να συγκατατεθείτε σε μία εξέταση από ανεξάρτητα όργανα υπό την κοινή αιγίδα των δύο θεσμικών μας οργάνων. Μόνον έτσι θα πειστεί το κοινό στην Ευρώπη πως γίνεται ό, τι είναι δυνατό, προκειμένου να εξαλειφθούν οι καταχρηστικές πρακτικές μόλις και όποτε εντοπίζονται και καταδεικνύονται. Έτσι, το τρίτο μας αίτημα αφορά την εξέταση από ανεξάρτητα όργανα, προκειμένου να αξιολογηθούν και να διατυπωθούν συστάσεις για τον εντοπισμό και την παρακολούθηση των καταχρήσεων πριν από το τέλος του έτους.
<P>
Πρόεδρε κ. Santer, δεδομένης της δυνατότητας που δώσατε σε αυτό το Κοινοβούλιο να συμμετάσχει στα σχέδιά σας για τη διοικητική μεταρρύθμιση, είναι σημαντικό η Επιτροπή και το Κοινοβούλιο να καταρτίσουν ένα χρονοδιάγραμμα για λεπτομερείς συζητήσεις επί των συγκεκριμένων σχεδίων πριν από το τέλος αυτής της εβδομάδας και να προγραμματίσουν μία συζήτηση εφ' όλης της ύλης κατά την τελευταία συνεδρίαση της ολομέλειας, τον Μάιο, εδώ στο Στρασβούργο. Σκοπός είναι πριν από την έκθεση που υποσχεθήκατε ότι θα παρουσιάσετε στο Συμβούλιο, στη Σύνοδο Κορυφής στην Κολωνία τον Ιούνιο, να έχετε τις συμβουλές, τη συμμετοχή και ελπίζω και την υποστήριξη αυτού του Κοινοβουλίου για τη δημιουργία μίας Επιτροπής που θα εκφράζει μία σύγχρονη, διαφανή και αποτελεσματική διοικητική δομή και σύστημα. Συνεπώς, το τέταρτο αίτημα της Ομάδας μου είναι να καταρτιστεί το χρονοδιάγραμμα των διαπραγματεύσεων μεταξύ του Κοινοβουλίου και της Επιτροπής πριν από το τέλος της εβδομάδας, προκειμένου να διαμορφώσουμε την τελική μορφή της μελλοντικής διοικητικής δομής της Επιτροπής.
<P>
Η κατάθεση μίας πρότασης μομφής δεν είναι ένα μέτρο το οποίο αντιμετωπίζω απερίσκεπτα. Είναι το πιο ισχυρό όπλο που διαθέτει το Κοινοβούλιο. Αλλά η άρνηση για τη χορήγηση απαλλαγής για την εκτέλεση του προϋπολογισμού του 1996 δεν είναι μόνο ένα απλό τεχνικό θέμα, όπως προσπαθούν να το παρουσιάσουν τώρα ορισμένοι σε αυτό το Σώμα. Κατά τις εβδομάδες πριν από την ψηφοφορία για την απαλλαγή, το θέμα εξελίχθηκε σε μείζον ζήτημα εμπιστοσύνης - δικαιολογημένα κατά την άποψή μου. Λίγα πράγματα είναι τόσο σημαντικά όσο ο τρόπος με τον οποίο δαπανά η Επιτροπή το δημόσιο χρήμα, σε μία στιγμή που οι δημόσιοι πόροι τελούν υπό απελπιστικά αυστηρό έλεγχο για λόγους τους οποίους όλοι γνωρίζουμε. Είναι απλά απαράδεκτο να λέμε ότι δεν εμπιστευόμαστε την Επιτροπή για τις δαπάνες του δημόσιου χρήματος, αλλά, ωστόσο, δεν είμαστε διατεθειμένοι να κάνουμε τίποτα περαιτέρω γι' αυτό.
<P>
Η μοναδική θεσμική εξουσία που διαθέτει αυτό το Σώμα είναι η συλλογική απομάκρυνση της Επιτροπής εφόσον θεωρήσουμε ότι η κατάσταση είναι πάρα πολύ σοβαρή και ανεπανόρθωτη. Το να μην κάνουμε απλώς τίποτε, το να μην αντιδρούμε είναι απαράδεκτο. Αυτή η συζήτηση - και ιδιαίτερα η απάντηση της Επιτροπής - είναι η ευκαιρία μας να κρίνουμε την κατάσταση.
<P>
Χειροκροτήματα

<SPEAKER ID=21 LANGUAGE="FR" NAME="Fabre-Aubrespy">
Κύριε Πρόεδρε, αγαπητοί συνάδελφοι, κύριε Πρόεδρε της Επιτροπής, κυρίες και κύριοι Επίτροποι, θα μιλήσω λοιπόν για τρία λεπτά εξ ονόματος 69 βουλευτών, αφού προηγούμενως άκουσα την κ. Green, η οποία μίλησε επί δεκαεπτάμισι λεπτά εξ ονόματος 64 ή 65 βουλευτών!
<P>
Ωστόσο, θα μου επιτρέψετε παρόλα αυτά να ξεκινήσω εκφράζοντας τις θερμότερες ευχαριστίες μου προς τους 69 βουλευτές που είχαν το θάρρος να υπογράψουν μια άλλη πρόταση μομφής, μία πραγματική πρόταση μομφής. Αυτοί οι 69 βουλευτές προέρχονται από όλες τις πολιτικές ομάδες του Σώματός μας: 9 βουλευτές από την Συνομοσπονδιακή Ομάδα της Ευρωπαϊκής Ενωτικής Αριστεράς, 1 βουλευτής από την Ομάδα του Ευρωπαϊκού Σοσιαλιστικού Κόμματος, 13 βουλευτές από την Ομάδα των Πρασίνων, 2 βουλευτές από την Ομάδα της Ευρωπαϊκής Ριζοσπαστικής Συμμαχίας, 2 βουλευτές από την Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, 4 βουλευτές από την Ομάδα Ένωση για την Ευρώπη, 11 βουλευτές από την Ομάδα του Ευρωπαϊκού Λαϊκού Κόμματος, και μου ανακοινώνονται και πολλοί άλλοι, 16 από την Ομάδα των Ανεξαρτήτων για την Ευρώπη των Εθνών, 11 μη εγγεγραμμένοι βουλευτές.
<P>
Οι βουλευτές αυτοί εκπροσωπούν το σύνολο των χωρών της Ευρωπαϊκής Ένωσης με μόνη εξαίρεση το Λουξεμβούργο. Καταθέτοντας αυτήν την πρόταση μομφής η οποία, σε αντίθεση με την πρόταση των Σοσιαλιστών, είναι μια ξεκάθαρη πρόταση μομφής και όχι μια καλυμμένη πρόταση ψήφου εμπιστοσύνης, οι υπογράφοντες βουλευτές αναλαμβάνουν απόλυτα συνειδητά, λαμβάνοντας υπόψη τη σοβαρότητα των κατηγοριών εναντίον της Επιτροπής, τις συνέπειες από την ψηφοφορία που διεξήχθη στις 17 Δεκεμβρίου, . Γιατί περί αυτού πρόκειται.
<P>
Εδώ και 4 χρόνια, το Ελεγκτικό Συνέδριο δεν έχει προβεί ποτέ σε μία θετική δήλωση αξιοπιστίας σχετικά με τη νομιμότητα και την κανονικότητα των πληρωμών που πραγματοποιεί η Επιτροπή. Το Ελεγκτικό Συνέδριο, στις εκθέσεις του, μας κατήγγειλε το σκάνδαλο των πιστώσεων για τον τουρισμό, το σκάνδαλο των μεσογειακών προγραμμάτων· πιο πρόσφατα, το σκάνδαλο του Ευρωπαϊκού Γραφείου Ανθρωπιστικής Βοήθειας, καθώς επίσης το σκάνδαλο σχετικά με τη διαμετακόμιση εμπορευμάτων, το σκάνδαλο που αφορά την ασφάλεια των κτιρίων της Επιτροπής· πιο πρόσφατα την ακύρωση ενός διαγωνισμού προσλήψεων λόγω απάτης. Και τώρα μόλις λάβαμε, αγαπητοί συνάδελφοι, για πρώτη φορά, ένα έγγραφο με ημερομηνία 8 Ιανουαρίου, στο οποίο σας προτείνω να ρίξετε μια ματιά γιατί περιγράφει το σύνολο των ενεργειών για τις οποίες κατηγορείται η Επιτροπή, με τις δικαστικές διαδικασίες που έχουν δρομολογηθεί, μερικές φορές όμως καθυστερημένα.
<P>
Και σας προσκαλώ να θέσετε στους εαυτούς σας ορισμένα πολύ απλά ερωτήματα: πώς γίνεται, για παράδειγμα, και ο κ. Perry κατάφερε να διατηρήσει, επί 28 χρόνια, προνομιακές σχέσεις με την Επιτροπή της Ευρωπαϊκής Ένωσης, σε σημείο που το όνομά του να βρίσκεται στην επισκόπηση των υπηρεσιών της Επιτροπής; Πώς γίνεται και κατάφερε να διαπραγματευτεί με 17 Γενικές Διευθύνσεις συμβόλαια των οποίων το συνολικό ποσό ανέρχεται σε πολλές εκατοντάδες εκατομμύρια Εcu;
<P>
Αυτό που διακυβεύεται δεν είναι η θέση του ενός ή του άλλου Επιτρόπου, ούτε βέβαια η θέση του Προέδρου της Επιτροπής, αυτό που διακυβεύεται είναι η αξιοπιστία του Ευρωπαϊκού Κοινοβουλίου και η εμπιστοσύνη των πολιτών των κρατών μελών στα ευρωπαϊκά θεσμικά όργανα. Αυτό ακριβώς επιδιώκουμε και εμείς, οι συντάκτες της πραγματικής πρότασης μομφής, να εμπνεύσουμε και πάλι στους πολίτες την εμπιστοσύνη στα όργανα της Ευρωπαϊκής Ένωσης και, σε αντίθεση προς όσα αναφέρθηκαν, αυτή η πρόταση μομφής θα ενισχύσει το ευρωπαϊκό οικοδόμημα παρά θα το ζημιώσει. Γι' αυτόν τον λόγο, αγαπητοί συνάδελφοι, σας προσκαλώ, ό, τι και αν συμβεί τις επόμενες μέρες, να ψηφίσετε την πρόταση μομφής, τη μόνη αληθινή πρόταση μομφής, την οποία καταθέσαμε εγώ και 68 συνάδελφοί μου.
<P>
Χειροκροτήματα από ορισμένες πλευρές

<SPEAKER ID=22 LANGUAGE="NL" NAME="Martens">
Κύριε Πρόεδρε, κύριε Πρόεδρε της Επιτροπής, κυρίες και κύριοι μέλη της Επιτροπής, αξιότιμοι συνάδελφοι, δεν σκοπεύω να εξαντλήσω τώρα τα είκοσι λεπτά της ώρας ομιλίας μου· σε λίγο θα ξαναπάρω τον λόγο, αφού μιλήσει ο Πρόεδρος της Επιτροπής.
<P>
Βρισκόμαστε αναμφίβολα - νομίζω ότι κανείς δεν θα πρέπει να τρέφει αυταπάτες ως προς αυτό - ενώπιον μίας σοβαρής κρίσης στην Ευρωπαϊκή Ένωση ανάμεσα στο Κοινοβούλιο και την Επιτροπή. Κατ' αρχάς πρέπει να πω ότι η έμμεση ή ηθική υποστήριξη της Ευρωπαϊκής Επιτροπής στην ιδέα μίας πρότασης μομφής αποτέλεσε μεγάλο πολιτικό σφάλμα. Με επικεφαλής την πρόεδρο της Επιτροπής Ελέγχου του Προϋπολογισμού, την κ. Theato, βάσει της έκθεσης του κ. Elles καθώς και της έκθεσης του κ. Bφsch, επιχειρήσαμε να ανοίξουμε έναν διάλογο μεταξύ του Ευρωπαϊκού Κοινοβουλίου και της Ευρωπαϊκής Επιτροπής. Ζητήσαμε τον σεβασμό των κανόνων του Κοινοβουλίου, βάσει των οποίων η συζήτηση ανάμεσα στην Επιτροπή και την Επιτροπή Ελέγχου του Προϋπολογισμού συνεχίζεται, σε περίπτωση που για κάποιο οικονομικό έτος δεν χορηγείται απαλλαγή.
<P>
Αυτό, κύριε Πρόεδρε της Επιτροπής, είναι το πρώτο θέμα της προφορικής μας ερώτησης: θέλουμε να μας δώσετε εξηγήσεις. Πιστεύουμε ότι μπλέξατε σε έναν πολιτικό χειρισμό που δεν ωφέλησε ούτε την Επιτροπή ούτε το Κοινοβούλιο και μας φέρνει στο χείλος μιας βαθειάς πολιτικής κρίσης. Αυτή είναι η αλήθεια που πρέπει να ειπωθεί. Η όλη υπόθεση πήρε μεγάλες πολιτικές διαστάσεις και αυτό ήταν μεγάλο λάθος. Την Πέμπτη, 17 Δεκεμβρίου δήλωσα εξ ονόματος της Ομάδας μου ότι εμπιστευθήκαμε τον Πρόεδρο της Επιτροπής να προχωρήσει στις μεταρρυθμίσεις, οι οποίες είναι οφθαλμοφανές ότι επιβάλλονται απόλυτα, ώστε να αποκαταστηθεί πράγματι η εμπιστοσύνη μεταξύ Κοινοβουλίου και Επιτροπής.
<P>
Δήλωσα τότε ακόμη - και η κυρία Green με κατηγόρησε μεν για υποκρισία, αλλά κάθε άλλο παρά υποκρισία ήταν - ότι βασιζόμαστε στις παράγραφους 26 και 27 της πρότασης ψηφίσματος στην έκθεση του κ. Elles. Όπως, είπα, τώρα βρισκόμαστε στα πρόθυρα μιας μεγάλης πολιτικής κρίσης. Αναλαμβάνουμε τον κίνδυνο μίας μεγάλης πολιτικής κρίσης. Και αυτός είναι μία συζήτηση όσον αφορά την εμπιστοσύνη του Κοινοβουλίου προς την Επιτροπή με όλη τη σημασία της λέξης.
<P>
Συμφωνώ - και θα επανέλθω στο θέμα αυτό - με όσους θεωρούν ότι η εμπιστοσύνη μεταξύ Κοινοβουλίου και Επιτροπής έχει ζωτική σημασία για την Ευρωπαϊκή Ένωση. Και οι δύο αποτελούμε κινητήριο δύναμη, τη δύναμη ώθησης για την ενοποίηση της Ευρωπαϊκής Ένωσης. Υπάρχει πάντα, κύριε Πρόεδρε της Επιτροπής, ευρεία πλειοψηφία δύο τρίτων στο Κοινοβούλιο, η οποία μας επιτρέπει να συνεχίσουμε το έργο της Ευρωπαϊκής Ένωσης, με βάση τη δική σας έμπνευση και τις προτάσεις σας.
<P>
Ούτε εσείς αλλά ούτε εμείς έχουμε σήμερα τη δυνατότητα να θέσουμε θέμα εμπιστοσύνης. Δεν το προβλέπει η Συνθήκη. Δεν έχουμε τη δυνατότητα να υποβάλουμε πρόταση ψήφου εμπιστοσύνης. Δεν το προβλέπει η Συνθήκη. Έχουμε την εντύπωση ότι χρησιμοποιείται η πρόταση μομφής, στα γαλλικά το είπανε dιguiser, για να προστατευθούν ορισμένοι Επίτροποι.
<P>
Χειροκροτήματα
<P>
Πρέπει λοιπόν να σας πω ξεκάθαρα ότι θα ήταν καταστροφικό για την Επιτροπή εάν η πλειοψηφία του Κοινοβουλίου ταχθεί κατά της Επιτροπής. Οι τυπικές διατάξεις του άρθρου 144 της Συνθήκης δεν θα σας βοηθήσουν. Εντούτοις - και επιθυμώ η παρέμβασή μου να είναι όσο το δυνατόν πιο αντικειμενική - δεν συζητάμε σήμερα το πολιτικό έργο της Επιτροπής. Η παρούσα Επιτροπή έχει μεγάλο και σημαντικό πολιτικό έργο στο ενεργητικό της.
<P>
Όσον αφορά το ευρώ: τί θα είχε γίνει το ευρώ χωρίς το εμπνευσμένο έργο της Επιτροπής; Αναφέρω τη διεύρυνση, την εντατικοποίηση της εσωτερικής αγοράς, η οποία επεκτάθηκε σε νέους τομείς όπως η ενέργεια και οι τηλεπικοινωνίες. Αναφέρω το σύμφωνο εμπιστοσύνης για την απασχόληση, που έχει ανακοινωθεί ήδη από τον Ιανουάριο του 1996 και το οποίο εγκρίθηκε τώρα επιτέλους από το Ευρωπαϊκό Συμβούλιο στη Βιέννη. Αναφέρω ακόμη το έργο σας και τις προετοιμασίες σας για τη διεύρυνση της Ευρωπαϊκής Ένωσης, για την Ατζέντα 2000 και για τόσα άλλα. Σήμερα δεν πρόκειται όμως για όλα αυτά· η αντικειμενικότητα απλώς μας υπαγορεύει να παραδεχθούμε το σημαντικό έργο της παρούσας Ευρωπαϊκής Επιτροπής στα προαναφερόμενα θέματα.
<P>
Η σημερινή Επιτροπή αντιμετωπίζει απλά την κληρονομιά μιας κακής διαχείρισης, μια κληρονομία του παρελθόντος. Επανειλημμένα δηλώσατε, κύριε πρόεδρε, ότι η διαμόρφωση ενός νέου πνεύματος σε θέματα προϋπολογισμού και διοίκησης ήταν προτεραιότητά σας. Δηλώσατε ότι θέλατε να καταπολεμήσετε τις απάτες· δηλώσατε επιπλέον ότι οι υπηρεσίες της Επιτροπής πλήττονται από την κληρονομιά της κακής διαχείρισης. Δεν πρόκειται λοιπόν για τις πολιτικές σας δραστηριότητες. Εντούτοις, πρόκειται όντως για τη διαχείριση - το όλο θέμα εμπιστοσύνης εκεί τοποθετείται. Ίσως είναι άδικο, διότι πολλά προέρχονται από το παρελθόν, αλλά εσείς και κάθε μέλος της Επιτροπής σας φέρετε την πολιτική ευθύνη για την εξεύρεση λύσεων. Πρέπει να δεσμευθείτε να επανακτήσετε την εμπιστοσύνη του Κοινοβουλίου. Τις περασμένες εβδομάδες μιλήσατε ήδη για την Επιτροπή του αύριο. Σε λίγο θα μας πείτε ότι θέλετε να δημιουργήσετε, να υλοποιήσετε αυτή την αυριανή Επιτροπή σε συνεργασία με το Κοινοβούλιο. Και ο αγώνας κατά της απάτης, η διαφάνεια, η υποβολή καταγγελιών στη δικαιοσύνη είναι στοιχεία απαραίτητα και αυτονόητα για να επιτευχθεί η εξυγίανση και η μεταρρύθμιση. Είναι ζωτικής σημασίας να διατυπωθούν επιτέλους κώδικες συμπεριφοράς: κώδικες συμπεριφοράς για τους Επιτρόπους, κώδικες συμπεριφοράς για τις σχέσεις μεταξύ Επιτρόπων, των γραφείων τους, των υπηρεσιών τους, κώδικες συμπεριφοράς για τους υπαλλήλους. Είναι ζωτικής σημασίας να μελετηθεί και να συζητηθεί σε στενή συνεργασία με το Κοινοβούλιο η τροποποίηση του καταστατικού του προσωπικού. Ο διορισμός υπαλλήλων, ιδίως των βαθμών Α1 και Α2, πρέπει να γίνει με διαφάνεια και καλή πίστη. Πρέπει να διατυπωθούν σαφείς κανόνες και περιορισμοί για τις εξωτερικές αναθέσεις. Πρέπει να διατυπωθούν σαφείς κανόνες για τη διαχείριση του προϋπολογισμού και ιδίως για τα γραφεία τεχνικής βοήθειας. Ο δημοσιονομικός κανονισμός πρέπει να τροποποιηθεί και να υπάρξουν και εδώ ξεκάθαροι κανόνες για το εξωτερικό προσωπικό. Αλλά πέρα απ' όλα αυτά, η καταπολέμηση της απάτης αποτελεί απόλυτη υποχρέωση. Στο Σώμα μιλάμε πια για μηδενική ανοχή και μηδενική ανοχή πρέπει να δείξουμε. Απαιτούμε την δέσμευσή σας ότι πολύ βραχυπρόθεσμα θα διοργανώσετε, σε συνεργασία με το Κοινοβούλιο, μια ανοικτή συζήτηση για ένα ανεξάρτητο UCLA και θέλουμε την δέσμευσή σας ότι θα υπερασπισθείτε τη δημιουργία του και ενώπιον των άλλων θεσμικών οργανών της Ένωσης. Θέλουμε ακόμη να ληφθεί επιτέλους η πρωτοβουλία να συνταχθεί, σε συνεργασία με μας, μία διοργανική συμφωνία.
<P>
Κύριε Πρόεδρε της Επιτροπής, αξιότιμα μέλη της Επιτροπής, βρίσκεσθε μπροστά σε μία διπλή πρόκληση. Όπως λέμε στα μέρη μας: «Οι διστακτικοί γιατροί προκαλούν μολυσμένα τραύματα». Η εποχή που μπορούσαμε να αντιμετωπίζουμε τα προβλήματα με ημίμετρα έχει πλέον παρέλθει.
<P>
Δεύτερον, δεν σας μένει πια πολύ καιρός, και ίσως αυτό είναι το μεγαλύτερο πρόβλημά σας. Στον λίγο χρόνο που σας μένει, επιμένουμε να συνοδεύονται όλες οι προτάσεις που πρόκειται να υποβάλετε από σαφές χρονοδιάγραμμα.
<P>
Και κλείνω αυτή την παρέμβαση λέγοντας το εξής: όλοι όσοι μάχονταν με δύναμη και πίστη για την ευρωπαϊκή ενοποίηση - πόσες και πόσες φορές δεν δουλέψαμε μαζί, και μάλιστα με αρκετούς από τους συναδέλφους σας τα τελευταία χρόνια - αισθάνονται τώρα απογοητευμένοι που είναι υποχρεωμένοι να ζουν τέτοιες καταστάσεις. Εγώ αισθάνομαι απογοητευμένος. Και να τώρα που βρισκόμαστε στα τέλη της κοινοβουλευτικής περιόδου, μετά την υλοποίηση του ευρώ, μετά από την ιστορική πρόκληση της διεύρυνσης, μετά από τις συζητήσεις μας για τις δικές μας αμοιβές, έχουμε να αντιμετωπίσουμε και πάλι τέτοιο θέμα. Ο χρόνος που σας έχει μείνει, κύριε Πρόεδρε της Επιτροπής, είναι εξαιρετικά περιορισμένος και οι δεσμεύσεις σας πρέπει να είναι πολύ ξεκάθαρες. Για μένα, προσωπικά, εκλογικά ή κομματικά συμφέροντα δεν παίζουν ρόλο. Ρόλο παίζει για μένα μόνο το μέλλον της Ευρωπαϊκής Ένωσης, και εδώ αισθάνομαι συχνά απομονωμένος. Για το μέλλον της Ευρωπαϊκής Ένωσης, η Επιτροπή παίζει σημαντικό ρόλο - μια Επιτροπή όμως με ομόνοια και αλληλεγγύη και το σθένος να λάβει τα μέτρα που περιμένουμε από αυτήν.
<P>
Χειροκροτήματα

<SPEAKER ID=23 LANGUAGE="EN" NAME="Cox">
Κύριε Πρόεδρε, αυτή η συζήτηση είναι σημαντική, είναι αναγκαία, και αναπόφευκτα για πολλούς εδώ είναι μία οδυνηρή συζήτηση. Aφορά τη δημόσια λογοδοσία και το πώς και πού θα τεθεί ένα όριο. Προκύπτει σε μία κρίσιμη φάση για τις υποθέσεις της ΕΕ. Εκ μέρους της Ομάδας μου, θέλω να πω ότι έχουμε όλοι επίγνωση ότι θα πρέπει να πετύχουμε στο στρατηγικό μας πρόγραμμα: στην καθιέρωση του ευρώ, στην εκμετάλλευση των νέων εξουσιών που προβλέπει η Συνθήκη του Αμστερνταμ, στην Ατζέντα 2000 και στη διεύρυνση, για να αναφέρω απλώς μερικά παραδείγματα. Υπό αυτό το πρίσμα, ως θεσμικά όργανα με ευρωπαϊκή αποστολή, η Επιτροπή και το Κοινοβούλιο είναι φυσικοί σύμμαχοι. Αλλά, εκτός του νομοθετικού και στρατηγικού προγράμματος εργασιών, η Επιτροπή ευθύνεται επίσης και για την καθημερινή διαχείριση των υποθέσεων της ΕΕ. Έργο αυτού του Κοινοβουλίου είναι να διασφαλίζει ότι αυτές οι υποθέσεις υπόκεινται σε δημοκρατικό έλεγχο και σε δημόσια λογοδοσία. Αυτό το Σώμα αποτελεί την έδρα της δημόσιας λογοδοσίας όπου η Επιτροπή λογοδοτεί για τη συμπεριφορά της κατά την άσκηση των καθηκόντων της. Σε αυτόν τον τομέα είναι φυσικό να αναμένεται κάποια δημιουργική ένταση μεταξύ της Επιτροπής, ως εκτελεστικής εξουσίας, και του Κοινοβουλίου. Αυτό είναι υγιές σε κάθε δημοκρατικό καθεστώς.
<P>
Διεξάγουμε τώρα αυτή τη συζήτηση επειδή δύο φορές κατά τους προηγούμενους 12 μήνες η Επιτροπή απέτυχε να εξασφαλίσει απαλλαγή για την εκτέλεση του προϋπολογισμού του 1996, και επειδή πριν από την ψηφοφορία μας, στις 17 Δεκεμβρίου του 1998, η Επιτροπή επέμενε ότι σε περίπτωση αρνητικού αποτελέσματος το Κοινοβούλιο θα έπρεπε να ξεκαθαρίσει την κατάσταση προχωρώντας σε ψηφοφορία επί μίας πρότασης μομφής. Πολλοί συνάδελφοι, από όλες τις πολιτικές ομάδες, μολονότι σέβονται το δικαίωμα της Επιτροπής να υιοθετεί οποιαδήποτε πολιτική στρατηγική θεωρεί κατάλληλη, αποδοκίμασαν τη στάση αυτή θεωρώντας την ισοδύναμη με μία εκ των προτέρων παρέμβαση στην κοινοβουλευτική διαδικασία και κυριαρχία.
<P>
Χειροκροτήματα
<P>
Μολονότι κανείς δεν μπορεί ποτέ να είναι σίγουρος, προσωπικά έχω την ισχυρή πεποίθηση ότι η Επιτροπή μετέτρεψε έναν πιθανό θρίαμβο σε βέβαιη ήττα με εκείνη την άκαιρη παρέμβαση. Η Ευρωπαϊκή Επιτροπή είναι αυτή που έστρεψε τη συζήτηση εναντίον της. Κατά τη γνώμη της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, η συζήτηση για το θέμα της εμπιστοσύνης ανοίγει ένα ευρύτερο πεδίο πολιτικής θεώρησης και προοπτικής. Δεν αποτελεί μόνο αναθέρμανση ή ανακύκλωση της συζήτησης για τον προϋπολογισμό του 1996. Οι διαδικασίες μέσω της Επιτροπής Ελέγχου του Προϋπολογισμού παρέχουν την προοπτική αντιμετώπισης αυτής της υπόθεσης εν ευθέτω χρόνω και με την αρμόζουσα διαδικασία. Κατά τη συζήτηση αυτή προχωρήσαμε από την πολιτική της λογιστικής στην πολιτική της λογοδοσίας.
<P>
Η Συνθήκη παρέχει στο Κοινοβούλιο το δικαίωμα να υποβάλει πρόταση μομφής μόνο για το σύνολο του Σώματος των Επιτρόπων. Αυτό είναι ένα αβασάνιστο και χωρίς διάκριση μέσο. Με λαϊκούς όρους, συχνά περιγράφεται ορθά ως η πυρηνική επιλογή, όπου πατώντας το κουμπί της μομφής σύσσωμη η Επιτροπή πρόκειται να εξαφανισθεί. Όπως και τα ίδια τα πυρηνικά όπλα, είναι ένα τόσο δραστικό μέτρο ώστε απαιτείται προσοχή κατά τη χρήση του.
<P>
Η Ομάδα μου θεωρεί ότι η Ευρωπαϊκή Επιτροπή είναι ένα πολιτικό σώμα. Μερικοί υποστηρίζουν ότι η Επιτροπή είναι απλώς ένα σώμα διορισμένων γραφειοκρατών. Υπάρχουν ορισμένα βασικά χαρακτηριστικά που ξεχωρίζουν τα γραφειοκρατικά από τα πολιτικά συστήματα. Η δημόσια αντίληψη για τη γραφειοκρατία έχει να κάνει με χρονοβόρες τυπικές διαδικασίες και με τη συνεχή μετάθεση ευθυνών. Η μετάθεση ευθυνών από τον ένα στον άλλο, η μετάθεση προβλημάτων από τη μία πηγή στην άλλη και η άρνηση ανάληψης τελικής προσωπικής ευθύνης είναι ορισμένα από τα αρνητικά χαρακτηριστικά που συνδέονται συχνά στο μυαλό του κοινού με τους γραφειοκράτες. Στην πολιτική, η μετάθεση ευθυνών θα πρέπει να σταματά κάπου. Αυτή είναι η ουσία της πολιτικής του δημοκρατικού ελέγχου και της δημόσιας λογοδοσίας.
<P>
Η Συνθήκη προσδίδει στην Επιτροπή το καθεστώς του σώματος. Αυτή η συλλογικότητα της Επιτροπής θεμελιώνεται στην έννοια της συλλογικής ευθύνης. Σε κάθε κράτος μέλος το υπουργικό συμβούλιο λειτουργεί στη βάση της συλλογικής ευθύνης. Κατά καιρούς, οι εθνικές κυβερνήσεις και η αξιοπιστία τους απειλούνται από μία μεμονωμένη αποτυχία κάποιου υπουργείου ή κάποιας πολιτικής, για τον ένα ή τον άλλο λόγο. Σε όλα τα δημοκρατικά συστήματά μας, η ανάληψη προσωπικής ευθύνης από υπουργούς για διάφορες αδυναμίες ή συγκρούσεις συμφερόντων, και σε ορισμένες περιπτώσεις η παραίτησή τους, αντιμετωπίζεται ως δύναμη και όχι ως αδυναμία του συστήματος.
<P>
Χειροκροτήματα
<P>
Έτσι αναγνωρίζεται, ορισμένες φορές, ότι το να καθίστανται όλοι υπεύθυνοι σημαίνει στην πραγματικότητα ότι κανένας δεν είναι υπεύθυνος. Γιατί θα πρέπει να συμβαίνει αυτό με την Ευρωπαϊκή Επιτροπή; Μερικοί θα απαντήσουν: «Μα, έτσι είναι ο νόμος.» Ωστόσο, το άρθρο 159 της Συνθήκης προβλέπει την πιθανότητα παραίτησης των Επιτρόπων χωρίς αναφορά σε συγκεκριμένα γεγονότα. Το άρθρο 160 προβλέπει πιο αυστηρή αντιμετώπιση σε σχέση με μεμονωμένους Επιτρόπους. Μολονότι δέχομαι ότι η Συνθήκη δεν κάνει ρητή αναφορά στο δικαίωμα του Κοινοβουλίου να καταθέτει προτάσεις μομφής για μεμονωμένους Επιτρόπους, σιωπά, ωστόσο, ως προς το δικαίωμα του Κοινοβουλίου να ζητήσει μία επιμέρους, σαφή πολιτική προτίμηση, όσον αφορά τη διεξαγωγή των υποθέσεων των Επιτρόπων.
<P>
Τον περασμένο μήνα, η Επιτροπή εξουσιοδότησε τον εαυτό της να ζητήσει από αυτό το Σώμα ψήφο εμπιστοσύνης μέσω της πρότασης μομφής. Η Επιτροπή δεν έχει το νομικό δικαίωμα, όπως έχει ειπωθεί, να το πράξει αυτό. Αλλά, πολιτικά, έκανε την επιλογή της. Αυτό τον μήνα μπορούμε να μιμηθούμε το παράδειγμα της Επιτροπής. Ας επιτρέψουμε στο Κοινοβούλιο να εξουσιοδοτήσει τον εαυτό του να καλέσει μεμονωμένους Επιτρόπους να εξετάσουν τις θέσεις τους, παρόλο που δεν υπάρχει επίσημη νομική βάση γι' αυτό.
<P>
Εδώ και μερικά χρόνια το Κοινοβούλιο ζητά το δικαίωμα της μεμονωμένης πρότασης μομφής. Αυτή η επιδίωξη δεν έχει ενσωματωθεί ακόμη στη νομοθεσία. Σήμερα εμείς την εκφράσαμε μόνο στην αφηρημένη μορφή της. Η σημερινή συζήτηση προκαλεί, με συγκεκριμένο τρόπο, κάθε μεμονωμένο βουλευτή του Κοινοβουλίου να εξετάσει εάν πολιτικά υφίστανται οι συνθήκες οι οποίες να δικαιολογούν μία σαφή πολιτική δήλωση που να ζητά ατομικές ευθύνες.
<P>
Στην Ομάδα προκάλεσαν φρίκη, πολιτικά μιλώντας, οι ήπιοι όροι της ψευδο-πρότασης μομφής των Σοσιαλιστών τον Δεκέμβριο. Προσέφερε πολιτική εξουσιοδότηση εν λευκώ σε ολόκληρη την Επιτροπή, και υπό το φως των διαθέσιμων σε εμάς πληροφοριών θα ήταν αδιανόητο να την υποστηρίξουμε έτσι απλά. Ομοίως, η απόλυση ολόκληρης της Επιτροπής θα φαινόταν δυσανάλογη. Συνεπώς, η στρατηγική μας ήταν να προσθέσουμε στη συζήτηση επί της πρότασης μομφής μία προφορική ερώτηση.
<P>
Στην πρόταση ψηφίσματός μας καλούμε δύο συγκεκριμένους Επιτρόπους να εξετάσουν τις θέσεις τους. Θέλω να γίνει κατανοητό με τη μεγαλύτερη δυνατή σαφήνεια ότι δεν λειτουργούμε ως δικαστήριο, ούτε ως δημόσιος κατήγορος· δεν κάνουμε υποθέσεις περί ενοχής ή αθωότητας, εφόσον αυτά ανήκουν στη δικαστική σφαίρα εξουσίας. Δεν κατηγορούμε κανένα για προσωπική απάτη ή για διαφθορά εξουσίας. Απλώς, διατυπώνουμε την πολιτική κρίση ότι, η σήψη υπό τον όρο της κακοδιαχείρισης, της παρατυπίας, της απάτης και της μικροδιαφθοράς δεν θα σταματήσει ποτέ εάν κάθε Επίτροπος μπορεί να βασίζεται συνεχώς στη νομική ασπίδα της συλλογικότητας και να αποφεύγει τις προσωπικές ευθύνες του.
<P>
Ζωηρά Χειροκροτήματα
<P>
Αυτό είναι το πολιτικό ζήτημα που διακυβεύεται. Αυτή είναι η επιλογή που θα πρέπει να κάνει το Σώμα. Θα πρέπει να περάσουμε στο επόμενο στάδιο και από την επιδίωξη και την αφηρημένη μορφή να καταλήξουμε σε μία συγκεκριμένη μορφή που να ζητά από τα άτομα να είναι υπόλογα για την κακοδιαχείριση στους τομείς της αρμοδιότητάς τους.
<P>
Ζωηρά Χειροκροτήματα

<SPEAKER ID=24 LANGUAGE="FR" NAME="Pasty">
Κύριε Πρόεδρε, αγαπητοί συνάδελφοι, η πρόταση μομφής που κατατέθηκε από την κ. Green και από 70 περίπου συναδέλφους της Ομάδας του Ευρωπαϊκού Σοσιαλιστικού Κόμματος, που τώρα έμειναν μόνο 65, στην πραγματικότητα αποτελεί μια πρόταση ψήφου εμπιστοσύνης προς την Επιτροπή, γεγονός που συνιστά πραγματική καταστρατήγηση της διαδικασίας. Αν και επισήμως φαίνεται ότι τηρείται ο Κανονισμός του Σώματος, δεδομένου ότι το κατατεθέν κείμενο φέρει την ένδειξη «πρόταση μομφής», ωστόσο το περιεχόμενο της φιάλης δεν ανταποκρίνεται στην ετικέτα και υπάρχει παραπλάνηση περί του εμπορεύματος, γεγονός που, νομίζω, θα έπρεπε να οδηγήσει στο μη παραδεκτό του κειμένου αυτού εξαιτίας της βασικής αντίφασης που υπάρχει, όσον αφορά το διατακτικό του δικαστηρίου και την αιτιολόγησή του. Αυτό, άλλωστε, οδήγησε ορισμένους από τους συναδέλφους μας να καταθέσουν μια αληθινή πρόταση μομφής, με πρωτοβουλία του κ. Fabre-Aubrespy.
<P>
Η πολιτική σκοπιμότητα του κειμένου των σοσιαλιστών, χρήζει, κατά την προσωπική μου άποψη, ακόμη πιο αυστηρής κριτικής. Ο επιδιωκόμενος στόχος είναι ξεκάθαρα και απλούστατα να ακυρωθούν οι πολιτικές επιπτώσεις της ψηφοφορίας που διεξήχθη τον Δεκέμβριο και συγκέντρωσε μεγάλη πλειοψηφία - 270 ψήφοι υπέρ, 225 ψήφοι κατά - προκειμένου να απορριφθεί η απαλλαγή της Επιτροπής για τη διαχείριση των πιστώσεων του προϋπολογισμού του 1996. Οι σοσιαλιστές δεν ξέρουν να χάνουν. Και επιπλέον, εμφανίζονται να χειραγωγούνται από την Επιτροπή, η οποία πριν από την ψηφοφορία του Δεκεμβρίου είχε προκαλέσει το Ευρωπαϊκό Κοινοβούλιο να καταθέσει πρόταση μομφής. Το Σώμα μας θα γελοιοποιούνταν ενώπιον της κοινής γνώμης εάν, με δεδομένη την ξεκάθαρη άρνησή του τον Δεκέμβριο να χορηγήσει απαλλαγή στην Επιτροπή, της έδειχνε τον Ιανουάριο την εμπιστοσύνη του χωρίς κάποια άλλης μορφής διαδικασία. Όλα αυτά συνιστούν έναν απροκάλυπτο φαρισαϊσμό, στον οποίο η Ομάδα μας δεν θα συμμετάσχει.
<P>
Χειροκροτήματα από ορισμένες πλευρές
<P>
Για τον λόγο αυτό, όπως η Ομάδα του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών και η Ομάδα του Ευρωπαϊκού Λαϊκού Κόμματος, έτσι και εμείς επιθυμούμε να διευκρινίσει η Επιτροπή ποια θα είναι η συνέχεια που θα δώσει στην ψηφοφορία που διεξήχθη τον Δεκέμβριο και να αναλάβει πλήρως τις ευθύνες της, κάτι που δεν έχει κάνει ως τώρα με ικανοποιητικό τρόπο. Μόνο με βάση τις απαντήσεις της θα είμαστε σε θέση να εκτιμήσουμε εάν θα πρέπει να υπερψηφίσουμε την πρόταση μομφής ή όχι· αυτό είναι το αντικείμενο της προφορικής μας ερώτησης.
<P>
Οι πολλαπλές δυσλειτουργίες που αποκαλύφθηκαν σχετικά με τη δημοσιονομική διαχείριση της Επιτροπής είναι τόσο σοβαρές, ώστε απαιτείται αυστηρή και άμεση αντίδραση από την πλευρά της. Η αξιοπιστία της διακυβεύεται. Βέβαια, οι δυσλειτουργίες αυτές δεν είναι καινούριες, αλλά έχουν τις ρίζες τους πολύ πριν η σημερινή Επιτροπή αναλάβει καθήκοντα. Αυτό όμως δεν απαλλάσσει από τις ευθύνες του ούτε ολόκληρο το Σώμα, ούτε σε προσωπικό επίπεδο οποιονδήποτε Επίτροπο ανέλαβε καθήκοντα πριν από το 1994 ή μετά από αυτήν την ημερομηνία. Ωστόσο, δεν θα ήθελα να παραθέσω κανένα όνομα έως ότου αδιάσειστα στοιχεία αποδείξουν ακριβώς την ευθύνη τους.
<P>
Σήμερα, αυτό που κυρίως καταλογίζεται στην Επιτροπή είναι το αδιαφανές κεκλεισμένων των θυρών, όπου απομονώνεται ενόψει των αποκαλύψεων που προέρχονται από διάφορες διαρροές των ίδιων των υπηρεσιών της. Ακολουθώντας την τακτική του στρουθοκαμηλισμού, οχυρωμένη καταχρηστικώς απέναντι στα επίσημα όργανα ελέγχου, πίσω από το παραπέτασμα της εμπιστευτικότητας, έδωσε τροφή για χειρότερες υποψίες. Εάν η Επιτροπή είχε εξ' αρχής πάρει από μόνη της την πρωτοβουλία να παίξει ξεκάθαρα το παιχνίδι μπροστά στα εξωτερικά όργανα ελέγχου, δηλαδή το Ελεγκτικό Συνέδριο και το Ευρωπαϊκό Κοινοβούλιο, δεν θα βρισκόταν σε αυτή τη θλιβερή θέση που βρίσκεται σήμερα. Θα της ήταν πιο εύκολο να αντικρούσει, παρουσιάζοντας αποδείξεις, ορισμένους ισχυρισμούς οι οποίοι είτε είναι αβάσιμοι είτε υποκινούνται καθαρά από πολιτικάντικους υπολογισμούς και που μπορεί να εμφανίζονται εδώ και εκεί στον Τύπο, αντί να αρκείται να τους παρακάμπτει με αγανάκτηση.
<P>
Αντιθέτως, εάν μετά από τις δικαστικές και τις εσωτερικές έρευνες που διεξάγονται, προκύψει από ένα σύνολο σοβαρών αποδείξεων πως οι Επίτροποι, τόσο οι σημερινοί όσο και οι προηγούμενοι, ή κάποιοι υπάλληλοι αμέλησαν τις υποχρεώσεις τους, η Επιτροπή θα πρέπει να βρει το θάρρος να αναλάβει όλες τις συνέπειες. Εάν πρόκειται για μέλη του Σώματος, θα πρέπει να τους ζητήσει να παραιτηθούν με την τιμωρία να διεξαχθεί εναντίον τους η διαδικασία απαλλαγής από τα καθήκοντα που προβλέπεται στο άρθρο 160 της Συνθήκης. Εάν πρόκειται για υπάλληλο, σε όποια βαθμίδα και αν ανήκει, θα πρέπει να του επιβληθούν οι απαιτούμενες πειθαρχικές κυρώσεις και δεν θα πρέπει η Επιτροπή να περιοριστεί μόνο σε ορισμένους κατώτερους υπαλλήλους που θα αποτελέσουν ασπίδα προστασίας για τους ανώτερους ιθύνοντες.
<P>
Χειροκροτήματα από ορισμένες πλευρές
<P>
Μόνο με το τίμημα μιας τέτοιας ριζικής αλλαγής στην συμπεριφορά της η Επιτροπή θα μπορέσει να αποκαταστήσει το κλίμα εμπιστοσύνης τόσο με το Ευρωπαϊκό Κοινοβούλιο όσο και με το σύνολο των θεσμικών οργάνων της Ένωσης. Θα πρέπει να σταματήσει να δίνει την εικόνα ενός κλειστού κόσμου που ευνοεί τον νεποτισμό και την ευνοιοκρατία. Θα πρέπει επίσης να προχωρήσει σε μια σχολαστική έρευνα σχετικά με τους όρους υπό τους οποίους υπογράφησαν οι συμβάσεις παροχής υπηρεσιών, συμπεριλαμβανομένου του τομέα της πληροφορικής. Μόνο κλαδεύοντας τα άρρωστα κλαδιά, κάνοντας ένα ξεκαθάρισμα, θα μπορέσει η Επιτροπή να ανακτήσει το σθένος που χρειάζεται, προκειμένου να αντεπεξέλθει στις μεγάλες προκλήσεις με τις οποίες βρίσκεται αντιμέτωπη σήμερα η Ευρωπαϊκή Ένωση. Ενεργώντας κατ' αυτόν τον τρόπο θα επαναφέρει την αξιοπιστία της μεγάλης πλειοψηφίας - θα τολμούσα να πω της συντριπτικής πλειοψηφίας - των μελών και των υπαλλήλων της Επιτροπής, των οποίων η ηθική ακεραιότητα δεν αμφισβητείται.
<P>
Κύριε Πρόεδρε της Επιτροπής, είναι δική σας υποχρέωση να προωθήσετε αυτήν την αλλαγή συμπεριφοράς. Όσον αφορά την Ομάδα Ένωση για την Ευρώπη, θα κρίνουμε, όχι μόνο με βάση τα λόγια σας αλλά και τις πράξεις σας τις επόμενες εβδομάδες, εάν πληρούνται οι προϋποθέσεις προκειμένου να σας εμπιστευθούμε και πάλι· για μας όμως δεν τίθεται ζήτημα να σας παραχωρήσουμε «εν λευκώ» την Πέμπτη ψήφο εμπιστοσύνης, όπως προτείνουν οι σοσιαλιστές συνάδελφοί μας.
<P>
Χειροκροτήματα από την Ομάδα Ένωση για την Ευρώπη

<SPEAKER ID=25 LANGUAGE="PT" NAME="Miranda">
Κύριε Πρόεδρε, κύριε Πρόεδρε της Επιτροπής, κατά την προηγούμενη περίοδο συνόδου του Δεκεμβρίου το Ευρωπαϊκό Κοινοβούλιο εκτίμησε ότι δεν συνέτρεχαν οι προϋποθέσεις για τη χορήγηση απαλλαγής στην Επιτροπή για το οικονομικό έτος 1996 και, κατόπιν τούτου, αποφάσισε με μεγάλη πλειοψηφία να αρνηθεί τη χορήγηση της απαλλαγής. Κατά τη γνώμη μας, η συγκεκριμένη απόφαση ήταν εξαιρετικά βαρυσήμαντη και ενείχε σημαντικές πολιτικές προεκτάσεις, για τον πρόσθετο λόγο ότι θεμελιώνεται σε σοβαρότατες καταγγελίες οι οποίες αναφέρονται ταυτόχρονα στην απουσία διαφάνειας και σε ελλιπή πληροφόρηση, σε μια σειρά επιβεβαιωμένων παρατυπιών, σε κατάχρηση εξουσίας και νεποτισμό, καθώς και στην εμφάνιση διαφόρων κρουσμάτων απάτης, όπου εμπλέκονταν μεγάλα χρηματικά ποσά.
<P>
Την παρούσα στιγμή, που καλούμαστε εκ νέου να λάβουμε μία απόφαση για το συγκεκριμένο θέμα, οφείλουμε πρώτα απ' όλα να επαναλάβουμε κάτι που είχαμε επισημάνει με την ευκαιρία εκείνη: ότι η απόφαση που πήραμε το Δεκέμβριο έχει αξία αυτή καθεαυτή. Επομένως, ανεξαρτήτως του αποτελέσματος των ψηφοφοριών επί των προτάσεων μομφής που εξετάζουμε σήμερα, το Ευρωπαϊκό Κοινοβούλιο θα πρέπει να συνεχίσει να ασχολείται με τα ζητήματα που καθόρισαν τη λήψη της προαναφερθείσας απόφασης και να τα μελετήσει περισσότερο ενδελεχώς, ενώ η Επιτροπή, για πρόσθετους λόγους πλέον, οφείλει να δώσει μια ικανοποιητική, τεκμηριωμένη και ενδεδειγμένη απάντηση στις διάφορες κατηγορίες που της προσάπτουμε. Και το ότι υπογραμμίζουμε αυτές τις πτυχές, που ίσως να φαίνονται αυτονόητες, έχει να κάνει απλώς και μόνο με το γεγονός ότι αμφιβάλλουμε εάν οι αιτίες και οι στόχοι που παρακίνησαν την Ομάδα των Σοσιαλιστών να υποβάλει την πρόταση μομφής, που στάθηκε αφορμή για την παρούσα συζήτηση, είναι πράγματι εύλογοι ή αξιόπιστοι.
<P>
Δεν σκοπεύω να μακρυγορήσω για θέματα που αφορούν τη διαδικασία, μιας και φρονώ ότι έχει πρωτεύουσα σημασία να ασχοληθούμε με τα θέματα ουσίας. Παρ' όλα αυτά - επειδή και οι διαδικαστικές πτυχές δεν παύουν να εμπεριέχουν μία μη αμελητέα πολιτική διάσταση - δεν μπορώ να μην επισημάνω ότι, τα κίνητρα που οδήγησαν στην κατάθεση αυτής της πρότασης μομφής, καθώς και οι όροι με τους οποίους διατυπώνεται, κρύβουν μία υπολανθάνουσα αλλά ξεκάθαρη επιθυμία εσπευσμένης ευθυγράμμισης με την παράλογη δήλωση στην οποία προέβη η Επιτροπή λίγο πριν την ψηφοφορία για τη χορήγηση απαλλαγής, έτσι ώστε αυτό που φαίνεται είναι ότι το Κοινοβούλιο βρίσκεται στη θέση του υπόλογου απέναντι στην Επιτροπή, και όχι το αντίστροφο, όπως απορρέει από τις Συνθήκες. Όπως επίσης υποβόσκει μία έκδηλη επιθυμία να τεθεί τέρμα στη διαδικασία οριστικής διαλεύκανσης των περιστάσεων που καθόρισαν την άρνηση χορήγησης της απαλλαγής και, ενδεχομένως, μία ανομολόγητη προσδοκία να αποτραπεί η κατάθεση μιας γνήσιας πρότασης μομφής τη δέουσα στιγμή, αφού ολοκληρωθεί με τις σωστές διαδικασίες η διαλεύκανση των ευθυνών της Επιτροπής.
<P>
Είναι προφανές ότι δεν συμμεριζόμαστε τα προαναφερόμενα κίνητρα της Ομάδας των Σοσιαλιστών, έστω και από την άποψη του τί μπορούν να σημάνουν - και όντως σημαίνουν - όσον αφορά την ανάληψη κοινών ευθυνών σε όλη αυτή την υπόθεση.
<P>
Επί του προκειμένου, άλλωστε, καλό θα είναι να υπογραμμίσουμε ότι η συγκεκριμένη πρωτοβουλία της Ομάδας των Σοσιαλιστών παρουσιάζει ένα πλεονέκτημα, που μάλλον δεν αναμενόταν και προφανώς υπήρχε πρόθεση να αποφευχθεί: το ότι γίνεται κτήμα της κοινής γνώμης όλων των χωρών μας κάτι που μέχρι τούδε ήταν γνωστό μόνο στους κόλπους των θεσμικών οργάνων και σε ορισμένα τμήματα της κοινής γνώμης μικρού αριθμού χωρών. Είναι ένα γεγονός που σίγουρα προσδίδει μεγαλύτερη σημασία στην παρούσα συζήτηση, και ειδικότερα στα θέματα ουσίας που αυτή θίγει.
<P>
Ορισμένοι ισχυρίστηκαν, ωστόσο, ότι χρειαζόμαστε κάποια σταθερότητα τώρα που πλησιάζει η ώρα να ληφθούν μεγάλες αποφάσεις. Εξ ου και η αναγκαιότητα - κατά τη γνώμη ορισμένων - να δώσουμε ψήφο εμπιστοσύνης στην Επιτροπή. Απορρίπτουμε εξ ολοκλήρου έναν τέτοιο ισχυρισμό, πρώτα και κύρια διότι, έστω και αν παραδεχθούμε ότι καραδοκεί ένας υπαρκτός κίνδυνος, αυτός συνίσταται - σε περίπτωση που διατηρηθεί το σημερινό κλίμα καχυποψίας και έχοντας μία αποδυναμωμένη Επιτροπή η οποία έχει χάσει την αξιοπιστία της - στον κίνδυνο να μεταδώσουμε στις μέλλουσες συζητήσεις τα στίγματα του παρόντος.
<P>
Κατά τ' άλλα, πιστεύουμε πως δεν υπάρχουν κατάλληλες ή λιγότερο κατάλληλες στιγμές για να αντιμετωπίσουμε με σοβαρότητα και σε βάθος τόσο κρίσιμα ζητήματα όπως είναι οι απάτες. Εκτός του ότι - όπως ήδη επισημάναμε σχετικά με το θέμα της χορήγησης απαλλαγής - και εδώ πρόκειται για μια διαδικασία η οποία δεν θα πρέπει να εκλαμβάνεται με γνώμονα τις υποθέσεις άμεσου ενδιαφέροντος, το μεγαλύτερο ή το μικρότερο διάστημα που μας χωρίζει από εκλογικές αναμετρήσεις ή το στάδιο που διανύει η εντολή της Επιτροπής, αλλά ουσιαστικά με γνώμονα τα ζητήματα θεμελιώδους σημασίας που διακυβεύονται.
<P>
Και αφού φθάσαμε σε αυτό το σημείο και βρισκόμαστε ενώπιον αυτού που θέλει να λέγεται παροχή ψήφου εμπιστοσύνης στην Επιτροπή, προβάλλει αναπόφευκτα η σοβαρότητα των κατηγοριών που επικρέμανται πάνω της: κατηγορίες που της καταλογίζει το ίδιο το Ευρωπαϊκό Κοινοβούλιο σε διαδοχικές εκθέσεις που ενέκρινε, πολύ συχνά με μεγάλες πλειοψηφίες, που της καταλογίζει το Ελεγκτικό Συνέδριο, αλλά επίσης και υψηλόβαθμοι υπάλληλοι της Επιτροπής. Κατηγορίες που αναφέρονται σε πολυποίκιλα κρούσματα παρατυπιών, ιδίως στον τομέα του τουρισμού, στο ECHO, στα προγράμματα PHARE, TACIS, MED και LEONARDO, και που σχετίζονται με πελατειακές σχέσεις (ιδίως με τις αποκαλούμενες «μίζες») και αφορούν τη διάπραξη απατών όπου εμπλέκονταν εξαιρετικά υψηλά χρηματικά ποσά. Κατηγορίες που φέρνουν στην επιφάνεια - τουλάχιστον - μια πλημμελή συνεργασία με τις δικαστικές αρχές ορισμένων χωρών και όπου ανακύπτουν αδιαμφισβήτητες δυσκολίες και παραλείψεις όσον αφορά τη μεταβίβαση πληροφοριών στο Ευρωπαϊκό Κοινοβούλιο, μια κατάσταση που εντείνεται τώρα με την ήδη αναφερθείσα ατυχή προσφυγή κατά ενός υπαλλήλου της Επιτροπής.
<P>
Πώς είναι λοιπόν δυνατόν, υπό αυτούς τους όρους και με πλάγιο τρόπο, να παράσχουμε τώρα ψήφο εμπιστοσύνης στην Επιτροπή; ! Προφανώς, η μεγάλη πλειοψηφία των μελών της Ομάδας μου δεν πρόκειται να παράσχει αυτή την ψήφο εμπιστοσύνης, για τον πρόσθετο λόγο ότι οφείλουμε να είμαστε συνεπείς ως προς την ψήφο που εκφράσαμε τον περασμένο Δεκέμβριο.
<P>
Και θα θέλαμε να δηλώσουμε κατηγορηματικά ότι κατ' εμάς, ανεξαρτήτως των επιμέρους ευθυνών του καθενός, η Επιτροπή επωμίζεται συνολικά την πολιτική ευθύνη για όλες αυτές τις καταστάσεις που προέκυψαν. Και έχει χρέος, την παρούσα στιγμή, να αναλάβει τη συγκεκριμένη συλλογική της ευθύνη. Γι' αυτό, Πρόεδρε κ. Santer, αναμένουμε πολλή σαφήνεια, να μην υπάρξουν υπεκφυγές και, κυρίως, την ένδειξη σοβαρής υπευθυνότητας.
<P>
Και πάνω απ' όλα ευελπιστούμε ότι η υπόθεση αυτή θα οδηγήσει μελλοντικά σε περισσότερη αποτελεσματικότητα κατά την υλοποίηση των πολιτικών και ότι, κατά βάση, θα οδηγήσει σε μία εκ βάθρων επανεξέταση και στην ουσιαστική μεταβολή των βαθύτερων αιτίων που στάθηκαν αφορμή για την εμφάνιση ενός τόσο μεγάλου αριθμού διολισθήσεων - που αρκετά συχνά συνδέονται με την προώθηση μίας πολιτικής προς την κατεύθυνση της ιδιωτικοποίησης των υπηρεσιών -αλλά που, κατ' ουσίαν, δεν μπορούν να διαχωριστούν από την ασυμφωνία ανάμεσα στις αυξημένες εξουσίες που διαθέτει η Επιτροπή και τον περιορισμένο δημοκρατικό έλεγχο επί των συγκεκριμένων εξουσιών.
<P>
Χειροκροτήματα

<SPEAKER ID=26 LANGUAGE="NL" NAME="Aelvoet">
Κύριε Πρόεδρε, αξιότιμοι συνάδελφοι, βρισκόμαστε σήμερα ως Κοινοβούλιο σε σκληρή αντιπαράθεση με την Επιτροπή εξαιτίας της άρνησής μας να χορηγήσουμε απαλλαγή. Η ίδια η Επιτροπή τράβηξε τα πράγματα στα άκρα και βρήκε συμπαράσταση στη μεγαλύτερη ομάδα του Σώματος εξομοιώνοντας την άρνηση απαλλαγής με μομφή. Κύριος υπεύθυνος γι' αυτό το σφάλμα είναι όμως η Επιτροπή. Εν τω μεταξύ, έγιναν και άλλα και αποδυναμώθηκε η θέση της Επιτροπής ακόμη περισσότερο.
<P>
Δεν είναι η μοναδική αντιπαράθεση που ζήσαμε. Κατά τη διάρκεια της τρέχουσας κοινοβουλευτικής περιόδου υπήρξαν κι άλλες. Πηγάζουν από το γεγονός ότι το Κοινοβούλιο απέκτησε περισσότερες εξουσίες. Το γνωρίζει και προτίθεται να χρησιμοποιεί τις εξουσίες του. Εμείς καλούμεθα να δώσουμε λογαριασμό στους ευρωπαίους πολίτες για τον τρόπο με τον οποίο χρησιμοποιούνται τα χρήματα του φορολογούμενου - αποτελεσματικά και υπεύθυνα ή μη.
<P>
Θέλουμε αυτή την αντιπαράθεση για τον ακόλουθο λόγο: θεωρούμε ότι χρειάζεται μια ισχυρή Επιτροπή για να λάβει σάρκα και οστά η Ευρώπη, για να αναπτυχθεί η Ένωση. Το πρόβλημα όμως τώρα δεν είναι αν χρειαζόμαστε μια Επιτροπή για να προχωρήσει η Ένωση, αλλά εαν μία δυσφημισμένη και εξασθενημένη Επιτροπή είναι ακόμη σε θέση να βοηθήσει την Ευρωπαϊκή Ένωση να επιβιώσει. Αυτό είναι το θέμα.
<P>
Ο τρόπος με τον οποίο η Επιτροπή συμπεριφέρθηκε στον υπάλληλο κ. Van Buitenen είναι απεχθής. Το μοναδικό έγκλημα που έκανε ήταν ότι απευθύνθηκε στο Κοινοβούλιο, αφού επί μήνες ολόκληρους περίμενε, ματαίως, να δραστηριοποιηθούν οι προϊστάμενοί του. Ο άνθρωπος τέθηκε αμέσως σε διαθεσιμότητα και δεν είναι τόσο η δημοσίευση του φακέλου, αλλά η ανακοίνωση της διαθεσιμότητάς του που προκάλεσε θύελα αντιδράσεων. Και εδώ βαρύνεται η Επιτροπή με μεγάλες ευθύνες, όχι μόνο για την κακή οικονομική διαχείριση, αλλά και για μερικά δύσκολα πολιτικά θέματα. Αναφέρομαι στην κρίση της ΣΕΒ, αναφέρομαι στον τρόπο με τον οποίο η Επιτροπή επέτρεψε τη διάθεση στην αγορά γενετικά τροποποιημένων τροφίμων - παρά την αντίθετη γνώμη της πλειοψηφίας των ευρωπαίων πολιτών -αναφέρομαι στον τρόπο με τον οποίο διαπραγματεύεται οικονομικά ζητήματα. Για όλους τους παραπάνω λόγους, η Ομάδα μου λέει «ναι» στην πρόταση μομφής. Ανεξάρτητα όμως από το αποτέλεσμα της πρότασης μομφής, η Ομάδα των Πρασίνων επιθυμεί να συνεργασθεί οπωσδήποτε ώστε να εγκριθεί ένα όσο δυνατόν σαφέστερο ψήφισμα. Η Ένωση πρέπει να λειτουργήσει με μια Επιτροπή ικανή να νοικοκυρευτεί και να ανταποκριθεί στις προκλήσεις του μέλλοντος· με την παρούσα μορφή της, αυτό είναι πολύ αμφίβολο.
<P>
Χειροκροτήματα από την Ομάδα των Πρασίνων

<SPEAKER ID=27 LANGUAGE="FR" NAME="Lalumiθre">
Κύριε Πρόεδρε, δεν είναι εύκολο να είναι κανείς δίκαιος μέσα σε ένα δηλητηριώδες κλίμα, όπου όλα τα χτυπήματα φαίνεται πως επιτρέπονται.
<P>
Για την Ομάδα μας, το να είμαστε δίκαιοι σήμερα σημαίνει πως αρχικά πρέπει να ζητήσουμε από την Επιτροπή να μας παράσχει όλες τις εξηγήσεις που είναι απαραίτητες προκειμένου να μάθουμε τί συνέβη και να αναγνωρίσει τα λάθη της, κυρίως τα λάθη διαχείρισης. Θέλουμε επίσης να γνωρίζουμε με ακρίβεια εάν υπήρξαν απάτες ή καταχρήσεις χρημάτων, και εάν ναι, ποιος τις διέπραξε. Τέλος, θέλουμε ακόμη να δούμε την Επιτροπή να εφαρμόζει απαρέγκλιτα τις μεταρρυθμίσεις των μεθόδων διαχείρισης και των μεθόδων εργασίας της. Αυτή η ανάγκη για διαφάνεια και σαφήνεια αποτελεί δημοκρατική απαίτηση. Το Κοινοβούλιο έχει όχι μόνο το δικαίωμα, αλλά και την υποχρέωση να γνωρίζει την αλήθεια και να συνάγει τα πολιτικά συμπεράσματα που οι αρμοδιότητές του του δίνουν τη δυνατότητα να συνάγει, κυρίως να ψηφίσει μια πρόταση μομφής.
<P>
Όμως, το να είμαστε δίκαιοι δεν σημαίνει να αρχίσουμε να διατυπώνουμε συγκεχυμένες κατηγορίες. Να καταπολεμήσουμε την κακή διαχείριση, να αγωνιστούμε κατά της απάτης, μάλιστα! Αυτό όμως μπορεί να επιτευχθεί μόνο με τον σεβασμό των κανόνων του κράτους δικαίου. Παρόλα αυτά, σήμερα παρακολουθούμε έναν πυγμαχικό αγώνα που δεν σέβεται και πολλά πράγματα. Διατυπώνονται αναπόδεικτες κατηγορίες, βασιζόμενες σε φήμες είτε σε κουτσομπολιά. Αποτελεί ήδη σοβαρό ζήτημα, εφόσον πρόκειται για τη συλλογική ευθύνη της Επιτροπής, γίνεται όμως ακόμη πιο σοβαρό δεδομένου ότι κάποια πρόσωπα αναφέρονται ονομαστικά και κατηγορούνται αηθώς. Όταν κατηγορείται κάποιος, πρέπει να υπάρχουν αποδείξεις. Πρέπει επίσης να ακολουθούνται κάποιες νομικές διαδικασίες, να γίνονται σεβαστά τα δικαιώματα της υπεράσπισης, κλπ. Επομένως, σε καμιά περίπτωση δεν θα μπορούσαμε να εγκρίνουμε ένα σχέδιο ψηφίσματος, όπως αυτό που κυκλοφορεί στο Σώμα και το οποίο απευθύνεται ονομαστικά σε δύο Επιτρόπους, δίχως να τηρούνται οι κανόνες δικαίου τους οποίους υπαινίχτηκα προηγουμένως.
<P>
Χειροκροτήματα
<P>
Ας μην πέσουμε από τη Σκύλα στη Χάρυβδη, από την απαράδεκτη ατιμωρησία στις αναπόδεικτες κατηγορίες, οι οποίες θα ήταν ανυπόφορες και θα γίνονταν ακόμη περισσότερο στο βαθμό που οι εξατομικευμένες κατηγορίες ενδεχομένως να υποκαταστήσουν την συλλογική ευθύνη της Επιτροπής, την οποία δεν θα τολμούσε να θίξει κανείς.
<P>
Το κλίμα που κυριαρχεί σήμερα στα ευρωπαϊκά όργανα είναι νοσηρό και επιβλαβές για το ευρωπαϊκό οικοδόμημα. Η πολιτικάντικη εκμετάλλευση των υποθέσεων αυτών δεν βελτιώνει την κατάσταση. Ελπίζω, κύριε Πρόεδρε της Επιτροπής, πως θα μπορέσετε επιτέλους να δώσετε στο Κοινοβούλιο τις διαβεβαιώσεις που περιμένει να πάρει εδώ και καιρό, προκειμένου να αποκατασταθεί η ηρεμία την οποία τόσο εμείς όσο και εσείς έχουμε ανάγκη.
<P>
Η Ομάδα μας, εν πάση περιπτώσει η μεγάλη πλειοψηφία της Ομάδας μας, θα αποφασίσει ποιες θα είναι οι θέσεις της επί της ψηφοφορίας σε μια προσπάθεια να προφυλάξουμε, όσο είναι δυνατό, την αξιοπιστία των ευρωπαϊκών οργάνων. Σήμερα όμως αυτή η αξιοπιστία δυστυχώς πλήττεται σοβαρά. Ανέκαθεν ευχόμασταν, ανέκαθεν επιθυμούσαμε να έχουμε μια ισχυρή Επιτροπή. Από αυτήν την άποψη, σήμερα βρισκόμαστε σε μια κατάσταση διαμετρικά αντίθετη.
<P>
Χειροκροτήματα

<SPEAKER ID=28 LANGUAGE="FR" NAME="Pinel">
Κύριε Πρόεδρε, τον Φεβρουάριο του 1997, τη στιγμή που το Ευρωπαϊκό Κοινοβούλιο διεξήγαγε την έρευνά του σχετικά με την υπόθεση των τρελών αγελάδων, ο συνάδελφός μας κ. Jean-Claude Martinez είχε καταγγείλει την «εκκωφαντική σιγή» της Επιτροπής. Τότε, είχε καταγγείλει τα σοβαρά λάθη, τα ψέματα, τις δυσλειτουργίες και αυτή τη σιωπή που σαν στόχο είχε να μην τεθεί υπό αμφισβήτηση η ευρωπαϊκή ενιαία αγορά του 1993 και το ενιαίο νόμισμα που προβλέπεται από τη Συνθήκη του Μάαστριχτ. Εάν στις 20 Σεπτεμβρίου του 1992 οι Γάλλοι ψηφοφόροι γνώριζαν την αλήθεια σχετικά με τη ΣΕΒ, ποιος μπορεί να πιστέψει πως θα είχαν βρεθεί οι μερικές χιλιάδες ψήφοι που χάρισαν την νίκη στο ναι. Ο Jean-Claude Martinez είχε επισημάνει τότε πως οι ιδεολογικοί στόχοι του ομοσπονδιακού οικοδομήματος υπαγόρευσαν την πολιτική παθητικότητα. Ο κ. Mac Sharry, ο ευρωπαίος Επίτροπος για θέματα γεωργίας, είχε δικαιολογηθεί λέγοντας πως ήθελε να προστατέψει την αγορά βοείου κρέατος από αυτήν την φοβερή επιζωοτία. Το εμπόριο προηγείται της υγείας, αυτό ήταν το σύνθημα της Ευρωπαϊκής Επιτροπής.
<P>
Εάν διαβάσει κανείς την έκθεση Elles, συμπεραίνει πως η Ευρωπαϊκή Επιτροπή ούτε έμαθε τίποτα, ούτε και συγκράτησε κάτι από αυτό το σημαντικό μάθημα. Οι απάτες και οι καταχρήσεις πόρων έχουν γενικευθεί τώρα στο σύνολο των υπηρεσιών της Επιτροπής: Γενική Διεύθυνση Τουρισμού, πρόγραμμα MED, πρόγραμμα ECHO, Υπηρεσίες Ασφαλείας, ιδιαίτερο γραφείο της Edith Cresson. Παραδείγματος χάριν, μέσω του Ευρωπαϊκού Γραφείου Ανθρωπιστικής Βοήθειας, του επωνομαζόμενου ECHO, η Ευρωπαϊκή Ένωση συνεισφέρει το ένα τέταρτο της παγκόσμιας ανθρωπιστικής βοήθειας. Ένα μέρος της βοήθειας για την πρώην Γιουγκοσλαβία και την περιοχή των Μεγάλων Λιμνών στην Αφρική υπεξαιρέθηκε. Τα ποσά κυμαίνονται μεταξύ 500.000 και 1.500.000 Εcu. Όσο για το πρόγραμμα MED σχετικά με την παροχή ενίσχυσης στις μεσογειακές χώρες, συναντούμε και σε αυτό σοβαρές παρατυπίες, αφού βασικά η εταιρία ARTM έχει επιλεγεί χωρίς προκήρυξη διαγωνισμού στην πλειοψηφία των συμβολαίων που προορίζονται για το πρόγραμμα MED. Θα μπορούσαμε βέβαια να παραθέσουμε μια πληθώρα παραδειγμάτων.
<P>
Για καλή του τύχη, αν μπορούμε να πούμε κάτι τέτοιο, ο κ. Santer μπορεί να πει πως οι απάτες δεν άρχισαν από τότε που αυτός ανέλαβε την προεδρία, αλλά από τον σοσιαλιστή προκάτοχό του, τον κ. Jacques Delors, για τον οποίο η διαχείριση δεν είχε καμία σημασία. Είναι αλήθεια πως οι καταχρήσεις και οι υπεξαιρέσεις δημοσίου χρήματος είναι ειδικότητα των σοσιαλιστών, από την εποχή των Mitterrand/Dumas μέχρι σήμερα που οι δύο Επίτροποι, οι οποίοι εμπλέκονται στις πρόσφατες υποθέσεις, είναι δύο σοσιαλιστές, η κ. Cresson και ο κ. Marνn. Κατανοούμε καλύτερα συνεπώς γιατί η κ. Green, εξ ονόματος της Ομάδας του Ευρωπαϊκού Σοσιαλιστικού Κόμματος, προστατεύει την Επιτροπή αυτή, η οποία έχει αποτύχει οικτρά στην αποστολή της και θα έπρεπε να παραιτηθεί συνολικά. Θα υπήρχε όμως τότε ο κίνδυνος, συνειρμικά, το ενδιαφέρον να στραφεί προς το Ευρωπαϊκό Κοινοβούλιο και τότε ποιος ξέρει... Πράγματι, δεδομένου ότι η Ευρωπαϊκή Επιτροπή, βασιζόμενη σε μια συντεχνιακή νοοτροπία, καλύπτει σοβαρά λάθη ποινικής φύσεως και φανερές παρατυπίες, δεν εφαρμόζει ή εφαρμόζει με καθυστέρηση τις εσωτερικές πειθαρχικές διαδικασίες και παρακωλύει την καλή λειτουργία της δικαιοσύνης, δεν μπορεί να επικαλεστεί κανένα ελαφρυντικό.
<P>
Είναι απαράδεκτο και αδικαιολόγητο το γεγονός ότι ένα τέτοιο θεσμικό όργανο, κυριολεκτικά ανεύθυνο, αξιώνει νέες εξουσίες, όπως προβλέπεται στις Συνθήκες του Μάαστριχτ και του Αμστερνταμ, ενώ την ίδια στιγμή κατασπαταλά τα χρήματα των ευρωπαίων φορολογουμένων, δίχως να τιμωρεί τα μαύρα πρόβατα. Αντιθέτως, απολύει έναν ολλανδό κοινοτικό υπάλληλο που ευθύνεται για την αποκάλυψη των μαφιόζικων ενεργειών. Πρόκειται για τη λύση του αποδιοπομπαίου τράγου. Κύριοι Chirac, Seguin, Pasqua, Madelin, Bayrou, Jospin, Cohn-Bendit, Hue, όλοι εσείς που υπερασπίζεστε την ομοσπονδιακή Ευρώπη και τις σκανδαλώδεις συνθήκες του Αμστερνταμ και του Μάαστριχτ, έχετε επίσης την ευθύνη για τις υπερβολικές εξουσίες της Ευρωπαϊκής Επιτροπής, για την ύπαρξη μίας πραγματικής γραφειοκρατίας με κλίση στον ολοκληρωτισμό και για την αδυναμία που διαπιστώνετε και εσείς και ευθύνεται για την κατάσταση αυτού του παραστρατημένου οργάνου.
<P>
Έως τώρα μιλούσα για τους σοσιαλιστές. Ωστόσο, οι χριστιανοδημοκράτες είναι ακόμη πιο υποκριτές. Απορρίπτουν την απαλλαγή, αλλά συμπληρώνουν αμέσως πως η απόρριψη αυτή ισοδυναμεί με μια παραπομπή στην Επιτροπή Ελέγχου του Προϋπολογισμού. Επανερχόμαστε στη μομφή σχετικά με τις τρελές αγελάδες, ένα είδος χάρτινης δαμοκλείου σπάθης, που παραπλανά μόνο εκείνους που θέλουν από μόνοι τους να παραπλανηθούν.
<P>
Κυρίες και κύριοι, η απόρριψη της απαλλαγής της Ευρωπαϊκής Επιτροπής και η ψήφιση της μομφής είναι δύο πράξεις νομικώς διακριτές αλλά πολιτικώς πλήρως συνδεδεμένες. Δεν γίνεται να τιμωρήσουμε μια αρχή δίχως να υπάρξουν πολιτικές συνέπειες με κίνδυνο να χαθεί το κύρος του οργάνου στο οποίο ανήκουμε. Το γαλλικό Εθνικό Μέτωπο, με τον Jean-Marie Le Pen τον οποίο εκπροσωπώ σήμερα, θα ψηφίσει την πρόταση μομφής κατά της Ευρωπαϊκής Επιτροπής προκειμένου να καταγγείλει αυτό το όργανο, τον κινητήρα του υπερεθνικού και ομοσπονδιακού ευρωπαϊκού οικοδομήματος, το οποίο θεωρώντας εαυτόν υπεράνω νόμων, εννοεί να τους καταπατά μένοντας ατιμώρητο. Μερικούς μήνες πριν από τις ευρωεκλογές, η Ευρώπη των πατρίδων και των ευρωπαϊκών εθνών που εμείς ενσαρκώνουμε απορρίπτει αυτήν την άδικη Ευρώπη, την Ευρώπη των προνομίων, της κομπίνας και των καταχρήσεων της οποίας τους φανατικούς οπαδούς και τους υπηρέτες θα τιμωρήσουν τον ερχόμενο Ιούνιο οι ευρωπαϊκοί λαοί, στηριζόμενοι στην εθνική τους κυριαρχία και την εθνική του ταυτότητα.
<P>
Από την άλλη πλευρά, εκπλήσσομαι κ. Fabre-Aubrespy που δεν είδα το όνομά μου μεταξύ των υπογραφόντων της πρότασής σας, καθότι την είχα υπογράψει και σας την παρέδωσα την περασμένη εβδομάδα. Επιτρέψτε μου να εκφράσω την έκπληξή μου και για το γεγονός ότι η πρόταση μομφής που συντάξατε δεν κοινοποιήθηκε σε ορισμένους συναδέλφους μας. Μήπως πρόκειται για μια βούληση να παραγκωνιστούν ορισμένοι βουλευτές, όπως αυτοί του Εθνικού Μετώπου, με κίνδυνο να παίξουμε το παιχνίδι των παρευρισκόμενων αντιπάλων μας; Θα ήθελα να πιστεύω πως πρόκειται για μια παράλειψη, μια αμέλεια, την οποία ωστόσο δεν συνηθίζετε εσείς, αγαπητέ συνάδελφε, και που όμως σύντομα θα αποκαταστήσετε στα διοικητικά όργανα του Κοινοβουλίου.

<SPEAKER ID=29 NAME="Santer">
Κύριε Πρόεδρε, κυρίες και κύριοι βουλευτές, τον περασμένο Δεκέμβριο το Ευρωπαϊκό Κοινοβούλιο είχε διεξάγει μία συζήτηση εις βάθος σχετικά με την απαλλαγή επί της εκτελέσεως του προϋπολογισμού του 1996.
<P>
Σήμερα θίγουμε ένα άλλο θέμα συζήτησης. Στο τραπέζι υπάρχουν προτάσεις μομφής και διάφορες προφορικές ερωτήσεις. Αυτό που πραγματικά διακυβεύεται σήμερα είναι η εμπιστοσύνη μεταξύ των δύο οργάνων μας, η οποία τον τελευταίο καιρό έχει κλονιστεί και είμαι έτοιμος να αναλάβω το μερίδιο ευθύνης που μου αναλογεί γι' αυτό. Προφανέστατα, είναι απαραίτητη μία διευκρίνιση. Αυτό το λέω γιατί σέβομαι απόλυτα τον θεσμικό ρόλο του Ευρωπαϊκού Κοινοβουλίου. Κατά τα τελευταία τέσσερα και πλέον χρόνια είχα την ευκαιρία να εκτιμήσω τον βαθμό στον οποίο μια σχέση εμπιστοσύνης μεταξύ των δύο θεσμικών μας οργάνων είναι ζωτικής σημασίας για την Ευρωπαϊκή Ένωση. Οι επιτυχίες του τελευταίου διαστήματος δεν θα ήταν δυνατό να σημειωθούν χωρίς τη στενή συνεργασία μεταξύ του Ευρωπαϊκού Κοινοβουλίου και της Επιτροπής. Είμαι σίγουρος πως τα μέλη αυτού του Σώματος θα κρίνουν την Επιτροπή επί της συνολικής της δράσης και επί του απολογισμού της ως συλλογικού οργάνου. Θα προσπαθήσω να αποδείξω πως η εμπιστοσύνη του Ευρωπαϊκού Κοινοβουλίου είναι επιβεβλημένη και απαραίτητη, προκειμένου να ευοδωθεί το φιλόδοξο πρόγραμμα της Ευρωπαϊκής Ένωσης για τους μήνες που ακολουθούν.
<P>
Κύριε Πρόεδρε, ανέκαθεν έλεγα πως θα ήθελα να κριθώ για τις πράξεις και τον απολογισμό μου. Σας καλώ να ξαναδιαβάσετε τον λόγο που εκφώνησα ενώπιον σας κατά την ανάληψη καθηκόντων της Επιτροπής, τον Ιανουάριο του 1995 και να κρίνετε και οι ίδιοι εάν κράτησα τον λόγο μου.
<P>
Πριν από τέσσερα χρόνια, είχα πει πως εάν θέλουμε μια ισχυρή οικονομία, θα πρέπει να έχουμε ένα ισχυρό νόμισμα και πρόσθεσα: «είμαι αισιόδοξος, η Οικονομική και Νομισματική Ένωση θα επιτευχθεί και θα αλλάξει τη ζωή των λαών μας». Πριν από έντεκα μέρες το ευρώ έγινε πραγματικότητα. Και αυτή είναι η όψη μιας Ευρώπης που κερδίζει. Ένα πράγμα είναι σίγουρο, πως εξ αρχής η Επιτροπή έπαιξε πρωταγωνιστικό ρόλο, πριν από το 1995, βεβαιότατα χάρη στον προκάτοχό μου, τον Jacques Delors, αλλά οπωσδήποτε και μετά το 1995. Πού θα βρισκόμασταν σήμερα εάν τον Μάιο του 1995 δεν είχαμε παρουσιάσει την Πράσινη Βίβλο για το πέρασμα στο ενιαίο νόμισμα; Εάν εγώ, μαζί με τους συνάδελφούς μου, δεν είχα συμβάλει στην προώθηση, εβδομάδα την εβδομάδα, των τεχνικών προπαρασκευών, εάν δεν είχα αντικρούσει όσους μας επιτιμούσαν, εάν δεν είχα επιστήσει την προσοχή στην δημοσιονομική πειθαρχία, εάν δεν είχα διαψεύσει τους αμφισβητίες, που παραμένουν ακόμη πολλοί; Σε αυτήν τη μάχη, πάντοτε έχαιρα της εμπιστοσύνης του Κοινοβουλίου και αυτό είχε ζωτική σημασία.
<P>
Στην ομιλία μου κατά την ανάληψη των καθηκόντων μου, υπογράμμισα πως στο επίκεντρο της προσπάθειας για την ανάπτυξη βρισκόταν η εσωτερική αγορά. Όπως είχα πει και τότε, ανοίξαμε τις αγορές ενέργειας και τηλεπικοινωνιών. Βελτιώσαμε θεαματικά το ποσοστό μεταφοράς των οδηγιών στο εθνικό δίκαιο των κρατών μελών, προσφεύγοντας στις κυρώσεις που προβλέπει το άρθρο 171 της Συνθήκης, εφόσον αυτό κρινόταν αναγκαίο. Και τηρώντας την υπόσχεσή μας, ακολουθήσαμε μια πολιτική σκληρού ανταγωνισμού.
<P>
Πριν από τέσσερα χρόνια, είχα χαρακτηρίσει την απασχόληση ως πρώτη προτεραιότητα. Διαπιστώνω με ικανοποίηση πως στο μεταξύ το Ευρωπαϊκό Συμβούλιο συμμερίστηκε αυτή την άποψη. Τον Ιανουάριο του 1996 σας είχα προτείνει την ιδέα ενός ευρωπαϊκού συμφώνου εμπιστοσύνης για την απασχόληση. Τότε είχατε χαιρετίσει την ιδέα με ενθουσιασμό. Εν πάση περιπτώσει, στο Ευρωπαϊκό Συμβούλιο στην Φλωρεντία, η αποδοχή ήταν ευγενική αλλά συγκρατημένη! Υπήρχε έντονος σκεπτικισμός. Ωστόσο, χάρη στη δική μας κοινή δράση, καθώς και στη δράση ορισμένων κρατών μελών, τελικά συμπεριελήφθη ένα κεφάλαιο στη Συνθήκη. Με την έγκριση των κατευθυντήριων γραμμών που πρότεινε η Επιτροπή σημειώθηκε ένα καινούριο ποιοτικό άλμα στην ειδική Σύνοδο Κορυφής του Λουξεμβούργου. Στη Βιέννη, οι αρχηγοί κρατών και κυβερνήσεων έκαναν ένα ακόμη βήμα εγκρίνοντας την ιδέα ενός συμφώνου. Χάρη, λοιπόν, στην ανάκαμψη της ανάπτυξης, χάρη στην στρατηγική που καθιερώθηκε, η ανεργία μειώνεται και η Ευρώπη κατάφερε τελικά να σπάσει το όριο του 10 %. Ο αγώνας αργεί να τελειώσει, αλλά η Ευρωπαϊκή Ένωση διαθέτει πλέον τα μέσα για να τον κερδίσει.
<P>
Το 1995 άρχισε ο προβληματισμός των θεσμικών μας οργάνων μετά τη Συνθήκη του Μάαστριχτ. Τον Ιούνιο του 1997 γεννήθηκε η Συνθήκη του Αμστερνταμ. Επρόκειτο για ένα νέο σημαντικό βήμα στην πορεία της ευρωπαϊκής ενοποίησης. Η συνεργασία μεταξύ των δύο θεσμικών μας οργάνων κατά τις διαπραγματεύσεις υπήρξε υποδειγματική. Και αυτό αντικατοπτρίζεται στο τελικό αποτέλεσμα, το οποίο αν και δεν ικανοποίησε όλες τις επιθυμίες μας είναι, ωστόσο, θετικό. Ένα κεφάλαιο για την απασχόληση αποτελεί σημαντική πρόοδο για τη δημιουργία ενός χώρου ελευθερίας, ασφάλειας και δικαιοσύνης, και αυτό αποτελεί την απάντηση στις ανησυχίες των πολιτών σχετικά με τις αυξανόμενες αρμοδιότητες του Ευρωπαϊκού Κοινοβουλίου και του Προέδρου της Επιτροπής.
<P>
Η Ευρωπαϊκή Ένωση, εφαρμόζοντας τη στρατηγική που κατήρτισε η Επιτροπή, έχει προωθήσει την πιο φιλόδοξη διαδικασία ένταξης στην ιστορία της. Από τώρα και στο εξής, χάρη σε αυτήν την διαδικασία, χάρη στην προ-ενταξιακή στρατηγική που εφαρμόζεται, οι υποψήφιες χώρες αποτελούν μέλη της μεγάλης οικογένειας. Ποιος θα το πίστευε μόλις πριν λίγα χρόνια; Βέβαια, πολλά πρέπει να γίνουν ακόμη, τόσο από την πλευρά των υποψηφίων, οπωσδήποτε, όσο και από τη δική μας. Εξ' ου και η σημασία της Ατζέντας 2000, η οποία αποτελεί έκφραση μιας σφαιρικής προσέγγισης που συμπεριλαμβάνει την διεύρυνση, τις πολιτικές μεταρρυθμίσεις και το χρηματοδοτικό πλαίσιο. Πρόκειται για το μεγαλύτερο πακέτο μέτρων που έχει προτείνει ποτέ η Επιτροπή.
<P>
Κύριε Πρόεδρε, τον Ιανουάριο του 1995 είχα θίξει έναν τομέα δράσης που χρήζει ιδιαιτέρων προσπαθειών, πρόκειται για την εσωτερική διαχείριση. Υποσχέθηκα πως η δημοσιονομική και η διοικητική νοοτροπία της Επιτροπής θα βελτιωθεί. Υποσχέθηκα επίσης πως η καταπολέμηση της απάτης θα αποτελέσει μία από τις προτεραιότητές μας.
<P>
Τα γεγονότα γύρω από την απαλλαγή αποδεικνύουν πως δικαίως είχα προσδώσει τόση σημασία σε αυτήν την πλευρά των πραγμάτων, η οποία στο παρελθόν αγνοείτο. Αποδεικνύουν ακόμη πως οι μεταρρυθμίσεις που πραγματοποιούνται έκτοτε δεν επαρκούν και υπάρχουν πολλά ακόμη που πρέπει να γίνουν. Ανέλαβα μαζί με τους συναδέλφους μου κάποια φιλόδοξα εκσυγχρονιστικά προγράμματα, ο στόχος των οποίων είναι ξεκάθαρος: αποκατάσταση της καλής διαχείρισης, βελτίωση της αποτελεσματικότητας και του ελέγχου, αποκέντρωση της δράσης των υπηρεσιών μας, ενίσχυση του αισθήματος ευθύνης των υπαλλήλων.
<P>
Μέσα σε διάστημα τεσσάρων ετών κάναμε περισσότερες μεταρρυθμίσεις απ' όσες είχαν γίνει τα τελευταία σαράντα χρόνια. Αγωνιστήκαμε ενάντια στις παρατυπίες, εντατικοποιήσαμε την καταπολέμηση της απάτης.
<P>
Διαμαρτυρίες
<P>
Το 1994, κυρίες και κύριοι, - ακούστε τα αποτελέσματα, - η Ομάδα συντονισμού για την καταπολέμηση των περιπτώσεων απάτης (ΟΣΚΠΑ) απασχολούσε 50 άτομα, ενώ σήμερα απασχολεί 140. Το 1994, η ΟΣΚΠΑ διενεργούσε 220 έρευνες. Σήμερα, ο αριθμός φτάνει τις 950 υποθέσεις και τα αποτελέσματα είναι εδώ και πιστοποιούνται από τις ετήσιες εκθέσεις της ΟΣΚΠΑ. Βελτιώνοντας το έργο της ΟΣΚΠΑ, ανακαλύψαμε περιπτώσεις όπου εμπλέκονται υπάλληλοι της Επιτροπής και καθεμιά από αυτές τις περιπτώσεις με πληγώνει.
<P>
Κάθε φορά η Ευρώπη είναι ο μεγάλος χαμένος. Δεχθήκαμε κριτική για τη διαχείριση αυτών των υποθέσεων. Σας διαβεβαιώνω πως δεν υπάρχει κακή πρόθεση από την πλευρά μας, και δεν υπάρχει πρόθεση να συγκαλύψουμε οτιδήποτε.
<P>
Είμαι στη δημόσια ζωή εδώ και τριάντα χρόνια. Ανέκαθεν το θεωρούσα προνόμιο και υποχρέωση απόλυτης ακεραιότητας. Σέβομαι τα χρήματα του φορολογούμενου. Οι απατεώνες πρέπει να τιμωρηθούν με τη βοήθεια του Κοινοβουλίου. Είμαι αποφασισμένος γι' αυτό περισσότερο από ποτέ.
<P>
Κύριε Πρόεδρε, επανέρχομαι στην έννοια της εμπιστοσύνης,
<P>
Ανάμικτες αντιδράσεις
<P>
δεν έχετε να χάσετε τίποτα αν με ακούσετε - την οποία η Επιτροπή έχει ανάγκη για να δουλέψει, για να πετύχει. Υπάρχουν πολλά που πρέπει να γίνουν. Υπάρχουν σημαντικά πράγματα τα οποία θα πρέπει να επιτύχουμε μαζί έχοντας ένα πραγματικό συμβόλαιο εμπιστοσύνης μεταξύ των δύο οργάνων μας.Η Ευρωπαϊκή Ένωση ετοιμάζεται να αντιμετωπίσει νέες προκλήσεις. Η γέννηση του ευρώ είναι μια επιτυχία. Όλος ο κόσμος μας θαυμάζει για το ότι κάναμε πραγματικότητα αυτό που, πριν από λίγο καιρό, φαινόταν σαν μακρινό όνειρο. Ας συνεχίσουμε μαζί σε αυτήν την πορεία.
<P>
Νομίζω ακόμη πως κατά τους ερχόμενους μήνες θα πρέπει να σκεφτούμε από κοινού το θεσμικό μέλλον της Ευρωπαϊκής Ένωσης. Θα πρέπει να εξάγουμε τα αναγκαία συμπεράσματα από τον υψηλό βαθμό ολοκλήρωσης στον οποίο έχουμε φτάσει και να ετοιμάσουμε τις επερχόμενες διευρύνσεις. Υπολογίζω πως θα σας υποβάλω τις ιδέες και τις προτάσεις μας επί του θέματος αυτού πριν από τις εκλογές για το νέο Ευρωπαϊκό Κοινοβούλιο.
<P>
Σε λίγες εβδομάδες, στο τέλος του Μαρτίου, έχουμε ένα σημαντικό ραντεβού! Εννοώ τις διαπραγματεύσεις για την Ατζέντα 2000. Η σύναψη μιας συμφωνίας θα αποτελέσει για την Ευρωπαϊκή Ένωση ένα νέο αποφασιστικό βήμα. Και εδώ επίσης τίθεται ζήτημα εμπιστοσύνης. Δεν έχουμε κανένα συμφέρον να ξαναζήσουμε την εμπειρία των αρχών της δεκαετίας του «80, όταν η δημοσιονομική διαμάχη είχε παραλύσει τη ζωή της Ευρωπαϊκής Ένωσης. Ήταν πολύ σοβαρό για εκείνη την εποχή. Σήμερα, κάτι τέτοιο θα ήταν καταστροφικό. Πρέπει, επομένως, να ολοκληρώσουμε.
<P>
Ένα άλλο σημαντικό θέμα μας περιμένει το 1999: θέλω να αναφερθώ στον τομέα της δικαιοσύνης και των εσωτερικών υποθέσεων. Με την πάροδο των ετών, ο τομέας αυτός τονίστηκε. Με την Συνθήκη του Αμστερνταμ, πραγματοποιήθηκε ένα ποιοτικό βήμα, τουλάχιστον στα χαρτιά. Θα πρέπει να ακολουθήσουν πράξεις. Για τον λόγο αυτό συνέστησα στους αρχηγούς κρατών και κυβερνήσεων να αφιερώσουν στον χώρο των ελευθεριών, της ασφάλειας και της δικαιοσύνης μια ειδική σύνοδο κορυφής, όπως είχε γίνει στο Λουξεμβούργο για την απασχόληση. Θα μπορούσε να γίνει στο Ταμπέρε της Φινλανδίας, τον Οκτώβριο. Θα πρέπει να την προετοιμάσουμε λεπτομερώς. Και θα το κάνουμε.
<P>
Κύριε Πρόεδρε, η πρωτοβουλία «η Επιτροπή του μέλλοντος», την οποία προωθώ, είναι η τελευταία μεγάλη φιλοδοξία της θητείας μου. Ενδεχομένως να είναι χρήσιμο να υπενθυμίσω τους βασικούς άξονες. Πρέπει να σκεφτούμε σε βάθος ποιος θα είναι ο μελλοντικός ρόλος της Επιτροπής μέσα σε μια Ευρωπαϊκή Ένωση που εξελίσσεται με ταχείς ρυθμούς. Αυτός είναι ο πρώτος μας άξονας. Ο δεύτερος αφορά τις μελλοντικές δομές της Επιτροπής, την εσωτερική της οργάνωση. Οι δομές αυτές πρέπει να προσαρμοστούν στην εξέλιξη της Ένωσης και της κοινωνίας, στις προόδους της νέας συνθήκης, στον ορισμό των προτεραιοτήτων δράσης της Ένωσης. Στην συνέχεια, στο πλαίσιο του τρίτου άξονα, φιλοδοξώ τη συνέχιση και εμβάθυνση των μεταρρυθμίσεων στον τομέα της δημοσιονομικής διαχείρισης και της διοίκησης του προσωπικού.
<P>
Κύριε Πρόεδρε, οι κριτικές που εκφράστηκαν από το Ευρωπαϊκό Κοινοβούλιο στο πλαίσιο της συζήτησης περί της απαλλαγής, θα αποτελέσουν για μας ένα επιπλέον κίνητρο. Μας καλούν, μας παρακινούν να ρίξουμε ένα κριτικό βλέμμα στην λειτουργία και τη διαχείρισή μας. Επαφίεται στην Επιτροπή να οργανώσει μόνη της το σπιτικό της. Αναμφισβήτητα, το Ευρωπαϊκό Κοινοβούλιο, ως όργανο πολιτικού ελέγχου, έχει ένα νόμιμο συμφέρον το οποίο θα πρέπει να προβάλει. Προτείνω, λοιπόν, για τους ερχόμενους μήνες, έναν διάλογο εις βάθος επί των ζητημάτων αυτών.
<P>
Σήμερα, όλες οι Ομάδες έθεσαν προφορικές ερωτήσεις για το θέμα αυτό. Υπενθυμίζω επίσης τα σημεία 26 και 27 του σχεδίου ψηφίσματος του κ. Elles, επί της απαλλαγής για το 1996. Θα απαντήσω λοιπόν με σαφήνεια παρουσιάζοντας ένα πρόγραμμα οκτώ σημείων. Πρωτίστως, θα παρουσιάσω στον επόμενο ορισθέντα Πρόεδρο μια πλήρη πρόταση συνοδευόμενη από επιχειρήματα σχετικά με τη διάρθρωση των χαρτοφυλακίων και την οργάνωση των υπηρεσιών. Από τα τέλη του 1997, ξεκίνησε μια εξαντλητική εξέταση των δραστηριοτήτων και των υπηρεσιών της Επιτροπής. Τα αποτελέσματα της εξέτασης, τα οποία οριστικοποιούνται αυτή τη στιγμή, θα αποτελέσουν τη βάση για την πρότασή μου. Θα την δημοσιοποιήσω και θα τη διαβιβάσω στο Ευρωπαϊκό Κοινοβούλιο. Οι διαρθρώσεις της Επιτροπής έχουν, πράγματι, συνέπειες για τα άλλα θεσμικά όργανα.
<P>
Θα εφαρμόσω αυτή τη νέα γενική ιδέα πριν από το τέλος της θητείας μου, με τη σύμφωνη γνώμη του επόμενου ορισθέντος Προέδρου. Θα είναι πολύ χρήσιμη για τις ακροάσεις των μελλοντικών μελών της Επιτροπής, τις οποίες θα οργανώσει το Κοινοβούλιο προς το τέλος της χρονιάς.
<P>
Το δεύτερο σημείο αφορά τις προτεραιότητες και τα μέσα για την υλοποίησή τους. Τα τελευταία 4 χρόνια η Επιτροπή, με την υποστήριξη της αρμόδιας επί του προϋπολογισμού αρχής, εφάρμοσε μια πολιτική μηδενικής αύξησης του ανθρώπινου δυναμικού της εκτός διεύρυνσης. Η προσέγγιση αυτή εγγράφεται στις προσπάθειες των κρατών μελών για λιτότητα. Μας επιβάλλει μια πιο ορθολογική χρήση του ανθρώπινου δυναμικού και επιπλέον συγκέντρωση στα πρωταρχικά μας καθήκοντα. Η προσπάθεια αυτή έχει τα όριά της εάν δεν πάρει τη σκυτάλη το Κοινοβούλιο και το Συμβούλιο, οι απαιτήσεις των οποίων καθορίζουν, σε πολύ μεγάλο βαθμό, το πρόγραμμα εργασίας της Επιτροπής. Οφείλω να ομολογήσω πως με το υπάρχον ανθρώπινο δυναμικό έχουμε πετύχει ό, τι ήταν στα όρια του εφικτού.
<P>
Οι δυσκολίες που είχαμε στον τομέα της διαχείρισης οφείλονται επίσης στο γεγονός ότι, η Επιτροπή πολύ συχνά είχε αναλάβει αποστολές χωρίς να διαθέτει επαρκές προσωπικό. Από τώρα και στο εξής, θα πρέπει να θέτουμε συστηματικά το ζήτημα των μέσων σε επίπεδο προσωπικού.
<P>
Κατά τρίτον, προτίθεμαι να καθιερώσω έναν συνολικό μηχανισμό που θα ρυθμίζει το έργο των Επιτρόπων, των γραφείων και των υπηρεσιών. Θα περιλαμβάνει τρεις κώδικες συμπεριφοράς. Η προετοιμασία τους, εξάλλου, έχει ήδη προχωρήσει αρκετά. Θα χρησιμεύσουν ως βάση για μία αληθινά ευρωπαϊκή διοικητική νοοτροπία.
<P>
Αρχίζω στο πολιτικό επίπεδο με τους Επιτρόπους. Η Επιτροπή αυτή ήταν η πρώτη που καθόρισε, από τις 22 Νοεμβρίου 1995, κανόνες συμπεριφοράς σχετικά με την ερμηνεία του άρθρου 157 της Συνθήκης. Χαρακτηριστικά αναφέρω: την απαγόρευση άσκησης οποιασδήποτε άλλης επαγγελματικής δραστηριότητας, αμοιβόμενης ή μη· απαγόρευση είσπραξης οποιασδήποτε αμοιβής για συζητήσεις, διαλέξεις και άλλες παρεμβάσεις τέτοιου είδους· υποχρέωση δήλωσης όλων των εξόδων ταξιδιού και στέγασης που προσφέρονται από τους οργανωτές κάποιας εκδήλωσης.
<P>
Τα μέλη αυτής της Επιτροπής ήταν οι πρώτοι που έκαναν δήλωση οικονομικών συμφερόντων. Οι δηλώσεις αυτές είναι στην διάθεση του κοινού. Τα διάφορα αυτά μέτρα θα ενσωματωθούν σε έναν φιλόδοξο κώδικα συμπεριφοράς, με γνώμονα τις βέλτιστες πρακτικές, και αυτός ο κώδικας συμπεριφοράς θα υποβληθεί στον επόμενο ορισθέντα Πρόεδρο.
<P>
Ο δεύτερος κώδικας συμπεριφοράς αφορά τις σχέσεις μεταξύ των Επιτρόπων, των γραφείων τους και των υπηρεσιών. Στόχος του θα είναι να προσδιορίσει ξεκάθαρα τους ρόλους που αντιστοιχούν στον καθένα· θα θεσπίσει διαφανείς κανόνες ως προς τη σύνθεση των γραφείων και τους διορισμούς στους οποίους προβαίνουν. Μπορώ να σας δηλώσω από τώρα πως θα προτείνω τη μείωση του αριθμού των μελών των γραφείων, την ενίσχυση της πολυεθνικής φύσης της σύνθεσής τους και τον περιορισμό του αριθμού των εκτάκτων υπαλλήλων. Θα υποβάλω αυτόν τον κώδικα στον μελλοντικό ορισθέντα Πρόεδρο.
<P>
Στο επίπεδο των υπαλλήλων, πριν από αρκετούς μήνες προώθησα την επεξεργασία ενός κώδικα συμπεριφοράς που θα προσδιορίζει σαφείς κανόνες συμπεριφοράς. Ο κώδικας αυτός, που θα οριστικοποιηθεί πριν από το τέλος του Φεβρουαρίου, θα περιλαμβάνει τρεις πτυχές: τις ηθικές και επαγγελματικές αρχές που θα ισχύουν για το προσωπικό της Επιτροπής· τα δικαιώματα και τις υποχρεώσεις των υπαλλήλων και τις κυρώσεις στις οποίες θα υποβάλλονται σε περίπτωση παράβασης· τους κανόνες συμπεριφοράς στις σχέσεις με το κοινό.
<P>
Τέταρτον, όσον αφορά τη διαδικασία μεταρρύθμισης της διοίκησης προσωπικού η οποία βρίσκεται σε εξέλιξη, θα προτείνω από τώρα, τέλος Ιανουαρίου 1999, ένα χρονοδιάγραμμα σχετικά με τον εκσυγχρονισμό της διοίκησης.
<P>
Πολλά μέτρα έχουν ήδη ληφθεί ή δρομολογούνται τώρα. Προβλέπονται βαθιές αλλαγές όσον αφορά τις προσλήψεις, την κινητικότητα, την κατάρτιση, τη διαχείριση της σταδιοδρομίας, τα κίνητρα και τις κυρώσεις. Για ορισμένα μέτρα θα χρειαστεί τροποποίηση του καταστατικού, για άλλα, όχι. Προς αυτήν την κατεύθυνση, από τις 9 του περασμένου Νοεμβρίου, έχουμε στη διάθεσή μας μια πολύ χρήσιμη έκθεση, την οποία εκπόνησε μία ομάδα προβληματισμού, πρόεδρος της οποίας ήταν ο πρώην Γενικός Γραμματέας, κ. David Williamson.
<P>
Η έκθεση αυτή, η οποία θίγει ζητήματα που αφορούν και τα άλλα θεσμικά όργανα, αποτελεί αντικείμενο στενών διαβουλεύσεων με τα όργανα αυτά, και ιδιαίτερα με το Κοινοβούλιο. Ένα χρονοδιάγραμμα για τη μεταρρύθμιση του καταστατικού, σεβόμενο τον κοινωνικό διάλογο, θα καθορισθεί με κοινή απόφαση.
<P>
Το πέμπτο σημείο θίγει ειδικότερα το ζήτημα των διορισμών. Σε ό, τι αφορά το λεπτό ζήτημα των διορισμών Α1 και Α2, φρόντισα σε κάθε περίπτωση ώστε να δοθεί προτεραιότητα στην εσωτερική προαγωγή. Ωστόσο, για να ξεκαθαρίσουν τα πράγματα, πρόθεσή μου είναι η κατάρτιση σαφών κανόνων συμπεριφοράς σχετικά με τους εξωτερικούς διορισμούς. Στο μεταξύ, δεν θα δώσω τη συγκατάθεσή μου για κανένα εξωτερικό διορισμό από τα γραφεία. Σκοπεύω μάλιστα να θεσπίσω μια δοκιμαστική περίοδο για τους διορισμούς στις θέσεις στελέχωσης. Τέλος, θα φροντίσω ώστε κάθε υποψήφιος για μία από αυτές τις θέσεις να διαθέτει επαγγελματική πείρα σε θέματα διαχείρισης.
<P>
Έκτον, η εκτέλεση του προϋπολογισμού, που είναι και το κεντρικό θέμα της έκθεσης Elles. Στο σημείο αυτό, δεν θα επανέλθω στις μεταρρυθμίσεις που έχουν ήδη πραγματοποιηθεί στο πλαίσιο του συστήματος υγιούς και αποτελεσματικής δημοσιονομικής διαχείρισης (SEM 2000). Έχω να ανακοινώσω τρία συμπληρωματικά σημεία: πρώτον, μια επίσημη πρόταση, πριν από το τέλος του πρώτου εξαμήνου του 1999, σχετικά με την αναμόρφωση του δημοσιονομικού κανονισμού· τέλος, σχετικά με την άμεση θέσπιση σαφών και διαφανών κανόνων σε ό, τι αφορά την προσφυγή σε εξωτερικό προσωπικό· τέλος, σχετικά με τα γραφεία τεχνικής βοήθειας, τα περίφημα ΓΤΒ, χαίρομαι για την απόφαση του Ευρωπαϊκού Κοινοβουλίου να αποσαφηνίσει την κατάσταση στο θέμα των διοικητικών πιστώσεων που εγγράφονται στο μέρος Β του προϋπολογισμού. Την άνοιξη θα παρουσιάσουμε ένα γενικό εγκόλπιο σχετικά με αυτά τα γραφεία.
<P>
Όσον αφορά ειδικότερα το γραφείο τεχνικής βοήθειας για το πρόγραμμα Leonardo, το οποίο αναφέρθηκε σε ορισμένες προφορικές ερωτήσεις, πριν από τα Χριστούγεννα υποβλήθηκε στην Επιτροπή Ελέγχου του Προϋπολογισμού μία έκθεση του δημοσιονομικού μας ελεγκτή. Η έκθεση αυτή προβάλλει έναν αριθμό προβλημάτων δημοσιονομικού και εσωτερικού ελέγχου για το γραφείο αυτό, αλλά δεν αφορά την διαχείριση της Γενικής Διεύθυνσης XXII, η οποία μάλιστα έχει αρνηθεί ορισμένες δαπάνες που έχουν δηλωθεί από αυτό το γραφείο τεχνικής βοήθειας. Η συνέχιση ή όχι της συνεργασίας με το εν λόγω γραφείο τεχνικής βοήθειας θα εξαρτηθεί από τη σαφή βελτίωση της διαχείρισής του.
<P>
Έβδομον, η καταπολέμηση της απάτης αποτελεί ένα από τα πιο αμφιλεγόμενα σημεία στις σχέσεις μας τον τελευταίο καιρό. Όπως προανέφερα, ενισχύσαμε σημαντικά την καταπολέμηση της απάτης. Σε διάστημα τεσσάρων ετών παραπέμψαμε στις δικαστικές αρχές πιθανολογούμενες περιπτώσεις απάτης όπου εμπλέκονταν υπάλληλοι της Επιτροπής. Τριπλασιάσαμε το προσωπικό της ΟΣΚΠΑ. Αυτό σημαίνει πως συμμερίζομαι την άποψή σας: στα θέματα αυτά δεν θα πρέπει να δείχνουμε καμιά ανοχή. Δεν αρκεί να είναι κανείς καλός, πρέπει να είναι και άμεμπτος. Πρέπει να διδαχθούμε από την εμπειρία αυτών των τελευταίων μηνών, μεταξύ άλλων σε ό, τι αφορά τη διαφάνεια έναντι του Ευρωπαϊκού Κοινοβουλίου. Εάν υπάρχει ένας τομέας όπου θα πρέπει να δουλέψουμε μαζί, είναι οπωσδήποτε αυτός.
<P>
Όσον αφορά την πρόταση που κάναμε σχετικά με τη θέσπιση ενός αυτόνομου διοργανικού γραφείου, γνωρίζω πως έχετε πολλά ερωτήματα. Ας το συζητήσουμε μαζί. Είναι σημαντικό να συναφθεί μια συμφωνία το συντομότερο δυνατό. Σήμερα το πρωί μάλιστα έθεσα αυτό το ζήτημα στον Πρόεδρο του Ευρωπαϊκού Συμβουλίου, τον ομοσπονδιακό καγκελάριο κ. Gerhard Schrφder. Χαιρετίζω, μάλιστα, την πρόταση του καγκελάριου για σύσταση ομάδας υψηλού επιπέδου, με εκπροσώπους του Ευρωπαϊκού Κοινοβουλίου, του Συμβουλίου και της Επιτροπής, για την εξέταση της πρότασης της Επιτροπής και την επίτευξη συμφωνίας πριν από το τέλος Μαρτίου. Προσθέτω πως είμαι έτοιμος να εξετάσω όλες τις πιθανές παραλλαγές, με την προϋπόθεση ότι θα εξασφαλιστεί η αποτελεσματικότητα και ότι οι μηχανισμοί που θα εφαρμοστούν θα διασκεδάσουν κάθε υποψία παρέμβασης στην ανεξαρτησία των ερευνών.
<P>
Πάντοτε στο πλαίσιο της καταπολέμησης της απάτης, θα ήθελα εν συντομία να απαντήσω στις ερωτήσεις που αφορούν την καθαίρεση ενός υπαλλήλου της Επιτροπής. Αρχικά θα ήθελα να υπογραμμίσω το γεγονός ότι κάθε υπάλληλος, όποιος και να είναι, έχει το δικαίωμα, ή μάλλον την υποχρέωση, να ενημερώνει τους προϊσταμένους του ή την ΟΣΚΠΑ για περιπτώσεις παρατυπίας ή απάτης που θα υποπέσουν στην αντίληψή του. Ωστόσο, η πειθαρχική διαδικασία εναντίον του κ. Van Buitenen δεν κινήθηκε επειδή είχε επισημάνει περιπτώσεις απάτης, έχει ως αντικείμενο το γεγονός ότι ο εν λόγω υπάλληλος δημοσιοποίησε εμπιστευτικά έγγραφα, με δική του πρωτοβουλία και παρά τις καταστατικές και διοικητικές διατάξεις. Συμπληρώνω πως ορισμένα από αυτά τα έγγραφα καλύπτονται από την ποινική ανάκριση. Ενεργώντας κατά τέτοιο τρόπο, αυτοανακηρύχθηκε δικαστής, υποκαθιστώντας τόσο τους προϊσταμένους του όσο και τις αρχές ελέγχου και τα δικαστήρια.
<P>
Και μια τελευταία παρατήρηση επί του θέματος αυτού: από τις 9 Δεκεμβρίου 1998, έχω αποστείλει εγώ ο ίδιος επιστολή στον Πρόεδρο του Ευρωπαϊκού Κοινοβουλίου επισημαίνοντας την πλήρη και απόλυτη διαθεσιμότητα του διευθυντή της ΟΣΚΠΑ και του δημοσιονομικού ελεγκτή για να παράσχουν στο Ευρωπαϊκό Κοινοβούλιο όλες τις απαραίτητες διευκρινίσεις που αφορούν αυτές τις υποθέσεις, οι οποίες εξάλλου έχουν ήδη διαβιβασθεί, για άμεση εξακρίβωση, στις αρχές εσωτερικού ελέγχου και θα ήθελα και επισήμως να επαναλάβω εδώ, πως είμαστε έτοιμοι να απαντήσουμε σε όλες τις ερωτήσεις που η Επιτροπή Ελέγχου του Προϋπολογισμού επιθυμεί να θέσει.
<P>
Το όγδοο σημείο, τέλος, αφορά την ενημέρωση του Ευρωπαϊκού Κοινοβουλίου από την Επιτροπή. Γνωρίζω ότι έχετε το αίσθημα πως υπάρχουν κενά, πως οι συνθήκες άσκησης του πολιτικού και δημοσιονομικού ελέγχου εκ μέρους σας δεν είναι οι ιδανικές. Πρέπει να αποσαφηνίσουμε τα πράγματα. Επαναλαμβάνω την προσφορά μου να καταρτίσουμε μια διοργανική συμφωνία σχετικά με τις πρακτικές ρυθμίσεις που αφορούν την ενημέρωση του Ευρωπαϊκού Κοινοβουλίου. Εξάλλου, θα μπορούσαμε κάλλιστα να εντάξουμε σε αυτή τη συμφωνία την πρόταση που άκουσα εδώ, την πρόβλεψη μιας τακτικής παρακολούθησης των προγραμμάτων δαπανών από τις αρμόδιες κοινοβουλευτικές επιτροπές. Επιπλέον, ιδιαίτερη προσοχή πρέπει να δοθεί στα λεπτά ζητήματα που αφορούν την απάτη και την πειθαρχία.
<P>
Αυτά ήταν λοιπόν, κύριε Πρόεδρε, τα οκτώ σημεία του προγράμματός μου. Είναι ένα φιλόδοξο σχέδιο που ως στόχο έχει να απαντήσει στις υποδείξεις και τις κριτικές σας. Για κάθε ένα από τα σημεία που ανέφερα, έχω θέσει ένα χρονοδιάγραμμα, όπως απαιτείται στην έκθεση Elles και όπως ζητήσατε και εσείς στις παρεμβάσεις σας. Ακουσα, επίσης, το αίτημά σας για συμμετοχή στην παρακολούθηση αυτών των μεταρρυθμίσεων. Θεωρώ πως είναι δίκαιο, και σας κάνω από τώρα δύο πολύ συγκεκριμένες προτάσεις: πρώτα από όλα, σας προτείνω να έρχεστε αυτοπροσώπως, κατά τακτά χρονικά διαστήματα, στη Διάσκεψη των Προέδρων, προκειμένου να σταθμίσετε τα πράγματα σχετικά με το πρόγραμμα· εν συνεχεία, σας προτείνω αυτό που υποδείξατε ορισμένοι από εσάς, την δημιουργία μιας επιτροπής εμπειρογνωμόνων για να ανταλλάξουν απόψεις σχετικά με την όλη προβληματική για τη διαχείριση, τον έλεγχο, και την αξιολόγηση των κοινοτικών δαπανών. Οι ανεξάρτητοι εμπειρογνώμονες αυτής της επιτροπής περιορισμένης σύνθεσης θα πρέπει να ορισθούν με κοινή απόφαση των δυο αντίστοιχων οργάνων μας, συμπεριλαμβανομένων του Συμβουλίου και του Ελεγκτικού Συνεδρίου. Τέλος, η ιδέα μιας συζήτησης επί των μεταρρυθμίσεων στην ολομέλεια κατά τον Μάιο, με βρίσκει απόλυτα σύμφωνο.
<P>
Κύριε Πρόεδρε, κυρίες και κύριοι βουλευτές, θέλησα σήμερα να σας σκιαγραφήσω εν συντομία την εικόνα των όσων έχουμε πετύχει αυτά τα τέσσερα τελευταία χρόνια και να θυμίσω τους μεγάλους στόχους στους οποίους θα προσηλωθώ έως το τέλος της θητείας μου. Σε εσάς εναπόκειται πλέον να κρίνετε, με την ψυχή και τη συνείδησή σας, εάν θα μας παραχωρήσετε την αναγκαία πολιτική εμπιστοσύνη προκειμένου να ολοκληρώσουμε το έργο μας. Αυτό που ζητώ από εσάς σήμερα είναι να μας δείξετε την εμπιστοσύνη από την οποία η Ευρώπη θα βγει κερδισμένη.
<P>
Χειροκροτήματα

<SPEAKER ID=30 LANGUAGE="DE" NAME="Gφrlach">
Κύριε Πρόεδρε, κύριε Πρόεδρε της Επιτροπής, μετά το δεύτερο μέρος της ομιλίας σας μου ήρθε στο νου ο γερμανός κλασικός Friedrich Schiller, ο οποίος σε ένα έργο του αναφέρει: ήρθατε μεν αργά, αλλά ήρθατε! Παραλλάσσοντας τα λόγια του κλασικού, πρέπει να πω: δεν υπάρχει κανένας μακρύς δρόμος που να συγχωρεί την βραδυπορία. Γνωρίζω ότι είναι δύσκολο να ξεκινήσει κάτι συγκεκριμένο από αυτά, αλλά έπρεπε να το βγάλω από πάνω μου.
<P>
Όμως τώρα τίθεται πιεστικά προ πάντων το εξής πολύ συγκεκριμένο ερώτημα: γιατί αυτό που προτείνατε στο δεύτερο μισό της ομιλίας σας δεν συμπεριλαμβάνεται στο πρόγραμμα δράσης της Επιτροπής για το έτος 1999;
<P>
Χειροκροτήματα
<P>
Δικαιώστε με τουλάχιστον σ'αυτό, κύριε Πρόεδρε της Επιτροπής - και θα το διατυπώσω πολύ ευγενικά - μήπως θα μπορούσε να έχει σχέση με την πίεση που άσκησε τους τελευταίους μήνες το Κοινοβούλιο;
<P>
Χειροκροτήματα
<P>
Αναρωτιέμαι λοιπόν αν θα είχε ειπωθεί αυτό στην περίπτωση που δεν υπήρχε αυτή η αντιπαράθεση μεταξύ Κοινοβουλίου και Επιτροπής. Θέλω όμως τώρα να φανώ καλοπροαίρετος, καθώς όλοι χρειαζόμαστε μία ισχυρή Επιτροπή. Κανείς στο Σώμα αυτό - ούτε κι εκείνοι που τον Δεκέμβριο καταψήφισαν την απαλλαγή - δεν θέλει μία ανίσχυρη Επιτροπή. Θέλουμε και χρειαζόμαστε μία ισχυρή Επιτροπή!
<P>
Χειροκροτήματα
<P>
Κύριε Πρόεδρε της Επιτροπής, σήμερα το πρωί σε μία συνέντευξη Τύπου - νομίζω ότι ήταν στη Βόννη - είπατε ότι η Επιτροπή έπεσε θύμα της ίδιας της της διαφάνειας. Σας πιστεύω ότι έτσι το βλέπετε, αλλά είναι δυνατόν να μην ξαναθυμηθεί κανείς μερικά πραγματικά γεγονότα; Αυτό ισχύει και για σας καθώς και για τις κυρίες και τους κυρίους Επιτρόπους. Έγιναν θυελλώδεις συζητήσεις για τον μίνι προϋπολογισμό, για τη ΣΕΒ, είχαμε επίσης έντονες αντιπαραθέσεις σχετικά με ορισμένα ολισθήματα που αφορούσαν το σύνολο του διοικητικού μηχανισμού της Επιτροπής - κάτι που, όσο σκληρό κι αν ακούγεται αυτό, εγώ θεωρώ ως το ελάχιστο πρόβλημα. Όλα αυτά είδαν σταδιακά το φως της δημοσιότητας λόγω της αντιπαράθεσης μεταξύ Κοινοβουλίου και Επιτροπής και κοινής γνώμης.
<P>
Δεν θέλω τώρα να προσάψω στην Επιτροπή ότι πολλά πράγματα δεν εξετάστηκαν εκ των έσω, από την ίδια την Επιτροπή, αλλά η δημιουργία συνθηκών διαφάνειας έναντι του Κοινοβουλίου απαίτησε πολλές και έντονες συζητήσεις και πίεση εκ μέρους του Κοινοβουλίου. Θέλω μόνο να μην ισχυριστείτε και πάλι υπερβολικά αυτάρεσκα ότι το Κοινοβούλιο έχει φυσικά το δικαίωμα να σας εκφράσει τη δυσπιστία του, αλλά εφόσον δεν συγκεντρώνεται η πλειοψηφία των δύο τρίτων δεν χρειάζεται να το σκεφτόσαστε. Από άποψη συμβατικού δικαίου, έχετε βεβαίως δίκιο, αλλά θα ήταν συνετό σε αυτή την τεταμένη κατάσταση να πει κανείς κάτι τέτοιο;
<P>
Χειροκροτήματα
<P>
Αυτή είναι μία πρόσκληση, κύριε Πρόεδρε, και το λέω αυτό για να μην το πάρετε και πάλι στραβά. Το θεωρώ πρόσκληση προς εκείνους που θα ήθελαν να παίξουν ένα άσχημο παιχνίδι με την Ευρώπη και την Επιτροπή, λέγοντας: εφόσον οι άνθρωποι της Επιτροπής έτσι κι αλλιώς δεν σκέφτονται το ζήτημα όσο δεν υπάρχει πλειοψηφία δύο τρίτων, μπορούμε να καταψηφίσουμε την απαλλαγή τουλάχιστον με σχετική πλειοψηφία. Δεν σας πέρασε καθόλου από το νου, κατά τη διάρκεια των πολιτικών σας συλλογισμών, ότι η ενδεχομένως καλοπροαίρετη επιστολή σας του Δεκεμβρίου του περασμένου έτους πιθανόν να είχε αρνητική επίδραση σε πολλούς βουλευτές;
<P>
Αισθάνθηκα καλά όταν είπατε ότι προσωπικά αναλαμβάνετε το μερίδιο της ευθύνης που σας αναλογεί. Πολύ θα ήθελα να ακούσω περισσότερα τέτοια λόγια. Δεν θα ήταν άραγε δυνατό η Επιτροπή, ως συλλογικό όργανο, να πει: μάλιστα, πολλά πράγματα πήγαν στραβά, αλλά και το Κοινοβούλιο - και θα το δεχόμουνα ακόμη κι αυτό - δεν ασκούσε πάντοτε τον καλύτερο δυνατό έλεγχο.
<P>
Διαμαρτυρίες
<P>
Πρέπει κάποτε να το πούμε καθαρά: μάλιστα, αναλαμβάνουμε την ευθύνη μας για ό, τι πήγε στραβά.
<P>
Χειροκροτήματα
<P>
Και χρειαζόμαστε σαφείς προτάσεις για μία αλλαγή. Τώρα κάνατε προτάσεις, γιατί όμως δεν τις κάνατε νωρίτερα; Σε κάθε κρίση ενυπάρχει και η ευκαιρία για μία καινούργια αρχή, αυτό όντως ισχύει. Δεν εκμεταλλευόμαστε όμως πάντοτε την κρίση για μια καινούργια αρχή. Τώρα μας δίνεται μία ευκαιρία, αλλά πιστεύω ότι μέχρι την Πέμπτη μπορεί και πρέπει να προστεθούν μερικά πράγματα.
<P>
Χειροκροτήματα

<SPEAKER ID=31 NAME="Theato">
Κύριε Πρόεδρε, Πρόεδρε κ. Santer, καταρχάς θα ήθελα να σας ευχαριστήσω για τα καλά σας λόγια, τα οποία περιμέναμε πολύ καιρό, ίσως - και στο σημείο αυτό θα συμφωνήσω με το συνάδελφό μου κ. Gφrlach - ίσως να τα περιμέναμε υπερβολικά πολύ καιρό. Η εμπιστοσύνη, για την οποία είπατε τόσα πολλά και την οποία όλοι υπολογίζουμε, δοκιμάστηκε σκληρά και μερικά ζητήματα παραμένουν ανοιχτά. Είναι πια δύσκολο για πολλούς να δείξουν προκαταβολικά εμπιστοσύνη. Ούτε η Επιτροπή Ελέγχου του Προϋπολογισμού και οπωσδήποτε ούτε η πολιτική μου ομάδα θέλησαν ποτέ να χρησιμοποιήσουν κάποιο καταστροφικό μέσο εναντίον σας, αλλά αντιθέτως μόνο κάποιο εποικοδομητικό μέσο, στο πλαίσιο του οποίου θα μπορούσαν να αναμορφωθούν πράγματα που αναγνωρίσθηκαν ως εσφαλμένα και κλόνισαν την εμπιστοσύνη ως ένα βαθμό. Πιστεύω ότι από κοινού έχουμε ακόμα τη δυνατότητα να τα καταφέρουμε. Ως εκ τούτου, θεωρώ ότι η ψήφος εμπιστοσύνης δεν αποτελεί λύση, πρέπει να ξαναδημιουργήσουμε συνθήκες εμπιστοσύνης. Είναι λυπηρό το γεγονός ότι τα πράγματα έφτασαν στο σημείο αυτό και αναβάλαμε την απαλλαγή, ότι σας θέσαμε προθεσμία να δώσετε εξηγήσεις για τις εξελίξεις στην Επιτροπή και αξιώσαμε να μάθουμε όλη την αλήθεια. Έτσι έπρεπε να αισθανθούμε και έτσι αισθανθήκαμε.
<P>
Τα θέματα που ακόμα εκκρεμούν πρέπει να ξεκαθαριστούν, καθώς είναι και για μας εξίσου άσχημο να ακούμε και να διαβάζουμε καθημερινά ότι πάλι κάτι δεν πάει σωστά. Εμείς είμαστε το όργανο ελέγχου. Τα καθήκοντά μας ως Κοινοβούλιο έχουν αυξηθεί. Αποκτήσαμε μεγαλύτερη αυτοπεποίθηση και δικαίως, καθώς εκλεγόμαστε άμεσα από τους πολίτες της Ευρωπαϊκής Ένωσης για τον λόγο αυτό. Αναλαμβάνουμε αυτή την ευθύνη, αλλά χρειαζόμαστε και μία ισχυρή Επιτροπή, καθώς επίκεινται σημαντικά προβλήματα τα οποία αναφέρατε κι εσείς.
<P>
Πρόεδρε κ. Santer, αποδεχτήκατε ορισμένα σημεία του προγράμματος που επεξεργάστηκε η Επιτροπή Ελέγχου του Προϋπολογισμού και εξέθεσε ο εισηγητής μας, κ. Elles, το οποίο δυστυχώς δεν μπόρεσε να τεθεί σε ψηφοφορία. Για να σας δώσω να καταλάβετε, θα ήθελα να θέσω ως κριτήρια τέσσερα ερωτήματα, στα οποία, κατά την άποψή μου, πρέπει να είστε σε θέση να μου δώσετε ολοκληρωμένες απαντήσεις. Μπορείτε να μας υποβάλετε τον κατάλογο με τις 27 περιπτώσεις όπου η ΟΣΚΠΑ διεξάγει έρευνες; Γνωρίζουμε μόνο τις πέντε και μάλιστα μόνο ορισμένες λεπτομέρειες. Τι γίνεται με τις υπόλοιπες; Μπορείτε να μας πείτε αν θα λάβουμε απάντηση στην επιστολή που έστειλε η Επιτροπή Ελέγχου του Προϋπολογισμού τον Νοέμβριο στην κ. Cresson, μετά από κοινή συνεδρίαση που είχε πολύ ανοιχτό χαρακτήρα; Εντούτοις έμειναν πολλά ερωτήματα αναπάντητα. Στην επιστολή αυτή, δυστυχώς, δεν δοθεί μέχρι σήμερα απάντηση.
<P>
Χειροκροτήματα
<P>
Πάντως φτάνουν άλλες πληροφορίες, έστω και αργά. Μπορείτε να μου πείτε αν πρόκειται να αποσύρετε την πρόταση Olaf, επειδή δεν είναι συμβατή με όσα επεξεργαστήκαμε και ψηφίσαμε; Είπατε ότι θα συνεργαστούμε. Αυτό το εκλαμβάνουμε ως προσφορά, καθώς θεωρούμε ανέφικτη την πρότασή σας στη σημερινή της μορφή, επειδή αποδυναμώνει τις αρμοδιότητες για την καταπολέμηση της απάτης, αντί να τις ενισχύει.
<P>
Για να κλείσω: τί γίνεται με τη διαβίβαση των υποθέσεων στις δικαστικές αρχές; Μπορείτε να μας πείτε αν έχουν στο μεταξύ διαβιβασθεί στο δικαστήριο, σύμφωνα με την τριπλή απόφαση του Κοινοβουλίου; Όλα αυτά αποτελούν για μένα λυδία λίθο. Νομίζω, κ. Santer, ότι είναι σωστό να σας τα εκθέσω. Ανάλογη με την απάντησή σας θα είναι και η αντίδρασή μας.
<P>
Χειροκροτήματα

<SPEAKER ID=32 LANGUAGE="EN" NAME="Jackson">
Κύριε Πρόεδρε, σχετικά με ένα θέμα διαδικασίας. Παρακολούθησα το σημείο που έθιξε η κυρία Lalumiθre νωρίτερα απόψε. Δήλωσε ότι ένα από τα προβλήματα αυτής της συζήτησης είναι το γεγονός ότι κατηγορούνται άνθρωποι χωρίς να τους δίδεται η δυνατότητα να υπερασπιστούν τους εαυτούς τους. Μήπως θα μπορούσατε να αποφανθείτε εάν θα ήταν δυνατό, ακόμη και εντός των πλαισίων της συλλογικότητας, οι δύο Επίτροποι που κατονομάζονται στην πρόταση ψηφίσματος του κ. Cox, οι οποίοι προσδιορίζονται ως οι κατά μεγάλο βαθμό υπεύθυνοι για πολλά από τα προβλήματα με τα οποία ασχολούμαστε, να δώσουν εξηγήσεις απόψε στο Κοινοβούλιο;
<P>
Χειροκροτήματα
<P>
Τα μάτια του κόσμου είναι στραμμένα επάνω μας. Τώρα, είναι σίγουρα η καταλληλότερη στιγμή για την κυρία Cresson και για τον κ. Marin να πουν τί πήγε στραβά, κατά πόσον γνώριζαν επ' αυτού και γιατί δεν έκαναν τίποτα γι' αυτό.
<P>
Χειροκροτήματα

<SPEAKER ID=33 NAME="Πρόεδρος">
Κυρία Jackson, όπως γνωρίζετε, οι κύριοι Επίτροποι μπορούν να λάβουν το λόγο όποτε το κρίνουν κατάλληλο, και βεβαίως όποτε οι ίδιοι το ζητούν. Δεν είναι το Κοινοβούλιο αυτό το οποίο μπορεί να τους αναγκάσει να παρέμβουν.
<P>
Θέλω επίσης να επισημάνω ότι δεν διεξάγουμε κανενός είδους ποινική δίκη, αλλά ασχολούμαστε με ένα πρόβλημα πολιτικής ευθύνης και φυσικά εναπόκειται σε εκείνους να χρησιμοποιήσουν τη δυνατότητα παρέμβασης ή όχι, όπως το κρίνουν ενδεδειγμένο κατά περίπτωση.
<P>
Το λόγο έχει για τρία λεπτά ο κ. Cox.

<SPEAKER ID=34 LANGUAGE="EN" NAME="Cox">
Κύριε Πρόεδρε, θα ήθελα να πω πρώτα στον Πρόεδρο της Επιτροπής ότι η Ομάδα μου θα μελετήσει τις λεπτομέρειες των όσων μας πρότεινε απόψε. Επισημαίνω ότι με αρκετή πειθώ και με πολύ δίκιο από την πλευρά του μας απαρίθμησε πολλά από τα επιτεύγματα του Σώματος του οποίου έχει το προνόμιο να ηγείται, ως πρόεδρος. Ωστόσο, είμαι υποχρεωμένος να πω ότι σε σχέση με τα υπό εξέταση θέματα, που αφορούν την απάτη, τη διαφθορά και την κακοδιαχείριση, η σημερινή παρέμβασή του πολύ απέχει από το να αποτελεί κατόρθωμα.
<P>
Η ειρωνεία, κύριε Πρόεδρε της Επιτροπής, είναι ότι αναφέρετε - χωρίς ωστόσο καμία ειρωνεία από την πλευρά σας - τον επιπλέον όγκο δουλειάς που διεξάγεται σε ό, τι αφορά την απάτη υπό την αιγίδα της ΟΣΚΠΑ. Καυχιέστε - και αυτό είναι θετικό - ότι εξετάζουμε το περιεχόμενο 950 υποθέσεων. Χαιρετίζω το γεγονός ότι δεν παραμερίζουμε τέτοια θέματα, όπως γινόταν παλιότερα. Αλλά καθώς δεν εκφράζεται ίχνος αμηχανίας, αυτό δημιουργεί υποψίες για ένα φοβερό επίπεδο συστηματικής απάτης, κακοδιαχείρισης και διαφθοράς.
<P>
Μας λέτε σήμερα πόσο σας ενθαρρύνει το Ευρωπαϊκό Κοινοβούλιο και πόσο προσφέρει στην Επιτροπή σας κίνητρα για να προωθήσετε το πρόγραμμα των μεταρρυθμίσεων. Γιατί όμως δεν μας το είπατε αυτό τον περασμένο Μάρτιο; Γιατί δεν μας το είπατε αυτό στο διάστημα μεταξύ Μαρτίου και Δεκεμβρίου; Γιατί δεν μας το είπατε πριν από την ψηφοφορία τον Δεκέμβριο; Γιατί θα πρέπει πάντοτε να σύρεστε εδώ ως Σώμα και ως Πρόεδρος, στο εδώλιο της δημόσιας λογοδοσίας;
<P>
Χειροκροτήματα
<P>
Στα πλαίσια αυτής της συζήτησης, κύριε Πρόεδρε της Επιτροπής, όπως είπα και προηγουμένως, η Ομάδα μου θεωρεί ότι αυτή είναι μια ευρύτερη συζήτηση και δεν αφορά μόνο τα ερωτήματα για τον προϋπολογισμό του 1996. Εσείς επιλέξατε το πεδίο. Εσείς επιμείνατε στο ευρύτερο πλαίσιο. Εσείς επιμείνατε, ως Επιτροπή, ότι θα έπρεπε να προχωρήσουμε σε πρόταση μομφής. Μένω έκπληκτος από την απουσία αναφοράς έστω και μίας μόνο λέξης για το πρόγραμμα ECHO. Δεν μπορεί να μην γνωρίζετε τη σημασία του για ορισμένους ανθρώπους εδώ απόψε.
<P>
Όσον αφορά τον αγώνα για την καταπολέμηση της απάτης προτείνατε μία νέα υψηλού επιπέδου ομάδα, η οποία θα επιτελέσει το έργο της μέχρι το τέλος Μαρτίου. Και πάλι ερωτώ, γιατί θα πρέπει να περιμένουμε μία κρίση για να αναλάβουμε δράση; Αναφερθήκατε στο γεγονός ότι υπάρχουν κενά και ότι επιθυμείτε να τα αντιμετωπίσετε, αλλά το μεγαλύτερο κενό αφορά την προθυμία του Σώματος της Επιτροπής να έρχεται εδώ στο Κοινοβούλιο πάντοτε με ανοικτό, διαφανή και σαφή τρόπο.
<P>
Υπάρχει μία λεπτομέρεια με την οποία θα ήθελα να τελειώσω.
<P>
Θα ήθελα να παραθέσω την πρότασή σας σχετικά με το Γραφείο Τεχνικής Βοήθειας (ΓΤΒ) για το πρόγραμμα Leonardo και αναφέρω: «η επιδίωξη ή όχι της συνεργασίας με το εν λόγω ΓΤΒ θα εξαρτηθεί από τη δραστική βελτίωση της διαχείρισής του.»
<P>
Θα ήθελα να το συγκρίνω αυτό με την έκθεση λογιστικού ελέγχου για το ίδιο ΓΤΒ. Με δεδομένα τα συνολικά αποτελέσματα αυτού του λογιστικού ελέγχου: « Η ομάδα ελέγχου προτείνει η ΓΔ XXII να επανεξετάσει σοβαρά το ζήτημα της συνέχισης του ΓΤΒ.» Πώς μπορεί ο Πρόεδρος Santer να είναι τόσο ήπιος!
<P>
Χειροκροτήματα

<SPEAKER ID=35 LANGUAGE="FR" NAME="Giansily">
Κύριε Πρόεδρε, αγαπητοί συνάδελφοι, αυτά τα τρία τελευταία έτη το Ελεγκτικό Συνέδριο αρνήθηκε τη δήλωση αξιοπιστίας, θεωρώντας ότι αυτή δεν θα μπορούσε να δοθεί εξαιτίας της αβεβαιότητας την οποία είχε το Ελεγκτικό Συνέδριο για τον τελικό προορισμό ενός μέρους των κονδυλίων.
<P>
Επομένως, ήταν αναμενόμενη η άρνηση χορήγησης απαλλαγής, γεγονός που συνέβη εδώ και τρεις εβδομάδες.
<P>
Κύριε Πρόεδρε της Επιτροπής, ήρθατε συνοδευόμενος από το σύνολο των Επιτρόπων σας, γεγονός το οποίο επιδοκιμάζω, για να καταδείξετε, μου φαίνεται, ξεκάθαρα τη συνοχή και την αλληλεγγύη της ομάδας σας· η ομάδα μας θα εξετάσει με προσοχή κατά την προσεχή συνεδρίασή της την αγόρευση που μόλις ολοκληρώσατε και η οποία μας διανεμήθηκε.
<P>
Κύριε Πρόεδρε της Επιτροπής, φοβάμαι ότι δεν ερμηνεύσατε σωστά το μήνυμα που σας έστειλε αυτό το Σώμα στις 17 Δεκεμβρίου. Η αλήθεια είναι ότι η κοινή γνώμη δεν υποστηρίζει πια αυτό που στη διπλωματική γλώσσα ονομάζεται διακανονισμός, όπως κατέδειξε η υπόθεση Pιrilux, και ότι η Επιτροπή, όπως η γυναίκα του Καίσαρα, οφείλει να είναι άμεμπτη. Από τη στιγμή που επιβεβαιώθηκε ότι υψηλά ιστάμενοι υπάλληλοι βρέθηκαν ένοχοι για καταχρήσεις, έπρεπε να επισπευθεί αμέσως η διαδικασία μίας ισχυρής και δυναμικής έρευνας και να παύσουν οι φήμες πριν διογκωθούν μέχρι του σημείου να γίνουν αξιόπιστες.
<P>
Κατά την άτυπη συνεδρίαση των συντονιστών της Επιτροπής Ελέγχου του Προϋπολογισμού και όταν τον περασμένο Σεπτέμβριο ο Τύπος κατηγόρησε ορισμένους Επιτρόπους, το είχα ήδη πει: η Επιτροπή θα πρέπει να δράσει γρήγορα και δυναμικά, και προσθέτω ότι θεωρώ απεχθή τη μέθοδο της ανώνυμης τροφοδότησης του Τύπου. Το τεκμήριο της αθωότητας ισχύει ακόμη στην Ευρώπη και οι ευρωπαίοι Επίτροποι, όπως όλοι οι πολίτες της Ευρώπης, έχουν δικαίωμα στον σεβασμό της επαγγελματικής τους ακεραιότητας.
<P>
Όταν, μετά το πέρας της αποστολής που πραγματοποιήθηκε στις 21 του περασμένου Φεβρουαρίου στο Σεράγεβο, με επικεφαλής τον Tom Spencer, όπου συμμετείχαμε η Edith Mόller και εγώ, σας αποστείλαμε μία αυστηρή επίπληξη μέσω της έκθεσης συμπερασμάτων που συντάξαμε, ο Επίτροπος κ. Van den Broek, ο οποίος είναι παρών, προέβη σε ορισμένες παραχωρήσεις ακόμη και αν αυτές δεν μας φάνηκαν ικανοποιητικές. Μας προτάθηκε ένας νέος κανονισμός, έγινε μία προσπάθεια αποκέντρωσης και βρέθηκε μία μέση οδός μεταξύ αυτού που γινόταν τότε και αυτού που επιθυμούσε το Κοινοβούλιο.
<P>
Μακάρι να είχατε ακολουθήσει το παράδειγμά του όταν άρχισαν να μαζεύονται τα σύννεφα, προτείνοντας αμέσως συγκεκριμένα και δυναμικά μέτρα. Κύριε Πρόεδρε, επιτρέψτε μου αφού σας άκουσα να σας μεταφέρω την απογοήτευσή μας. Προσωπικά, θεωρώ ότι η πρόταση μομφής είναι ένα πρόωρο και δυσανάλογο όπλο σε σχέση με τις κατηγορίες που μπορούν να σας προσαφθούν, πολύ περισσότερο δε εφόσον δεν έχει χυθεί άπλετο φως στην υπόθεση και στη συγκεκριμένη περίπτωση η κυρία Green έκανε τα πράγματα χειρότερα πιστεύοντας ότι σπεύδει να σας βοηθήσει.
<P>
Οι περισσότεροι από μας ευχόμαστε η Επιτροπή Ελέγχου του Προϋπολογισμού να συνεχίσει το έργο της και η Diemut Theato και ο James Elles να μπορέσουν να ασκήσουν πραγματικά το αξίωμά τους σε σχέση με την Επιτροπή. Ωστόσο, αφού βρισκόμαστε σε μία έκτακτη κατάσταση, αναμέναμε από την πλευρά σας και έκτακτα μέτρα, τα οποία όμως δεν ακούσαμε. Η Ομάδα μου θα αποφασίσει την Τετάρτη εάν την ικανοποιούν οι εξηγήσεις σας.

<SPEAKER ID=36 LANGUAGE="PT" NAME="Miranda">
Κύριε Πρόεδρε, θα είμαι πολύ σύντομος. Πρώτα απ' όλα, θα επισημάνω, αναφορικά με το σύνολο των ζητημάτων που έθιξε ο Πρόεδρος Santer, ότι δίνουν σχεδόν την εντύπωση ότι πρόκειται για ένα νέο πρόγραμμα και πως, γι' αυτόν ακριβώς το λόγο, θεωρούμε ότι αυτό βρίσκεται πέρα από κάθε λογική και είναι κάπως παράκαιρο. Και γιατί το λέω αυτό; Πρώτον, διότι - όπως άλλωστε έχει ήδη επισημανθεί - η συγκεκριμένη δέσμη των οκτώ μέτρων που μας παρουσιάζει, δεν συγκαταλέγονται στο πρόγραμμά του και, ταυτόχρονα, όπως γνωρίζουμε, δεν θα είναι η παρούσα Επιτροπή, αλλά ίσως ούτε καν ο σημερινός Πρόεδρος, αυτοί που θα παρουσιάσουν στο Κοινοβούλιο ένα επόμενο πρόγραμμα. Έχω την εντύπωση ότι είναι κάπως άκαιρο.
<P>
Κατά δεύτερον, θα ήθελα να υπογραμμίσω το εξής: είναι γεγονός ότι έχουμε την παρουσίαση οκτώ μέτρων, ή καλύτερα θα έλεγα οκτώ τομέων παρέμβασης. Εν πάση περιπτώσει όμως, δεν μπορώ να μην επισημάνω ότι όση λεπτολογία και αν διακρίνουμε στον καθέναν από τους προαναφερόμενους τομείς και στα προτεινόμενα μέτρα για τον κάθε συγκεκριμένο τομέα, τελικώς δεν διαπιστώνουμε και πολύ περιεχόμενο. Βλέπουμε πολύ λίγα πράγματα. Συναντάμε καλές προθέσεις, εξαιρετικά καλές προθέσεις που αφορούν οκτώ διαφορετικούς τομείς, αλλά εν τέλει δεν βλέπουμε να προωθούνται πολύ συγκεκριμένα μέτρα στο πλαίσιο καθενός εξ αυτών των τομέων.
<P>
Αλλά υπάρχει και κάτι άλλο που θα επιθυμούσα επίσης, εν πάση περιπτώσει, να τονίσω, κάτι που μας προξενεί κάποια απογοήτευση και είναι το εξής: πέρα από τα ουσιαστικά μέτρα που έρχεται να μας παρουσιάσει ο Πρόεδρος Santer, αναμέναμε επίσης να ακούσουμε συγκεκριμένες και αντικειμενικές απαντήσεις στα συγκεκριμένα και αντικειμενικά προβλήματα τα οποία εξετάζουμε την παρούσα στιγμή. Με άλλα λόγια, προέκυψαν καταστάσεις ιδιαίτερα επίκαιρες, καταστάσεις που καθόρισαν την άρνησή μας να χορηγήσουμε την απαλλαγή, στις οποίες επιβάλλεται να δοθεί μία απάντηση. Και θα επιθυμούσαμε να μάθουμε εάν η Επιτροπή προτίθεται ή όχι να δώσει στα συγκεκριμένα προβλήματα άλλες απαντήσεις από εκείνες που έχει ήδη δώσει και που το Κοινοβούλιο έκρινε ανεπαρκείς και που, γι' αυτόν ακριβώς το λόγο, αποφάσισε να μη χορηγήσει την απαλλαγή. Ιδού ποιο είναι το ζήτημα που τίθεται, ένα ζήτημα για το οποίο, βεβαίως, επίσης απαιτούμε μία απάντηση.

<SPEAKER ID=37 LANGUAGE="NL" NAME="Aelvoet">
Κύριε Πρόεδρε, παρακολουθώντας τα λόγια του προέδρου κ. Santer εν μέσω αυτής της κρίσης, ομολογώ ότι μερικές στιγμές παραξενεύτηκα. Δεν πρόκειται τώρα για επιφανειακή συζήτηση για συνεννοήσεις, για συμφωνίες σχετικά με τρόπους καλύτερης αντιμετώπισης των πραγμάτων. Στην πραγματικότητα τώρα τίθεται το ερώτημα: ποια πολιτική ανάλυση δίνει η ίδια η Επιτροπή για τη θέση στην οποία βρέθηκε; Ποιος ευθύνεται τελικά για όσα πήγαν στραβά; Πώς το εξηγούν; Και δεν έσω λάβει ικανοποιητική απάντηση. Έχει δίκιο η κυρία Theato όταν λέει ότι μόνον υπό πίεση, και μάλιστα υπό έντονη πίεση, διατίθεται η Επιτροπή να δώσει στοιχεία - και ίσως ούτε τότε. Θα πρέπει να μελετήσουμε τα κείμενα. Πάντως, παραμένει το αίσθημα ότι δεν παίρνουν το Κοινοβούλιο στα σοβαρά διότι είμαστε συνυπεύθυνοι.
<P>
Δεύτερον, σε ότι αφορά τον κ. Van Buitenen, θεωρώ γελοίο τον ισχυρισμό ότι επιζητεί τη δημοσιότητα, επειδή μετά από τόσες και τόσες προσπάθειες απευθύνθηκε στο Κοινοβούλιο. Πιστεύω ότι το Κοινοβούλιο περιμένει όντως μια χειρονομία καλής θελησης προς ένα άτομο που δεν ήθελε τίποτε άλλο παρά να λειτουργήσει σωστά η Επιτροπή.
<P>
Τέλος, μία επιτροπή εμπειρογνωμόνων που θα παρουσιάσει προτάσεις μόλις τον Μάιο μήνα, θα εργαστεί για την επόμενη Επιτροπή και όχι για την παρούσα Επιτροπή. Μείναμε λοιπόν με την όρεξη.

<SPEAKER ID=38 LANGUAGE="FR" NAME="Lalumiθre">
Κύριε Πρόεδρε της Επιτροπής, μας θέτετε ενώπιον ενός συνειδησιακού διλήμματος. Αφού σας άκουσα, διαπιστώνω σαφώς τις καλές σας προθέσεις και την ταυτότητα του στόχου σας: την αποκατάσταση της εμπιστοσύνης, της εμπιστοσύνης στην Επιτροπή. Διαπιστώνω επίσης σαφώς ότι η αναφορά σας - με λευκές αποχρώσεις στις επιτυχίες και με γκρίζες, αν όχι μαύρες, στις αδυναμίες - περιέχει επίσης δεσμεύσεις και υποσχέσεις. Θα τις εξετάσουμε πολύ προσεκτικά. Αλλά ο απολογισμός των όσων έχουν ήδη γίνει εδώ και τέσσερα χρόνια δεν είναι συγκεκριμένος και βλέπω καλά τους δισταγμούς των μελών της Ομάδας μου. Στην πραγματικότητα, κατά κάποιο τρόπο θα επιλέξουμε μεταξύ των μειονεκτημάτων. Και επαναλαμβάνω αυτό που μόλις είπα, θα επιλέξουμε αυτό που θα μας φανεί καλύτερο ή το λιγότερο κακό για να αποκαταστήσουμε την εμπιστοσύνη και να εδραιώσουμε, εάν αυτό μπορεί να γίνει, την Επιτροπή μας.
<P>
Η ψηφοφορία για την πρόταση μομφής είναι ένας υπέροχος πειρασμός, αλλά αναμφίβολα δεν αποτελεί σήμερα το πλέον κατάλληλο μέσο, λαμβάνοντας υπόψη όλες τις συνθήκες που αναφέρθηκαν προηγουμένως. Αλλά, τι κρίμα, κύριε Πρόεδρε, που περιμένατε τόσον καιρό. Δεν θα βρισκόμασταν σήμερα εδώ εάν η Επιτροπή είχε αντιδράσει γρήγορα, ειλικρινά και σθεναρά.

<SPEAKER ID=39 LANGUAGE="DA" NAME="Sandbζk">
Κύριε Πρόεδρε, την Πέμπτη μας δίνεται μια ιστορική ευκαιρία να δώσουμε στη δημοκρατία τη σημασία που της αξίζει στο πλαίσιο της κοινοτικής συνεργασίας. Το Κοινοβούλιο αδιαλείπτως αγωνίζεται να αποκτήσει περισσότερη ισχύ, συγχρόνως όμως έχει μέχρι τώρα παραμελήσει τον ελεγκτικό του ρόλο, τον μόνο ρόλο που πρέπει να διατηρήσει. Κούφιες απειλές και διαξιφισμούς είχαμε και με το παραπάνω. Το Κοινοβούλιο έχει φωνάξει «έρχεται ο λύκος» τόσες πολλές φορές που πλέον μπορεί να θεωρηθεί συνυπεύθυνο για το γεγονός ότι η Επιτροπή νομίζει ότι μπορεί να κάνει ό, τι θέλει. Δεν με εντυπωσιάζει καθόλου η ομολογία του κ. Santer, διότι υποσχέσεις ότι θα βελτιωθούν ακούμε με το κιλό κάθε φορά που ο προϋπολογισμός παρουσιάζει πρόβλημα, και μάλιστα ως προς αυτό, ο κ. Santer λέει ότι ακόμη δεν έχουν κατά νου να αναλάβουν την ευθύνη για όσα έχουν συμβεί στο παρελθόν. Ως εκ τούτου, εκτός από την περίπτωση που η Επιτροπή μας στείλει καλύτερα δείγματα γραφής πριν την Πέμπτη, συνεχίζω να είμαι της άποψης ότι πρέπει να ψηφίσουμε υπέρ της μομφής. Αυτό θα απαιτούν από εμάς οι εκλογείς μας.

<SPEAKER ID=40 LANGUAGE="DE" NAME="Hager">
Κύριε Πρόεδρε, αρχικά, μετά την άρνηση χορήγησης απαλλαγής, δεν θεωρούσα ότι μία πρόταση μομφής θα είχε πραγματικές πιθανότητες επιτυχίας. Πολλοί συνάδελφοι θέλησαν με τον τρόπο αυτό απλά και μόνο να τιμωρήσουν κατά κάποιο τρόπο την Επιτροπή. Στο μεταξύ όμως, η έλλειψη ευαισθησίας στη στάση της Επιτροπής και άλλα περιστατικά που έγιναν γνωστά άλλαξαν την εικόνα και η ψήφος υπέρ της πρότασης δυσπιστίας αγγίζει τα όρια του πιθανού. Αξίζει να σημειωθεί ότι ο κ. Πρόεδρος της Επιτροπής, προκαταλαμβάνοντας το αποτέλεσμα της ψηφοφορίας, έκρινε ότι η συναίνεση στην πρόταση μομφής χωρίς ειδική πλειοψηφία ισχύει ως απόδειξη εμπιστοσύνης.
<P>
Χαρακτηριστική είναι και η στάση της Ομάδας του Ευρωπαϊκού Σοσιαλιστικού Κόμματος, η οποία, αντιστρέφοντας τα μέσα που διαθέτουμε, θέλει να μετατρέψει την πρόταση μομφής σε ψήφο εμπιστοσύνης. Το Ευρωπαϊκό Κοινοβούλιο πρέπει να ασκεί έλεγχο με ευσυνειδησία και να λαμβάνει υπόψη του μόνο πραγματικά στοιχεία και γεγονότα και να μην επηρεάζεται από καμία κομματική λογική. Τα πραγματικά γεγονότα τα έχουμε όμως, κατά τη γνώμη μας, μπροστά μας. Μιλάνε μία γλώσσα που δεν χωράει παρερμηνείες - και μάλιστα μετά από τη σημερινή δήλωση του Προέδρου της Επιτροπής - και απαιτούν να υπάρξουν συνέπειες.
<P>
Αν εμείς, σε αυτήν την κατάσταση, δεν προβάλλουμε τα συμφέροντα των πολιτών, η εμπιστοσύνη τους στα θεσμικά όργανα της Ένωσης θα μειωθεί περαιτέρω και το Ευρωπαϊκό Κοινοβούλιο θα χάσει την αξιοπιστία του και θα απομακρυνθεί από τους ψηφοφόρους.
<P>
Η υφιστάμενη κατάσταση μου θυμίζει κάτι από το προηγούμενο επάγγελμά μου. Ο ποινικός δικαστής επιδεικνύει, όταν το επιτρέπουν οι περιστάσεις, σχετική επιείκεια. Μαθαίνει όμως πολύ γρήγορα ότι πρέπει να φανεί συνεπής κατά την ανάκληση αυτής της επιείκειας, ώστε να μην φανεί αναξιόπιστος. Η σχέση μεταξύ Ευρωπαϊκού Κοινοβουλίου και Επιτροπής μπορεί να συγκριθεί με αυτό. Το Κοινοβούλιο έδειξε από μακριά το μαστίγιο στην Επιτροπή, αλλά εκείνη Επιτροπή δεν φαίνεται να το έλαβε σοβαρά υπόψη. Έτσι λοιπόν πρέπει το Κοινοβούλιο να συναγάγει τα δικά του συμεράσματα! Το συχνά προβαλόμενο επιχείρημα ότι αυτό δεν γίνεται επειδή είναι απαραίτητη μία ισχυρή Επιτροπή, είναι διπλή ανοησία. Κατά πρώτον, αυτό το πρόβλημα ρυθμίζεται στο άρθρο 144, παράγραφος 2 της Συνθήκης, σύμφωνα με το οποίο τα μέλη της Επιτροπής συνεχίζουν να ασκούν τα τρέχοντα καθήκοντά τους μέχρι τον διορισμό των διαδόχων τους.
<P>
Κατά δεύτερον, αν ίσχυε το εν λόγω επιχείρημα, τότε η Επιτροπή θα απολάμβανε απεριόριστες ελευθερίες, κάθε δημοκρατικός έλεγχος θα τίθετο εκτός ισχύος και, τέλος, θα διαταρασσόταν η θεσμική ισορροπία. Εμείς, ως υπέρμαχοι της ελευθερίας, για τους παραπάνω λόγους όχι μόνο θα υποστηρίξουμε την πρόταση μομφής, αλλά θα ενημερώσουμε και τους πολίτες - πρόκειται εξάλλου για τα δικά τους χρήματα - για το πώς ψηφίζουν οι βουλευτές για τους οποίους τα συμφέροντα του κόμματος και των κομματικών τους φίλων έχουν μεγαλύτρη σημασία από εκείνα των ψηφοφόρων. Η σωρεία περιπτώσεων απάτης, νεποτισμού, νοοτροπίας εξυπηρέτησης του ιδίου συμφέροντος και ανικανότητας δεν πρέπει να τύχουν της έγκρισης του Κοινοβουλίου. Όποιος δεν ενδιαφέρεται ειλικρινά να διαλευκάνει όλα αυτά τα μελανά σημεία, έχει χάσει την εμπιστοσύνη μας.

<SPEAKER ID=41 LANGUAGE="NL" NAME="Martens">
Κύριε Πρόεδρε, κύριε Πρόεδρε της Επιτροπής, αξιότιμα μέλη της Επιτροπής, φυσικά η Ομάδα μας θα μελετήσει αύριο τις συγκεκριμένες προτάσεις σας και τις σοβαρές δεσμεύσεις σας και θα καθορίσει ανάλογα τη στάση της. Ως προς το περιεχόμενό τους, πιστεύω ότι όσοι έχουν καλή πίστη θα παραδεχθούν ότι πρόκειται για αξιόλογες προτάσεις. Θα καθορίσουμε λοιπόν στην Ομάδα μας τη στάση μας. Θα ήθελα όμως και μια διευκρίνιση. Κύριε Πρόεδρε της Επιτροπής, δηλώσατε και παραθέτω τα λόγια σας: «vous avez acceptι une part, mais part, de responsabilitι ». Και θέτω το ερώτημα: διατίθενται άραγε και άλλα μέλη της Επιτροπής να αναλάβουν ένα μέρος των ευθυνών; Και αν έχουν λόγους ή επιχειρήματα να μην το κάνουν, διατίθενται να έρθουν εδώ για να υπερασπισθούν τη στάση τους; Πρόκειται για ένα πολύ συγκεκριμένο ερώτημα.

<SPEAKER ID=42 LANGUAGE="DE" NAME="Mόller">
Κύριε Πρόεδρε, κυρίες και κύριοι, κύριε Πρόεδρε της Επιτροπής, συμφωνώ μαζί σας. Το θέμα εδώ έχει να κάνει με την εμπιστοσύνη μεταξύ των δύο θεσμικών μας οργάνων, η οποία προϋποθέτει, νομίζω, σαφή ανάληψη ευθυνών. Ποια είναι η ιστορία; Δύο Επίτροποι κατηγορούνται για σοβαρές παραλείψεις και μπαίνουν στο στόχαστρο της κριτικής. Τί κάνει η Επιτροπή, τί κάνει ο Πρόεδρος της Επιτροπής; Όλοι εσείς που κάθεστε εκεί κάτω, δεν βρήκατε να κάνετε τίποτα καλύτερο, παρά να παριστάνετε το αδιάρρηκτο μέτωπο! Παραβλέπετε όμως το γεγονός, ότι η «ρετσινιά» μπορεί πολύ εύκολα να απλωθεί από τους λίγους στους πολλούς. Εσείς, κυρίες και κύριοι Επίτροποι, χωρίς να υπάρχει ανάγκη, «εξαναγκαστήκατε» στην ανάληψη συλογικής ευθύνης από συναδέλφους σας, οι οποίοι σε μία τουλάχιστον περίπτωση ανακηρύχθηκαν, στο μεταξύ, σε σύμβολο του νεποτισμού στην ΕΕ.
<P>
Χειροκροτήματα
<P>
Αντί να συντάσσεσθε ο ένας δίπλα στον άλλο, θα ήταν προτιμότερο να έχετε το θάρρος να αναλάβετε την πολιτική σας ευθύνη σε αυτή τη διαμάχη. Όσο σωστό και αν είναι η Επιτροπή να συμπεριφέρεται ως συλλογικό όργανο, άλλο τόσο είναι λάθος να προσπαθεί να καλύψει τα λάθη ορισμένων Επιτρόπων και να αποποιείται την πολιτική τους ευθύνη. Με τον τρόπο αυτό γινόσαστε όλοι αναξιόπιστοι! Το ίδιο και εσείς κ. Santer.
<P>
Κάνετε ό, τι είναι απαραίτητο! Δώστε στον κ. Marνn να καταλάβει ότι πρέπει να συναγάγει τα πολιτικά συμπεράσματα, όποια κι αν είναι αυτά!
<P>
Κύριε Marνn, υπάρχουν πολλές δυνατότητες να πει κανείς «sorry, I feel guilty » ή «έκανα λάθος» ή «αναλαμβάνω την ευθύνη». Αποκαλύψτε τις ατασθαλίες στον τομέα της Επιτρόπου κ. Cresson. Ό, τι αντιστοιχεί στην έννοια της ευνοιοκρατίας, δεν πρέπει να περάσει χωρίς έλεγχο, σε πανευρωπαϊκό επίπεδο. Στην περίπτωση Paul van Buitenen, δώστε δείγμα καλής θελήσεως! Η εντιμότητά του αφορούσε την ουσία και όχι την ιεραρχία. Έχετε καιρό μέχρι την Πέμπτη. Αποδείξτε ότι είστε πρόθυμος να αναλάβετε την πολιτική ευθύνη και να σταθείτε στο ύψος των περιστάσεων!
<P>
Χειροκροτήματα

<SPEAKER ID=43 LANGUAGE="NL" NAME="Maes">
Κύριε Πρόεδρε, εκφράζω την προσωπική μου απογοήτευση. Στους λίγους μήνες που υπήρξα μέλος του Κοινοβουλίου και της Επιτροπής Ελέγχου του Προϋπολογισμού, διαπίστωσα ότι το Κοινοβούλιο καταβάλλει μεγάλες προσπάθειες για να διερευνήσει πού πάνε στραβά τα πράγματα. Χάρη σε αυτές τις προσπάθειες μπόρεσα εγώ, και μπορούν όλοι οι πολίτες της Ευρώπης να διαπιστώσουν ότι υπάρχουν κάποιες ομοιομορφίες. Πάντα το ίδιο συμβαίνει. Δημιουργούνται φαιές ζώνες στις οποίες γίνονται πράγματα που δεν θα μπορούσαν να γίνουν σε καμία από τις χώρες μας. Και πάντα τα κουκουλώνετε. Όταν βγαίνει κάτι στη φόρα, είναι επειδή δημοσιεύθηκε κάποιο άρθρο στον Τύπο. Και τότε μόνον ένα μέτρο παίρνετε - όταν νομίζετε ότι γνωρίζετε την πηγή της δημοσίευσης και της πληροφορίας. Και αυτό το άτομο το πλήττετε κατά τον βαρύτερο τρόπο. Ας μιλήσουμε για ευθύνες, που σήμερα πρόκειται για τις δικές σας ευθύνες, για ευθύνες της Επιτροπής στο σύνολό της για όλα όσα πήγαν στραβά και καταγγέλθηκαν στο Κοινοβούλιο. Έχω την εντύπωση, κύριε Πρόεδρε, ότι τα όσα υποσχεθήκατε σήμερα για άλλη μια φορά δεν θα ικανοποιήσουν κανέναν από τους ευρωπαίους πολίτες. Θέλουμε περισσότερη Ευρώπη, αλλά μια Ευρώπη δημοκρατική με μια Επιτροπή που λογοδοτεί και ελέγχεται δημοκρατικά και με ένα Κοινοβούλιο που έχει το σθένος να το πράξει.

<SPEAKER ID=44 LANGUAGE="NL" NAME="Blokland">
Κύριε Πρόεδρε, κι εγώ δοκίμασα βαθειά απογοήτευση από την απάντηση του Προέδρου της Ευρωπαϊκής Επιτροπής. Τα επιχειρήματά του αγνοούν πλήρως την ουσία της καταγγελίας μας. Θέλουμε μέτρα κατά των Επιτρόπων και των υψηλά ιστάμενων στελεχών που ευθύνονται κατά κύριο λόγο για την ακή οικονομική διαχείριση της Επιτροπής σε ορισμένους τομείς. Η πρόταση ψηφίσματος της Ομάδας των Φιλελευθέρων είναι απόλυτα σαφής στο θέμα αυτό.
<P>
Ασφαλώς δεν αρνούμαι ότι η Ευρωπαϊκή Επιτροπή δούλεψε σκληρά και είχε αποτελέσματα. Τώρα όμως δεν κάνουμε πολιτική αξιολόγηση. Τώρα τίθεται το θέμα εάν η Ευρωπαϊκη Επιτροπή διατίθεται να καθαρίσει την δυσοσμία της διαφθοράς. Η υπόνοια αξιόποινων πράξεων, ο νεποτισμός και η κακή διαχείριση δεν μπορούν να κουκουλωθούν με την επίκληση πολιτικών επιτυχιών. Το Ευρωπαϊκό Ελεγκτικό Συνέδριο και η Επιτροπή Ελέγχου του Προϋπολογισμού έφεραν στο φως αρκετά στοιχεία ώστε να απαιτήσουμε μέτρα εξυγίανσης. Εάν όχι, δεν μας μένει παρά να υποστηρίξουμε την πρόταση μομφής.

<SPEAKER ID=45 LANGUAGE="SV" NAME="Holm">
Κύριε Πρόεδρε, η απόφαση να μη χορηγηθεί απαλλαγή ελήφθη τον Δεκέμβριο, για εξαιρετικούς λόγους. Υπολόγιζα ότι η Επιτροπή θα παρουσίαζε ένα φιλόδοξο και καλό πρόγραμμα. Είναι κρίμα να χρειάζονται τόσο σκληρά μέσα όπως η υποβολή πρότασης μομφής, για να ενεργήσει η Επιτροπή. Αυτό που τώρα παρουσιάστηκε είναι, νομίζω, κάπως ισχνό και, εκτός αυτού, δεν έγινε αναφορά στα μεγάλα θέματα στα οποία είχαμε ασκήσει κριτική, π.χ. το ECHO και η ασφάλεια σε σχέση με την πυρηνική ενέργεια. Θα επιθυμούσα να μου δοθούν κάποιες απαντήσεις όσον αφορά το τί σκοπεύετε να κάνετε γι' αυτό.
<P>
Θεωρώ, περαιτέρω, ότι κατά κάποιο τρόπο δεν στέκει το επιχείρημα του κ. Santer ότι η αιτία της απόλυσης του υπαλλήλου ήταν ότι τα έγγραφα που παρέδωσε ήταν απόρρητα. Υπάρχουν, πράγματι, έγγραφα της Επιτροπής που είναι δημόσια; Τα πάντα υπόκεινται σε καθεστώς απορρήτου! Αυτό είναι το μεγάλο πρόβλημα, ότι δηλαδή δεν υπάρχει αρκετή διαφάνεια. Θα επιθυμούσα να υπήρχαν περισσότερα συγκεκριμένα μέτρα, ώστε να επιτευχθεί η αύξηση της διαφάνειας και η βελτίωση της πληροφόρησης προς το Κοινοβούλιο. Αυτό δε απαιτείται για να δώσω ψήφο εμπιστοσύνης την Πέμπτη στην Επιτροπή. Ελπίζω δε, ότι οι Επίτροποι που κατηγορούνται θα δώσουν εξηγήσεις για τις ευθύνες τους σε όσα συνέβησαν.

<SPEAKER ID=46 NAME="Cresson">
Κύριε Πρόεδρε, θα ήθελα να απαντήσω στην κυρία Theato, η οποία μου έθεσε ένα ερώτημα πριν από λίγο. Παρουσιάστηκα, πράγματι πριν από κάποιο καιρό, ενώπιον της Επιτροπής Ελέγχου του Προϋπολογισμού για να απαντήσω σε μία σειρά ερωτήσεων που αφορούσαν το Κοινό Κέντρο Ερευνών και η επιστολή την οποία μου απέστειλε η Επιτροπή Ελέγχου του Προϋπολογισμού έφτασε στα χέρια μου λίγο καιρό μετά. Περιείχε αρκετές ερωτήσεις για τις οποίες οι υπηρεσίες μου ετοίμασαν τις απαντήσεις και πριν από λίγο υπέγραψα την απάντηση στην επιστολή της κυρίας Theato, την οποία θα λάβει το συντομότερο δυνατό.
<P>
Τέθηκε ένα άλλο ερώτημα στο οποίο επιθυμώ να απαντήσω, αναφορικά με το ΓΤΒ Leonardo. Τι είναι ένα ΓΤΒ; Είναι ένα Γραφείο Τεχνικής Βοήθειας, το οποίο επιλέγεται έπειτα από διαγωνισμό. Εξάλου, ο διαγωνισμός σχετικά με το Leonardo πραγματοποιήθηκε προτού αναλάβω τα καθήκοντά μου. Το συγκεκριμένο ΓΤΒ Leonardo εργάσθηκε τόσο καλά, ώστε το πρόγραμμα Leonardo θεωρείται γενικά επιτυχημένο και το Συμβούλιο των Υπουργών Παιδείας αύξησε πρόσφατα τον προϋπολογισμό του εντός των λογικών πλαισίων.
<P>
Το ΓΤΒ Leonardo υπήρξε επανειλημμένα αντικείμενο παρατηρήσεων και ελέγχων εκ μέρους της ΓΔ ΧΧΙΙ, αναφορικά με ορισμένες προτάσεις ή αιτήματα πληρωμών αυτού του γραφείου. Αυτά τα αιτήματα δεν έγιναν αποδεκτά από τη ΓΔ ΧΧΙΙ και εξετάσαμε τον μακροσκελή κατάλογο των παρατηρήσεων που έκαναν οι υπάλληλοι της ΓΔ ΧΧΙΙ. Παρουσιάστηκα πρόσφατα, στις 5 Ιανουαρίου, ενώπιον της Επιτροπής Απασχόλησης και Κοινωνικών Υποθέσεων. Εκεί προέβην σε διευκρινίσεις και θα ξαναπαρουσιαστώ πάλι αύριο ενώπιόν της.
<P>
Διακοπή
<P>
Ακούστε, εάν αυτό δεν σας ενδιαφέρει, τότε δεν θα πρέπει να μου κάνετε ερωτήσεις!
<P>
Θα παρουσιασθώ λοιπόν ξανά αύριο ενώπιον της Επιτροπής Απασχόλησης και Κοινωνικών Υποθέσεων για να εξετάσουμε πιο επισταμένα το περιεχόμενο της έκθεσης Van Buitenen αναφορικά με το ΓΤΒ Leonardo.
<P>
Mέχρι σήμερα, αυτό που μπορώ να πω είναι ότι είχα πάντοτε εκ μέρους των σχετικών επιτροπών, και κυρίως των Επιτροπών Παιδείας και Έρευνας, την υποστήριξη του Κοινοβουλίου και ότι, χάρη σε αυτή την υποστήριξη και την εμπιστοσύνη, οδηγηθήκαμε σε καλά αποτελέσματα σε σχέση με το Συμβούλιο, το οποίο την τρέχουσα περίοδο είναι υπερβολικά διστακτικό στο θέμα των δαπανών. Προωθήσαμε τα θέματα σε τομείς οι οποίοι ήταν καινούριοι για την εκπαίδευση, αφού μόλις μετά το Μάαστριχτ η Επιτροπή ανέλαβε την ευθύνη της εκπαίδευσης. Δημιουργήσαμε σχολεία δεύτερης ευκαιρίας και συστήματα πιστοποίησης προσόντων. Εγκαινιάσαμε την εθελοντική πολιτική θητεία με τη βοήθεια του Κοινοβουλίου, διότι ποτέ δεν θα το είχα επιτύχει αυτό από το Συμβούλιο εάν δεν είχα τη βοήθεια του Κοινοβουλίου. Πιστεύω ότι σε αυτά τα συγκεκριμένα θέματα μπορούμε να συγχαρούμε τους εαυτούς μας για την συνεργασία που υπήρξε, όσον αφορά εμένα και επίσης τους συναδέλφους μου, μεταξύ της Επιτροπής και του Συμβουλίου.
<P>
Ελπίζω ότι απάντησα σε ορισμένες από τις ερωτήσεις σας. Για τις υπόλοιπες, είμαι έτοιμη να παρουσιασθώ ενώπιον οποιασδήποτε επιτροπής θα θέλατε. Παρουσιάστηκα, εξάλλου, τις προάλλες στην Επιτροπή Ελέγχου του Προϋπολογισμού. Είμαι έτοιμη να παρουσιαστώ όπου θέλετε και όποτε θέλετε, προκειμένου να δοθούν εξηγήσεις σε βάθος γι' αυτά τα θέματα.

<SPEAKER ID=47 LANGUAGE="DE" NAME="Bφge">
Κύριε Πρόεδρε, κάτι σχετικά με τον Κανονισμό. Θα μπορούσαμε, στο μέλλον, να παραμένουμε καθιστοί, όταν μας δίνετε το λόγο;

<SPEAKER ID=48 NAME="Πρόεδρος">
Η κ. Cresson, λόγω προβλήματος χώρου, αυτή τη φορά μίλησε καθήμενη. Αυτό όμως δεν είναι ο κανόνας και εσείς το γνωρίζετε.
<P>
Δίνω το λόγο στον κ. Marνn, επειδή και αυτός τον ζήτησε.

<SPEAKER ID=49 NAME="Marνn">
Κύριε Πρόεδρε, σας ευχαριστώ που μου δώσατε τον λόγο. Θα προβώ μόνο σε μία μικρή δήλωση επειδή κανονικά ο Πρόεδρος κ. Santer, ο οποίος εκπροσωπεί την Επιτροπή με βάση τις υποβληθείσες προτάσεις, είναι αυτός που θα απαντήσει στους διάφορους αγορητές. Ωστόσο, θα ήθελα να ανταποκριθώ στην πρόσκλησή σας και γνωρίζω ότι η πρόσκλησή σας είναι αγαθή.
<P>
Πώς θα μπορούσα, όντας ο παλαιότερος Επίτροπος, να μην είμαι ευαίσθητος για ό, τι συμβαίνει στην Επιτροπή; Αναλαμβάνω, ασφαλώς, το μερίδιο της ευθύνης μου και σας το λέω ανοικτά. Υπάρχει εντούτοις ένα πράγμα που θα ήθελα να επισημάνω. Κυρίες και κύριοι βουλευτές, χωρίς αμφιβολία, κατά τη διάρκεια των 14 ετών της θητείας μου, πιθανόν να έπραξα θετικά πράγματα, αλλά θα έπραξα επίσης και λάθη. Αυτό είναι φυσιολογικό στην πολιτική, όμως δεν μπορώ να δεχθώ, κυρία μου, να ακούω να λέγεται ότι θα μπορούσα να συγκαλύψω μία περίπτωση απάτης. Δεν συγκάλυψα ποτέ καμία περίπτωση απάτης. Ίσως να έλαβα λανθασμένες αποφάσεις, πράγμα που είναι πολύ πιθανό.
<P>
Ως προς το πρώτο σημείο - η κυρία Theato και ο κ. Fabra Vallιs το γνωρίζουν - όταν πληροφορήθηκα ότι υπήρχε σύγκρουση συμφερόντων, εγώ, ο Επίτροπος Marνn, διέκοψα όλον τον προγραμματισμό. Αυτό έπραξα. Και εκείνη την περίοδο ήσασταν πεπεισμένοι ότι η μη συνέχιση του υφιστάμενου συμβολαίου και η διακοπή, μέχρι την ολοκλήρωση λεπτομερούς έρευνας, της εκτέλεσης του προγράμματος, ήταν σωστή απόφαση εκ μέρους της Επιτροπής.
<P>
Διέγραψα τους δύο τεχνικούς βοηθούς κύριε Martens: ορίστε το πραγματικό δράμα που αντιμετωπίζουμε στην Επιτροπή. Ο κ. Santer το είπε: εξαιτίας της έλλειψης προσωπικού και του αυτοσχεδιασμού τον οποίο εφαρμόσαμε, ιδίως κατά τα τέσσερα τελευταία έτη, ένα μεγάλο μέρος των προγραμμάτων μας υλοποιήθηκε από εξωτερικούς συμβούλους. Μήπως αυτό σημαίνει ότι όλοι οι εξωτερικοί σύμβουλοι είναι κακοί; Όχι. Υπάρχουν εξωτερικοί σύμβουλοι που είναι πολύ άξιοι, πολύ αξιόπιστοι και πολύ επαγγελματίες, αλλά στο πλαίσιο του εν λόγω συστήματος, προφανώς, υπάρχουν άνθρωποι οι οποίοι μας ξεγέλασαν. Φυσικά, κυρία Mόller, λυπάμαι γι' αυτό, αλλά αναλαμβάνω την ευθύνη μου.
<P>
Μία μόνο διαφορά μας χωρίζει, μία μόνο: να δούμε εάν θα έπρεπε να διαβιβάσουμε ή όχι την υπόθεση στις δικαστικές αρχές. Ορίστε το σημείο που μας χώρισε, κυρία Theato, εφόσον αυτό που έκανα εκείνη τη στιγμή θεωρήθηκε υποδειγματικό από το Ευρωπαϊκό Κοινοβούλιο.
<P>
Επέβαλα λοιπόν κυρώσεις στους εξωτερικούς συμβούλους, τους παρέπεμψα στη δικαιοσύνη. Θα πρέπει να το πείτε στους συναδέλφους σας κυρία μου. Είναι γεγονός. Το πρόβλημα ήταν να δούμε εάν έπρεπε ή όχι να παραπέμψουμε τους υπαλλήλους μας ενώπιον της δικαιοσύνης. Αυτό είναι ένα λεπτό ζήτημα. Προσωπικά, δεν επιθυμώ να συνεχίσω έτσι.
<P>
Ο κύριος Πρόεδρος σας πρότεινε μία λύση. Ας τη συζητήσουμε, ας την εξετάσουμε. Αλλά ένα τμήμα του έργου έχει γίνει. Μας λείπει ένα στοιχείο. Αλλά βέβαια, σας διαβεβαιώνω κύριε Martens, λυπάμαι πολύ γι' αυτό που συμβαίνει αυτή τη στιγμή. Μπορεί να κάνω λάθος, ωστόσο, προσωπικά δεν με θεωρώ ανέντιμο άτομο. Με γνωρίζετε εδώ και πολύ καιρό. Μπορεί να έχω κάνει πολλά λάθη. Μπορεί να έχω κάνει πράγματα που είναι, από την άποψη της πολιτικής αντίληψης, ανακριβή. Αλλά σε κάθε περίπτωση να ξέρετε ότι είμαι ο παλαιότερος στην Επιτροπή και ότι καθ' όλη τη διάρκεια της θητείας μου στην Επιτροπή ποτέ, μα ποτέ δεν συγκατατέθηκα συνειδητά σε οτιδήποτε αφορούσε την απάτη.
<P>
Χειροκροτήματα

<SPEAKER ID=50 NAME="Santer">
Kύριε Πρόεδρε, κυρίες και κύριοι βουλευτές, θα ήθελα να απαντήσω συνοπτικά σε ορισμένες παρεμβάσεις, αρχίζοντας από εκείνες στις οποίες τίθεται το ερώτημα γιατί παρουσιάζουμε τώρα το πρόγραμμά μας και εάν θα μπορούσαμε να το είχαμε πράξει πριν από τον Μάρτιο του 1998. Επ' αυτού θα πω ότι αυτή η Επιτροπή ασχολείται από το 1995 με τον εκσυγχρονισμό της διοίκησής της, με την ανάπτυξη, υπό τα αρχικά Sound Economic Management, SEM 2000, ενός προγράμματος που αποβλέπει σε μία πειστική δημοσιονομική και οικονομική διαχείριση.
<P>
Επίσης καταστήσαμε την ΟΣΚΠΑ περισσότερο λειτουργική. Το είπα και πριν από λίγο: το 1994, η ΟΣΚΠΑ αριθμούσε προσωπικό 40 ατόμων και σήμερα έχουμε τριπλασιάσει τον αριθμό των υπαλλήλων της. Η ΟΣΚΠΑ εξετάζει αυτή τη στιγμή 950 υποθέσεις, εκ των οποίων μόνο οι 27 αφορούν την Επιτροπή. Οι υπόλοιπες έρευνες αφορούν τα κράτη μέλη. Θα πρέπει να λάβουμε υπόψη μας αυτή την αναλογία. Εξάλλου, χάρη τόσο στις δραστηριότητες της ΟΣΚΠΑ όσο και χάρη στους ελέγχους και τις έρευνες που πραγματοποιήθηκαν, μπόρεσαν να αποκαλυφθούν περιπτώσεις απάτης που χρονολογούνται από το 1992, το 1993 και το 1994. Για τον λόγο αυτό είπα, κύριε Gφrlach, ότι κατά κάποιο τρόπο πέσαμε θύματα της ίδιας μας της πολιτικής διαφάνειας, επειδή εν πάση περιπτώσει σε ό, τι αφορά το ECHO - και ενθυμείσθε καλά ότι όλα προέρχονται από το ECHO - οι υπηρεσίες μας, δηλαδή οι υπηρεσίες της ΟΣΚΠΑ, ήταν εκείνες που ανακάλυψαν τις απάτες. Αυτό δεν θα πρέπει να το ξεχνάμε.
<P>
Εξάλλου, δεν θα πρέπει επίσης να πέσουμε στην παγίδα της γενίκευσης. Στα πλαίσια του ΕCHO αποκαλύφθηκαν τέσσερις περιπτώσεις απάτης και παραπέμφθηκαν στη δικαιοσύνη, με όλες τις συνέπειες που συνεπάγεται αυτό. Αφορούσαν τέσσερα συμβόλαια της τάξεως των 400.000 έως 600.000 Ecu, ή τώρα ευρώ, στο σύνολο ενός προϋπολογισμού που υπερβαίνει τα 500 εκατομμύρια ευρώ ετησίως για το ECHO.
<P>
Δεν θα ήθελα λοιπόν, γενικεύοντας την υπόθεση, να μειώσω όλους τους συνεργάτες μας από τις αναρίθμητες μη κυβερνητικές οργανώσεις που συμμετέχουν στην υλοποίηση του ΕCHO. Το ΕCHO, το γραφείο μας για την ανθρωπιστική βοήθεια αποτελεί παρόλα αυτά την πιο ορατή και θα έλεγα την πιο όμορφη έκφραση της Ευρώπης, της Ευρωπαϊκής Ένωσης, στο εξωτερικό. Το ECHO παρεμβαίνει ορισμένες φορές στις πιο δύσκολες συνθήκες, σε περιπτώσεις κρίσης, είτε πρόκειται για τη Βοσνία-Ερζεγοβίνη, για την περιοχή των Μεγάλων Λιμνών, για την Ινδία, για τη Λατινική Αμερική ή για κάποιο άλλο μέρος, και αυτό δεν πρέπει να το ξεχνάμε.
<P>
Θα πρέπει λοιπόν να δούμε καλά τί κρύβεται πίσω από αυτή την περίπτωση απάτης. Στην περίπτωση του ΕCHO, εξετάζονται τέσσερεις υποθέσεις, οι οποίες αφορούν τα έτη 93-94, και η πρωταρχική αιτία είναι - το είπα και πριν από λίγο - ότι τα έτη 91-92 η Επιτροπή κλήθηκε να αντιμετωπίσει πολλαπλές υποθέσεις και καινούριες αποστολές: την πτώση του τείχους του Βερολίνου, την εκκόλαψη και ανάπτυξη των καινούριων δημοκρατιών της Κεντρικής και Ανατολικής Ευρώπης με τη γέννηση του προγράμματος PHARE, τους εμφύλιους πολέμους στην πρώην Γιουγκοσλαβία, ένα τεράστιο κύμα προσφύγων, για πρώτη φορά μετά τον Δεύτερο Παγκόσμιο Πόλεμο κ.ο.κ. Εκείνη την περίοδο υπήρχε κάποια έλλειψη ανθρώπινου δυναμικού και νομίζω συνεπώς ότι θα πρέπει να αποφύγουμε κάθε γενίκευση. Υπήρξαν πράγματι παρατυπίες αλλά όχι απάτες.
<P>
Πρέπει, όπως κάθε κράτος μέλος, να εργαστούμε για να εξαλείψουμε τις παρατυπίες. Κάθε άτομο το οποίο διαβάζει την έκθεση του Ελεγκτικού Συνεδρίου για το κράτος του, διαπιστώνει επίσης ορισμένες παρατυπίες. Αλλά, σε αυτό το επίπεδο, γνωρίζουμε με ποιο τρόπο να τις χειρισθούμε: μεταξύ των εθνικών κοινοβουλίων και των κυβερνήσεων, των Υπουργών Οικονομικών κλπ. Για τον λόγο αυτό είπα ότι δεν περιμέναμε μέχρι τώρα για να δρομολογήσουμε τις απαραίτητες μεταρρυθμίσεις, είτε πρόκειται για το MAP 2000, για το SEM 2000, ή ακόμη και για την ενίσχυση της ΟΣΚΠΑ.
<P>
Ας έρθουμε τώρα στις ερωτήσεις που έθεσε η κυρία Theato. Είμαι βεβαίως πρόθυμος να κοινοποιήσω τον κατάλογο με τις 27 εσωτερικές υποθέσεις οι οποίες πιθανόν να εμπλέκουν επικουρικούς ή μόνιμους υπαλλήλους. Θα πρέπει εξάλλου να πούμε ότι υπήρξε μία συμφωνία μεταξύ της Επιτροπής Ελέγχου του Προϋπολογισμού και, εάν είμαι καλά πληροφορημένος, της κυρίας Gradin, σύμφωνα με την οποία η Επιτροπή όφειλε να προσκομίζει κάθε τρίμηνο στατιστικά στοιχεία για τον αριθμό των εσωτερικών υποθέσεων και την εξέλιξή τους: προσφυγή στις δικαστικές αρχές ή στην αρμόδια για τους διορισμούς αρχή, κλπ. Ο πρώτος πίνακας εστάλη, σύμφωνα με τις πληροφορίες μου, στις 23 του προηγούμενου Νοεμβρίου. Είναι αλήθεια ότι δεν είναι ονομαστικός, δεδομένου ότι θα πρέπει να ληφθεί υπόψη το δικαίωμα υπεράσπισης των ατόμων και των επιχειρήσεων. Και από αυτή την άποψη έχουμε υποχρεώσεις τις οποίες οφείλουμε να σεβαστούμε.
<P>
Ως προς το ζήτημα της OLAF, είπα προηγουμένως ότι έχουμε κάνει μία πρόταση. Γνωρίζω ότι το Ευρωπαϊκό Κοινοβούλιο θα πρέπει να ασκήσει κριτική και να διατυπώσει προτάσεις. Ας συζητήσουμε επ' αυτού για να επιτύχουμε καλύτερα τον στόχο μας, δηλαδή τη δημιουργία μιας ανεξάρτητης και ουδέτερης υπηρεσίας επιφορτισμένης με την καταστολή των περιπτώσεων απάτης. Ας συγκεντρωθούμε και ας συζητήσουμε, όχι μόνο το Ευρωπαϊκό Κοινοβούλιο και η Επιτροπή, αλλά επίσης και το Συμβούλιο, και ας δημιουργήσουμε αυτό το διαθεσμικό όργανο, το οποίο ζητήθηκε εξάλλου κατά το πρόσφατο Ευρωπαϊκό Συμβούλιο της Βιέννης. Ας το δημιουργήσουμε λοιπόν!
<P>
Πρότεινα επίσης μία επιτροπή εμπειρογνωμόνων για να δούμε με ποιο τρόπο μπορούμε να συζητήσουμε γι' αυτές τις υποθέσεις. Ωστόσο, για να επανέλθω στην OLAF, δεν εναπόκεται σε μας να αποσύρουμε την πρότασή μας. Ας το συζητήσουμε μαζί με το Κοινοβούλιο για να δούμε με ποιο τρόπο θα την τροποποιήσουμε και είμαι σίγουρος ότι, εάν υπάρχει η κοινή θέληση να επιτύχουμε τον στόχο που όλοι μας έχουμε θέσει, τότε οφείλουμε να βρούμε τα μέσα για να τον επιτύχουμε.
<P>
Σε ό, τι αφορά το ζήτημα της τέταρτης ερώτησης που θέσατε, για την παραπομπή των διαφόρων υποθέσεων στη δικαιοσύνη, ο κ. Marνn απάντησε ήδη σε αυτό εν μέρει. Θα διαβιβάσουμε τις υποθέσεις στις δικαστικές αρχές από τη στιγμή που υπάρχει υποψία απάτης. Μόνο από εκείνη τη στιγμή η υπόθεση μπορεί να διαβιβασθεί στις δικαστικές αρχές. Για προφανείς λόγους υπεράσπισης και προστασίας, νομίζω ότι δεν μπορούμε να υπερβούμε αυτή την αρχή.
<P>
Αυτές ήταν, κύριε Πρόεδρε, κυρίες και κύριοι, ορισμένες παρατηρήσεις τις οποίες ήθελα να κάνω για να σας δείξω ξεκάθαρα ότι οι προτάσεις μας είναι σοβαρές. Δεν περιμέναμε γι' αυτό την πίεση του Ευρωπαϊκού Κοινοβουλίου ούτε την παρούσα συζήτηση, για τα κίνητρα της οποίας δεν θα ήθελα εξάλλου να μακρηγορήσω, γιατί επ' αυτού θα είχα πολλά πράγματα να πω. Η κυρία Green μίλησε επ' αυτού. Κατόπιν τούτου, αυτή η συζήτηση θα πρέπει επίσης να μας δώσει την απαραίτητη ώθηση για να βρούμε τα μέσα που θα διασφαλίσουν πραγματικά τη διαφάνεια στην εσωτερική μας διαχείριση. Το Ευρωπαϊκό Κοινοβούλιο διαθέτει κάποιο έλεγχο ως προς αυτό.
<P>
Θεωρώ ότι το σημαντικό επί του παρόντος είναι να πάψουμε να ακολουθούμε την πεπατημένη και να σταματήσουμε να κοιτάμε το παρελθόν, επειδή έχουμε σημαντικό έργο να πράξουμε για το μέλλον, ένα έργο πολιτικό, και για να ολοκληρώσουμε αυτό το πολιτικό έργο ζητάω την πολιτική σας εμπιστοσύνη. Αυτό είναι το ουσιώδες αυτής της συζήτησης. Μπορώ να σας διαβεβαιώσω μέσα από την ψυχή και τη συνείδησή μου, ότι ούτε μια στιγμή η Επιτροπή δεν θέλησε να ασκήσει, με τη δήλωσή της στις 16 Δεκεμβρίου, οποιαδήποτε πίεση στους βουλευτές. Πιστεύω πράγματι εκ βάθους, επειδή έχω ζήσει και εγώ, όπως εσείς, την κοινοβουλευτική ζωή, και όχι μόνο εδώ στο Ευρωπαϊκό Κοινοβούλιο αλλά επίσης και σε εθνικό επίπεδο, ότι θα πρέπει να εγκαθιδρύονται σχέσεις εμπιστοσύνης μεταξύ της εκτελεστικής και της νομοθετικής εξουσίας, επειδή μόνο μέσω αυτών των θεσμικών σχέσεων εμπιστοσύνης μπορούμε να κερδίσουμε το στοίχημα του μέλλοντος.
<P>
Χειροκροτήματα

<SPEAKER ID=51 NAME="Πρόεδρος">
Ευχαριστώ πολύ κύριε Santer.
<P>
Η συζήτηση έληξε.
<P>
Η ψηφοφορία θα διεξαχθεί την Πέμπτη στις 11.00.
<P>
Η συνεδρίαση λήγει στις 20.00

