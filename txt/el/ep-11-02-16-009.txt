<CHAPTER ID="009">
Υπογραφή εγκριθεισών πράξεων κατά τη συνήθη νομοθετική διαδικασία
<SPEAKER ID="398" NAME="Πρόεδρος">
Αγαπητοί συνάδελφοι, θα ξεκινήσουμε με την υπογραφή της Πρωτοβουλίας Πολιτών. Αγαπητέ κύριε Martonyi και ασκών την Προεδρία του Συμβουλίου, αγαπητοί πρόεδροι, εισηγητές, σήμερα εξετάζουμε νομικού χαρακτήρα ζητήματα: την πολύ σημαντική μετατροπή δια της υπογραφής μας σε νόμο μιας πολύ σημαντικής ευρωπαϊκής νομοθεσίας. Είναι σημαντική, διότι παρέχουμε μια ακόμα μορφή ελέγχου για να εξασφαλίσουμε την ισορροπία δυνάμεων μεταξύ των θεσμικών μας οργάνων.
<P>
Ο παρών κανονισμός για την πρωτοβουλία ευρωπαίων πολιτών, που εγκρίθηκε στο πλαίσιο της συνήθους νομοθετικής διαδικασίας, στοχεύει στην παροχή στους πολίτες μας της ίδιας δυνατότητας ανάληψης πολιτικών πρωτοβουλιών που απολαμβάνουν ήδη το Συμβούλιο Υπουργών και το Ευρωπαϊκό Κοινοβούλιο. Χρειάζεται ένα εκατομμύριο υπογραφές -μόλις 0,2% των πολιτών μας- για να προσκληθεί η Ευρωπαϊκή Επιτροπή να αναλάβει δράση σε θέματα που τους αφορούν άμεσα. Τους επιτρέπει να ακουστούν. Θα εδραιώσω πράγματι έναν άμεσο δεσμό μεταξύ των πολιτών και των θεσμικών οργάνων της Ένωσης, γεφυρώνοντας το κενό μεταξύ τους, μεταξύ όλων εμάς στην Ευρωπαϊκή Ένωση.
<P>
Το Ευρωπαϊκό Κοινοβούλιο και το Συμβούλιο εργάστηκαν σκληρά για να επιτύχουν την ταχεία έγκριση αυτού του φιλικού προς τους πολίτες κανονισμού κατά την πρώτη ανάγνωση. Θα ήθελα να ευχαριστήσω όλους όσοι συνέβαλαν σε αυτήν την επιτυχία: τις διάφορες Προεδρίες -ιδίως τη βελγική και την ουγγρική- την Επιτροπή και τους βουλευτές του παρόντος Κοινοβουλίου. Θα ήθελα να ευχαριστήσω ιδιαίτερα τους προέδρους της Επιτροπής Συνταγματικών Υποθέσεων (AFCO) και της Επιτροπής Αναφορών (PETI), Carlo Casini και Erminia Mazzoni. Θα σας ζητήσω να προσέλθετε για την υπογραφή της διαδικασίας. Θα ήθελα επίσης να ευχαριστήσω τους τέσσερις εισηγητές, Alain Lamassoure, Zita Gurmai, Diana Wallis και Gerald Häfner -ελπίζω να είστε παρόντες και να εκτελέσουμε τη διαδικασία από κοινού- καθώς και τους πολλούς άλλους βουλευτές που συμμετείχαν ως σκιώδεις εισηγητές.
<P>
Μπορείτε να είστε υπερήφανοι για το έργο που εκτελέσατε για τους πολίτες μας. Θα υπογράψουμε τώρα, από κοινού με το Συμβούλιο, την παρούσα πράξη μετατρέποντάς την σε νόμο αλλά πριν από αυτό θα ζητήσω από τον προσκεκλημένο μας που θα είναι συχνά παρών στο Ευρωπαϊκό Κοινοβούλιο αυτό το εξάμηνο, τον υπουργό κ. Martonyi, να πει δυο λόγια.
<SPEAKER ID="399" NAME="János Martonyi" LANGUAGE="EN">
Κύριε Πρόεδρε, αυτήν την ξεχωριστή και ιδιαίτερα επίσημη στιγμή, θυμάμαι τις πρώτες μέρες της Συνέλευσης για το μέλλον της Ευρώπης, όταν συζητούσαμε σχετικά με το πώς θα μπορούσε να εξαλειφθεί ή τουλάχιστον να μειωθεί αυτό που αποκαλούσαμε "δημοκρατικό έλλειμμα της ευρωπαϊκής διαδικασίας ολοκλήρωσης". Υπήρχε ένας κοινός στόχος που συμμεριζόμαστε όλοι, και αυτός ήταν η ενίσχυση της δημοκρατικής λειτουργίας της Ευρωπαϊκής Ένωσης.
<P>
Ένας τρόπος για να επιτευχθεί αυτό βρέθηκε μόλις, και αυτός είναι η προώθηση της συμμετοχής των ιδίων των πολιτών στον δημοκρατικό βίο της Ένωσης. Αυτός είναι ο τρόπος και αυτός είναι ο λόγος για τον οποίο το δικαίωμα στην πρωτοβουλία πολιτών συμπεριελήφθη στη Συνθήκη, και τώρα οι πολίτες μπορούν να προσεγγίζουν την Ευρωπαϊκή Επιτροπή άμεσα και να την προσκαλούν να υποβάλει πρόταση νομοθετικής πράξης της Ευρωπαϊκής Ένωσης.
<P>
Πιστεύω ακράδαντα ότι πρόκειται για ορόσημο στην πορεία για περισσότερη δημοκρατία στην Ένωση. Αποτελεί επίσης το πρώτο στοιχείο της άμεσης δημοκρατίας. Εδραιώνει άμεση επαφή και διάλογο μεταξύ των θεσμικών οργάνων και των πολιτών και ενθαρρύνει τον διασυνοριακό άμεσο διάλογο και τη συνεργασία. Ενθαρρύνει επίσης μια αίσθηση κυριότητας: η Ευρώπη δεν είναι αυτοί - η Ευρώπη είναι εμείς, και η Ευρώπη θα εξελιχθεί όπως εμείς οι ίδιοι θα την διαμορφώσουμε, όλοι εμείς από κοινού. Ναι, το σύνθημά μας, "Μια ισχυρή Ευρώπη με ανθρώπινη χροιά" εξαρτάται από όλους μας.
<P>
Για την επίτευξη αυτών των στόχων και για την εφαρμογή της Συνθήκης, έπρεπε να θεσπιστούν σαφείς, απλοί και φιλικοί προς τον χρήστη διαδικαστικοί κανόνες. Αυτό αποτελεί πλέον γεγονός και ήταν το αποτέλεσμα της καλής συνεργασίας μεταξύ όλων των θεσμικών οργάνων - της Επιτροπής, του Συμβουλίου και, κατά πρώτο και κύριο λόγο, του Ευρωπαϊκού Κοινοβουλίου. Θα ήθελα να εκφράσω τις θερμές μου ευχαριστίες στον κ. Maroš Šefčovič από την Επιτροπή· θα ήθελα επίσης να εκφράσω τις ευχαριστίες μου προς την ισπανική και τη βελγική Προεδρία, αμφότερες μέλη της τριάδας μας· και ιδιαίτερες ευχαριστίες και συγχαρητήρια αξίζουν επίσης στο Ευρωπαϊκό Κοινοβούλιο, σε όλους όσοι συμμετείχαν σε αυτό το εξαιρετικά σημαντικό έργο: στους προέδρους των επιτροπών μας, καθώς και τους εισηγητές Alain Lamassoure, Zita Gurmai, Diana Wallis και Gerald Häfner, και όλους τους άλλους βουλευτές που συμμετείχαν σε αυτό το εξαιρετικά σημαντικό έργο.
<P>
Το παρόν υπήρξε παράδειγμα της εξαιρετικής συνεργασίας και κατανόησης όχι μόνο μεταξύ των ευρωπαϊκών θεσμικών οργάνων, αλλά και μεταξύ των διαφόρων πολιτικών οικογενειών ή Ομάδων. Δεν μπορώ παρά να εκφράσω την ελπίδα ότι αυτή η συνεργασία και κατανόηση θα αποτελέσουν πρότυπο για το μέλλον, τόσο για τα θεσμικά όργανα όσο και για τις πολιτικές Ομάδες.
