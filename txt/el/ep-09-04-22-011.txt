<CHAPTER ID="011">
Απαλλαγή 2007: Συμβούλιο (συζήτηση) 
<SPEAKER ID="307" NAME="Πρόεδρος">
Το επόμενο σημείο είναι η έκθεση του κ. Søndergaard εξ ονόματος της Επιτροπής Ελέγχου των Προϋπολογισμών σχετικά µε την απαλλαγή όσον αφορά την εκτέλεση του γενικού προϋπολογισμού της Ευρωπαϊκής Ένωσης για το οικονοµικό έτος 2007 Τμήμα II - Συμβούλιο (C6-0417/2008 -.
<SPEAKER ID="308" NAME="Søren Bo Søndergaard">
εισηγητής. - Κύριε Πρόεδρε, επί της διαδικασίας αρχικά, διότι θέλω να είμαι πολύ σίγουρος ότι προσκλήθηκε το Συμβούλιο για αυτό το σημείο. Καθώς πρόκειται να συζητήσουμε το πρόβλημα του Συμβουλίου, θα ήταν πολύ άσχημο εάν το Συμβούλιο δεν ήταν προσκεκλημένο για αυτό το σημείο. Θα ήθελα ο Πρόεδρος να εγγυηθεί ότι προσκλήθηκε το Συμβούλιο.
<SPEAKER ID="309" NAME="Πρόεδρος">
Κύριε Søndergaard, μπορώ να επιβεβαιώσω εξ ονόματος της Προεδρίας ότι το Συμβούλιο είναι πράγματι προσκεκλημένο να παραβρεθεί στη συζήτηση σχετικά με το εν λόγω σημείο. Παρά την πρόσκληση, με την ειλικρινή λύπη της Προεδρίας και εξ ονόματος του Κοινοβουλίου συνολικά διαπιστώνω την απουσία του Συμβουλίου. Πιστεύω ότι το ίδιο συνέβη σήμερα το πρωί, όταν ο Πρόεδρος του Κοινοβουλίου καλωσόρισε το Συμβούλιο, αλλά δεν έλαβε καμία απολύτως απάντηση Αν και λυπάμαι για αυτό, δεν μπορώ να κάνω τίποτα για να διορθώσω την κατάσταση και είμαστε, συνεπώς, υποχρεωμένοι να διεξαγάγουμε τη συζήτηση όπως προγραμματίστηκε. Σας καλώ, λοιπόν, να λάβετε το λόγο και πάλι ως εισηγητής για να εισηγηθείτε της συζήτησης σχετικά με την εν λόγω έκθεση και το εν λόγω σημείο.
<SPEAKER ID="310" NAME="Søren Bo Søndergaard">
εισηγητής. - (DA) Κύριε Πρόεδρε, επιθυμώ να ξεκινήσω λέγοντας ότι λυπάμαι πολύ για το γεγονός ότι πρόκειται να διεξαγάγουμε την παρούσα συζήτηση απουσία του Συμβουλίου - του ίδιου του Συμβουλίου τον προϋπολογισμό του οποίου πρόκεται να συζητήσουμε. Είναι, φυσικά, παράλογο ότι το Συμβούλιο επέλεξε απλώς να αγνοήσει την παρούσα συζήτηση κατά αυτόν τον τρόπο, δεδομένου ότι η Επιτροπή Ελέγχου των Προϋπολογισμών ψήφισε με μεγάλη πλειοψηφία να προτείνει στο Κοινοβούλιο να αναβάλλει την απόφαση απαλλαγής του για τον προϋπολογισμό του Συμβουλίου για το έτος 2007.
<P>
Γιατί το κάναμε αυτό; Είναι επειδή υποπτευόμαστε κάποια απάτη ή παρατυπία; " απάντηση είναι "όχι", διότι δεν έχουμε καμία ένδειξη ή πληροφορία που δείχνει προς αυτή την κατεύθυνση. Τότε γιατί το κάναμε; Προτείναμε να αναβληθεί η χορήγηση απαλλαγής του Συμβουλίου, επειδή η επιτροπή μας δεν έλαβε καμία επίσημη απάντηση από το Συμβούλιο αναφορικά με μια σειρά ασαφειών στον προϋπολογισμό. Οι εν λόγω ασάφειες μπορεί κάλλιστα στην πραγματικότητα να είναι αποτέλεσμα παρερμηνειών, αλλά το Συμβούλιο αρνήθηκε να αποσαφηνίσει αυτές τις παρερμηνείες. Φυσικά, θα μπορούσε να το είχε πράξει απαντώντας στις ερωτήσεις μας.
<P>
Σύμφωνα με την παράγραφο 42 της διοργανικής συμφωνίας, στον προϋπολογισμό του Συμβουλίου δεν πρέπει να παρουσιάζονται επιχειρησιακές πιστώσεις για την Κοινή Εξωτερική Πολιτική και Πολιτική Ασφάλειας. Ως εκπρόσωποι του ευρωπαίου φορολογούμενου, έχουμε το καθήκον να εξασφαλίσουμε τη συμμόρφωση με την εν λόγω συμφωνία. Ωστόσο, για να το πράξουμε, πρέπει να μας δοθεί η ευκαιρία όχι μόνο να θέσουμε ερωτήσεις σχετικά με τον προϋπολογισμό του Συμβουλίου, αλλά και να λάβουμε απαντήσεις σε αυτές τις ερωτήσεις.
<P>
Στο παράρτημα της έκθεσης παραθέσαμε έναν αριθμό ερωτήσεων, ορισμένες εκ των οποίων είναι πραγματικά πολύ σαφείς και δεν θα ήταν δύσκολο να δοθεί μια απάντηση σε αυτές. Για παράδειγμα: πόσους λογαριασμούς εκτός του προϋπολογισμού είχε το Συμβούλιο το 2007; Ποια κεφάλαια κάλυπταν και σε τι δαπανήθηκαν; Άλλη ερώτηση είναι: μπορεί το Συμβούλιο να προσφέρει μια εξήγηση ως προς το πώς ο εσωτερικός της ελεγκτής θα μπορούσε να συμπεράνει ότι υπήρχαν ελλείψεις ως προς τον έλεγχο και την επαλήθευση των τιμολογίων; Και ακόμα μία: υπάρχει εξήγηση για το λόγο που ήταν απαραίτητο να μεταφερθούν σημαντικά ποσά από το κονδύλι του προϋπολογισμού για τη μετάφραση στο κονδύλι του προϋπολογισμού για τα ταξίδια, χρόνο μετά το χρόνο; Παρά τις συνεχείς εκκλήσεις από μέρους μου, ως εισηγητής, και από την επιτροπή συνολικά, το Συμβούλιο δεν έχει δώσει έως σήμερα καμία επίσημη απάντηση σε αυτές τις ερωτήσεις.
<P>
Αυτό δημιουργεί μεγάλες δυσκολίες, φυσικά, όχι μόνο στην επιτροπή, αλλά και σε ολόκληρο το Κοινοβούλιο, επίσης, διότι πώς μπορούμε να χορηγήσουμε απαλλαγή για έναν προϋπολογισμό, με άλλα λόγια να ισχυριστούμε υπεύθυνα στο εκλογικό μας σώμα ότι ο εν λόγω προϋπολογισμός είναι σωστός χωρίς να γνωρίζουμε τι κρύβεται πίσω από τους αριθμούς; Αυτό θα ήταν παράλογο.
<P>
Εμείς στην Επιτροπή Ελέγχου των Προϋπολογισμών είμαστε καθωσπρέπει άνθρωποι. Για το λόγο αυτό δίνουμε στο Συμβούλιο μια ακόμα ευκαιρία για να απαντήσει στις ερωτήσεις μας. Ως εκ τούτου, προτείνουμε στο Κοινοβούλιο να αναβάλλει τη χορήγηση απαλλαγής για τον προϋπολογισμό του Συμβουλίου. Αυτό θα δώσει τη δυνατότητα να θίξουμε ξανά το θέμα το Νοέμβριο και θα δώσει στο Συμβούλιο μερικούς μήνες να εξετάσει εάν η διαφάνεια είναι καλύτερη από τη μυστικότητα ή όχι.
<P>
Ελπίζω ότι με τη σημερινή συζήτηση και την αυριανή ψηφοφορία θα στείλουμε ένα σαφές μήνυμα ότι δεν θέλουμε να είμαστε υποχείριο των σκοτεινών δυνάμεων. Θέλουμε ανοιχτές διαδικασίες, θέλουμε διαφάνεια και θέλουμε να έχουμε πλήρη γνώση για το πώς δαπανούνται τα χρήματα του φορολογούμενου. Αυτό θέλουμε σήμερα και αυτό θέλουμε μετά τις εκλογές του Ιουνίου.
<SPEAKER ID="311" NAME="José Javier Pomés Ruiz" LANGUAGE="ES">
Κύριε Πρόεδρε, διαβάζω στον εφαρμοστέο δημοσιονομικό κανονισμό ότι ο Γενικός Γραμματέας και Ύπατος Εκπρόσωπος για την Κοινή Εξωτερική Πολιτική και Πολιτική Ασφάλειας, ο οποίος υποβοηθάται από τον Αναπληρωτή Γενικό Γραμματέα, θα φέρει την πλήρη ευθύνη για τη διαχείριση των πιστώσεων που εισάγονται στο Τμήμα ΙΙ - Συμβούλιο - του προϋπολογισμού και θα λαμβάνει όλα τα απαραίτητα μέτρα για να εγγυάται ότι διαχειρίζονται σωστά.
<P>
Πού είναι ο Javier Solana; Πού είναι ο Αναπληρωτής Γενικός Γραμματέας, αν όχι στην παρούσα συζήτηση; Αυτό συμβαίνει παρά το γεγονός ότι η μόνη πηγή πληροφοριών που διαθέτουμε, δηλαδή η έκθεση του εσωτερικού ελεγκτή, δηλώνει ότι υπάρχει ένας λογαριασμός Β, ενάς λογαριασμός εκτός προϋπολογισμού στο Συμβούλιο. Σύμφωνα με το δημοσιονομικό κανονισμό, δεν είναι η Τσεχική ή η Γαλλική Προεδρία που φέρουν την ευθύνη, αλλά ο Javier Solana που είναι υπεύθυνος για το Συμβούλιο, μαζί με τον αναπληρωτή του.
<P>
Τι είναι αυτός ο λογαριασμός εκτός προϋπολογισμού;
<P>
Ο ελεγκτής λέει ότι το εν λόγω τμήμα πρέπει να απαλειφθεί. Θα θέλαμε να μάθουμε για ποιο σκοπό χρησιμοποιήθηκε και γιατί.
<P>
Θα θέλαμε να μάθουμε γιατί, από τα 650 εκατομμύρια ευρώ που διαχειριζόταν ο κύριος Solana, και για τα οποία είναι υπεύθυνος, τα 13 εκατομμύρια ευρώ μεταφέρθηκαν από τις δαπάνες διερμηνείας στις δαπάνες ταξιδιών το 2006, αλλά το 2007 η κατανομή για τις δαπάνες ταξιδιών δεν αυξήθηκε. Το ίδιο συμβαίνει και πάλι και δεν γνωρίζουμε τι σημαίνουν τα τόσα ταξίδια και πού πρόκειται να καταλήξουν αυτά τα κεφάλαια.
<P>
Είμαστε θυμωμένοι, διότι υπάρχει μόνο μια εξαίρεση στο δημοκρατικό έλεγχο που ασκεί το παρόν Κοινοβούλιο επί του συνόλου των λογαριασμών που χρηματοδοτούνται από φορολογούμενους της Ευρωπαϊκής Ένωσης: οι λογαριασμοί που διατηρεί το Συμβούλιο. Αυτοί δεν ελέγχονται. Εμείς, τα μέλη του παρόντος Κοινοβουλίου, δεν μπορέσαμε να πραγματοποιήσουμε έστω μία επίσημη συνεδρίαση με το Συμβούλιο για να συζητήσουμε για τους λογαριασμούς.
<P>
Αρνήθηκαν να μας δώσουν αποδεικτικά. Αρνήθηκαν να μας δώσουν έγγραφα. Καταλαβαίνουν ότι δεν έχουμε δικαιοδοσία να ελέγχουμε το Συμβούλιο· αυτό ήταν μια χαρά, όταν το Συμβούλιο διεξήγαγε μόνο διοικητικά καθήκοντα, αλλά σήμερα η Κοινή Εξωτερική Πολιτική και Πολιτική Ασφάλειας εκπροσωπεί επιχειρησιακές δαπάνες και δεν κατανοούμε γιατί αυτό πρέπει να εξαιρείται από το δημοκρατικό έλεγχο.
<P>
Ως εκ τούτου, θα ήθελα να δηλώσω επί του παρόντος ότι η στάση του Γενικού Γραμματέα, κύριου Solana, είναι απαράδεκτη και ότι συνεπώς σε αυτή την περίσταση το παρόν Κοινοβούλιο πρόκειται να προτείνει να μην εγκριθούν οι λογαριασμοί του Συμβουλίου, όπως συνέβη πριν από δέκα χρόνια, όταν ο κύριος Elles δήλωσε ότι αρνούταν να εγκρίνει τους λογαριασμούς της Επιτροπής προκαλώντας την παραίτηση της Επιτροπής Santer.
<SPEAKER ID="312" NAME="Costas Botopoulos">
εξ ονόματος της ομάδας PSE. - Κύριε Πρόεδρε, η απόφαση που πρόκειται να λάβουμε είναι πολύ σημαντική. " Ομάδα των Σοσιαλιστών τάσσεται υπέρ της αναβολής για τέσσερις λόγους αρχής.
<P>
Ο πρώτος είναι η αξιοπιστία και ο ρόλος του Κοινοβουλίου μας. Είναι πολύ σημαντικό να πούμε, από την αρχή, τι μπορεί και τι δεν μπορεί να κάνει το Κοινοβούλιο. Αυτό που μπορεί να κάνει και πρέπει να κάνει είναι να ελέγχει δημοκρατικά τους λογαριασμούς του Συμβουλίου, επίσης, παρά τη συμφωνία κυριών που τέθηκε σε εφαρμογή.
<P>
Ο δεύτερος λόγος είναι η διοργανική ισορροπία. Είναι σημαντικό να μην πράξουμε κάτι που δεν μπορούμε να πράξουμε ως Κοινοβούλιο, αλλά είναι εξίσου σημαντικό να δηλώνουμε ότι είναι δικαίωμά μας να έχουμε άποψη, να έχουμε γνώμη για τους λογαριασμούς του Συμβουλίου, όταν οι εν λόγω λογαριασμοί είναι επιχειρησιακοί και στις περιπτώσεις που οι εν λόγω επιχειρησιακοί λογαριασμοί πρέπει να ελέγχονται. Αυτή είναι η δημοκρατική αρχή και αυτό πρόκειται να πράξουμε. Συνεπώς, δεν λέμε ότι θέλουμε να πράξουμε κάτι άλλο. Λέμε ότι θέλουμε να πράξουμε το καθήκον μας.
<P>
Ο τρίτος λόγος είναι ο σεβασμός και η προετοιμασία για τη Συνθήκη της Λισαβόνας. Γνωρίζετε πολύ καλά, συνάδελφοι, ότι με τη Συνθήκη της Λισαβόνας η κοινή εξωτερική πολιτική αποκτά πολύ μεγαλύτερο βάθος και πολύ μεγαλύτερη κεκτημένη ταχύτητα. Πρόκειται για πολύ σημαντικότερη κοινή πολιτική και δεν μπορούμε να λέμε από την αρχή ότι το Κοινοβούλιο δεν θα έχει καμία σχέση με την πολιτική αυτή. Πρέπει να έχουμε την ευκαιρία σήμερα να πούμε ποιος είναι ο ρόλος του Κοινοβουλίου.
<P>
Το τελευταίο - και ίσως το σημαντικότερο σημείο - είναι η διαφάνεια έναντι των πολιτών.
<P>
Ο ρόλος μας ως Κοινοβούλιο είναι η λογοδοσία έναντι των πολιτών.
<P>
Δεν μπορούμε και δεν πρέπει να λέμε στους πολίτες ότι οι μεγάλες κοινές πολιτικές, όπως η εξωτερική και η αμυντική πολιτική, θα βρίσκονται εκτός του δημοκρατικού ελέγχου του Κοινοβουλίου μας.
<P>
Συνεπώς, για τους προαναφερθέντες τέσσερις σημαντικούς λόγους αρχής πιστεύουμε ότι πρέπει να ψηφίσουμε υπέρ της αναβολής.
<SPEAKER ID="313" NAME="Kyösti Virrankoski">
εξ ονόματος της ομάδας ALDE. - (FI) Κύριε Πρόεδρε, πρώτα από όλα, θα ήθελα να ευχαριστήσω τον κύριο Søndergaard για την εξαιρετική του έκθεση.
<P>
" έκθεση για την απαλλαγή του Συμβουλίου είναι πολύ εκτενής και εμπεριστατωμένη. Βασίζεται, επίσης, σε παραπομπές σε έγγραφα και τη Συνθήκη της Λισαβόνας.
<P>
Το πιο προβληματικό θέμα είναι η διαφάνεια. Ο προϋπολογισμός του Συμβουλίου αφορά μόνο εν μέρει τη διοίκηση, καθώς μεγάλο μερίδιο των κεφαλαίων πηγαίνει σε δράσεις, όπως την Κοινή Εξωτερική Πολιτική και Πολιτική Ασφάλειας. Το Συμβούλιο είναι αρκετά απρόθυμο να συζητήσει την εκτέλεση του προϋπολογισμού με την Επιτροπή Ελέγχου των Προϋπολογισμών και δεν είναι πρόθυμο να παραδώσει τα έγγραφα που ζητήθηκαν.
<P>
Το Ευρωπαϊκό Κοινοβούλιο, μαζί με το Συμβούλιο, είναι η αρμόδια αρχή για τον προϋπολογισμό της ΕΕ. Το καθήκον του είναι επίσης να επιβλέπει τη χρησιμοποίηση των κεφαλαίων και τη γενική εκτέλεση του προϋπολογισμού.
<P>
Εξ όσων καταλαβαίνω, αυτή η έλλειψη συνεργασίας ανάγκασε την Επιτροπή Ελέγχου των Προϋπολογισμών να προτείνει την αναβολή της απαλλαγής και όχι τόσο ο εικαζόμενος τρόπος διαχείρισης των κεφαλαίων. " κατάσταση είναι δυσάρεστη, διότι το καλό επίπεδο συνεργασίας μεταξύ του Κοινοβουλίου και του Συμβουλίου είναι η ζωτική δύναμη της γόνιμης ευρωπαϊκής πολιτικής. Για το λόγο αυτό η ομάδα μου θα λάβει την τελική της απόφαση σχετικά με τη θέση της σήμερα το απόγευμα.
<SPEAKER ID="314" NAME="Bart Staes">
εξ ονόματος της ομάδας Verts/ALE. - (NL) Ευχαριστούμε, κύριε Søndergaard, η έκθεσή σας είναι αριστούργημα, καθώς καλύπτει όλα τα συναφή σημεία. Θα ήθελα, ωστόσο, να ζητήσω από τον Πρόεδρο και το παρόν Προεδρείο του Κοινοβουλίου να λάβει υπόψη την απουσία του Συμβουλίου και να μην το αφήσουν έτσι. Δεν πρέπει να τους αφήσουμε να μας κρεμάσουν κουδούνια. Θα ήθελα να παροτρύνω το Προεδρείο να εξετάσει το ενδεχόμενο αποστολής μιας πολύ επίσημης επιστολής διαμαρτυρίας με το μήνυμα ότι αυτό είναι απαράδεκτο.
<P>
Πράγματι, όπως έχουν τα πράγματα αυτή τη στιγμή, αρνούμαστε να χορηγήσουμε παράταση. Αυτό είναι πέραν αμφιβολίας σήμερα. Δεν μπορούμε να χορηγήσουμε απαλλαγή στο Συμβούλιο. Δεν πρόκειται τόσο για την απάτη, καθώς είναι θέμα αρχής, δηλαδή διαφάνειας. 650 εκατομμύρια ευρώ από τον ευρωπαϊκό προϋπολογισμό διαχειρίζονται από τον κύριο Solana στον τομέα της άμυνας, της ασφάλειας και της εξωτερικής πολιτικής, αλλά χωρίς καμία μορφή ελέγχου. Δεν είναι αποδεκτό αυτό σε μια δημοκρατία. Δεν έχει τέλος. Από αυτό απορρέουν οι δικαιολογημένες απαιτήσεις για έκθεση επί των δραστηριοτήτων, διαφάνεια και σαφήνεια.
<P>
Δεν τελειώνει εκεί, όμως. Ως εισηγητής για την απάτη σχετικά με το φόρο προστιθέμενης αξίας, στην έκθεσή μου που εγκρίθηκε στις 4 Δεκεμβρίου, ζήτησα με σαφήνεια από το Συμβούλιο να απαντήσει σε ορισμένες ερωτήσεις. Έχουν περάσει τώρα τέσσερις ή πέντε μήνες και αυτή η περίοδος σηματοδοτήθηκε από εκκωφαντική σιωπή εκ μέρους του Συμβουλίου, ενώ η εκτιμώμενη απάτη είναι μεταξύ 60 και 100 εκατομμυρίων ευρώ ετησίως. Το Συμβούλιο πρέπει να δράσει. Αυτό που απαιτείται είναι συντονισμός για την καταπολέμηση της απάτης σχετικά με το φόρο προστιθέμενης αξίας και εφόσον δεν υπάρχει προθυμία για δράση από την πλευρά τους, δεν θα χορηγήσω απαλλαγή προς το Συμβούλιο.
<SPEAKER ID="315" NAME="Jens Holm">
εξ ονόματος της ομάδας GUE/NGL. - (SV) Κύριε Πρόεδρε, θα ήθελα κι εγώ να θέσω την ίδια ερώτηση και αυτή είναι πού είναι το Συμβούλιο στην παρούσα συζήτηση; Πρόκειται φυσικά να ασκήσουμε έλεγχο στο Συμβούλιο και στη διαχείριση του προϋπολογισμού του. Θεωρώ αξιοσημείωτο το γεγονός ότι σε αυτό το σημείο δεν υπάρχει κανένας από το Συμβούλιο για να απαντήσει στις ερωτήσεις μας. Εμείς, στην Επιτροπή Ελέγχου των Προϋπολογισμών, ειδικότερα ο συντάκτης γνωμοδότησής μας, κύριος Søndergaard, θέσαμε αρκετά ερωτηματικά σχετικά με τη διαχείριση των οικονομικών εκ μέρους του Συμβουλίου Υπουργών. Επισημάναμε αρκετές περιπτώσεις, αλλά δεν λάβαμε καμία ικανοποιητική απάντηση.
<P>
Επιτρέψτε μου να παραθέσω δύο παραδείγματα. Το 2006 το Συμβούλιο δαπάνησε 12,6 εκατομμύρια ευρώ σε ταξίδια. Αυτά τα χρήματα προορίζονταν να χρησιμοποιηθούν για τη διερμηνεία. Θα ήθελα να θέσω μια ερώτηση προς το Συμβούλιο, αλλά εάν δεν μπορεί να απαντήσει το Συμβούλιο, ίσως μπορεί η Επιτροπή: πού ταξίδεψε το Συμβούλιο το 2006; Σε τι αντιστοιχούν αυτά τα 12 εκατομμύρια ευρώ;
<P>
Το Συμβούλιο, επίσης, έχει απόρρητους λογαριασμούς, το λεγόμενο "comptes hors budget". Ο εσωτερικός ελεγκτής σύστησε στο Συμβούλιο να καταργήσει αυτούς τους λογαριασμούς, αλλά μάταια. Θα ήθελα να ρωτήσω γιατί δεν συνέβη αυτό. Πόσοι τέτοιοι λογαριασμοί υπάρχουν ταυτόχρονα με τον προϋπολογισμό; Τι περιέχουν αυτοί οι λογαριασμοί;
<P>
" δουλειά μας ως μέλη του Ευρωπαϊκού Κοινοβουλίου είναι να εξετάζουμε τη χρησιμοποίηση των πόρων του προϋπολογισμού εκ μέρους του Συμβουλίου. Αυτό το πράττουμε, επειδή εκπροσωπούμε τους φορολογούμενους. " δουλειά του Συμβουλίου είναι να απαντάει στις ερωτήσεις μας. Θέλουμε απαντήσεις σε αυτές τις ερωτήσεις τώρα! Τι συνέβη με αυτά τα 12 εκατομμύρια ευρώ; Τι περιέχουν οι απόρρητοι λογαριασμοί; Πόσοι απόρρητοι λογαριασμοί υπάρχουν;
<P>
Εάν δεν λάβουμε ικανοποιητική απάντηση - που δεν έχουμε λάβει έως τώρα - τότε δεν θα χορηγήσουμε απαλλαγή στο Συμβούλιο αύριο.
<SPEAKER ID="316" NAME="Nils Lundgren">
εξ ονόματος της ομάδας IND/DEM. - (SV) Κύριε Πρόεδρε, ασχολούμαστε με ένα από τα σημαντικότερα, πιο θεμελιώδη ζητήματα εδώ. Θα μπορούσατε να πείτε ότι, ως εκπρόσωπος μιας ευρωσκεπτικιστικής ομάδας, πιστεύω ότι θα έπρεπε πάντα να κυριαρχεί το Συμβούλιο στην ευρωπαϊκή συνεργασία και ότι το παρόν Κοινοβούλιο πρέπει να επικεντρώνεται στην εσωτερική αγορά και τα διασυνοριακά περιβαλλοντικά θέματα. Ωστόσο, τώρα υπάρχει ένα τρίτο θέμα που έρχεται στο προσκήνιο. Το Συμβούλιο και το παρόν Κοινοβούλιο είναι καταρχήν εξίσου υπεύθυνα για τον προϋπολογισμό και τη χρήση η οποία γίνεται με τα χρήματα των φορολογούμενων. Σήμερα αυτό που κατά τη γνώμη μου αποτελεί γεγονός άνευ προηγουμένου συνίσταται στο ότι το Συμβούλιο διατηρεί μυστική τη χρήση των χρημάτων. Συνεπώς, δεν έχουμε διαφάνεια. Οι πολίτες δεν είναι σε θέση να πουν "το δέχομαι, διότι γνωρίζω το σκοπό για τον οποίο χρησιμοποιήθηκαν τα χρήματα". Συνεπώς, θα έλεγα - και από όσο καταλαβαίνω, όλοι οι ομιλητές στο παρόν Κοινοβούλιο συμφωνούν για μία μοναδική φορά - ότι δεν μπορεί να υπάρχει ζήτημα χορήγησης απαλλαγής προς το Συμβούλιο έως ότου μάθουμε πού πήγαν τα χρήματα.
<SPEAKER ID="317" NAME="Hans-Peter Martin" AFFILIATION="NI">
(DE) Κύριε Πρόεδρε, παίρνω το λόγο ως ένθερμος υποστηρικτής της Ευρώπης, και είμαι πεπεισμένος ότι σήμερα παίρνουμε ένα μάθημα για το πώς δεν πρέπει να είναι η δημοκρατία της ΕΕ. Το γεγονός ότι το Συμβούλιο δεν το κρίνει σε καμία περίπτωση απαραίτητο να ανταποκριθεί στις πολύ ξεκάθαρες επικρίσεις του Κοινοβουλίου με οποιαδήποτε αποδεκτή μορφή δυστυχώς αποδεικνύει ότι όλες οι επικρίσεις της ΕΕ, και επίσης εκείνων που τώρα απορρίπτουν το θεσμικό όργανο, είναι σωστές, καθώς αγνοούμε κατάφωρα τις ίδιες τις θεμελιώδεις αρχές στις οποίες βασίζεται η δημοκρατία.
<P>
Με κάθε Συνθήκη, επιτρέψαμε το κέντρο της εξουσίας να παραμείνει χωρίς καμία επίβλεψη στην πραγματικότητα και το Συμβούλιο - και αυτό μπορεί να αποδειχτεί - να είναι νωθρό και ανεπαρκές και να λειτουργεί κατά κύριο λόγο μυστικά. Λέω "νωθρό", διότι μπορεί να αποδειχτεί ότι η πλειοψηφία των υπουργών - δηλαδή, εκείνων που λαμβάνουν τις αποφάσεις που είναι εξαιρετικά σημαντικές για την Ευρώπη κεκλεισμένων των θυρών - συχνά δεν είναι καν παρών και οι δημόσιοι υπάλληλοι λαμβάνουν αποφάσεις σχετικά με εξαιρετικά θεμελιώδη θέματα. Αυτό συνέβαινε στην Αυστρία έως το 1848 και μετά από αυτό το έτος η κατάσταση βελτιώθηκε κάπως. Αυτό δεν είναι δημοκρατία.
<P>
Το Συμβούλιο δεν είναι καν πρόθυμο να παραχωρήσει πρόσβαση στα σημεία της ημερήσιας διάταξης που συζητούνται. Τα μέλη μπορούν να την επεξεργαστούν επακριβώς, λεπτομερώς, με κοινοβουλευτικές ερωτήσεις - όπως έπραξα εγώ - και τα αποτελέσματα είναι τρομακτικά. Αυτοί οι άνθρωποι απλώς τεμπελιάζουν. Εκείνοι που είναι σημαντικότεροι ως προς τη νομοθετική διαδικασία από ό,τι εμείς τα μέλη του Κοινοβουλίου αφήνουν άλλους να παρουσιάζονται στη θέση τους.
<P>
Προβάλλεται, επίσης, ο ισχυρισμός ότι σήμερα υπάρχει μεγαλύτερη διαφάνεια στο Συμβούλιο, όταν στην πραγματικότητα υπάρχει λιγότερη διαφάνεια στο εν λόγω θεσμικό όργανο από την απόφαση του Συμβουλίου του 2006. Ένα και μοναδικό σημείο της ημερήσιας διάταξης από τα 130 συζητήθηκε δημοσίως στο σημαντικότερο Συμβούλιο - το Συμβούλιο Εξωτερικών Σχέσεων - το 2008. Όλα τα υπόλοιπα συζητήθηκαν κεκλεισμένων των θυρών. Όλα τα άλλα είναι λιγότερο διαφανή από ό,τι η μαφία.
<P>
Έπειτα υπάρχει η χρήση των ταμείων. Πού πηγαίνουν πολλά εκατομμύρια ευρώ; Γιατί αρνείται το Συμβούλιο να συνεργαστεί ως προς αυτό; Ποια είναι η στάση του Κοινοβουλίου έναντι μιας μυστικής υπηρεσίας που επεκτείνεται ολοένα και περισσότερο υπό την ηγεσία του Javier Solana; Ο Javier Solana έχει τη βάση του στην Ισπανία, η οποία παραδέχεται φυσικά ότι υπάρχει μια μυστική υπηρεσία της ΕΕ. Πού πηγαίνουν τα χρήματα; Πόσο διεφθαρμένοι είναι αυτοί οι άνθρωποι και πόσο υστερούν σε διαφάνεια;
<SPEAKER ID="318" NAME="Herbert Bösch" AFFILIATION="PSE">
(DE) Κύριε Πρόεδρε, θα ήθελα να πω δύο πράγματα εξ ονόματος της επιτροπής. Συγχαρητήρια στον εισηγητή, ο οποίος έθεσε ευθέως ερωτήσεις και δεν έλαβε απαντήσεις. Συγχαρητήρια στην επιτροπή που ενέκρινε την έκθεση του κύριου Søndergaard με συντριπτική πλειοψηφία - 27:2. Τα κράτη μέλη είναι αισθητά δια της απουσίας τους σήμερα, αν και, όπως θα σας υπενθύμιζα κύριε Πρόεδρε, θέσαμε το παρόν σημείο στην ημερήσια διάταξη σήμερα το απόγευμα ειδικά για να εξυπηρετήσουμε τα προβλήματα του Συμβουλίου σχετικά με το χρονοδιάγραμμα. Τα κράτη μέλη κάνουν πράγματα εδώ που δεν θα τολμούσαν να πράξουν στη χώρα τους.
<P>
Τώρα θα διεξαγάγουμε μια προεκλογική εκστρατεία όπου τα πράγματα μετατίθενται πάλι στις Βρυξέλλες. Τα προβλήματα έγκεινται στις πρωτεύουσες, όχι στις Βρυξέλλες. Θα ήθελα να δω την Επιτροπή να μας προσφέρει μεγαλύτερη υποστήριξη ως προς αυτό κατά καιρούς. Κατά την άποψη μου, η στάση της είναι ορισμένες φορές υπερβολικά άτολμη. Εάν, όπως λέει ο εισηγητής, έχουμε comptes hors budget - στη χώρα μου τους λέμε "μαύρους λογαριασμούς" - αυτό φέρνει στο νου τη Eurostat και παρόμοιες ιστορίες. Αυτό δεν θα λειτουργήσει για πολύ. Ήταν καθήκον της εν λόγω επιτροπής να προειδοποιήσει για μια τέτοια εξέλιξη και είμαι περήφανος που το έπραξε με τόσο μεγάλη πλειοψηφία. Πιστεύω - και αυτό είναι ένα θετικό μήνυμα που θα αποκομίσω, εάν το Κοινοβούλιο ακολουθήσει το παράδειγμά μας με αυτό που ελπίζω ότι θα είναι μια εξίσου μεγάλη πλειοψηφία αύριο - ότι εγγυηθήκαμε ότι ο έλεγχος πράγματι λειτουργεί. Υπάρχει κάποιος που θα το φροντίσει. Μετά από αυτό, θα εξετάσουμε τις συνέπειες.
<SPEAKER ID="319" NAME="Paulo Casaca" AFFILIATION="PSE">
(PT) Κύριε Πρόεδρε, θα συγχαρώ με τη σειρά μου τον εισηγητή μας για το έργο του, όπως και τις διάφορες πολιτικές ομάδες, την Επιτροπή και την επιτροπή μας εξ ονόματος του προέδρου της. Πρέπει να πω ότι όχι μόνο είναι απολύτως απαράδεκτη για εμάς η ύπαρξη παράνομων χρηματοδοτήσεων, αλλά επίσης το γεγονός ότι η εν λόγω υποτειθέμενη συμφωνία κυριών, η οποία θα γίνει 39 ετών, δεν έχει πλέον κατά τη γνώμη μου λόγο ύπαρξης.
<P>
Δεν είμαστε σήμερα fan club. Σίγουρα όχι. Είμαστε μια Ευρώπη πολιτών. Πρέπει να είμαστε υπόλογοι σε όλους.
<P>
Εδώ στο Ευρωπαϊκό Κοινοβούλιο, με τις μεταρρυθμίσεις που μόλις τελειώσαμε να θέτουμε σε εφαρμογή, είμαστε απολύτως έτοιμοι για αυτή την επόμενη κοινοβουλευτική θητεία για να δώσουμε πλήρεις απαντήσεις για τη διαχείριση όλων όσων αφορούν τους λογαριασμούς μας.
<P>
Το Συμβούλιο πρέπει να πράξει το ίδιο. Είναι εξαιρετικά λυπηρό ότι το Συμβούλιο δεν επωφελήθηκε από την ευκαιρία που του δόθηκε να παραβρίσκεται σήμερα. Ακριβώς για αυτό το λόγο επιλέξαμε αυτή την ώρα. Θα θέλαμε να πούμε ότι αυτό σίγουρα δεν μπορεί να συνεχιστεί και ότι θα πράξουμε οτιδήποτε για να εξασφαλίσουμε ότι το Συμβούλιο είναι αναγκασμένο να λογοδοτήσει για τον τρόπο εκτέλεσης του προϋπολογισμού του.
<SPEAKER ID="320" NAME="Karl von Wogau" AFFILIATION="PPE-DE">
(DE) Κύριε Πρόεδρε, κυρίες και κύριοι, εκ μέρους της Επιτροπής Προϋπολογισμών, της Επιτροπής Εξωτερικών Υποθέσεων και της Υποεπιτροπής Ασφάλειας και Άμυνας, θα ήθελα να δώσω άλλη πολύ διαφορετική έμφαση στην παρούσα συζήτηση. Ορισμένες παρεμβάσεις που ακούσαμε θα μπορούσαν να δημιουργήσουν την εντύπωση ότι δεν υπάρχει κοινοβουλευτικός έλεγχος της κοινής εξωτερικής πολιτικής και πολιτικής ασφάλειας, αλλά αυτό απέχει από την αλήθεια. Αναπτύχθηκε άριστη συνεργασία μεταξύ του Συμβουλίου και της Υποεπιτροπής Ασφάλειας και Άμυνας και έχουμε ενημερωθεί για κάθε λεπτομέρεια - συμπεριλαμβανομένων των πτυχών του προϋπολογισμού. " Επιτροπή Ελέγχου των Προϋπολογισμών δεν συμμετείχε σε αυτό - πρόκειται για εσωτερική υπόθεση του Ευρωπαϊκού Κοινοβουλίου - αλλά οι Πρόεδροι της Επιτροπής Προϋπολογισμών, της Επιτροπής Εξωτερικών Υποθέσεων και της Υποεπιτροπής Ασφάλειας και Άμυνας ενημερώνονται τακτικά για τις πτυχές του προϋπολογισμού. Εδώ πραγματοποιείται ο κοινοβουλευτικός έλεγχος.
<P>
Έπειτα υπάρχουν οι απόρρητες πτυχές, για τις οποίες υπάρχει μια ειδική επιτροπή, η οποία ενημερώνεται σε τακτικά διαστήματα για όλες τις λεπτομέρειες της ευρωπαϊκής πολιτικής ασφάλειας και άμυνας από τον κύριο Solana προσωπικά.
<P>
Τα πράγματα μπορεί να μην εξελίχτηκαν ικανοποιητικά σε σχέση με αυτό από την πλευρά της Επιτροπής Ελέγχου των Προϋπολογισμών. Συμφωνώ ότι η απουσία του Συμβουλίου από την παρούσα συζήτηση δεν είναι ικανοποιητική. Ωστόσο, άτοπες παρατηρήσεις, όπως αυτές του κύριου Martin, δίνουν την εντύπωση ότι δεν υπάρχει κανένας απολύτως δημοκρατικός έλεγχος για τη σημαντική υπόθεση της εξωτερικής πολιτικής και πολιτικής ασφάλειας στην Ευρωπαϊκή Ένωση. Υπάρχουν σημαντικότερα πράγματα, για παράδειγμα το ζήτημα των λογαριασμών από τους οποίους χρηματοδοτείται το ταξίδι του κύριου Solana. Υπάρχει το ζήτημα των επιχειρήσεων στο Τσαντ, το Κονγκό, τη Γεωργία και πολλές άλλες χώρες. Ο διάλογος και ο αποτελεσματικός δημοκρατικός έλεγχος αποτελούν πραγματικότητα εδώ.
<SPEAKER ID="321" NAME="Hans-Peter Martin" AFFILIATION="NI">
(DE) Κύριε Πρόεδρε, θα ήθελα να κάνω μια προσωπική δήλωση σύμφωνα με το άρθρο 149 του Κανονισμού, το οποίο ήταν άρθρο 145 στην προηγούμενη έκδοση του Κανονισμού. Αναφέρθηκε το όνομά μου· κατηγορήθηκα ότι έκανα άτοπες παρατηρήσεις. Απορρίπτω κατηγορηματικά αυτή την κατηγορία. Όλα τα δεδομένα μπορούν να τεκμηριωθούν. Είναι αλήθεια ότι σε πολλές περιπτώσεις οι δημόσιοι υπάλληλοι λαμβάνουν τις αποφάσεις σε σημαντικές επιτροπές υπουργών εξωτερικών και άλλων - τα ειδικά συμβούλια - διότι για οποιοδήποτε λόγο οι υπουργοί δεν ταξίδεψαν. Ορισμένες φορές μπορεί να αποδειχτεί ότι προτιμούν να παραβρίσκονται σε διασκέψεις κομμάτων.
<P>
Είναι επίσης αλήθεια - και αυτό θα μπορούσε ίσως να επισημανθεί - ότι ένας Πρόεδρος - του οποίου οι ιδιωτικές υποθέσεις θα πρέπει επιτέλους να διερευνηθούν, έκανε δηλώσεις που δεν μπορούν να περάσουν χωρίς ενστάσεις. Ο εν λόγω κοινοβουλευτικός έλεγχος δεν υπάρχει, δεν υπάρχουν ελεγκτικοί μηχανισμοί για τα διάφορα συστήματα ασφάλειας που έχουν αναπτυχθεί αναλόγως - στον τομέα των πληροφοριών, δηλαδή. Θα δώσω το παρακάτω παράδειγμα σε σχέση με αυτό: το τμήμα Πληροφοριών (ΙΝΤ), με 30 μέλη προσωπικό...
<P>
(Ο Πρόεδρος διακόπτει τον ομιλητή και τον ανακαλεί στην τάξη)
<SPEAKER ID="322" NAME="Πρόεδρος">
Με συγχωρείτε, έχετε το βήμα για να απαντήσετε σε μια προσωπική ερώτηση, όχι για να βγάλετε λόγο για αυτή, και απαντήσατε ήδη στην προσωπική ερώτηση.
<SPEAKER ID="323" NAME="Hans-Peter Martin" AFFILIATION="NI">
(DE) Τότε θα ήθελα να καλέσω προσωπικά τον κύριο von Wogau για άλλη μια φορά να αποκαλύψει με ποιον συνδιαλλέγεται η νομική εταιρεία του και από ποιον αποκομίζει τα κέρδη της και έπειτα μπορούμε να συνεχίσουμε να συζητάμε.
<SPEAKER ID="324" NAME="Πρόεδρος">
Νομίζω ότι τα λόγια σας μόλις τώρα ήταν πολύ πιο σοβαρά από ό,τι είπε ο κύριος von Wogau. Αυτός με τη σειρά του ζήτησε να μιλήσει για μια προσωπική υπόθεση και έτσι του δίνω το λόγο.
<SPEAKER ID="325" NAME="Karl von Wogau" AFFILIATION="PPE-DE">
(DE) Κύριε Πρόεδρε, ο κύριος Martin μόλις απευθύνθηκε σε εμένα με τον πιο προκλητικό τρόπο. Ενώ βεβαίως δεν θα δώσω στον ίδιο τον κύριο Martin καμία πληροφορία για την προσωπική μου κατάσταση, είμαι προετοιμασμένος να δώσω λεπτομέρειες για αυτή οποιαδήποτε στιγμή με τον κατάλληλο τρόπο, καθώς ό,τι υπονοήθηκε εδώ είναι απολύτως αβάσιμο.
<SPEAKER ID="326" NAME="Paul Rübig" AFFILIATION="PPE-DE">
(DE) Κύριε Πρόεδρε, Επίτροπε, κυρίες και κύριοι, θα ήθελα να ξεκινήσω λέγοντας ότι θα ήταν καλό, εάν, όταν παραβρισκόταν στην ολομέλεια, ο κύριος Klaus είχε εκφράσει την άποψή του για τις κατηγορίες που είναι ήδη γνωστές. Αυτό αναμφίβολα θα βοηθούσε να καταδειχτεί η διάκριση των εξουσιών, η οποία λειτουργεί πολύ καλά σε ευρωπαϊκό επίπεδο, υπό το πραγματικό της πρίσμα.
<P>
Δεύτερον, θα ήθελα να κάνω μια ένσταση ως προς τη σύγκριση του Συμβουλίου με τη μαφία. Αυτό είναι κάτι που απλώς δεν λέγεται σε μια σωστή δημοκρατία.
<P>
Επιπλέον, πιστεύω ότι στα εθνικά ελεγκτικά συνέδρια δόθηκε πράγματι η ευκαιρία να συνεργαστούν πιο εντατικά με το Δικαστήριο Ευρωπαϊκών Κοινοτήτων. Ειδικότερα σε σχέση με το Συμβούλιο, ο έλεγχος σε εθνικό επίπεδο από τα εθνικά κοινοβούλια είναι επίσης μια πολύ σημαντική άσκηση, φυσικά, η οποία θα πρέπει να εκτελείται τακτικά. Δεύτερον, είναι επίσης ζωτικής σημασίας φυσικά το Ευρωπαϊκό Ελεγκτικό Συνέδριο να αναλύσει αυτές τις δράσεις λεπτομερώς και να παρέχει την απαραίτητη τεκμηρίωση.
<P>
Πιστεύω ότι η ίδια η διαφάνεια που ζητάμε εδώ δικαιολογείται επίσης από τη Συνθήκη της Λισαβόνας και ότι, συνεπώς, πρέπει να πιέσουμε σκληρά για να επικυρωθεί με επιτυχία η εν λόγω Συνθήκη όσο το δυνατόν συντομότερα.
<SPEAKER ID="328" NAME="Herbert Bösch" LANGUAGE="DE">
Κύριε Πρόεδρε, θα ήθελα να συνεχίσω εν συντομία αυτό που έλεγε ο κύριος von Wogau. Κύριε von Wogau, μπορεί να έχετε ένα όργανο που διεξαγάγει πολύ ενδιαφέρουσες συζητήσεις για μελλοντικά σχέδια. Ωστόσο, η απαλλαγή δεν είναι αρμοδιότητα τριών προέδρων ή ενός πολυσχιδούς οργάνου, αλλά αντιθέτως της Επιτροπής Ελέγχου των Προϋπολογισμών και έπειτα της ολομέλειας. Εάν μπορείτε να μας πείτε τι συμβαίνει με τους λογαριασμούς εκτός προϋπολογισμού του Συμβουλίου, τότε συνεχίστε. Είμαι πεπεισμένος ότι δεν γνωρίζετε και δεν γνωρίζουμε ούτε κι εμείς. Ωστόσο, χορηγώντας απαλλαγή, παίρνουμε την πλήρη ευθύνη για ό,τι έχει ή δεν έχει κάνει το Συμβούλιο.
<P>
Δεν είναι παιδικός σταθμός· εάν δεν γνωρίζουμε τι έχουν κάνει, δεν μπορούμε να πάρουμε την ευθύνη για αυτό, διαφορετικά θα γίνουμε αντικείμενο χλευασμού στον κόσμο. Οποιοσδήποτε επιθυμεί να το πράξει αύριο είναι ελεύθερος να το πράξει, αλλά θα συνιστούσα να μην χορηγηθεί απαλλαγή και να επιλέξουμε την αναβολή.
<SPEAKER ID="329" NAME="Ingeborg Gräßle" AFFILIATION="PPE-DE">
(DE) Κύριε Πρόεδρε, κυρίες και κύριοι, είναι προς το συμφέρον μας να βρούμε μια λύση σε αυτή τη διαφορά, αλλά αυτό θα είναι εφικτό μόνο εάν το Συμβούλιο κάνει μια κίνηση.
<P>
Συμμορφωθήκαμε με τις διαδικασίες, στείλαμε εισηγητές και οι τέσσερις συντονιστές συνέταξαν επιστολές και έθεσαν ερωτήσεις. Δεν δόθηκε καμία απάντηση, μόνο με μία αναφορά που έγινε στη συμφωνία κυριών - η οποία βεβαίως δεν αφορά την απαλλαγή, μόνο τη συνεδρίαση για τον προϋπολογισμό. Ακόμα και τότε αφορούσε μόνο το διοικητικό μέρος. " εν λόγω συμφωνία κυριών ποτέ δεν ίσχυε για το επιχειρησιακό μέρος· πράγματι, τη στιγμή που συνάφθηκε η συμφωνία, δεν υπήρχε επιχειρησιακό μέρος.
<P>
Το Συμβούλιο πρέπει να μας προσφέρει μια λύση για αυτό· έχει χρόνο για να διατυπώσει μια λύση και θα το παροτρύναμε να το πράξει. Ντρέπομαι λίγο εκ μέρους του λόγω των μελών του κοινού εκεί πάνω, καθώς αυτή είναι η αρνητική πλευρά, η υπεροπτική πλευρά της Ευρώπης. Δεν ζούμε πια σε μοναρχία και είναι ώρα να μας συνοδεύσει το Συμβούλιο στο δρόμο για τη δημοκρατία - μια ευρύτερη δημοκρατία - η οποία συμπτωματικά πάντα συμβάλλει στην προώθηση των Συνθηκών, επίσης.
<P>
Θα θέλαμε να παροτρύνουμε το Συμβούλιο να σταματήσει να κάνει το παρόν Κοινοβούλιο αντικείμενο χλευασμού και το Συμβούλιο θα πρέπει να σταματήσει να γίνεται το ίδιο αντικείμενο χλευασμού.
<SPEAKER ID="330" NAME="Pierre Pribetich" AFFILIATION="PSE">
(FR) Κύριε Πρόεδρε, Επίτροπε, όσο συμβολικό κι αν είναι στο παρόν θεσμικό τρίγωνο, παρατηρούμε όλοι εξίσου με κατάπληξη σήμερα μια σημαντική πράξη του Ευρωπαϊκού Κοινοβουλίου - την απαλλαγή - και ένας βασικός συμμετέχων απουσιάζει. Πράγματι, σκέφτομαι, κυρίες και κύριοι, τους επισκέπτες οι οποίοι παρακολουθούν αυτή τη σκηνή στην οποία ορισμένοι ομιλητές λένε ότι υπάρχουν λογαριασμοί εκτός προϋπολογισμού, οι οποίοι δεν μπορούν να κοινοποιηθούν - εννοώντας ότι δεν μπορούν να διαχειριστούν με διαφάνεια - και στην οποία το Συμβούλιο δεν είναι παρόν για να επιβεβαιώσει, όπου απαιτείται, τις δυσκολίες ή άλλες περιστάσεις.
<P>
Πιστεύω ότι ως μέλη του Κοινοβουλίου δεν μπορούμε να δεχτούμε αυτή την κατάσταση πραγμάτων, αυτή την απαράδεκτη απουσία του Συμβουλίου και μπορούμε μόνο να διαμαρτυρηθούμε και ειδικότερα να υιοθετήσουμε την πρόταση που έκανε ο Πρόεδρος της Επιτροπής Ελέγχου των Προϋπολογισμών, δηλαδή να αναβάλλουμε την παρούσα απαλλαγή, διότι διαφορετικά το Κοινοβούλιο θα γελοιοποιηθεί εγκρίνοντας λογαριασμούς για τους οποίους δεν γνωρίζει και δεν είχε την ευκαιρία να επιθεωρήσει.
<P>
Ειλικρινά, κύριε Πρόεδρε, το Συμβούλιο πρέπει να συνεργαστεί και να μπορέσει να παράσχει τις απαιτούμενες πληροφορίες σε σχέση με τη διαφάνεια, ώστε να αποτρέψει τους ευρωσκεπτικιστές από το να πιαστούν από αυτό το θέμα για να πουν ότι δεν είμαστε διαφανείς και διαπράττουμε λάθη, ειδικότερα αναφορικά με τη δημοκρατία.
<SPEAKER ID="331" NAME="Søren Bo Søndergaard">
εισηγητής. - (DA) Κύριε Πρόεδρε, πρώτα από όλα θα ήθελα να εκφράσω την ικανοποίησή μου για την ομοφωνία των απόψεων που ακούσαμε σήμερα και ελπίζω ότι θα έχουν κάποιον αντίκτυπο στο Συμβούλιο. Επικροτώ αυτά που είπε ο Πρόεδρος της Επιτροπής Ελέγχου των Προϋπολογισμών, κύριος Bösch, στον κύριο von Wogau, και θα ήθελα να προσθέσω ένα ακόμα πράγμα προς τον κύριο von Wogau: Γιατί πρέπει το Κοινοβούλιο να χορηγήσει απαλλαγή, όταν του αρνούνται την παροχή πληροφοριών;
<P>
Βεβαίως, εάν επρόκειτο για κάποιο άλλο όργανο, δεν θα υπήρχε λόγος να αναμειχθούμε. Επιτρέψτε μου να επισημάνω ότι, εάν δεν χορηγήσουμε απαλλαγή, θα αναλάβουμε ένα βαθμό της ευθύνης. " χορήγηση απαλλαγής συνεπάγεται την ανάληψη ενός βαθμού ευθύνης και μπορούμε να επωμιστούμε αυτή την ευθύνη μόνο εάν μας δώσουν πληροφορίες. Μπορεί κάλλιστα αυτές οι πληροφορίες να έγιναν διαθέσιμες σε ορισμένες άλλες διευθύνσεις του Κοινοβουλίου, αλλά γιατί πρέπει να αρνείται την πρόσβαση σε αυτές στην Επιτροπή Ελέγχου των Προϋπολογισμών, όταν υποτίθεται ότι ασχολείται με αυτό το ζήτημα;
<P>
Επίσης, νομίζω ότι ο κύριος Staes έθιξε ένα βάσιμο σημείο προτείνοντας να ζητήσουμε από το Προεδρείο να καταθέσει μια διαμαρτυρία για το Συμβούλιο, ειδικά επειδή υπάρχουν μη υπογεγραμμένα έγγραφα που κυκλοφορούν τα οποία φέρονται να προέρχονται από το Συμβούλιο, με επιμέρους απαντήσεις εκ μέρους του Συμβουλίου στις ερωτήσεις που θέσαμε. Είναι τελείως απαράδεκτο, φυσικά, να έχουμε μια κατάσταση, στην οποία μη υπογεγραμμένα έγγραφα που αξιώνουν ότι απαντούν στις ερωτήσεις μας διανέμονται στον τύπο, όταν το Συμβούλιο δεν παραβρίσκεται στην παρούσα συζήτηση για να παρουσιάσει τις απόψεις του. Συνεπώς, νομίζω ότι θα ήτα σίγουρα καλό, εάν συμμεριζόμασταν την πρόταση του Προεδρείου να καταχωρήσουμε ένα σημείωμα διαμαρτυρίας προς το Συμβούλιο.
<P>
Τέλος, θα ήθελα να ευχαριστήσω την επιτροπή για την εξαιρετική της εργασία. Δόθηκε ιδιαίτερη προσοχή...
<P>
εισηγητής.Ω, ήρθε το Συμβούλιο! Πολύ ωραία.
<P>
(Χειροκροτήματα)
<P>
Ίσως μπορούμε να ξεκινήσουμε τη συζήτηση πάλι από την αρχή! Θα δώσω στον Πρόεδρο τη δυνατότητα να ξεκινήσει ολόκληρη τη συζήτηση εκ νέου, ώστε να θέσουμε τις ερωτήσεις προς το Συμβούλιο. Έτσι, θα το προτείνω στον Πρόεδρο.
<SPEAKER ID="333" NAME="Πρόεδρος">
Το Συμβούλιο είναι φυσικά ευπρόσδεκτο, αλλά ήρθαν για την επόμενη συζήτηση.
<P>
(Διαμαρτυρίες)
<P>
Ωστόσο, θα φροντίσω, ώστε η Προεδρία του Συμβουλίου να κατανοήσει τις ανησυχίες του Κοινοβουλίου, όπως εκφράστηκαν στην τελευταία συζήτηση σχετικά με την απαλλαγή του προϋπολογισμού. Είμαι βέβαιος ότι ο Υπουργός θα μεταφέρει το μήνυμα στην Πράγα.
<P>
" συζήτηση έληξε.
<P>
" ψηφοφορία θα πραγματοποιηθεί αύριο.
