<CHAPTER ID="003">
Έγκριση των Συνοπτικών Πρακτικών της προηγούμενης συνεδρίασης
<SPEAKER ID="008" NAME="Πρόεδρος">
Τα συνοπτικά πρακτικά της συνεδρίασης της 25ης Μαρτίου 2010 και τα κείμενα που εγκρίθηκαν είναι διαθέσιμα για ανάγνωση. Εγκρίνονται τα πρακτικά.
<SPEAKER ID="009" NAME="Francesco Enrico Speroni" AFFILIATION="EFD">
(IT) Κύριε Πρόεδρε, μνημονεύσατε τα θύματα των επιθέσεων στη Ρωσία.
<P>
Πολύ πρόσφατα πραγματοποιήθηκαν τρομοκρατικές επιθέσεις και στο Ιράκ, το Αφγανιστάν και το Πακιστάν, χώρες οι οποίες -όπως και η Ρωσία- βρίσκονται εκτός της Ευρωπαϊκής Ένωσης. Νομίζω ότι είναι δίκαιο να μνημονεύσουμε και αυτά τα θύματα.
<SPEAKER ID="010" NAME="Πρόεδρος">
Έχετε δίκιο, κύριε Speroni. Συμφωνώ. Με αυτό το προκαταρκτικό σχόλιο, θέλω να επισημάνω ότι εδώ, στο Ευρωπαϊκό Κοινοβούλιο, αναφερόμαστε επίσης σε γεγονότα αυτού του είδους τα οποία συμβαίνουν σε όλο τον κόσμο. Μνημονεύουμε όλα τα θύματα με μεγάλη οδύνη. Εκφράζουμε επίσης τα συλλυπητήριά μας προς τις οικογένειες και τους φίλους των θυμάτων, καθώς και τις χώρες στις οποίες συμβαίνουν τέτοια περιστατικά. Ωστόσο, η προκειμένη περίπτωση υπήρξε εξαιρετική, καθότι παρόμοιο περιστατικό είχε καιρό να συμβεί στην ίδια τη Ρωσία. Γι' αυτό το ανέφερα. Εντούτοις, έχετε απόλυτο δίκιο, κύριε Speroni. Δεν πρέπει να λησμονούμε ότι, κάθε εβδομάδα, σε όλο τον κόσμο, συμβαίνουν πολλά δυσάρεστα περιστατικά αυτού του είδους. Γι' αυτό άλλωστε το έργο μας στην Ευρώπη, στην Ευρωπαϊκή Ένωση, είναι τόσο ουσιώδες, και γι' αυτό μπορούμε να είμαστε ευτυχείς που κατέστη δυνατό να επιλυθούν πολλά από αυτά τα προβλήματα στην Ευρώπη μας, παρότι βεβαίως δεν τα έχουμε ακόμη επιλύσει όλα. Σας ευχαριστώ, λοιπόν, κύριε Speroni, που μου το επισημάνατε. Σας ευχαριστώ θερμά.
