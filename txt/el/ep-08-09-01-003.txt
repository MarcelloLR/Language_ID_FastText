<CHAPTER ID="003">
Νεκρολογία
<SPEAKER ID="008" NAME="Πρόεδρος">
Κυρίες και κύριοι, φοβούμαι ότι πρέπει να προβώ σε ορισμένες πολύ θλιβερές ανακοινώσεις. Κατά τη διάρκεια του θέρους, πληροφορηθήκαμε με βαθύτατη θλίψη τον τραγικό θάνατο του φίλου και συναδέλφου μας καθηγητή Bronisław Geremek. Ήταν ένας σπουδαίος πολωνός πατριώτης και γνήσιος Ευρωπαίος ο οποίος, επί δεκαετίες, αγωνίστηκε ακούραστα με σκοπό τη μέθεξη του πολωνικού λαού στις θεμελιώδεις αξίες της δημοκρατίας, της ελευθερίας, των ανθρωπίνων δικαιωμάτων και του κράτους δικαίου. " αφοσίωσή του στη δημοκρατική αντιπολίτευση και στο μεγάλο λαϊκό κίνημα της Αλληλεγγύης έφερε στο τέλος καρπούς.
<P>
Εδώ και σχεδόν δύο δεκαετίες, η Πολωνία έχει κατακτήσει τη θέση που δικαιωματικά της ανήκει μεταξύ των ελεύθερων και δημοκρατικών κρατών της Ευρώπης και, όπως όλοι γνωρίζουμε, είναι μέλος της Ευρωπαϊκής Ένωσης από την 1η Μαΐου 2004. " συμβολή του σε αυτό το επίτευγμα έχει αναμφίλεκτα καταστήσει τον Bronisław Geremek -ο οποίος διετέλεσε επίσης μέλος του Sejm, της πολωνικής Κάτω Βουλής, για πολλά χρόνια και υπήρξε υπουργός Εξωτερικών της χώρας του από το 1997 έως το 2000- έναν από τους θεμελιωτές και κορυφαίους αρχιτέκτονες της νέας Πολωνίας.
<P>
Ο Bronisław Geremek υπήρξε βουλευτής του Ευρωπαϊκού Κοινοβουλίου από το 2004. Τον γνωρίζαμε ως έναν άνθρωπο με βαθιά και γνήσια πίστη στο ευρωπαϊκό εγχείρημα. Ενσάρκωνε τα ιδεώδη και τις πεποιθήσεις του: συμφιλίωση, διάλογο και συνδιαλλαγή. Έτρεφα μεγάλο σεβασμό για τη μοναδική ικανότητά του να βρίσκεται συγχρόνως κοντά στη χώρα του και κοντά στην Ευρωπαϊκή Ένωση. Εργάστηκε ακούραστα για τη διαδικασία ολοκλήρωσης, η οποία θεωρούσε ότι αποτελεί τη βέλτιστη λύση για το μέλλον της χώρας του, αλλά και για την ήπειρό μας συνολικά.
<P>
Έχουμε χάσει μια σπουδαία προσωπικότητα από την ευρωπαϊκή σκηνή, έναν συνάδελφο ο τραγικός και πρόωρος θάνατος του οποίου έχει αφήσει δυσαναπλήρωτο κενό. Θέλω να εκφράσω τα βαθύτατα συλλυπητήριά μου στην οικογένειά του -ιδίως στους δύο γιους του- και σε όλους τους φίλους του. Εδώ στο Ευρωπαϊκό Κοινοβούλιο θα τιμούμε πάντα τη μνήμη του.
<P>
Κυρίες και κύριοι, πληροφορηθήκαμε επίσης με μεγάλη θλίψη, στις αρχές Αυγούστου, τον θάνατο του συναδέλφου μας Willi Piecyk λίγο πριν συμπληρώσει τα 60ά του γενέθλια. Με την ευκαιρία και αυτού του θλιβερού γεγονότος, θέλω να εκφράσω εξ ονόματος του Ευρωπαϊκού Κοινοβουλίου τα θερμά μας συλλυπητήρια στους οικείους και φίλους του. Ο Willy Piecyk υπήρξε μέλος του Ευρωπαϊκού Κοινοβουλίου από το 1992. Υπήρξε ηγετικό μέλος της Επιτροπής Μεταφορών και Τουρισμού, στην οποία υπηρέτησε ως εκπρόσωπος της Σοσιαλιστικής Ομάδας επί σειρά ετών.
<P>
Πριν από λίγες μόλις εβδομάδες, γιόρτασε μαζί μας την πρώτη Ευρωπαϊκή "μέρα Ναυτιλίας. Αν και γνώριζα ότι έπασχε από μια σοβαρή ασθένεια, τότε μου δημιουργήθηκε η εντύπωση ότι η υγεία του βελτιωνόταν. Δυστυχώς, η εντύπωση αυτή ήταν εσφαλμένη.
<P>
Ο Willi Piecyk θα μείνει στη μνήμη μας για πολλούς λόγους ως κινητήρια δύναμη πολλών σημαντικών εγχειρημάτων. Με τον θάνατό του, έχουμε χάσει έναν συνάδελφο ο οποίος είχε τον σεβασμό και την εκτίμηση όλων των μελών του παρόντος Σώματος. Θα θυμόμαστε, λοιπόν, και τον Willi Piecyk με διαρκή ευγνωμοσύνη.
<P>
Κυρίες και κύριοι, φοβούμαι ότι οφείλω επίσης να σας ενημερώσω για τον θάνατο μιας πολύ αγαπητής πρώην συναδέλφου, της Maria Luisa Cassanmagnago Cerretti, η οποία έφυγε από τη ζωή στις 4 Αυγούστου. Έχω ιδιαίτερα ζωηρές μνήμες από τη γνωριμία μαζί της, καθώς εκλεγήκαμε στο Ευρωπαϊκό Κοινοβούλιο την ίδια περίοδο, το 1979, οπότε και ανέλαβε το έργο της υπεράσπισης της Ευρώπης και της ευρωπαϊκής ολοκλήρωσης στο παρόν Σώμα. Διετέλεσε αντιπρόεδρος της Ομάδας του Ευρωπαϊκού Λαϊκού Κόμματος και Αντιπρόεδρος του Ευρωπαϊκού Κοινοβουλίου από το 1982 έως το 1987. Μεταξύ των άλλων πολιτικών αξιωμάτων που ανέλαβε ήταν και η προεδρία της Πολιτικής Επιτροπής του Ευρωπαϊκού Κοινοβουλίου, πρόδρομου της Επιτροπής Εξωτερικών Υποθέσεων, για κάποιο χρονικό διάστημα.
<P>
Χάρη στην πολιτική της συνέπεια, η Maria Luisa Cassanmagnago Cerretti αποτέλεσε πηγή έμπνευσης, ιδίως για τις γυναίκες, και ως μέλος του Ευρωπαϊκού Κοινοβουλίου ήταν μια γυναίκα με πνευματική τόλμη και συμπόνια η συμβολή της οποίας στην ευρωπαϊκή ολοκλήρωση υπήρξε πολύτιμη. Θα την θυμόμαστε με μεγάλη αγάπη.
<P>
Κυρίες και κύριοι, κατά τη διάρκεια των θερινών διακοπών, γίναμε μάρτυρες μιας σειράς τραγικών αεροπορικών δυστυχημάτων. Στις 20 Αυγούστου, το χειρότερο αεροπορικό δυστύχημα στην Ισπανία τα τελευταία 25 χρόνια οδήγησε στον θάνατο 154 ανθρώπων. Μόνο 18 από τα 172 άτομα που επέβαιναν στο αεροσκάφος, το οποίο έκανε το δρομολόγιο από το αεροδρόμιο Barajas της Μαδρίτης προς τις Καναρίους Νήσους, επιβίωσαν από την τραγωδία. Την επομένη της συντριβής του αεροσκάφους, προέβην σε δήλωση εξ ονόματος του Ευρωπαϊκού Κοινοβουλίου, και σήμερα θέλω να επαναλάβω αυτό το μήνυμα αλληλεγγύης και υποστήριξης προς τους οικείους και φίλους των θυμάτων.
<P>
Λίγες μόλις ημέρες μετά την τραγωδία στη Μαδρίτη, στις 24 Αυγούστου, ένα ακόμη αεροσκάφος συνετρίβη λίγο μετά την απογείωσή του στην πρωτεύουσα της Κιργιζίας, Μπισκέκ, προκαλώντας τον θάνατο 68 επιβατών και μελών πληρώματος. Εξ ονόματος όλων των βουλευτών του Ευρωπαϊκού Κοινοβουλίου θέλω να εκφράσω τα θερμά μας συλλυπητήρια για τα θύματα αυτών και άλλων τραγικών περιστατικών.
<P>
Σας παρακαλώ να σηκωθείτε όρθιοι για να τηρήσουμε ενός λεπτού σιγή στη μνήμη όλων όσων έχασαν τη ζωή τους.
<P>
(Το Σώμα, όρθιο, τηρεί ενός λεπτού σιγή.)
