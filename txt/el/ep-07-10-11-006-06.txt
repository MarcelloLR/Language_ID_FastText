<CHAPTER ID="006-06">
6. Σύνθεση του Ευρωπαϊκού Κοινοβουλίου (ψηφοφορία) 
<P>
Έκθεση: Alain Lamassoure, Adrian Severin
<P>
- Πριν από την ψηφοφορία:
<SPEAKER ID="067" NAME="Adrian Severin">
εισηγητής. - (EN) Κυρία Πρόεδρε, θα ήθελα απλώς να κάνω μια διευκρίνιση, γιατί χρησιμοποιούνται πολλοί και διαφορετικοί όροι στην έκθεση και στις τροπολογίες, και θα ήθελα να είναι σαφές σε όλους για τι ακριβώς θα ψηφίσουμε. Υπάρχει σειρά τροπολογιών από τον κ. Tajani και άλλους όπου οι αναφορές σε "πολίτες" σημαίνουν πολίτες των κρατών μελών και όχι ευρωπαίους πολίτες. Κατά την υπερψήφιση ή καταψήφιση αυτών των τροπολογιών, έχετε υπόψη ότι δεν μιλούμε για ευρωπαίους πολίτες αλλά για πολίτες των επιμέρους κρατών μελών. Πιστεύω ότι κατανοείτε τη σημασία αυτής της διαφοροποίησης.
<SPEAKER ID="068" NAME="Πρόεδρος">
Ευχαριστώ για τη διευκρίνισή σας.
<SPEAKER ID="069" NAME="Antonio Tajani" AFFILIATION="PPE-DE">
(IT) Κυρία Πρόεδρε, κυρίες και κύριοι, θέλω κάποια διευκρίνιση από τους εισηγητές και τους υπαλλήλους του Κοινοβουλίου. Επιθυμώ να μάθω αν, σε περίπτωση έγκρισης της τροπολογίας 1, του κ. Mayor Oreja, η τροπολογία 51 καθίσταται άκυρη. Πιστεύω ότι αυτό είναι λάθος, και ότι, αν εγκριθεί η τροπολογία 1 του κ. Mayor Oreja, η τροπολογία 51 δεν καθίσταται άκυρη, αλλά θα άλλαζε η πρόθεση ψήφου της ιταλικής αντιπροσωπείας.
<SPEAKER ID="070" NAME="Πρόεδρος">
Κύριε Tajani, ένας από τους συνεισηγητές θα μιλήσει σχετικά με αυτό το θέμα, όταν φτάσουμε εκεί. Πιστεύω ότι έχετε δίκιο, αλλά για την ώρα ας προχωρήσουμε παρακάτω.
<SPEAKER ID="071" NAME="Mauro Zani" AFFILIATION="PSE">
(IT) Κυρία Πρόεδρε, κυρίες και κύριοι, θέλω να επισημάνω ότι, μετά το Μάαστριχτ, η ευρωπαϊκή υπηκοότητα συμπίπτει με την εθνική υπηκοότητα σε όλες τις Συνθήκες. Είναι απολύτως το ίδιο πράγμα. Είναι σαφές το γεγονός αυτό στον συνάδελφό μου κ. Severin;
<P>
(" ψηφοφορία διακόπτεται για λίγο λόγω τεχνικών προβλημάτων)
<SPEAKER ID="073" NAME="Thomas Wise" AFFILIATION="IND/DEM">
(EN) Κυρία Πρόεδρε, σημείωσα τις ψήφους υπέρ και κατά για τις δύο τελευταίες καταγεγραμμένες ψηφοφορίες, και ήταν ταυτόσημες. Τότε πρωτοπαρουσιάστηκε το πρόβλημα. Ίσως πρέπει να επαναληφθεί η ψηφοφορία για την τροπολογία 21 της Ομάδας IND/DEM.
<SPEAKER ID="074" NAME="Πρόεδρος">
Πιστεύω ότι έχετε απόλυτο δίκιο. Και εγώ άρχισα να ανησυχώ από εκείνη τη στιγμή και μετά.
<P>
(" ψηφοφορία διακόπτεται και πάλι για λίγο)
<SPEAKER ID="075" NAME="Véronique De Keyser" AFFILIATION="PSE">
(FR) Κυρία Πρόεδρε, δεν έχουμε ονομαστικές ψηφοφορίες για τις άλλες εκθέσεις. Παρακαλώ, μήπως θα μπορούσαμε να αρχίσουμε με την ψηφοφορία επί των εκθέσεων οι οποίες δεν απαιτούν ονομαστικές ψηφοφορίες, προκειμένου να προχωρήσει η συνεδρίαση;
<SPEAKER ID="076" NAME="Πρόεδρος">
Το πρόβλημα είναι ότι βρισκόμαστε στο μέσο της έκθεσης, και έτσι πρέπει να την τελειώσουμε προτού προχωρήσουμε σε άλλη έκθεση.
<P>
- Πριν από την ψηφοφορία επί της τροπολογίας 1:
<SPEAKER ID="077" NAME="Alain Lamassoure">
εισηγητής. - (FR) Κυρία Πρόεδρε, ζητώ συγγνώμη από όλους για την ερώτησή μου, η οποία οφείλεται στην απειρία μου: διανύω μόλις την τρίτη θητεία μου στους κόλπους του Κοινοβουλίου.
<P>
Αν καταλαβαίνω σωστά, η τροπολογία 1, αν εγκρινόταν, θα είχε ως αποτέλεσμα να διατηρηθεί το κείμενο της παραγράφου της τροπολογίας καθώς και να διαγραφούν οι αριθμοί που αντιστοιχούν στον αριθμό εδρών οι οποίοι περιέχονται στην έκθεση. Αυτό όντως πρέπει να καταλάβω; Απευθύνομαι στους συντάκτες της τροπολογίας: έτσι το αντιλαμβάνονται όλοι;
<P>
Άρα, έκανα λάθος και παρακαλώ τους ενδιαφερόμενους να με συγχωρήσουν. Ετοιμάζοντας τη λίστα ψηφοφορίας της Ομάδας ΕΛΚ, συνέστησα θετική ψήφο, διότι νόμιζα ότι η τροπολογία δεν αφορούσε παρά μόνο το κείμενο. Όμως, από τη στιγμή που αυτή αφορά και τους αριθμούς, για την Ομάδα ΕΛΚ η σύσταση είναι να ψηφίσουν ελεύθερα, και καλώ, μαζί με τον συνεισηγητή μου, όλους αυτούς οι οποίοι επιθυμούν να στηρίξουν τις προτάσεις της Επιτροπής Συνταγματικών Υποθέσεων (AFCO) και των εισηγητών να καταψηφίσουν την τροπολογία 1.
<P>
(Χειροκροτήματα)
<SPEAKER ID="078" NAME="Antonio Tajani" AFFILIATION="PPE-DE">
(IT) Κυρία Πρόεδρε, κυρίες και κύριοι, εξακολουθεί να μην είναι σαφές αν η τροπολογία 1 είναι συμβατή με την τροπολογία 51. Αν η τροπολογία 1 είναι συμβατή με την τροπολογία 51, όπως πιστεύω ότι είναι, η ιταλική αντιπροσωπεία θα ψηφίσει υπέρ της τροπολογίας 1, αλλά χρειαζόμαστε αυτήν τη διευκρίνιση.
<SPEAKER ID="079" NAME="Πρόεδρος">
Με αυτήν την τροπολογία θα εκπέσουν όλες οι υπόλοιπες.
<P>
Συγχαρητήρια στους συνεισηγητές, και τις ευχαριστίες μας στους τεχνικούς.
