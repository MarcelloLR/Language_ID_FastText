<CHAPTER ID="007">
Απονομή του βραβείου Ζαχάρωφ - Εικοστή επέτειος (Πανηγυρική συνεδρίαση) 
<SPEAKER ID="095" NAME="Πρόεδρος">
Κυρίες και κύριοι, άρχεται η πανηγυρική συνεδρίαση.
<SPEAKER ID="997" NAME="Πρόεδρος">
Κυρία Bonner, αγαπητοί κάτοχοι του βραβείου Ζαχάρωφ του Ευρωπαϊκού Κοινοβουλίου για την ελευθερία του πνεύματος, Επίτροπε Ferrero-Waldner, κυρίες και κύριοι, ας μου επιτραπεί να πω σήμερα "αγαπητοί φίλοι"! " σημερινή μέρα είναι ξεχωριστή για το Ευρωπαϊκό Κοινοβούλιο. Είναι η μέρα που φέρνουμε στο μυαλό μας έναν θεμελιώδη προβληματισμό για την Ευρωπαϊκή Ένωση. Πρόκειται το έργο για την ειρήνη, την πρόοδο και τα ανθρώπινα δικαιώματα που αντιπροσωπεύουν οι βραβευθέντες. Όπως είπε και ο Αντρέι Ζαχάρωφ, "είναι αδύνατη η επίτευξη ενός από αυτούς τους στόχους [ειρήνη, πρόοδος και ανθρώπινα δικαιώματα] αγνοώντας τους άλλους δύο".
<P>
Συγκεντρωθήκαμε σήμερα εδώ, 20 χρόνια μετά την πρώτη απονομή του βραβείου Ζαχάρωφ και λίγες μέρες μετά την 60η επέτειο της Οικουμενικής Διακήρυξης των Δικαιωμάτων του Ανθρώπου για να τιμήσουμε άνδρες και γυναίκες με ιδιαίτερο θάρρος - υπερασπιστές των ανθρωπίνων δικαιωμάτων, δικηγόρους, δημοσιογράφους, θρησκευτικούς αρχηγούς, οργανώσεις - που αγωνίζονται για τα ανθρώπινα δικαιώματα με θάρρος, πάθος και πνεύμα δέσμευσης. Τιμούμε, επίσης, τις γυναίκες, τις μητέρες και τις οικογένειες που αγωνίζονται για τα δικαιώματα των αγαπημένων τους.
<P>
Θα ήθελα να καλωσορίσω θερμά όλους τους βραβευθέντες των προηγούμενων ετών που μας τίμησαν με την παρουσία τους σήμερα. Ανυπομονούμε να συνεργαστούμε στενότερα με όλους σας στο πλαίσιο του Δικτύου Ζαχάρωφ, που υπογράψαμε και εγκρίναμε χθες. Ορισμένοι βραβευμένοι θα ήθελαν να είναι μαζί μας σήμερα, αλλά, προς μεγάλη μου λύπη, δεν τα κατάφεραν λόγω των δικτατορικών καθεστώτων των χωρών τους. " Aung San Suu Kyi βρίσκεται ακόμα ...
<P>
(Χειροκροτήματα)
<P>
... σε κατ' οίκον περιορισμό στην Βιρμανία/Μυανμάρ. Οι αρχές της Κούβας απαγόρευσαν στον Oswaldo Payá και τις εκπροσώπους της οργάνωσης "Κυρίες στα Λευκά", Laura Pollán και Berta Sole, την έξοδο από τη χώρα παρόλο που κινήθηκαν όλες οι απαραίτητες διαδικασίες πριν πάνω από δυο μήνες. " απαγόρευση αυτή αποτελεί σαφή απόδειξη των συνθηκών υπό τις οποίες αναγκάζονται να δρουν οι δημοκρατικές δυνάμεις στην Κούβα. Επ' αυτού θα ήθελα να πω ότι η κατάσταση αυτή δεν αντιστοιχεί ούτε στο πνεύμα του πολιτικού διαλόγου που ξεκίνησε εκ νέου πρόσφατα ούτε στη συνεργασία μεταξύ Κούβας και Ευρωπαϊκής Ένωσης.
<P>
(Χειροκροτήματα)
<P>
Ο Αντρέι Ζαχάρωφ τίμησε ιδιαίτερα το Ευρωπαϊκό Κοινοβούλιο όταν πάνω από 20 χρόνια πριν το αναγνώρισε για την απόφασή του να δώσει στο βραβείο αυτό το όνομά του και έδωσε τη συγκατάθεσή του. Ο Αντρέι Ζαχάρωφ δικαίως αντελήφθη το βραβείο αυτό ως ενθάρρυνση για όλους όσους έχουν δεσμευθεί να υπερασπίζονται τα ανθρώπινα δικαιώματα ανά τον κόσμο.
<P>
Θα ήθελα, επίσης, καλωσορίσω θερμά εδώ στο Κοινοβούλιο την κόρη της Elena Bonner, Tatiana. Χαιρόμαστε που είστε μαζί μας, Tatiana!
<P>
Το 1988 κατά την πρώτη απονομή του βραβείου, ο βραβευθείς Νέλσον Μαντέλα βρισκόταν στη φυλακή. Την ίδια χρονιά, ένα άδειο κάθισμα τοποθετήθηκε εδώ για τον Αντρέι Ζαχάρωφ, όπως σήμερα υπάρχει ένα άδειο κάθισμα για τον Hu Jia. Σήμερα, όπως και τότε, τιμούμε αυτούς τους ανθρώπους για τον ηρωικό αγώνα τους παρά την αναγκαστική απουσία τους. Σήμερα, όπως και τότε, τα απολυταρχικά καθεστώτα καταχρώνται την εξουσία τους και επιχειρούν να φιμώσουν όσους επιθυμούν να ασκήσουν το θεμελιώδες δικαίωμα της ελευθερίας του πνεύματος και της έκφρασης. Σήμερα, όπως και τότε, οι δυνάστες δεν καταφέρνουν να καταπνίξουν τις θαρραλέες φωνές.
<P>
Σήμερα, θα ακούσουμε δύο εξαιρετικά θαρραλέες γυναίκες, δύο συζύγους και μητέρες που αφιέρωσαν τη ζωή τους για να επικρατήσει η ελευθερία στη χώρα τους και κουβαλώντας με αυτόν τον τρόπο τις ελπίδες εκατομμυρίων ανθρώπων στην πατρίδα τους και σε όλον τον κόσμο.
<P>
Κυρία Bonner, το έργο σας με στόχο την ελευθερία του συζύγου σας Αντρέι Ζαχάρωφ και της χώρας σας συνέβαλε στις ιστορικές αλλαγές στην Ευρώπη που αποτέλεσαν προϋπόθεση για τις προσπάθειες επανένωσης της ηπείρου μας. Δεν θα ξεχάσω ποτέ πώς με δεχθήκατε στο διαμέρισμά σας στη Μόσχα μετά την επίσκεψή μου στον τάφο του συζύγου σας τον Φεβρουάριο του 1990. Ήταν πολύ συγκινητική εμπειρία. Είναι υπέροχο που είστε μαζί μας εδώ στο Ευρωπαϊκό Κοινοβούλιο σήμερα.
<P>
Γνωρίζουμε τις προσπάθειες που καταβάλατε για να παρευρεθείτε εδώ σήμερα. Είμαι σίγουρος ότι γνωρίζετε πόσο οι συνάδελφοί μου εκτιμούν την παρουσία σας. Για άλλη μια φορά, καλωσορίζουμε και την κόρη σας Τατιάνα που έχει βοηθήσει σε μεγάλο βαθμό εσάς και εμάς να συνεχίσουμε τη βαθιά ανθρώπινη και λαμπρή κληρονομιά του συζύγου σας. Θα ήθελα να σας καλέσω στο βήμα στο μεθεπόμενο στάδιο της σημερινής τελετής βράβευσης.
<P>
Κυρίες και κύριοι, το θάρρος και η αυτοθυσία ήταν πάντα αποφασιστικής σημασίας για την προοδευτική εξέλιξη των ανθρωπίνων δικαιωμάτων ανά τους αιώνες. " απόφαση του Hu Jia να απευθύνει μερικά λόγια στους συμμετέχοντες μιας συνεδρίασης της Υποεπιτροπής Ανθρωπίνων Δικαιωμάτων του Κοινοβουλίου μας ήταν παράδειγμα μεγάλης γενναιότητας. Το μήνυμα που θα μας απευθύνει σήμερα μέσω της συζύγου του Zeng Jinyan είναι μια εξίσου ανιδιοτελής πράξη. Οι σημερινοί αντιφρονούντες του κυβερνοχώρου - η Zeng Jinyan είναι μια από αυτούς - μπορούν να παρομοιαστούν με τους Σοβιετικούς αντιφρονούντες που στην εποχή τους διέδιδαν και καθιστούσαν γνωστές τις ιδέες τους μέσω των samizdat.
<P>
Ο βραβευμένος με το βραβείο Ζαχάρωφ το 2008, Hu Jia, έγινε εκπρόσωπος των καταπνιγμένων φωνών στην Κίνα και το Θιβέτ, αλλά σήμερα θα ακούσουμε μία από αυτές τις φωνές. Είμαι σίγουρος ότι κάποτε θα μπορέσουμε να ακούσουμε και τη φωνή του ίδιου του Hu Jia στην αίθουσα του ημικυκλίου του Ευρωπαϊκού Κοινοβουλίου.
<P>
(Χειροκροτήματα)
<P>
Στο σημείο αυτό θα ήθελα να ακούσουμε το μήνυμα που μας έστειλε πριν μερικές ημέρες η σύζυγος του Hu Jia, Zeng Jinyan.
<SPEAKER ID="097" NAME="Zeng Jinyan">
σύζυγος του Hu Jia. - Αγαπητοί φίλοι, είμαι η Zeng Jinyan, σύζυγος του Hu Jia. Ο σύζυγός μου βρίσκεται αυτή τη στιγμή στη φυλακή και, επομένως, δεν μπόρεσε να παρευρεθεί στην τελετή και να παραλάβει το βραβείο Ζαχάρωφ.
<P>
Δεν έχω διαβατήριο, επομένως ούτε κι εγώ μπορώ να μεταβώ στην Ευρώπη για να παρευρεθώ στην τελετή για την 20η απονομή του βραβείου Ζαχάρωφ. Λυπούμαστε και οι δύο βαθύτατα γι' αυτό.
<P>
Τα καλά νέα είναι ότι στις 10 Οκτωβρίου ο Hu Jia μεταφέρθηκε από την φυλακή Chaobai του Tianjin στη δημοτική φυλακή του Πεκίνου και ότι βελτιώθηκαν οι συνθήκες κράτησής του. Όσο για την υγεία του, φαίνεται λίγο καλύτερα. Φαίνεται να είναι σε λίγο καλύτερη κατάσταση απ' ό,τι όταν κρατείτο στη φυλακή Chaobai.
<P>
Ωστόσο, έκανε δύο αιματολογικές εξετάσεις σε διάστημα ενός μήνα τα αποτελέσματα των οποίων δεν γνωρίζουμε. Παρόλο που ζητήσαμε να τα δούμε, τα αποτελέσματα των εξετάσεων δεν έχουν τεθεί στη διάθεση της οικογένειας. " συμπεριφορά αυτή μας ανησυχεί. Μας κάνει να πιστεύουμε ότι η κίρρωση από την οποία πάσχει έχει επιδεινωθεί.
<P>
Επισκέφθηκα τον Hu Jia στη δημοτική φυλακή του Πεκίνου στις 21 Νοεμβρίου 2008. Πριν συναντηθούμε, οι σωφρονιστικές αρχές προειδοποίησαν τον καθένα μας ξεχωριστά ότι απαγορευόταν να μιλήσουμε για τη βράβευσή του με το βραβείο Ζαχάρωφ.
<P>
Έτσι, κατά τη διάρκεια της επίσκεψής μου κανένας από τους δυο μας δεν μπορούσε να αναφέρει το βραβείο. Δεν μπορέσαμε να το συζητήσουμε ούτε μέσω αλληλογραφίας, καθώς οι επιστολές μας περνούν από έλεγχο. Ακόμα και αν απλά εκφράζουμε μια άποψη σχετικά με κοινωνικά φαινόμενα ή αν ο Hu Jia μιλά για την φυλακή, όταν οι σωφρονιστικές αρχές δεν συμφωνούν, οι επιστολές μας κατάσχονται ή οι επιστολές του Hu Jia επιστρέφουν σε αυτόν. Ελπίζουμε πραγματικά ότι θα μπορέσουμε να έχουμε καλύτερη επικοινωνία, αλλά για την ώρα είναι πολύ δύσκολο.
<P>
Στα τέλη Οκτωβρίου 2009 ή στις αρχές Νοεμβρίου, δεν θυμάμαι ακριβώς πότε, οι αστυνομικοί της κρατικής ασφάλειας είπαν στον Hu Jia ότι είχε βραβευθεί με το βραβείο Ζαχάρωφ.
<P>
Όταν τον είδα στις 21 Νοεμβρίου, καταλάβαινα ότι ήταν πολύ χαρούμενος. Γνωρίζω ότι μίλησε σχετικά στη μητέρα του και στους αστυνομικούς, λέγοντας περίπου τα εξής:
<P>
"Ίσως το Ευρωπαϊκό Κοινοβούλιο βασίστηκε στο έργο μου στους τομείς του AIDS και του περιβάλλοντος, διότι τα επιτεύγματά μου στον τομέα των ανθρωπίνων δικαιωμάτων σε καμία περίπτωση δεν επαρκούν και θα χρειαστεί να εντείνω τις προσπάθειές μου".
<P>
Είπε, επίσης, ότι το βραβείο Ζαχάρωφ ήταν πολύ σημαντικό για την Κίνα και ότι είναι πεπεισμένος ότι στο μέλλον θα αποδειχθεί ότι έχει δίκιο. Ολοφάνερα εγώ ελπίζω να επιστρέψει στο σπίτι το συντομότερο δυνατόν. Ο Hu Jia είπε κάποτε ότι ήλπιζε να είναι ο τελευταίος κρατούμενος συνειδήσεως στην Κίνα, αλλά η πραγματικότητα είναι πολύ διαφορετική. Από τη μέρα της δίκης του, στις 3 Απριλίου, οι αρχές έχουν συλλάβει κι άλλους, όπως οι Huang Qi, Zeng Honglin and Chen Daojun, επειδή εξέφρασαν δημόσια τις απόψεις τους. Και ορισμένοι από αυτούς δικάστηκαν και τους επιβλήθηκε ποινή φυλάκισης.
<P>
Οι ενέργειες αυτές φανερώνουν ότι η κατάσταση της ελευθερίας του πνεύματος παραμένει άκρως επονείδιστη και ότι δεν υπάρχει λόγος αισιοδοξίας.
<P>
Ακόμα και υπό αυτές τις συνθήκες, ωστόσο, υπάρχουν πάρα πολλές εξαιρετικές προσωπικότητες και άνθρωποι με καλή θέληση στην κινεζική κοινωνία που κάνουν τα πάντα για να βρουν τρόπους να καταστήσουν γνωστή την πραγματική κατάσταση που επικρατεί στην Κίνα και να εκφράσουν απόψεις που ασπάζονται. Το διαδίκτυο αποτελεί για αυτούς μια πολύ ενδιαφέρουσα πλατφόρμα επικοινωνίας. Αλλά δυστυχώς, ενίοτε το τίμημα που πρέπει να καταβάλουν είναι πολύ βαρύ.
<P>
Ενίοτε το θάρρος του ενός δεν αρκεί για να ειπωθεί η αλήθεια. Ορισμένες φορές το τίμημα που πρέπει κανείς να πληρώσει είναι πάρα πολύ μεγάλο. Σε ορισμένες περιπτώσεις κατά τις οποίες οι στρατευμένοι υπέρμαχοι των ανθρωπίνων δικαιωμάτων, οι συγγραφείς και άλλοι χρησιμοποίησαν την ελευθερία του πνεύματός τους, έπειτα οι συγγενείς τους αντιμετώπισαν προβλήματα με την αστυνομία, έχασαν την εργασία τους ή τέθηκαν σε κατ' οίκον περιορισμό. Και το πιο σημαντικό, ορισμένοι έχουν δικαστεί και καταδικαστεί.
<P>
Ο Hu Jia είχε απαχθεί παράνομα από την αστυνομία αρκετές φορές από το 2004, χωρίς καμία νομική διαδικασία. Τον παρακολουθούσαν συνεχώς και στο τέλος του επιβλήθηκε ποινή φυλάκισης. Και εγώ, η σύζυγός του, αντιμετωπίζω συχνά προβλήματα με την αστυνομία.
<P>
Υπάρχουν και άλλοι που βρίσκονται στην ίδια κατάσταση, όπως ο Chen Guangchen και η σύζυγός του, ο Guo Feixiong, η σύζυγός του, ακόμα και το παιδί τους που στερήθηκε του δικαιώματός του στην εκπαίδευση. Χάρη σε πολλές προσφυγές από διαφορετικές πλευρές, τα παιδιά του Guo Feixiong κατάφεραν αργότερα να επιστρέψουν στο σχολείο αν και σε όχι πολύ ικανοποιητικές συνθήκες.
<P>
Για όλους αυτούς τους λόγους, θα ήθελα να σεβαστώ την επιθυμία που έχει εκφράσει ο Hu Jia επανειλημμένως, δηλαδή τη δημιουργία ενός δικτύου υποστήριξης το οποίο θα συνδράμει τις οικογένειες των υπερασπιστών των ανθρωπίνων δικαιωμάτων, θα τους παράσχει ηθική υποστήριξη, θα μετριάσει την ψυχολογική και καθημερινή πίεση που υφίστανται, ώστε οι άνθρωποι αυτοί να έχουν αρκετή δύναμη για να αντιμετωπίσουν την πίεση των αρχών όντας πιο δραστήριοι και αισιόδοξοι, και θα αποθαρρύνει την επιβολή σκληρών αντιποίνων στις οικογένειες.
<P>
Αυτή τη στιγμή δεν μπορώ να κάνω πολλά, αλλά θα ήθελα να χρησιμοποιήσω τα 50.000 ευρώ του βραβείου Ζαχάρωφ του συζύγου μου ως κεφάλαιο εκκίνησης, για να δημιουργήσω ένα ίδρυμα με στόχο την υποστήριξη των οικογενειών όσων αγωνίζονται για τα ανθρώπινα δικαιώματα, ώστε να πραγματοποιήσω επιτέλους την επιθυμία του Hu Jia.
<P>
Γιατί το έργο που επιτελεί ο Hu Jia για τα ανθρώπινα δικαιώματα είναι τόσο δύσκολο;
<P>
Νομίζω κυρίως επειδή το νομικό σύστημα της Κίνας δεν είναι ικανοποιητικό. Υπάρχουν νόμοι, άρθρα και κανονισμοί παντός τύπου, ενίοτε καλογραμμένοι, οι οποίοι όμως δεν εφαρμόζονται.
<P>
Στην πραγματικότητα, η κατάσταση του κράτους δικαίου είναι απογοητευτική. Το δικαστικό σύστημα δεν διαθέτει καμία ανεξαρτησία. Μέχρι το 2004, ο Hu Jia αφιέρωσε την πλειονότητα των δραστηριοτήτων του στον τομέα του AIDS και του περιβάλλοντος. Αφιερώνοντας πολύ χρόνο σε εκστρατείες, όπου τον χρειάζονταν ώστε να αναλάβει συγκεκριμένη δράση.
<P>
Έπειτα, από το 2004 και μετά η αστυνομία τού στερούσε τακτικά το δικαίωμα να κυκλοφορεί ελεύθερα και δεν είχε άλλη επιλογή παρά να συμμετάσχει στα κινήματα ανθρωπίνων δικαιωμάτων από το σπίτι του γράφοντας άρθρα και δημοσιεύοντας αναφορές από το πεδίο της δράσης.
<P>
Θεωρώ ότι κατά τη διάρκεια όλων αυτών των ετών το πιο σημαντικό και το πιο ενδιαφέρον πράγμα που έκανε ήταν να εμμείνει στην αλήθεια. Ποτέ δεν σταμάτησε να γράφει για τα φαινόμενα που παρατηρούσε. Ποτέ δεν σταμάτησε να περιγράφει μια προς μια όλες τις πραγματικότητες για τις οποίες δεν μπορούν να μιλήσουν τα μέσα ενημέρωσης της Κίνας. Ποτέ δε σταμάτησε να δημοσιεύσει τα γραπτά του σε ιστοσελίδες, ώστε το κοινό να πληροφορηθεί σχετικά με την κατάσταση που επικρατεί στην Κίνα και να την κατανοήσει.
<P>
Κατά τη γνώμη μου, αυτή ήταν η μεγαλύτερη συνεισφορά του.
<P>
Στην Κίνα σήμερα όλοι μιλούν, αλλά το ψέμα αποτελεί ευρεία πρακτική. Ωστόσο, υπάρχουν άτομα που εξακολουθούν να αναζητούν την αλήθεια. Επειδή τα σχολικά εγχειρίδια που διαβάζουν τα παιδιά μας, οι εφημερίδες μας και τα ραδιοτηλεοπτικά μέσα, οι βιβλιοθήκες μας και όλα αυτά τα έγγραφα και τα αρχεία μοιάζουν με το περιεχόμενο του μυθιστορήματος "1984". Είναι γραμμένα σε μια άλλη γλώσσα περιγράφοντας μια φανταστική πραγματικότητα.
<P>
Ποια είναι η πραγματική κατάσταση, η πραγματική Κίνα; Δεν ξέρουμε.
<P>
Γι' αυτό το λόγο υπάρχουν στην Κίνα ορισμένα σκεπτόμενα άτομα, όπως ο Hu Jia, που ποτέ δεν έπαψαν να αναζητούν την αλήθεια. Ο Hu Jia, όμως, πλήρωσε πολύ βαρύ τίμημα.
<P>
" κόρη μας είναι μόλις ενός έτους. Πρόκειται για μια πολύ βασική περίοδο της ζωής της, αλλά ο σύζυγός μου δεν μπορεί να είναι δίπλα της. Είναι πολύ δύσκολο για μένα να μιλώ γι' αυτό, αλλά πιστεύω ότι...
<P>
Βέβαια, ο Hu Jia ήταν πάντα πολύ αισιόδοξος. Είπε πως θεωρούσε ότι η Κίνα βίωνε την πιο "ανοικτή" περίοδο της ιστορίας της, ότι έπρεπε να επωφεληθούμε της ευκαιρίας για να προωθήσουμε αποτελεσματικότερα μια πιο δίκαιη, ελεύθερη και δημοκρατική κοινωνία.
<P>
Πράγματι αυτό το βιώνουμε στην καθημερινή μας ζωή, παρόλο που η κυβέρνηση ασκεί ακόμα πολύ αυστηρό έλεγχο στα μέσα ενημέρωσης και στην ελευθερία του συνεταιρίζεσθαι και ίσως ακόμα αυστηρότερο στη χρήση των νέων τεχνολογιών. Ωστόσο, από την άλλη μεριά η κοινωνία των πολιτών χρησιμοποιεί, επίσης, τις νέες τεχνολογίες και την πλατφόρμα επικοινωνίας που παρέχει το διαδίκτυο για να προαγάγουν ενεργά ένα δικαιότερο δικαστικό σύστημα και μια δικαιότερη κοινωνία, καθώς επίσης και για να διερευνήσουν και να φανερώσουν την εικόνα της πραγματικής Κίνας.
<P>
Στόχος της κοινωνίας των πολιτών είναι, επίσης, να εκπαιδεύσει τους πολίτες στον τομέα των ανθρωπίνων δικαιωμάτων. Να μια πραγματική ελπίδα. Είτε το θέλει η κυβέρνηση είτε όχι και ανεξάρτητα με το αν το παραδέχονται οι ιθύνοντες εντός ή εκτός Κίνας, η χώρα μας κινείται με ταχείς ρυθμούς προς μια ανοικτή και δημοκρατική κοινωνία.
<P>
Τέλος, θα ήθελα να πω πως, ό,τι και αν συμβεί, πρέπει να διατηρήσουμε μια ενεργό και αισιόδοξη στάση και να συνεχίσουμε τις προσπάθειές μας για την προώθηση του κράτους δικαίου, της δημοκρατίας και της ελευθερίας στην Κίνα.
<P>
Είμαστε όλοι γεμάτοι ελπίδα ότι θα μπορέσουμε σύντομα να χαιρετίσουμε την έλευση μιας ανοικτής Κίνας. Είμαστε γεμάτοι ενέργεια για να καταστήσουμε την Κίνα ειρηνική χώρα.
<P>
Θα ήθελα να ευχαριστήσω εκ βάθους καρδίας τους φίλους μας από το Ευρωπαϊκό Κοινοβούλιο. Το Ευρωπαϊκό Κοινοβούλιο εξαρχής ενδιαφέρθηκε για την υπόθεση του Hu Jia και κατέβαλε σημαντικές προσπάθειες για την απελευθέρωση του συζύγου μου και άλλων Κινέζων που αγωνίζονται για τα ανθρώπινα δικαιώματα, προσπάθειες πραγματικά αξιοσέβαστες.
<P>
Επίσης, το Ευρωπαϊκό Κοινοβούλιο δεν σταμάτησε ποτέ να εφιστά την προσοχή όλων στην ανάγκη να γίνει η πραγματικότητα η ελευθερία του λαού της Κίνας. Σας ευχαριστώ, σας ευχαριστώ πολύ.
<P>
Δράττομαι της ευκαιρίας για να ευχαριστήσω όλους αυτούς τους φίλους που δεν έχω δει ποτέ. Αν δεν είχαμε τη στήριξή σας τόσο καιρό, αν δεν είχατε ενδιαφερθεί για το τι θα απογίνουμε, αν δεν μας ενθαρρύνατε συνεχώς, νομίζω ότι δεν θα είχαμε βρει το κουράγιο να αντιμετωπίσουμε μια τόσο δύσκολη κοινωνική πραγματικότητα.
<P>
" στήριξή σας μας βοηθά να διατηρήσουμε την ελπίδα μας και να συνεχίσουμε τις προσπάθειές μας.
<P>
Σας ευχαριστώ. Σας ευχαριστώ για όλες τις προσπάθειες που καταβάλατε για τον Hu Jia, για μένα και την οικογένειά μας. Σας ευχαριστώ για τις προσπάθειές σας εκ μέρους των υπερασπιστών των ανθρωπίνων δικαιωμάτων και για την συμβολή σας στην πρόοδο της κινεζικής κοινωνίας.
<P>
Σας ευχαριστώ.
<P>
(Οι βουλευτές, όρθιοι, χειροκροτούν.)
<SPEAKER ID="098" NAME="Πρόεδρος">
Κυρίες και κύριοι, χειροκροτήσαμε όλοι όρθιοι το συγκινητικό μήνυμα που μας έστειλε η Zeng Jinyan εκ μέρους του συζύγου της Hu Jia. Ας αφήσουμε τώρα τα συγκινητικά λόγια της να αγγίξουν στην καρδιά μας.
<P>
Πριν καλέσουμε την Elena Bonner στο βήμα, θα ήθελα να δηλώσω το εξής εξ ονόματος του Ευρωπαϊκού Κοινοβουλίου. Εμείς, τα μέλη του Ευρωπαϊκού Κοινοβουλίου, επιθυμούμε να έχουμε καλές σχέσεις με την Κίνα, σχέσεις οι οποίες αποτελούν την απόλυτη προτεραιότητά μας. " Κίνα είναι ένα μεγάλο έθνος. " Ευρώπη χρειάζεται την Κίνα και η Κίνα χρειάζεται την Ευρώπη. Εκφράζουμε τις απόψεις μας περί ανθρωπίνων δικαιωμάτων ως φίλοι του λαού της Κίνας και γνωρίζουμε πολύ καλά πόσο πρέπει να αγωνιστούμε μαζί για την ειρήνη και την πρόοδο στον κόσμο. Ποτέ δεν πρέπει να θεωρούνται τα ανθρώπινα δικαιώματα ως απειλή για οποιοδήποτε κράτος, αλλά ως ατομικά, συλλογικά και καθολικά δικαιώματα για τον καθένα από μας και για όλους τους λαούς.
<P>
Κυρία Bonner, έχετε το λόγο.
<P>
(Χειροκροτήματα)
<SPEAKER ID="099" NAME="Elena Bonner" LANGUAGE="FR">
Κύριε Πρόεδρε, σας ευχαριστώ που με καλέσατε στο βήμα. Είναι πολύ δύσκολο για μένα να πάρω το λόγο και να μιλήσω ενώπιόν σας έχοντας ακούσει τα λόγια αυτής της υπέροχης νεαρής γυναίκας. Αντιμετωπίζει πολλές απειλές κατά της ζωής της, απειλείται επίσης και το μέλλον της. Θεωρώ, λοιπόν, θεωρούμε όλοι όσοι βρισκόμαστε εδώ για την απονομή του βραβείου Ζαχάρωφ από το Ευρωπαϊκό Κοινοβούλιο, ότι κάνατε ό,τι περνούσε από το χέρι σας και ό,τι έπρεπε για να υπερασπιστείτε τουλάχιστον τον Hu Jia, τον σύζυγο της, αλλά και το παιδί της από όλες αυτές τις απειλές.
<P>
Γνωρίζουμε πόσο μεγάλη χώρα είναι η Κίνα και το μέγεθος της δύναμης που ασκεί επί του παρόντος. Όμως ποτέ δεν θα πρέπει να κάνουμε υποχωρήσεις όταν διακυβεύονται τα ανθρώπινα δικαιώματα, είναι ζήτημα αρχής. Δεν πρέπει να κάνουμε την παραμικρή υποχώρηση ή ούτε να ενδίδουμε ποτέ είτε αντιμετωπίζουμε κρίσεις, όπως η χρηματοπιστωτική και η οικονομική κρίση της οποίας δεχθήκαμε τα πλήγματα πρόσφατα, καθώς η στάση αυτή αποτελεί το θεμέλιο για το μέλλον και τον πολιτισμό μας όπως και η υπεράσπιση των ανθρωπίνων δικαιωμάτων και επομένως ολόκληρης της ανθρωπότητας.
<P>
Πρόκειται, λοιπόν, για θεμέλιο για το μέλλον μας και, για να είμαι ειλικρινής, παρά τα φιλικά συναισθήματα που μπορεί να τρέφουμε, παρά την εγγύτητα που αισθάνομαι ως προς όλους τους παρευρισκόμενους, τη θέση του Ευρωπαϊκού Κοινοβουλίου, τη θέση της κοινοβουλευτικής συνέλευσης του Συμβουλίου της Ευρώπης και τις θέσεις αρχής που ενέκριναν αυτά τα σώματα, πρέπει να πω ότι αυτό το βραβείο, το βραβείο Ζαχάρωφ, και τα σχόλια όπως αυτά που ακούσαμε είναι ένα είδος επαναλαμβανόμενου λάιτμοτιφ, αλλά απαιτούν, επίσης, άλλες ρεαλιστικές αποφάσεις.
<P>
Είναι απαραίτητο οι αναφερθείσες αρχές να αποτελούν τη βάση οποιασδήποτε δραστηριότητας είτε οικονομικής είτε άλλης φύσεως. Οποιαδήποτε απόφαση οικονομικής φύσεως, για παράδειγμα, ή ακόμα και σχετικά με τη χρήση φυσικών πόρων πρέπει να βασίζεται σε αρχές. Χωρίς αυτές τις αρχές η κοινωνία δεν μπορεί να υπερέχει από άποψη σπουδαιότητας. Πρόκειται για μια βασική αρχή, μια πρωταρχική διακήρυξη πίστεως από τον Αντρέι Ζαχάρωφ, που διακήρυξε ότι πρέπει κανείς να ακούει τη συνείδησή του και να πράττει αναλόγως.
<P>
Θα ήθελα τώρα να θίξω ένα διαφορετικό ζήτημα. Σήμερα, γιορτάζουμε μια επέτειο: την 20η επέτειο αυτού του βραβείου. Σε ορισμένες χώρες, οι άνθρωποι ενηλικιώνονται όταν γίνονται δεκαοχτώ χρονών, ενώ σε άλλες όταν γίνονται είκοσι ενός. Όταν οι άνθρωποι γιορτάζουν τα γενέθλιά τους, συνήθως παίρνουν δώρα. Έχω κι εγώ, λοιπόν, ένα δώρο για σας που το τύλιξα μόνη μου. Προέρχεται από τη Ρωσία και ήθελα να είμαι σίγουρη ότι μπορεί να παρουσιαστεί με τη μορφή ενός μικρού δώρου.
<P>
Είναι κάτι σαν πάπυρος που ξετυλίγω αυτή τη στιγμή μπροστά σας. Μοιάζει λίγο με την περγαμηνή της Τορά. Όπως μπορείτε να δείτε, περιλαμβάνει μια λίστα με 97 καταχωρίσεις. Πρόκειται για έναν κατάλογο με όλες τις τιμές που έχουν αποδοθεί στους βραβευθέντες με το βραβείο Ζαχάρωφ. Θεωρώ, λοιπόν, ότι όταν θελήσετε να εξηγήσετε στα παιδιά ποιος ήταν ο Αντρέι Ζαχάρωφ, μπορείτε να τους δείξετε αυτήν την περγαμηνή με όλες τις πληροφορίες που περιέχει και να τους εξηγήσετε τι αντιπροσωπεύει μέσω των ανθρώπων που έχουν τιμηθεί με την απονομή του βραβείου που φέρει το όνομά του.
<P>
(Χειροκροτήματα)
<SPEAKER ID="100" NAME="Πρόεδρος">
Σας ευχαριστούμε θερμά για το μήνυμά σας, κυρία Bonner, το οποίο μεταδώσατε τόσο όμορφα. Κυρίες και κύριοι, πριν κλείσω την παρούσα συνεδρίαση -και χαιρόμαστε που βλέπουμε όχι μόνο την Επίτροπο Ferrero-Waldner, αλλά και τον Επίτροπο Figel' εδώ- θα ήθελα να σας ζητήσω να σηκωθείτε ως ένδειξη αλληλεγγύης προς όλους τους απόντες τιμώμενους που πρέπει να πολεμούν ακόμα για τα δικαιώματά τους και στερήθηκαν ως αποτέλεσμα την ελευθερία τους. Ας δείξουμε την υποστήριξή μας όχι με ενός λεπτού σιγή, αλλά με ενός λεπτού χειροκρότημα για ειρήνη, πρόοδο και ανθρώπινα δικαιώματα, την κληρονομιά που άφησε σε όλους μας ο Andrei Sakharov.
<P>
(Τα μέλη σηκώθηκαν και εξέφρασαν θυελλώδεις επευφημίες ως ένδειξη αλληλεγγύης)
<P>
Είμαι πολύ υποχρεωμένος σε όλους τους συναδέλφους μου.
<P>
" συζήτηση του θέματος ολοκληρώθηκε.
<P>
(" συνεδρίαση διακόπτεται για μερικά λεπτά)
