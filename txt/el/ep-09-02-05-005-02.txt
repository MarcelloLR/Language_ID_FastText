<CHAPTER ID="005-02">
2. Εφαρμογή στην ΕΕ της οδηγίας 2003/9/EΚ για τις συνθήκες υποδοχής των αιτούντων και των προσφύγων: επισκέψεις της επιτροπής LIBE από το 2005 έως το 2008 (
<P>
- Πριν από την ψηφοφορία:
<SPEAKER ID="068" NAME="Martine Roure" LANGUAGE="FR">
Κύριε Πρόεδρε, δεν είχαμε τη δυνατότητα να συζητήσουμε στην ολομέλεια σχετικά με αυτήν την πολύ σημαντική έκθεση, γεγονός το οποίο με κάνει να αισθάνομαι ότι πρέπει, εξ ονόματος της επιτροπής, να λάβω τον λόγο ενώπιόν σας σήμερα.
<P>
Έχουμε όλοι συνεργασθεί και θέλω να επαινέσω την εξαιρετική εργασία των στοιχειωδών εισηγητών. Επισκεφθήκαμε όχι λιγότερα από 26 κέντρα κράτησης σε 10 κράτη μέλη της ΕΕ, και διαπιστώσαμε αρκετά βασικά σημεία. Παρατηρήσαμε, σε ορισμένα κέντρα, μια προφανή κατάσταση παρακμής και προφανή έλλειψη υγιεινής, και καταγγείλαμε την αδυναμία σεβασμού της ανθρώπινης αξιοπρέπειας. Διαπιστώσαμε ότι η πρόσβαση στις υπηρεσίες υγειονομικής περίθαλψης δεν ήταν πάντοτε εφικτή και ότι δεν γινόταν πάντοτε σεβαστό το δικαίωμα των παιδιών στην εκπαίδευση.
<P>
Καλούμε να τηρούνται σαφείς, δίκαιες, αποτελεσματικές και αναλογικές διαδικασίες παροχής ασύλου, και καλούμε για την εφαρμογή ενός μόνιμου συστήματος επισκέψεων και επιθεωρήσεων των κέντρων κράτησης. Πρέπει να δείξουμε την πραγματικότητα που επικρατεί στα κέντρα και να υποστηρίξουμε το δικαίωμα επιθεώρησης των εν λόγω κέντρων - κάτι για το οποίο δίνουν τη δυνατότητα αυτού του είδους οι επισκέψεις - και πρέπει να το κάνουμε, ώστε να ληφθούν μέτρα για την αλλαγή της κατάστασης.
<P>
Ερωτήθηκα από τον Τύπο γιατί δεν ανέφερα ονόματα χωρών στην εν λόγω συνοπτική έκθεση. Απάντησα ότι αυτό ήταν επιλογή μου, ότι ήταν επιλογή μας, διότι έχουμε συλλογική ευθύνη σε ό,τι αφορά τα συμβαίνοντα στα κέντρα κράτησης στην Ευρώπη, και σκοπός αυτής της έκθεσης δεν είναι η ταξινόμηση των κρατών μελών.
<P>
Δεν θα σταματήσουμε να κάνουμε έκκληση για ευρωπαϊκή αλληλεγγύη στον τομέα του ασύλου. Δεν μπορούμε να εγκαταλείψουμε τα κράτη μέλη, στα σύνορα της Ευρώπης, να αντιμετωπίσουν μόνα τους τις μεγάλες μεταναστευτικές ροές. Επαναλαμβάνω μια ακόμη φορά: η ευθύνη είναι συλλογική.
<P>
(Χειροκροτήματα)
<SPEAKER ID="069" NAME="Πρόεδρος">
Σας ευχαριστώ πολύ, κυρία Roure.. Βλέπω ότι ακόμη και οι πλέον νομομαθείς εδώ στην ολομέλεια, ή όσοι θεωρούν εαυτούς ως τέτοιος, δεν γνωρίζουν ότι ο εισηγητής έχει δικαίωμα να προβεί σε μια δίλεπτη δήλωση, όταν μια έκθεση δεν έχει συζητηθεί στην ολομέλεια. Ως εκ τούτου, η κυρία Roure έχει αυτό το δικαίωμα, το οποίο και άσκησε, και είναι κάτι που πρέπει να γίνει αποδεκτό από όλους, δεδομένου ότι ορίζεται από τον Κανονισμό μας.
<P>
(Χειροκροτήματα)
