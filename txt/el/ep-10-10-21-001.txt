<CHAPTER ID="001">
Έναρξη της συνεδρίασης
<P>
(" συνεδρίαση αρχίζει στις 9.00)
<SPEAKER ID="005" NAME="Mario Pirillo" AFFILIATION="S&amp;D">
(IT) Κύριε Πρόεδρε, κυρίες και κύριοι, κατά τη διάρκεια της νύκτας της 18ης Οκτωβρίου, η πόλη της Paola, ο τόπος γέννησης του Αγίου Φραγκίσκου, επλήγη από μια βίαιη καταιγίδα η οποία επηρέασε ολόκληρη την Καλαβρία: προκλήθηκαν τεράστιες καταστροφές σε δημόσια κτίρια, ιδιωτικές κατοικίες, στα δίκτυα ύδρευσης και αποχέτευσης, καθώς και στα δίκτυα ηλεκτροδότησης και τηλεφωνίας, για να μην αναφέρουμε τις κατολισθήσεις βράχων και ιλύος. Πολλές οικογένειες αναγκάσθηκαν να εγκαταλείψουν τα σπίτια τους, ενώ τα σχολεία παρέμειναν κλειστά.
<P>
Περιστατικά όπως αυτά συμβαίνουν εδώ και πολύ καιρό στην Καλαβρία, πιθανότατα λόγω των επιπτώσεων της κλιματικής αλλαγής. Σύντομα θα κηρυχθεί κατάσταση φυσικής καταστροφής και ευελπιστούμε να μπορεί να ενεργοποιηθεί το Ευρωπαϊκό Ταμείο Αλληλεγγύης. Θα ήθελα να εκφράσω την αλληλεγγύη μου -την οποία ελπίζω να συμμερίζεται τούτο το Σώμα- σε όλο τον πληθυσμό, συμπεριλαμβανομένων και των γειτονικών πόλεων που επλήγησαν από τις καταστροφές.
<SPEAKER ID="006" NAME="Πρόεδρος">
Ασφαλώς, λαμβάνουμε σοβαρά υπόψη τις πληροφορίες που μας παρείχατε. Θα θέλαμε να εκφράσουμε την αλληλεγγύη μας και τους προβληματισμούς μας σχετικά με την καταστροφή που έπληξε την Καλαβρία και, φυσικά, όλοι οι βουλευτές αυτού του Κοινοβουλίου εκφράζουν τη στήριξή τους σε όσους επλήγησαν σε αυτήν την πανέμορφη περιφέρεια της Ιταλίας και της Ευρώπης.
