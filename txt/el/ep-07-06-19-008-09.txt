<CHAPTER ID="008-09">
9. Ελάχιστες προδιαγραφές ασφάλειας και υγείας για τη χρησιμοποίηση εξοπλισμού εργασίας από τους εργαζομένους κατά την εργασία τους (Δεύτερη ειδική οδηγία κατά την έννοια του άρθρου 16, παράγραφος 1, της οδηγίας 89/391/ΕΟΚ) (Κωδικοποιημένη έκδοση) (ψηφοφορία) 
<P>
- Έκθεση Mayer
<P>
- Πριν από την ψηφοφορία
<SPEAKER ID="115" NAME="Hans-Peter Mayer " AFFILIATION="PPE-DE">
εισηγητής. - (DE) Κύριε Πρόεδρε, κυρίες και κύριοι, ως διάδοχος εισηγητής της κ. Wallis για την κωδικοποίηση θα ήθελα να επιστήσω την προσοχή σε ένα πρόβλημα που αντιμετώπισε και η κ. Wallis. " διαδικασία κωδικοποίησης είναι απλή και γρήγορη. Βασίζεται σε μία συμφωνία Συμβουλίου, Κοινοβουλίου και Επιτροπής και επιτρέπει την ενοποίηση νομικών πράξεων που έχουν τροποποιηθεί αρκετές φορές σε μία και μόνο νομική πράξη. Οι αλλαγές επί της ουσίας εξαιρούνται σαφώς από την κωδικοποίηση και γι' αυτό επιδοκιμάζω γενικά τη συμφωνία για μια γρήγορη διαδικασία.
<P>
Ο έλεγχος διενεργείται από τις νομικές υπηρεσίες του Συμβουλίου, του Κοινοβουλίου και της Επιτροπής, που συγκρίνουν πολύ προσεκτικά τις αναθεωρημένες νομικές πράξεις. Ακολούθως, το αποτέλεσμα παρουσιάζεται στην Επιτροπή Νομικών Θεμάτων και στον εισηγητή.
<P>
Είμαι υπέρμαχος της απλούστευσης και της βελτίωσης της νομοθεσίας, όμως με μία επιφύλαξη. Ως εισηγητής λαμβάνω τις κωδικοποιημένες νομικές πράξεις μαζί με το αποτέλεσμα του ελέγχου των νομικών υπηρεσιών από μία έως τρεις εβδομάδες πριν από την ψηφοφορία στην Επιτροπή Νομικών Θεμάτων. Είναι αδύνατο να ελέγξει κανείς προσεκτικά τόσο πολλές νομικές πράξεις σε τόσο λίγο χρόνο. Θα έπρεπε όμως να υπάρχει δυνατότητα προσεκτικού ελέγχου όταν κανείς μετά ψηφίζει ονομαστικά για τις νομικές πράξεις.
<P>
Θα ήθελα επομένως να ζητήσω να αποστέλλεται μελλοντικά η κωδικοποιημένη εκδοχή ταυτόχρονα στις νομικές υπηρεσίες και στον εισηγητή του Κοινοβουλίου. Αυτό δεν θα επηρεάσει την απλούστευση της διαδικασίας, ενώ θα ενισχύσει σημαντικά τη θέση του εισηγητή. Πιστεύω ότι αυτό είναι προς το συμφέρον ολόκληρου του Σώματος, αλλά και του εισηγητή για την κωδικοποίηση.
<P>
(Χειροκροτήματα)
