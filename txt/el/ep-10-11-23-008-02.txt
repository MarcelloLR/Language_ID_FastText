<CHAPTER ID="008-02">
2. Ζητήματα αστικού, εμπορικού, οικογενειακού και ιδιωτικού διεθνούς δικαίου του σχεδίου δράσης για την εφαρμογή του προγράμματος της Στοκχόλμης (
<P>
- Πριν από την ψηφοφορία:
<SPEAKER ID="125" NAME="Luigi Berlinguer" LANGUAGE="IT">
Κύριε Πρόεδρε, κυρίες και κύριοι, καταρχάς, λόγω της τροποποίησης της ημερήσιας διάταξης που εγκρίθηκε εχθές από το παρόν Σώμα, θα ήθελα να δηλώσω πως επιδοκιμάζω το γεγονός ότι η Επιτροπή Νομικών Θεμάτων ενέκρινε ομόφωνα το σχέδιο έκθεσης επί του οποίου ψηφίζουμε σήμερα.
<P>
Είναι σημαντικό το γεγονός ότι η συγκρότηση του ευρωπαϊκού δικαστικού χώρου τυγχάνει αυτής της ευρείας συναίνεσης στο Κοινοβούλιο. Το πρόγραμμα της Στοκχόλμης προβλέπει ότι η καθημερινή ζωή πρέπει να είναι συνυφασμένη με τη διαδικασία οικοδόμησης μιας Ευρώπης των πολιτών και όχι απλώς μίας Ευρώπης πολιτικών δυνάμεων ή θεσμικών αντιπροσωπειών. Αποβλέπει στην επίλυση των καθημερινών προβλημάτων των Ευρωπαίων μέσω της πραγματικής και ενιαίας δημιουργίας μιας αποδοτικής αγοράς εργασίας, αγαθών και υπηρεσιών, της επιχειρηματικής δραστηριότητας χωρίς εσωτερικά σύνορα και γραφειοκρατία, με στόχο την ενίσχυση της κοινής βάσης για τα δικαιώματα κληρονομικής διαδοχής, τις συμβάσεις, τους καταναλωτές, τις έγκαιρες πληρωμές, την οικογένεια, τα τέκνα και ούτω καθεξής.
<P>
Καθήκον δε και ευθύνη του δικαστικού συστήματος, των εθνικών δικαστών, των νομικών συμβούλων, των λογιστών και των εργαζομένων που δραστηριοποιούνται στο εσωτερικό έκαστου κράτους μέλους θα είναι εξίσου η οικοδόμηση της Ευρώπης, η ερμηνεία των νόμων που διασφαλίζουν την ενότητα της ηπείρου μας. Το παρελθόν μας έχει σηματοδοτηθεί από διάφορες δικαστικές και νομικές παραδόσεις -το εθιμικό και το αστικό δίκαιο- με διαφορές μεταξύ του γαλλικού ή του γερμανικού συστήματος και ιστορική πορεία που ενίοτε παρουσιάζει σημαντικές διαφοροποιήσεις. Σεβόμαστε τα εθνικά προνόμια και την αρχή της επικουρικότητας, αλλά συνειδητοποιούμε ότι, για την οικοδόμηση της Ευρώπης -και, ευτυχώς, εξακολουθούμε να βρισκόμαστε σε αυτήν την τροχιά- χρειαζόμαστε σταδιακή σύγκλιση, η οποία θα βασίζεται στην πλούσια συνταγματική παράδοση των θεμελιωδών δικαιωμάτων που υπερασπίζεται η Ευρώπη.
<P>
Κύριε Πρόεδρε, το σχέδιο δράσης που πρόκειται να εγκρίνουμε αποσκοπεί στην οικοδόμηση, την ισχυροποίηση και τη διάδοση μιας στιβαρής ευρωπαϊκής δικαστικής παράδοσης, μιας ευρωπαϊκής νομικής νοοτροπίας. Αυτός είναι ο λόγος για τον οποίον η ψήφος μου θα είναι θετική.
