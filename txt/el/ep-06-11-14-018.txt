<CHAPTER ID="018">
Τυχερά παιχνίδια και αθλητικά στοιχήματα στην εσωτερική αγορά (συζήτηση) 
<SPEAKER ID="397" NAME="Πρόεδρος">
" ημερήσια διάταξη προβλέπει την προφορική ερώτηση της κ. Arlene McCarthy προς την Επιτροπή, εξ ονόματος της Επιτροπής Εσωτερικής Αγοράς και Προστασίας των Καταναλωτών, σχετικά με τα τυχερά παιχνίδια και τα αθλητικά στοιχήματα στην εσωτερική αγορά - B6-0443/2006).
<SPEAKER ID="398" NAME="Arlene McCarthy " AFFILIATION="PSE">
συντάκτρια. - (EN) Κύριε Πρόεδρε, δεν είμαι η συντάκτρια της ερώτησης, αλλά η πρόεδρος της επιτροπής που υποβάλλει την ερώτηση εξ ονόματος των βουλευτών. Θέλω να τονίσω ότι τα μέλη της Επιτροπής Εσωτερικής Αγοράς και Προστασίας των Καταναλωτών έλαβαν ομόφωνη απόφαση να υποβάλουν αυτή την προφορική ερώτηση για να ζητήσουν από τον αρμόδιο Επίτροπο ενημέρωση σχετικά με τις εν εξελίξει διαδικασίες επί παραβάσει κατά εννέα κρατών μελών αναφορικά με περιορισμούς στις αγορές των αθλητικών στοιχημάτων.
<P>
Καλούμε την Επιτροπή να μας δηλώσει συγκεκριμένα ποια πρόοδος έχει σημειωθεί στις διαδικασίες επί παραβάσει που κινήθηκαν στις 4 Απριλίου 2006 και ποια είναι τα επόμενα μέτρα που σχεδιάζονται στον εν λόγω τομέα. Εξετάζει ο κ. Επίτροπος τη θέσπιση νομικού πλαισίου για τα τυχερά παιχνίδια μέσω του Διαδικτύου;
<P>
Καθώς είμαστε προ μιας συμφωνίας επί της οδηγίας για τις υπηρεσίες, γνωρίζουμε καλά την ανάγκη εκπλήρωσης εκ μέρους των κρατών μελών των υποχρεώσεών τους που απορρέουν από τη Συνθήκη δυνάμει του άρθρου 49 για την ελεύθερη κυκλοφορία των υπηρεσιών. Ο Επίτροπος θα γνωρίζει την απόφαση της επιτροπής μας να εξαιρέσει τις υπηρεσίες τυχερών παιχνιδιών από την οδηγία για τις υπηρεσίες, κυρίως λόγω της πολυπλοκότητας της αγοράς τυχερών παιχνιδιών. Ωστόσο, η ελευθερία παροχής υπηρεσιών στον τομέα των τυχερών παιχνιδιών συγκρούεται με το εθνικό δίκαιο σε πολλά κράτη μέλη, τα οποία θέσπισαν περιοριστική νομοθεσία που περιορίζει τη διασυνοριακή παροχή υπηρεσιών στοιχημάτων και τυχερών παιχνιδιών μέσω του Διαδικτύου.
<P>
Υποστηρίζουμε τις ενέργειες της Επιτροπής με σκοπό να διασφαλιστεί ότι η εν λόγω νομοθεσία είναι συμβατή με το άρθρο 49, σεβόμενοι τα δικαιώματα των κρατών μελών να προστατεύσουν το δημόσιο συμφέρον, εφόσον οι κανόνες είναι απαραίτητοι, αναλογικοί και δεν εισάγουν διακρίσεις, δηλαδή δεν εισάγουν διακρίσεις κατά άλλων φορέων της ΕΕ. Είναι υποκριτικό, για λόγους δημοσίου συμφέροντος, να εμποδίζει ένα κράτος μέλος την είσοδο σε μια εθνική αγορά άλλων φορέων της ΕΕ που δραστηριοποιούνται στο Διαδίκτυο, ενώ την ίδια στιγμή επιτρέπει στη δική του εθνική διαδικτυακή αγορά να αναπτύσσεται σημαντικά χωρίς να εφαρμόζει αυτούς τους κανόνες προστασίας του δημοσίου συμφέροντος. Αυτό είναι το θέμα το οποίο ελπίζουμε ότι θα αντιμετωπίσει η Επιτροπή.
<P>
Επιτρέψτε μου να στρέψω τη συζήτηση σε μια διαφορετική κατεύθυνση. Φρονώ ότι χρειαζόμαστε μια ευρωπαϊκή απάντηση στην πρόκληση της παγκόσμιας αγοράς τυχερών παιχνιδιών μέσω του Διαδικτύου. Είναι μια αγορά η οποία πρόκειται να ανέλθει στα 20 δισ. ευρώ έως το 2010. Το 2003, η αγορά εμπορικών παιχνιδιών, λοταριών και καζίνο και υπηρεσιών στοιχημάτων της ΕΕ των 25 ανήλθε σε περίπου 51,5 δισ. ευρώ και υπάρχουν περίπου 2 300 ιστοτόποι καζίνων παγκοσμίως. Στο "νωμένο Βασίλειο, για παράδειγμα, κατά τη διάρκεια των αγώνων του παγκοσμίου κυπέλλου ποδοσφαίρου, το 30% όσων στοιχημάτιζαν στο Διαδίκτυο σε υπηρεσίες του "νωμένου Βασιλείου ήταν γυναίκες. Αυτό το φαινόμενο αφορά όλες τις τάξεις και όλες τις γενιές. " ταχεία αύξηση των υπηρεσιών μέσω του Διαδικτύου και των εξ αποστάσεως υπηρεσιών τυχερών παιχνιδιών και στοιχημάτων έχει ήδη καταργήσει de facto τα εθνικά σύνορα.
<P>
Ωστόσο, καλό είναι να μην ακολουθήσουμε το πρότυπο των "ΠΑ, οι οποίες περιχαρακώθηκαν με τη θέσπιση της νομοθεσίας Μπους του 2006 - τον νόμο για τα παράνομα τυχερά παιχνίδια στο Διαδίκτυο, ο οποίος κατέστησε έγκλημα την επεξεργασία ή μεταφορά κονδυλίων εκ μέρους των τραπεζών μέσω ιστοτόπων στοιχημάτων. Αυτό είναι σαφής προστατευτισμός, ο οποίος συγκαλύπτεται από το πρόσχημα της λεγόμενης προστασίας των καταναλωτών κατά της υπερβολικής ενασχόλησης με τυχερά παιχνίδια. Στην πραγματικότητα, πρόκειται για έναν νόμο που εμποδίζει τους αλλοδαπούς φορείς από το να ανταγωνίζονται ή να υπονομεύουν την αμερικανική αγορά καζίνων και τυχερών παιχνιδιών, ενώ οι πολιτείες της Νεβάδα και του Λας Βέγκας εξακολουθούν να αναπτύσσουν τις δικές τους διαδικτυακές και εξ αποστάσεως υπηρεσίες τυχερών παιχνιδιών.
<P>
Φρονώ ότι θα ήταν καλό αν ο Επίτροπος, εξ ονόματος των 25 κρατών μελών, συμμετείχε στην εκστρατεία για την επίτευξη συμφωνίας σχετικά με τα πρότυπα και τους κανονισμούς που ρυθμίζουν τα ηλεκτρονικά τυχερά παιχνίδια. Αυτός είναι ένας τρόπος ελαχιστοποίησης των διαφορών μεταξύ όχι μόνο της διεθνούς κοινότητας αλλά και των κρατών μελών της ΕΕ, ώστε να διασφαλιστεί εν τέλει ότι όλα τα κράτη εφαρμόζουν υψηλά πρότυπα όσον αφορά τόσο τους φορείς όσο και τους καταναλωτές. Στόχος είναι να διασφαλίσουμε τη θέσπιση προτύπων για την προστασία ευάλωτων καταναλωτών, ιδιαίτερα νέων ενηλίκων και ανηλίκων, να εμπνεύσουμε την έννοια της κοινωνικής ευθύνης σε καλούς φορείς και επενδυτές και να διασφαλίσουμε ότι τα τυχερά παιχνίδια δεν χρησιμοποιούνται ως πηγή εγκληματικότητας ούτε χρηματοδοτούν εγκληματικές δραστηριότητες.
<P>
Το τζίνι του Διαδικτύου βγήκε από το μπουκάλι: 3,3 εκατομμύρια περίπου πολίτες της ΕΕ είναι τακτικοί παίκτες μέσω του Διαδικτύου. Είναι μια αγορά η οποία θα αναπτυχθεί. " ΕΕ πρέπει, επομένως, να συμμετέχει σε μια ευρύτερη διεθνή εκστρατεία υπέρ των καλών και υψηλών προτύπων. Απαιτείται μεγαλύτερη διεθνής συνεργασία για να κάμψουμε το πρόβλημα των τυχερών παιχνιδιών και περαιτέρω διερεύνηση της έκτασης της συμμετοχής στα εξ αποστάσεως τυχερά παιχνίδια. " μελέτη που παρήγγειλε η Ευρωπαϊκή Επιτροπή σχετικά με τις υπηρεσίες τυχερών παιχνιδιών στην εσωτερική αγορά αναδεικνύει την ανάγκη εξεύρεσης κοινών διεθνών προτύπων και ρυθμιστικών απαιτήσεων που θα προστατεύσουν τους πολίτες της ΕΕ επιτρέποντας παράλληλα στην αγορά να λειτουργεί.
<P>
Ελπίζω ότι η αποψινή συζήτηση θα ενθαρρύνει τον κ. Επίτροπο να συνεχίσει τις διαδικασίες επί παραβάσει. Ωστόσο, στην πραγματικότητα, είναι ένα άχαρο καθήκον, που απαιτεί χρόνια, ενώ συχνά δεν έχει ικανοποιητική έκβαση, και φρονώ ότι ο καλύτερος τρόπος για να προχωρήσουμε είναι να καταστεί τώρα η ΕΕ ηγέτης, θέτοντας καλά και υψηλά κοινά διεθνή πρότυπα που μπορούν να συμβάλουν στην ελαχιστοποίηση των διαφορών, στην προστασία των καταναλωτών και στην άσκηση πίεσης στους φορείς ώστε να είναι κοινωνικά υπεύθυνοι.
<SPEAKER ID="399" NAME="Charlie McCreevy">
Μέλος της Επιτροπής. - (EN) Κύριε Πρόεδρε, οι υπηρεσίες τυχερών παιχνιδιών είναι σαφώς υπηρεσίες που εμπίπτουν στο πλαίσιο της Συνθήκης, και οι αρχές της Συνθήκης, περιλαμβανομένων των αρχών που αφορούν την ελευθερία εγκατάστασης και την ελευθερία παροχής υπηρεσιών, ισχύουν για τα τυχερά παιχνίδια. " Επιτροπή έχει υποχρέωση να διασφαλίσει ότι η νομοθεσία των κρατών μελών είναι απολύτως συμβατή με τη Συνθήκη. Επομένως, η Επιτροπή αποφάσισε τον Απρίλιο να ζητήσει από επτά κράτη μέλη περαιτέρω πληροφορίες σχετικά με τη νομοθεσία τους η οποία περιορίζει την παροχή υπηρεσιών αθλητικών στοιχημάτων. " Επιτροπή ανταποκρίθηκε σε μια σειρά καταγγελιών από φορείς που δραστηριοποιούνται στον τομέα των αθλητικών στοιχημάτων.
<P>
Αφού συναντήθηκαν με τις αρχές και των επτά κρατών μελών, οι υπηρεσίες μου εξετάζουν τώρα τις επίσημες απαντήσεις καθενός. Στο στάδιο αυτό δεν μπορώ να προκαταλάβω το αποτέλεσμα της εν λόγω εξέτασης. Θέλω να ενημερώσω το Κοινοβούλιο πως αναμένω ότι θα ολοκληρωθεί τις επόμενες εβδομάδες. Με βάση την εξέταση αυτή, θα υποβάλω πρόταση στο σώμα των Επιτρόπων σχετικά με το πώς θα προχωρήσουμε. Εναπόκειται πλέον στα μέλη της Επιτροπής να αποφασίσουν τα επόμενα βήματα.
<P>
Εκτός από τις επτά υποθέσεις που άνοιξαν τον Απρίλιο, η Επιτροπή αποφάσισε, στις 12 Οκτωβρίου, να αποστείλει επίσημα αιτήματα για παροχή πληροφοριών σχετικά με τον τομέα των τυχερών παιχνιδιών σε τρία άλλα κράτη μέλη. Οι καταγγελίες φορέων, στις οποίες ανταποκρίνεται η Επιτροπή, αφορούν κυρίως υπηρεσίες αθλητικών στοιχημάτων. Γι' αυτόν τον λόγο οι εννέα από τις δέκα υποθέσεις που έχουν ανοίξει έως τώρα αφορούσαν την παροχή υπηρεσιών αθλητικών στοιχημάτων, ορισμένες από αυτές μέσω του Διαδικτύου. Ωστόσο, τον Οκτώβριο η Επιτροπή υπέβαλε ερώτημα σχετικά με την εθνική νομοθεσία και στην Αυστρία, η οποία απαγορεύει τις διαφημίσεις από καζίνο τα οποία διαθέτουν άδεια και λειτουργούν σε άλλα κράτη μέλη. Ανησυχούμε επίσης μήπως η αυστριακή νομοθεσία απαιτεί από τα εθνικά καζίνο να προστατεύουν μόνο τους υπηκόους της από υπερβολική ζημία, χωρίς να παρέχει παρόμοια προστασία στους αλλοδαπούς παίκτες.
<P>
Ως θεματοφύλακας της Συνθήκης, η Επιτροπή θα εξετάσει όλες τις καταγγελίες που λαμβάνει. Συγχρόνως, όμως, δεν υποτιμώ τις ευαισθησίες που υπάρχουν σε πολλά κράτη μέλη σχετικά με το ζήτημα των τυχερών παιχνιδιών. Τα κράτη μέλη δικαιούνται απολύτως να προστατεύουν στόχους γενικού συμφέροντος, όπως είναι η προστασία των καταναλωτών. Ωστόσο, τα μέτρα αυτά πρέπει να είναι αναγκαία, αναλογικά και να μην δημιουργούν διακρίσεις. Ειδικότερα, πρέπει να ισχύουν για φορείς εγχώριους και αλλοδαπούς κατά τρόπο συστηματικό και συνεπή.
<P>
" Επιτροπή δεν επιδιώκει να απελευθερώσει επ' ουδενί την αγορά, αλλά αντιθέτως να διασφαλίσει ότι όποια μέτρα έχουν θεσπίσει τα κράτη μέλη είναι απολύτως συμβατά με το ισχύον δίκαιο της ΕΕ. Τα κράτη μέλη γνωρίζουν καλά τη νομολογία του Δικαστηρίου των Ευρωπαϊκών Κοινοτήτων, η οποία αναμένω ότι θα εξελιχθεί περαιτέρω.
<P>
" Επιτροπή αποδέχθηκε το αίτημα του Κοινοβουλίου να αποκλείσει όλες τις υπηρεσίες τυχερών παιχνιδιών από το πεδίο εφαρμογής του σχεδίου της οδηγίας για τις υπηρεσίες. Μου κατέστη απολύτως σαφές τότε ότι πρέπει να αφήσουμε τη ρύθμιση των τυχερών παιχνιδιών στα κράτη μέλη. Συμφωνώ απολύτως, υπό την προϋπόθεση ότι η εν λόγω εθνική νομοθεσία είναι συμβατή με τη Συνθήκη. Στο πλαίσιο των διαδικασιών επί παραβάσει, είμαι πρόθυμος να συνεργαστώ στενά με τα κράτη μέλη για να διασφαλίσουμε τη συμβατότητα της εθνικής νομοθεσίας με τις απαιτήσεις της Κοινότητας και να καταστήσουμε δυνατή τη θέσπιση κατάλληλης και αποτελεσματικής προστασίας, για παράδειγμα να διασφαλίσουμε τους καταναλωτές και να προστατεύσουμε τους ανηλίκους.
<SPEAKER ID="401" NAME="Malcolm Harbour">
εξ ονόματος της Ομάδας PPE-DE. - (EN) Κύριε Πρόεδρε, επιτρέψτε μου μια παρατήρηση πρώτα, προτού ξεκινήσει να μετρά ο χρόνος. Σύμφωνα με την ημερήσια διάταξη, η συζήτηση αυτή ήταν προγραμματισμένη να ξεκινήσει στις 10.30. Αυτό ήταν απολύτως σαφές και παρατηρώ ότι πολλοί συνάδελφοί μου κατέβαλαν προσπάθεια να βρίσκονται εδώ στις 10.30. Με ενόχλησε επομένως το γεγονός ότι έχασα το μεγαλύτερο μέρος της ομιλίας της συναδέλφου κ. McCarthy, διότι η συζήτηση φαίνεται ότι ξεκίνησε τουλάχιστον δέκα λεπτά νωρίτερα. Δεν νομίζω ότι αυτό είναι αποδεκτό, αν μου επιτρέπεται, και λυπάμαι που έφυγε ο προκάτοχός σας στην Προεδρία. Αν το πρόγραμμα της σημερινής συνεδρίασης αναφέρει ότι μια συζήτηση ξεκινά στις 10.30, θεωρώ ότι πρέπει να ξεκινά στις 10.30, ακόμη και αν χρειαστεί να παρεμβληθεί σύντομο διάλειμμα.
<P>
Μπορώ ίσως τώρα να προχωρήσω και, αν θέσετε και πάλι σε λειτουργία το ρολόι, θα διατυπώσω τις ουσιαστικές παρατηρήσεις μου.
<P>
Επικροτώ ιδιαιτέρως το γεγονός ότι βρίσκεται εδώ ο κ. McCreevy για να απαντήσει στο θέμα και χαίρομαι που, υπό την ηγεσία της κ. McCarthy, αναλάβαμε μια πρωτοβουλία που ελπίζω ότι θα ρίξει φως στο θέμα. Όπως κατέστησε σαφές ο Επίτροπος, είναι ένα εξαιρετικά ευαίσθητο θέμα το οποίο άπτεται πολλών πτυχών του δημοσίου συμφέροντος. Εντούτοις, από τη σκοπιά της λειτουργίας της ενιαίας αγοράς, η οποία επίσης μας ενδιαφέρει ιδιαιτέρως, η κατάσταση, όπως αναφέρατε, δεν είναι καθόλου ικανοποιητική.
<P>
Σαφώς αναμένουμε τα αποτελέσματα των ερευνών σας, αλλά πιστεύω ότι, τουλάχιστον, οφείλετε να εκδώσετε κάποιο είδος κατευθυντηρίων γραμμών προς τα κράτη μέλη σχετικά με τη στάση τους έναντι της υποδοχής αιτήσεων από ευυπόληπτους και εδραιωμένους φορείς τυχερών παιχνιδιών οι οποίοι θέλουν μόνο να μπορούν να λειτουργούν σε άλλες χώρες της ΕΕ σύμφωνα με το δίκαιο των εν λόγω χωρών, κάτι το οποίο δικαιούνται απολύτως να κάνουν. Κάτι που δεν αναφέρατε, αλλά που μου φαίνεται εκπληκτικό όσον αφορά την πρακτική των διακρίσεων, είναι ότι ορισμένα κράτη μέλη προσπάθησαν να περιορίσουν την πρόσβαση στις εν λόγω αγορές με το σκεπτικό ότι δεν θέλουν να ενθαρρύνουν τα τυχερά παιχνίδια. Την ίδια, όμως, στιγμή αυτά τα κράτη μέλη προωθούν τη συμμετοχή στις εθνικές τους λοταρίες με δισεκατομμύρια ευρώ σε όλη την Ευρώπη. Αυτό είναι σαφέστατα εντελώς αντιφατικό. Πιστεύω ότι είναι εύλογο και θετικό το γεγονός ότι το Δικαστήριο των Ευρωπαϊκών Κοινοτήτων κατέρριψε ορισμένους από τους περιορισμούς, αλλά νομίζω ότι οι εν λόγω κατευθυντήριες γραμμές θα είναι σημαντικές. Όπως είπε η κ. McCarthy, οι ευυπόληπτες επιχειρήσεις είναι εξαιρετικά σημαντικές όσον αφορά τη λειτουργία και την προστασία του δημοσίου συμφέροντος.
<P>
Το μείζον ζήτημα που πρέπει να αντιμετωπίσουμε είναι τα τυχερά παιχνίδια μέσω του Διαδικτύου. Είτε τα κράτη μέλη θέλουν να διατηρήσουν ένα μονοπώλιο είτε όχι, γεγονός είναι ότι οι καταναλωτές επωφελούνται των τυχερών παιχνιδιών μέσω του Διαδικτύου. Πιστεύω ότι είναι πολύ καλύτερο, για το δημόσιο συμφέρον, να έχουμε καλά ρυθμισμένες υπηρεσίες τυχερών παιχνιδιών μέσω του Διαδικτύου αντί για ανεξέλεγκτες υπηρεσίες οι οποίες εισέρχονται στην Ευρώπη από άλλες χώρες εκτός αρμοδιότητας της Ευρωπαϊκής Ένωσης.
<SPEAKER ID="402" NAME="Πρόεδρος">
Προτού δώσω τον λόγο στον επόμενο ομιλητή, θα απαντήσω σε ένα αίτημα επί της διαδικασίας.
<P>
Έχετε απόλυτο δίκιο η συζήτηση είχε όντως προγραμματιστεί την ώρα που αναφέρατε. Ωστόσο, διευκρινίστηκε στον διαδικτυακό τόπο του Ευρωπαϊκού Κοινοβουλίου, νωρίς το απόγευμα, ότι η συζήτηση θα μπορούσε να αρχίσει ελαφρώς νωρίτερα, αν η ώρα των ερωτήσεων έληγε νωρίτερα του προβλεπόμενου, όπως και συνέβη. Επιπλέον, οι υπηρεσίες προσπάθησαν να επικοινωνήσουν με όλους τους ομιλητές. Κατάφεραν να επικοινωνήσουν με όλους, εκτός από εσάς, κύριε Harbour, αλλά πιστεύω ότι η παρουσία σας εδώ στην Αίθουσα απόψε δείχνει ότι δεν χάσατε και πολλά από τη συζήτηση. Τούτου λεχθέντος, θεώρησα καθήκον μου να σας εξηγήσω πώς έχει η κατάσταση.
<SPEAKER ID="403" NAME="Donata Gottardi">
εξ ονόματος της Ομάδας PSE. - (IT) Κύριε Πρόεδρε, κύριε Επίτροπε, κυρίες και κύριοι, "Rien ne va plus" ήταν η απροσδόκητη εισαγωγή των πρόσφατων συμπερασμάτων του Γενικού Εισαγγελέα Dámaso Ruiz-Jarabo Colomer στο Δικαστήριο των Ευρωπαϊκών Κοινοτήτων, το οποίο κλήθηκε να αποφανθεί για τρίτη φορά όσον αφορά την ιταλική νομοθεσία για τα τυχερά παιχνίδια μετά τις αποφάσεις Zenatti και Gambelli, η τελευταία εκ των οποίων ορθώς αναφέρεται στην αιτιολογική σκέψη της υπό συζήτηση προφορικής ερώτησης.
<P>
Είναι πράγματι σημαντικό να γνωρίζουμε όχι μόνον τα πορίσματα της Επιτροπής, αλλά και τα πρόσφατα μέτρα των κρατών μελών εναντίον των οποίων έχουν κινηθεί διαδικασίες επί παραβάσει καθώς και τις ενέργειες στις οποίες προτίθεται να προβεί η Επιτροπή. Πιστεύω επίσης πως είναι σημαντικό να υπάρξουν για το ζήτημα αυτό ελαστικοί, αλλά συγκεκριμένοι κανόνες με την άμεση συμμετοχή και του Ευρωπαϊκού Κοινοβουλίου. Μόνον έτσι θα μπορέσουμε να βοηθήσουμε τα κράτη μέλη που είναι εκτεθειμένα στον κίνδυνο προσφυγών και αρνητικών αξιολογήσεων, στην αξιόλογη προσπάθεια να προστατευθούν οι άνθρωποι και ειδικότερα, όπως επισημάνθηκε ήδη, οι ανήλικοι και τα πλέον ευάλωτα άτομα.
<P>
" έκρηξη των τυχερών παιχνιδιών, των λαχείων και των διαδικτυακών στοιχημάτων είναι ένα φαινόμενο που δεν μπορεί να ρυθμίζεται από την ελευθέρωση της αγοράς, αν και είναι εμφανής η δυσκολία όσον αφορά την αρχή της απαγόρευσης των διακρίσεων. Υπενθυμίζω μόνο ότι η οδηγία για τις υπηρεσίες, η οποία αναφέρθηκε ήδη, δεν το επιτρέπει για λόγους δημόσιας τάξης και προστασίας των καταναλωτών.
<SPEAKER ID="404" NAME="Toine Manders">
εξ ονόματος της Ομάδας ALDE-DE. - (NL) Κύριε Πρόεδρε, ευχαριστώ τους Επιτρόπους και τους συναδέλφους βουλευτές που μπήκαν στον κόπο να συζητήσουν αυτό το θέμα, το οποίο είναι, σε τελική ανάλυση, ενδιαφέρον. Το ζήτημα των τυχερών παιχνιδιών και των τυχερών παιχνιδιών μέσω του Διαδικτύου δεν περιλαμβάνεται στην οδηγία σχετικά με τις υπηρεσίες, διότι δεν τολμούμε να λάβουμε κάποια απόφαση σχετικά με αυτό. Ωστόσο, το εν λόγω ζήτημα εξακολουθεί να εμπίπτει στο πεδίο των άρθρων 43 και 49 της Συνθήκης και επί του παρόντος -όπως είναι προφανές και από τις 11 διαδικασίες επί παραβάσει- υπάρχει μεγάλη νομική αβεβαιότητα μεταξύ των κρατών μελών και των επιχειρήσεων. Πώς να το χειριστούμε;
<P>
Είμαι ικανοποιημένος που η Επιτροπή Εσωτερικής Αγοράς και Προστασίας των Καταναλωτών υπέβαλε αυτήν την προφορική ερώτηση, διότι τα προβλήματα είναι εν τέλει πραγματικά. Ένα πρόβλημα είναι ότι, από τη μια πλευρά, είναι ιδιαίτερα επικερδές για τα κράτη μέλη από την άποψη των φορολογικών εσόδων, από την άλλη πλευρά όμως προκαλεί κοινωνικά προβλήματα. Ωστόσο, το βασικό πρόβλημα είναι ότι, αν σε μια αγορά, στην οποία είναι δυνατό να αποκτήσει κανείς πολλά χρήματα, δεν υφίσταται ένα υγιές νομικό πλαίσιο, αυτό ανοίγει το κουτί της Πανδώρας σε έναν μεγάλο αριθμό παράνομων πρακτικών, στις οποίες δεσπόζουν οι εγκληματικές οργανώσεις.
<P>
Για αυτόν τον λόγο, πιστεύω ότι οι πολιτικοί, και ελπίζω ότι ο κ. Επίτροπος θα συμφωνήσει μαζί μου, πρέπει να δεχθούν την πρόκληση και να τολμήσουν να λάβουν κάποιες αποφάσεις. Δεν πρέπει να αφεθούμε στα χέρια των σοφότατων δικαστών στο Λουξεμβούργο, οι οποίοι θα έχουν κατόπιν το επαχθές καθήκον να αντιμετωπίσουν την κατάσταση αυτή. Φοβάμαι ότι όσο εμείς, ως πολιτικοί, δεν λαμβάνουμε τις σωστές αποφάσεις, θα ακολουθήσουν πολλές ακόμη αποφάσεις από το Ευρωπαϊκό Δικαστήριο.
<P>
Ελπίζω ότι η Επιτροπή και το Συμβούλιο θα φθάσουν τελικά και σε αυτό. Αν όχι, ελπίζω ότι το ίδιο το Κοινοβούλιο θα εκπονήσει μια δική του έκθεση πρωτοβουλίας, προκειμένου να διασφαλίσει τη νομική ασφάλεια που χρειαζόμαστε απεγνωσμένα ενόψει των πολλών υφιστάμενων προβλημάτων, συμπεριλαμβανομένων του εθισμού, των προβλημάτων δημόσιας υγείας, των παράνομων πόρων, της νομιμοποίησης εσόδων από παράνομες δραστηριότητες, και ο κατάλογος συνεχίζεται. Πρέπει να επιλύσουμε το εν λόγω πρόβλημα με μια συνεπή και σαφή οδηγία για τα τυχερά παιχνίδια και τα τυχερά παιχνίδια μέσω του Διαδικτύου. Ελπίζω ότι ο κ. Επίτροπος θα συμβουλεύσει το Κοινοβούλιο για το πώς πρέπει να χειριστεί το θέμα αυτό.
<SPEAKER ID="405" NAME="Kathy Sinnott" LANGUAGE="EN">
Κύριε Πρόεδρε, χαιρετίζω τη δήλωση του Επιτρόπου ότι πρέπει να προστατεύσουμε τους ανηλίκους. Για τον σκοπό αυτόν, είναι απαραίτητο να εξετάσουμε με προσοχή την πολιτική της Ιρλανδίας στην οποία δεν υπάρχει όριο ηλικίας για τη συμμετοχή στο κρατικό αμοιβαίο στοίχημα. Τα παιδιά στην Ιρλανδία μπορούν να στοιχηματίζουν σε κυνοδρομίες και ιπποδρομίες αν αυτές αποτελούν μέρος αυτού του αμοιβαίου στοιχήματος. Άλλες μορφές τυχερών παιχνιδιών περιορίζονται στους άνω των 18 ετών. Υπάρχουν μαγνητοταινίες με παιδιά της Ιρλανδίας ακόμα και τεσσάρων ετών που στοιχηματίζουν νομίμως στο κρατικό αμοιβαίο στοίχημα. Είναι σύνηθες τα χρήματα των γενεθλίων, των Χριστουγέννων και της πρώτης θείας κοινωνίας να καταλήγουν στο ιρλανδικό κρατικό αμοιβαίο στοίχημα και, τελικά, στα δημόσια ταμεία της Ιρλανδίας.
<P>
Ο Διευθύνων Σύμβουλος του ιπποδρόμου της Ιρλανδίας, όταν ζητήθηκε η γνώμη του σχετικά με τη συμμετοχή παιδιών στα τυχερά παιχνίδια στην Ιρλανδία, είπε ότι δεν αποτελούσε πρόβλημα και ότι ήθελε να δημιουργήσει τους πελάτες του μέλλοντος. Επί χρόνια εσείς, Επίτροπε McCreevy, ως Υπουργός Οικονομικών της Ιρλανδίας, αρνηθήκατε να τροποποιήσετε τον νόμο περί αμοιβαίου στοιχήματος και να καταστήσετε παράνομο το παιδικό στοίχημα στην Ιρλανδία. Ως Επίτροπος, θα αλλάξετε τώρα στάση και, έστω και αργά, θα υποστηρίξετε περιορισμούς στο παιδικό στοίχημα στο Διαδίκτυο, στον ιππόδρομο, στους πράκτορες στοιχημάτων, στα αεροπλάνα και όπου αλλού εξακολουθεί να υφίσταται αυτή η ύπουλη πρακτική;
<SPEAKER ID="406" NAME="Marianne Thyssen" AFFILIATION="PPE-DE">
(NL) Κύριε Πρόεδρε, κύριε Επίτροπε, κυρίες και κύριοι, από την πρώτη κιόλας ψηφοφορία στην Επιτροπή Εσωτερικής Αγοράς και Προστασίας των Καταναλωτών αποφασίσαμε να μην συμπεριλάβουμε τα τυχερά παιχνίδια, συμπεριλαμβανομένων των λαχειοφόρων αγορών και των στοιχημάτων, στο πεδίο εφαρμογής της οδηγίας για τις υπηρεσίες. Αυτό μπορεί να συνέβη, επειδή ορισμένοι, όπως είπε πριν από λίγο ο κ. Manders, φοβήθηκαν να λάβουν κάποια απόφαση. Είμαι πεπεισμένη ότι πολλοί είχαν την αίσθηση ότι θα μπορούσε να δοθεί στα κράτη μέλη μια ορισμένη ελευθερία να χειριστούν με τον δικό τους τρόπο αυτό το πολύπλοκο ζήτημα, ανάλογα με τις ευαισθησίες και τις συγκυρίες στις χώρες τους και σύμφωνα με τις παραδόσεις τους.
<P>
Δεν χρειάζεται να πούμε ότι, στο πλαίσιο αυτό, τα κράτη μέλη θα πρέπει να σέβονται τη Συνθήκη, και γνωρίζουμε ήδη την απάντηση του Δικαστηρίου σε μια σειρά προδικαστικών ερωτημάτων που τέθηκαν παλαιότερα. Ελπίζω, κύριε Επίτροπε, ότι τα ερωτήματα που μένει να τεθούν δεν θα σας ωθήσουν αμέσως να συμβουλεύσετε την Επιτροπή να ξεκινήσει να θεσπίζει κανόνες και κανονισμούς. Αν και η Επιτροπή είναι φυσικά ο θεματοφύλακας των Συνθηκών, και περιμένουμε από αυτήν να πάρει στα σοβαρά τον ρόλο της, αυτό μπορεί να το κάνει με κάποια συγκράτηση.
<P>
Το να κάνουμε την εσωτερική αγορά να λειτουργήσει είναι από κάθε άποψη απαραίτητο και θετικό, αλλά αυτό δεν χρειάζεται να γίνει εις βάρος της αποτελεσματικής προστασίας του νόμου και της τάξης, της ασφάλειας και της διανοητικής υγείας των καταναλωτών. Ελπίζω επίσης ότι θα δοθεί κάποιο περιθώριο δράσης στα κράτη μέλη, τα οποία, μέσω κρατικών μονοπωλίων ή όχι, αναλαμβάνουν, όπως και να 'χει, να ελέγχουν το πάθος για τα τυχερά παιχνίδια, να παρακολουθούν τη δίκαιη διεξαγωγή των παιχνιδιών και να δωρίζουν τα χρηματικά κέρδη, όπως και όταν μπορούν, για πολιτισμικούς, κοινωνικούς και αθλητικούς σκοπούς. Οι σαφείς νομικοί κανόνες μπορούν οπωσδήποτε να βοηθήσουν, όμως η νομοθεσία δεν είναι πάντα η απάντηση. Οπωσδήποτε δεν μιλώ εξ ονόματος ολόκληρης της Ομάδας αλλά εξ ονόματος ορισμένων συναδέλφων της Ομάδας μου που δεν μπόρεσαν να λάβουν απόψε τον λόγο.
<SPEAKER ID="407" NAME="Manuel Medina Ortega" AFFILIATION="PSE">
(ES) Κύριε Πρόεδρε, τα τυχερά παιχνίδια δεν είναι απλά άλλη μία υπηρεσία, είναι μια επικίνδυνη δραστηριότητα. Είναι επικίνδυνη διότι εκμεταλλεύεται την αφέλεια και την άγνοια των ανθρώπων. Στην πλειονότητα των κρατών μελών μας, τα τυχερά παιχνίδια υπόκεινται επί του παρόντος σε ρύθμιση.
<P>
Δεν καταλαβαίνω πώς μπορεί να είναι δυνατό υπερεθνικοί οργανισμοί να σχεδιάζουν τώρα να επιβάλουν την απελευθέρωση των υπηρεσιών τυχερών παιχνιδιών στα κράτη μέλη, όταν η πλειοψηφία των κοινωνιών μας δεν το δέχεται.
<P>
Πρόσφατα το Κογκρέσο των "νωμένων Πολιτειών απαγόρευσε τα τυχερά παιχνίδια στο Διαδίκτυο, και πιστεύω ότι, αυτή τη στιγμή, πρέπει να ακολουθήσουμε το παράδειγμα των "ΠΑ στην Ευρωπαϊκή Ένωση, αφενός, προκειμένου να προστατεύσουμε τους καταναλωτές μας από τη μαφία του οργανωμένου εγκλήματος και, αφετέρου, προκειμένου να προστατέψουμε όλους τους κοινωνικούς θεσμούς σε κάθε κράτος μέλος που βασίζονται επί του παρόντος σε νόμιμες μορφές τυχερών παιχνιδιών που επιτρέπονται από τις εθνικές αρχές.
<P>
Πιστεύω επομένως ότι η Επιτροπή πολύ σωστά εξετάζει το θέμα των τυχερών παιχνιδιών, αλλά πρέπει να το χειριστεί από την πλευρά της προστασίας των καταναλωτών και της προστασίας των θεσμών που επωφελούνται σήμερα από τα νόμιμα τυχερά παιχνίδια στην πλειοψηφία των κρατών μελών.
<SPEAKER ID="408" NAME="Andreas Schwab" AFFILIATION="PPE-DE">
(DE) Κύριε McCreevy, η ημέρα σας ήταν εξαιρετικά κουραστική και έτσι θα έχετε κατανόηση για την επιθυμία μας να σας παρουσιάσουμε το θέμα με την απαραίτητη σαφήνεια και λακωνικότητα.
<P>
Προσωπικά είμαι της γνώμης ότι στον τομέα των τυχερών παιχνιδιών και των λαχνών έχουμε δύο διαφορετικά στοιχεία: από τη μια την καθαρά διασυνοριακή αγορά για παρόχους online, που μπορούμε να τη ρυθμίσουμε μόνο σε ευρωπαϊκό επίπεδο. Ο κ. Medina-Ortega υπογράμμισε ότι οι "ΠΑ έχουν ήδη ρυθμίσει τη δική τους αγορά. Κι εμείς στην Ευρώπη μπορούμε να βρούμε μια λύση για τη διαδικτυακή αγορά μόνο εάν τη ρυθμίσουμε σε πανευρωπαϊκό επίπεδο μαζί με τα κράτη μέλη.
<P>
Από την άλλη υπάρχει η αγορά των παραδοσιακών τυχερών παιγνίων και αθλητικών στοιχημάτων που γίνονται κυρίως γραπτά. Αντίθετα με τη διαδικασία επί παραβάσει που δρομολόγησε η Επιτροπή -δηλαδή ο Επίτροπος McCreevy- το σωστό θα ήταν να εφαρμόσουμε την αρχή να έχουν τα κράτη μέλη τη δυνατότητα να διατηρήσουν και μελλοντικά αυτά τα μονοπώλια υπό τον έλεγχο και την εποπτεία της ευρωπαϊκής νομοθεσίας και της Ευρωπαϊκής Επιτροπής, εφόσον εφαρμόζουν πραγματικά αποτελεσματικά την πρόληψη του εθισμού, διαμορφώνοντας τα εθνικά μονοπώλια έτσι ώστε να επιδιώκεται η κατά το δυνατόν μικρότερη προσφορά και η μέγιστη δυνατή προστασία των καταναλωτών.
<P>
Πρέπει όμως να εξασφαλιστεί ότι με το μονοπώλιο που διατηρούν ως τώρα τα κράτη μέλη επιδιώκεται πραγματικά μόνο ένας σκοπός, δηλαδή η πρόληψη του εθισμού, και ότι τα κράτη μέλη δεν επιδιώκουν με το μονοπώλιο άλλους σκοπούς όπως για παράδειγμα την εξυγίανση των δημόσιων οικονομικών, την προώθηση του αθλητισμού και άλλα παρόμοια.
<P>
Σε αυτό το πλαίσιο θα χαιρόμουν πολύ αν μπορούσαμε να συμφωνήσουμε μαζί -Κοινοβούλιο και Επιτροπή- σε ένα καθεστώς που αφενός θα θεσπίζει μια ευρωπαϊκή ρύθμιση της διαδικτυακής αγοράς και αφετέρου θα διατηρεί τις εθνικές ρυθμίσεις στον τομέα των μονοπωλίων των παραδοσιακών αθλητικών στοιχημάτων, στο μέτρο που είναι συμβατές με την εσωτερική αγορά.
<SPEAKER ID="409" NAME="Joel Hasse Ferreira" AFFILIATION="PSE">
(PT) Κύριε Πρόεδρε, κυρίες και κύριοι, ο αποκλεισμός των τυχερών παιχνιδιών, συμπεριλαμβανομένων των λαχειοφόρων αγορών, από την οδηγία σχετικά με τις υπηρεσίες φάνηκε να έχει εισαγάγει έναν ορισμένο βαθμό σαφήνειας στον τομέα, χρειάζεται όμως να κάνουμε περισσότερα. Γνωρίζουμε ότι υπάρχει ένας αριθμός πολύπλοκων πτυχών που περιλαμβάνουν συγκεκριμένα είδη τυχερών παιχνιδιών και στοιχημάτων. Για αυτόν τον λόγο, είναι απαραίτητο να διασφαλίσουμε την προστασία των καταναλωτών καθώς και τον αποτελεσματικό έλεγχο των οικονομικών κυκλωμάτων που έχουν να κάνουν με τέτοιου είδους δραστηριότητες, προκειμένου να αποτρέψουμε ή να καταπολεμήσουμε τη νομιμοποίηση εσόδων από παράνομες δραστηριότητες.
<P>
Φυσικά, δεν πρέπει να συγχέουμε την ενδεδειγμένη προστασία των καταναλωτών με τον υπέρμετρο προστατευτισμό που οποιοδήποτε κράτος μέλος μπορεί να επιθυμεί ή να εφαρμόζει. Σε κάθε περίπτωση, ωστόσο, πρέπει να τονίσουμε ότι κάθε κράτος μέλος έχει το δικαίωμα να διαχειρίζεται το φαινόμενο των στοιχημάτων για χρήματα στο έδαφός του, ωσότου δημιουργηθεί ένα άλλο, ευρωπαϊκού επιπέδου νομικό μέσο. Κατά συνέπεια, τα τυχερά παιχνίδια μέσω Διαδικτύου χρήζουν ειδικής προσοχής εκ μέρους της Επιτροπής και κυρίως του Κοινοβουλίου, όπως ανέφεραν προηγούμενοι ομιλητές και όπως καθίσταται προφανές από τη συζήτηση. Τέλος, επιδοκιμάζω το γεγονός ότι η Επιτροπή Εσωτερικής Αγοράς και Προστασίας των Καταναλωτών έθεσε το εν λόγω ζήτημα, με αποτέλεσμα να έχουμε σημειώσει κάποια πρόοδο απόψε όσον αφορά τη διασαφήνισή του.
<SPEAKER ID="410" NAME="Jacques Toubon" AFFILIATION="PPE-DE">
(FR) Κύριε Πρόεδρε, θα προσπαθήσω να είμαι και σύντομος και αργός. Αυτή η έκθεση είναι επίκαιρη και επιτρέψτε μου να προσθέσω ότι θεωρώ θετικές τις παρατηρήσεις που διατυπώθηκαν μόλις τώρα. Όλοι μας θέλουμε η Ευρωπαϊκή Ένωση να παρεμβαίνει χρησιμοποιώντας άλλες μεθόδους πέραν της απλής νομολογίας. Αυτό το θέμα εμπλέκει, στην πραγματικότητα, ένα ευρύ φάσμα επιχειρήσεων και υπηρεσιών: καζίνο, λαχειοφόρες αγορές και άλλα τυχερά παιχνίδια με παραδοσιακά μέσα ή μέσω του Διαδικτύου. Κατά συνέπεια, μιλάμε για κάτι πολύ πέραν των αθλητικών στοιχημάτων μέσω του Διαδικτύου, που αποτελούν αντικείμενο της ερώτησης της κ. McCarthy.
<P>
Ενώ είναι φυσικό οι υπηρεσίες αυτές να εφαρμόζουν αρχές της εσωτερικής αγοράς, κύριε Επίτροπε, η ελευθερία δεν πρέπει να συμβαδίζει με την ασυδοσία! Για λόγους δημοσίου συμφέροντος, υγείας, ηθικής και ασφάλειας, αυτές οι υπηρεσίες πρέπει να ρυθμίζονται και να ελέγχονται. Τα κράτη μέλη πρέπει να μπορούν να αδειοδοτούν και να ελέγχουν δημόσιους και ιδιωτικούς φορείς εκμετάλλευσης στο πλαίσιο του θεμιτού ανταγωνισμού. " σημασία όμως των διασυνοριακών παιγνίων μας επιβάλλει να υπερβούμε το εθνικό πλαίσιο. Σε σχέση με αυτό, η πρόσφατη απόφαση που έλαβαν οι "νωμένες Πολιτείες καταδεικνύει ότι αν δεν είναι δυνατόν να ελέγχονται αυτοί που παίζουν και που παρασύρουν τους άλλους να παίζουν, τότε είναι καλύτερο να λαμβάνονται υπερβολικές προφυλάξεις παρά να μην λαμβάνονται επαρκείς.
<P>
Γι' αυτό, κύριε Επίτροπε, θεωρώ ότι η τρέχουσα προσέγγιση της Επιτροπής, η οποία βασίζεται αποκλειστικά στις Συνθήκες και στο ΔΕΚ, είναι ανεπαρκής και επικίνδυνη. Είναι σαφές σήμερα πως η ιδέα ότι οι εθνικοί νόμοι συνάδουν με τις Συνθήκες είναι μη ικανοποιητική. Κύριε Επίτροπε, πρέπει να εργαστείτε από κοινού με το Κοινοβούλιο για να θεσπίσετε συμπληρωματική νομοθεσία, η οποία να μπορεί να βάλει τάξη σε αυτόν τον άκρως σημαντικό τομέα, τόσο από πολιτική όσο και από οικονομική άποψη, κατά τρόπο υγιή και λογικό. Ας αφήσουμε αυτόν τον τομέα να αναπτυχθεί, ας γίνει όμως αυτό με απόλυτη ασφάλεια για τους πολίτες και τα κράτη μέλη!
<SPEAKER ID="411" NAME="Μανώλης Μαυρομμάτης" AFFILIATION="PPE-DE">
Κύριε Πρόεδρε, τα τελευταία χρόνια το σύστημα του κρατικού μονοπωλίου στον τομέα των τυχερών παιχνιδιών, που επικρατεί στην πλειοψηφία των κρατών μελών της Ευρωπαϊκής Ένωσης, δέχεται όλο και περισσότερες επιθέσεις από ιδιωτικά κυρίως συμφέροντα.
<P>
Στη συνάντηση κορυφής της Ευρωπαϊκής Ένωσης στο Εδιμβούργο, τον Δεκέμβριο του 1992, το Ευρωπαϊκό Συμβούλιο αποφάσισε, δεδομένης της αρχής της επικουρικότητας, να μη ρυθμίσει τα τυχερά παιχνίδια, αλλά αυτά να παραμείνουν στην αποκλειστική αρμοδιότητα των κρατών μελών. Στην οδηγία του 2000 του Ευρωπαϊκού Κοινοβουλίου και του Συμβουλίου, προβλέπεται η ρητή εξαίρεση των τυχερών παιχνιδιών από το πεδίο εφαρμογής. Το ίδιο ακριβώς προβλέπει και το σχέδιο οδηγίας του 2006 για τις υπηρεσίες. Δεδομένων των ιδιαιτεροτήτων που παρουσιάζει ο τομέας των τυχερών παιχνιδιών, το Δικαστήριο των Ευρωπαϊκών Κοινοτήτων αναγνωρίζει την αρμοδιότητα των κρατών μελών να ρυθμίζουν με τρόπο που αυτά θεωρούν καλύτερο την αγορά τους.
<P>
Κύριε Πρόεδρε, κύριε Επίτροπε, ένας από τους σημαντικότερους λόγους των αποφάσεων αυτών είναι το γεγονός ότι ο τομέας των τυχερών παιχνιδιών περικλείει υψηλού βαθμού κινδύνους εθισμού, κυρίως των νέων, αλλά και διάπραξης εγκληματικών πράξεων, όπως απάτη, ξέπλυμα μαύρου χρήματος και άλλες, και -προσωπικά- θεωρώ ότι μόνο το κράτος μπορεί να δημιουργήσει τους μηχανισμούς ελέγχου, εγγύησης, αξιοπιστίας και διαφάνειας για την προστασία του καταναλωτή.
<P>
Τέλος, είμαι της γνώμης ότι εφόσον απελευθερωθεί η αγορά τυχερών παιχνιδιών, είναι ενδεχόμενο να καταρρεύσει το σύστημα στήριξης του αθλητισμού στην Ευρώπη, παρασύροντας παράλληλα δράσεις και ενισχύσεις του πολιτισμού και της κοινωνίας, όπως ο αγώνας κατά των ναρκωτικών, της εκπαίδευσης και της στήριξης ατόμων με αναπηρία ή ειδικές ανάγκες που έχουν κατά κύριο λόγο οικονομική βοήθεια από τον κρατικό οργανισμό τυχερών παιχνιδιών. Πιστεύουμε στην ελεύθερη αγορά, κύριε Επίτροπε, κύριε Πρόεδρε, όχι όμως αγνοώντας ενίοτε τους κινδύνους που ενέχουν τα ανεξέλεγκτα παιχνίδια.
<SPEAKER ID="412" NAME="Othmar Karas" AFFILIATION="PPE-DE">
(DE) Κύριε Πρόεδρε, κύριε Επίτροπε, κυρίες και κύριοι, πρώτον, εξαιρέσαμε τα τυχερά παιχνίδια και τα καζίνο από την οδηγία για τις υπηρεσίες για κανονιστικούς λόγους. Το λέω αυτό μολονότι είμαι σαφώς υπέρ της ενίσχυσης της εσωτερικής αγοράς. Όμως δεν θέλαμε να καούν και τα χλωρά μαζί με τα ξερά.
<P>
Δεύτερον, με τα τυχερά παιχνίδια συνδέονται πολλοί κίνδυνοι και γι' αυτό, το επιχείρημα για τη νομοθεσία περί ανταγωνισμού και την εσωτερική αγορά δεν θα πρέπει να είναι το μόνο που χρησιμοποιεί η Επιτροπή για να υποστηρίξει τις διαδικασίες επί παραβάσει.
<P>
Τρίτον, απαιτείται ένας σαφής ορισμός. Όταν μιλάμε για τυχερά παιχνίδια, ποια πράγματα υπάγονται στον ορισμό αυτόν; Ενόψει της διαφορετικής αντιμετώπισης των διαδικτυακών αγορών, των αθλητικών στοιχημάτων, των αυτομάτων μηχανημάτων, των καζίνο και των λαχνών, απαιτείται ένας ενιαίος ορισμός για να εξασφαλίσουμε ότι θα αντιμετωπίζονται παντού με τον ίδιο τρόπο, προφανώς δε απαιτείται και ένα ενιαίο νομικό πλαίσιο.
<P>
Τέταρτον, θα ήθελα να υπογραμμίσω στον κ. Επίτροπο ότι υπάρχουν και άλλοι σημαντικοί τομείς που πρέπει να ληφθούν υπόψη, όπως η προστασία των καταναλωτών, η υγεία, η φορολογία, το διεθνές εμπόριο, το πρόβλημα της νομιμοποίησης εσόδων από παράνομες δραστηριότητες, η πρόληψη του εθισμού, η καταπολέμηση της εγκληματικότητας, στην οποία συμπεριλαμβάνεται και το οργανωμένο έγκλημα.
<P>
Πέμπτον, σχεδόν όλα τα κράτη μέλη έχουν ρυθμίσεις για τα τυχερά παιχνίδια. Έντεκα έχουν ειδικά νομοθετικά πρότυπα και τέσσερα χρησιμοποιούν το πρότυπο της περιορισμένης άδειας.
<P>
Έκτον, το 2004 οι κρατικοί λαχνοί σημείωσαν πωλήσεις ύψους 63 δισ. ευρώ, πράγμα που σημαίνει κατά μέσο όρο καθαρά κατά κεφαλήν έξοδα ύψους 140 ευρώ.
<P>
Έβδομον, αυτό σημαίνει ότι περίπου το 33% όλων των εσόδων δαπανάται για καλούς σκοπούς και φόρους. Σε περίπτωση ελευθέρωσης του ιδιωτικού τομέα θα ήταν μόνο 3%.
<P>
Όγδοον, εκτιμάται ότι ο κλάδος προσφέρει περίπου 13 δισεκατομμύρια θέσεις εργασίας στην ΕΕ.
<P>
Ένατον, 195 000 θέσεις εργασίας στην ΕΕ αφορούν την πώληση λαχνών.
<P>
Παρακαλώ τον κ. Επίτροπο να λάβει υπόψη αυτά τα επιχειρήματα κατά την αξιολόγησή του.
<SPEAKER ID="413" NAME="Brian Crowley" AFFILIATION="UEN">
(EN) Κύριε Πρόεδρε, θέλω να κάνω μια παρατήρηση. Δόθηκε πολλή προσοχή στη συζήτηση στους νέους ανθρώπους και στις επιπτώσεις του εθισμού τους στα τυχερά παιχνίδια· ωστόσο, πολύ περισσότεροι άνθρωποι κάτω των 12 ετών είναι θύματα εμπορίας ή εξαναγκάζονται στην πορνεία λόγω του εθισμού στα ναρκωτικά ή στο αλκοόλ από ό,τι του εθισμού στα τυχερά παιχνίδια που αποτελεί το θέμα της αποψινής μας συζήτησης.
<SPEAKER ID="414" NAME="Charlie McCreevy">
μέλος της Επιτροπής. - (EN) Δεν υπάρχει συγκεκριμένη κοινοτική νομοθεσία που να διέπει τα τυχερά παιχνίδια. Εναπόκειται, επομένως, σε κάθε κράτος μέλος να αποφασίσει αν και πώς επιθυμεί να ρυθμίσει τις υπηρεσίες τυχερών παιχνιδιών σε εθνικό, περιφερειακό ή τοπικό επίπεδο. Οι γενικές αρχές του κοινοτικού δικαίου και η Συνθήκη εξακολουθούν, όμως, να ισχύουν και κάθε εθνική νομοθεσία πρέπει να σέβεται αυτές τις αρχές. " πληθώρα εθνικών προσεγγίσεων μπορεί να οδηγήσει σε ανασφάλεια δικαίου για τους παρόχους υπηρεσιών και τους πελάτες τους, ιδίως στις περιπτώσεις στις οποίες η εθνική νομοθεσία δεν σέβεται το κοινοτικό δίκαιο.
<P>
" αποψινή συζήτηση βοηθά στην κατάδειξη για άλλη μία φορά της πληθώρας απόψεων σχετικά με τις υπηρεσίες τυχερών παιχνιδιών. Γνωρίζω, φυσικά, τις εκκλήσεις για συγκεκριμένο κοινοτικό ρυθμιστικό πλαίσιο για τις υπηρεσίες τυχερών παιχνιδιών. Υπάρχουν εξίσου ισχυρές απόψεις οι οποίες είναι αντίθετες με μια τέτοια κοινοτική παρέμβαση. " πείρα με έχει διδάξει ότι η πρώτη προϋπόθεση για την εξεύρεση λύσης είναι η σαφής κατανόηση του προβλήματος και των διαθέσιμων επιλογών πολιτικής. " Επιτροπή δημοσίευσε πρόσφατα μια μελέτη που εκπονήθηκε εξ ονόματός της από το Ελβετικό Ινστιτούτο Συγκριτικού Δικαίου. " μελέτη καταδεικνύει την πολυπλοκότητα και την πληθώρα των εθνικών ρυθμιστικών προσεγγίσεων. Αν το Κοινοβούλιο πιστεύει ότι, πέρα και πάνω από τις προσπάθειές μας να διασφαλίσουμε την εφαρμογή των θεμελιωδών αρχών της Συνθήκης, πρέπει να γίνουν περισσότερα ώστε να διασφαλιστεί η νομική σαφήνεια, αναμένω με ενδιαφέρον να ακούσω αναλυτικά τις απόψεις του Κοινοβουλίου σχετικά με το ποια είναι ακριβώς τα θέματα που δικαιολογούν κοινοτική παρέμβαση και ποιες επιλογές πολιτικής συγκεντρώνουν ικανό βαθμό συναίνεσης για πραγματική λύση σε κοινοτικό επίπεδο. Ελλείψει τέτοιας πολιτικής συναίνεσης, ίσως τελικά η ασφάλεια δικαίου να παρέχεται μόνον από το Δικαστήριο των Ευρωπαϊκών Κοινοτήτων.
<P>
Θέλω να προσθέσω λίγα μόνο πράγματα στη συζήτηση. Ο κ. Harbour έθεσε πολύ περιεκτικά το θέμα της μεγάλης ανακολουθίας που υπάρχει μεταξύ πολλών κρατών μελών κατά των οποίων λαμβάνουμε τώρα μέτρα. Ίσως πρέπει να λάβουμε μέτρα και κατά ορισμένων άλλων. Αν τα κράτη μέλη, οι κυβερνήσεις και η νομοθετική εξουσία τους θέλουν πολύ περιοριστικούς νόμους σχετικά με τα τυχερά παιχνίδια κλπ., μπορούν να το κάνουν για λόγους δημόσιας πολιτικής. Δεν μπορούν όμως να κάνουν αυτά που ανέφερε ο κ. Harbour. Δεν μπορούν να δαπανούν εκατομμύρια επί εκατομμυρίων στη διαφήμιση υπηρεσιών τυχερών παιχνιδιών για τους δικούς τους εθνικούς φορείς ή τους δικούς τους εθνικούς κρατικούς φορείς. Δεν μπορούν να επιτρέπουν τη λειτουργία στους δικούς τους εθνικούς φορείς και να αποκλείουν όλους τους άλλους. Αν τα κράτη μέλη πιστεύουν, όπως προφανώς πιστεύουν ορισμένοι βουλευτές του Σώματος, ότι τα τυχερά παιχνίδια αποτελούν μεγαλύτερη μάστιγα από ό,τι ο εθισμός στο αλκοόλ, ο εθισμός στο κάπνισμα και όλοι αυτοί οι άλλοι εθισμοί συνολικά, τότε πρέπει να τα απαγορεύσουν για όλους και να μην επιτρέπουν καθόλου τα τυχερά παιχνίδια στο κράτος μέλος τους. Αυτή είναι μια επιλογή. Τότε κανείς δεν θα διαμαρτύρεται. " Επιτροπή δεν θα λαμβάνει μέτρα εναντίον τους και κανείς δεν θα ανησυχεί καθόλου για το θέμα αυτό. Είναι όμως λίγο υποκριτικό να επιτρέπουν τα κράτη μέλη να δαπανώνται εκατομμύρια για την προώθηση των τυχερών παιχνιδιών και συγχρόνως να μην επιτρέπουν σε κανέναν άλλο να συμμετέχει.
<P>
Σε όλα τα κράτη μέλη τα τυχερά παιχνίδια αποτελούν αντικείμενο ρύθμισης σε κάποιο βαθμό. " παρατήρηση της κ. McCarthy σχετικά με τα διεθνή πρότυπα για τα τυχερά παιχνίδια στο Διαδίκτυο είναι πολύ καλή ιδέα καθαυτή, αλλά απαιτείται πρώτα κάποιος βαθμός συναίνεσης μεταξύ των 25 κρατών μελών. Μπορούμε να ξεκινήσουμε επιτυγχάνοντας συναίνεση στο Κοινοβούλιο, αλλά δεν πιστεύω ότι θα το καταφέρουμε. Είμαι βέβαιος ότι δεν θα επιτευχθεί τέτοια συναίνεση στο Συμβούλιο Υπουργών. Οι πιθανότητες να επιτύχω συναίνεση στο Συμβούλιο Υπουργών και στο Κοινοβούλιο είναι οι ίδιες με όσες έχω να κερδίσω το λότο αυτό το Σαββατοκύριακο. Τόσες είναι οι πιθανότητες. Είναι επομένως σωστά τα όσα λέει η κ. McCarthy, και αν υπήρχε συναίνεση θα ήθελα να προχωρήσω προς αυτήν την κατεύθυνση, αλλά η πείρα μου με διδάσκει ότι θα είναι πολύ δύσκολο.
<P>
Αν διαβάσετε τη συνοπτική παρουσίαση της πρόσφατης μελέτης, η οποία, αν δεν κάνω λάθος, είναι 51 σελίδες, και δεν διαβάσετε τις υπόλοιπες διακόσιες σελίδες, δεν προκρίνει ιδιαίτερα τη μία ή την άλλη πλευρά.
<P>
(Σχόλια εκτός μικροφώνου από τον κ. Toubon)
<P>
Δεν πιστεύω ότι ο αξιότιμος φίλος μου, ο κ. Toubon έχει διαβάσει την έκθεση, αλλά μπορείτε να δείτε πόσο σύνθετο είναι το πρόβλημα και με πόσους διαφορετικούς τρόπους ρυθμίζεται. Θα δείτε επίσης ότι το να ακολουθήσουμε αυτόν τον δρόμο είναι τιτάνιο έργο.
<P>
Στην πολιτική ζωή μου δεν φοβήθηκα να επιδιώξω ανέφικτους στόχους και να τα βάλω με ανεμόμυλους και να συγκρουστώ· πιστεύω όμως ότι, αν επιχειρούσαμε κάποιου είδους εναρμόνιση αυτού του τομέα, θα καταλήγαμε, στην καλύτερη περίπτωση, με το πλέον μη φιλελεύθερο νομοθετικό κείμενο που θα ψηφιζόταν ποτέ από Κοινοβούλιο σε όλο τον κόσμο, διότι είναι αδύνατον. Έχω αναγνωρίσει εδώ και πολύ καιρό ότι υπάρχουν μεγάλες διαφορές απόψεων εδώ, πολύ πριν καταλήξω σε αυτό το συμπέρασμα. Αναγνωρίζω ότι σε όλη την Ευρώπη, ακόμα και στην πατρίδα μου, υπάρχουν πολύ διαφορετικές απόψεις επ' αυτού. Γνωρίζω ότι ορισμένοι πιστεύουν ότι είναι χειρότερο από τον εθισμό στο αλκοόλ, χειρότερο από τον εθισμό στο κάπνισμα, χειρότερο από οτιδήποτε άλλο, ενώ άλλοι δεν συμμερίζονται αυτή την άποψη. Ξέρω σε ποια κατηγορία ανήκω, αλλά πιστεύω ότι η προσπάθεια επίτευξης κάποιας εναρμόνισης στον τομέα αυτόν θα είναι πολύ μακρά διαδικασία.
<SPEAKER ID="415" NAME="Πρόεδρος">
" συζήτηση έληξε.
<P>
Γραπτές δηλώσεις (άρθρο 142 του Κανονισμού)
<SPEAKER ID="416" NAME="Louis Grech" AFFILIATION="PSE">
(MT) Ορισμένα κράτη μέλη αποφάσισαν μονομερώς να εισαγάγουν νομοθεσία που θα εμποδίζει τους Ευρωπαίους να χρησιμοποιούν διαδικτυακούς τόπους τυχερών παιχνιδιών, τους οποίους διαχειρίζονται εταιρείες που είναι εγγεγραμμένες σε άλλες χώρες της Ευρωπαϊκής Ένωσης.
<P>
Αυτό παραβιάζει την αρχή της απεριόριστης κυκλοφορίας των υπηρεσιών μεταξύ των κρατών μελών, καθώς και την οδηγία 98/34 ΕΚ, η οποία ορίζει ότι, πριν από την εισαγωγή κανονισμών αναφορικά με τις υπηρεσίες των τεχνολογιών πληροφορίας, το εν λόγω κράτος πρέπει να ενημερώνει τα υπόλοιπα κράτη μέλη και την Επιτροπή.
<P>
Τον περασμένο Ιούνιο, σε απάντηση σε μια κοινοβουλευτική ερώτηση, πληροφορήθηκα ότι το ζήτημα αυτό αποτελούσε αντικείμενο μιας έρευνας που διεξήγαγε η Επιτροπή.
<P>
Είναι δυνατόν να πληροφορηθούμε το στάδιο στο οποίο βρίσκεται επί του παρόντος η εν λόγω έρευνα και αν έχουν ληφθεί οποιαδήποτε μέτρα;
<P>
Συμφωνώ ότι είναι καιρός να αρχίσει να διέπεται αυτός ο ραγδαία αναπτυσσόμενος τομέας από μια νομική δομή που να περιλαμβάνει πρότυπα και κανονισμούς, τα οποία θα ρυθμίζουν σοβαρά την εν λόγω υπηρεσία.
<P>
Οι εν λόγω κανονισμοί θα προστατεύουν τους καταναλωτές και τους ανήλικους, ενώ ταυτόχρονα θα επιτρέπουν σε σοβαρούς επιχειρηματίες να εργάζονται ελεύθερα σε όλα τα κράτη μέλη της Ευρωπαϊκής Ένωσης.
