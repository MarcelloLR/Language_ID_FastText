<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Πέμπτη 29 Μαΐου 1997.

<CHAPTER ID=2>
Έγκριση των συνοπτικών πρακτικών
<SPEAKER ID=2 NAME="Πρόεδρος">
Τα συνοπτικά πρακτικά της συνεδρίασης της Πέμπτης 29 Μαΐου έχουν διανεμηθεί.
<P>
Υπάρχουν παρατηρήσεις;

<SPEAKER ID=3 LANGUAGE="EN" NAME="Kellett-Bowman">
Kύριε Πρόεδρε, τα πρακτικά της 29ης Μαΐου δείχνουν σημαντικά μεγαλύτερη προσέλευση συγκριτικά με την τελευταία ημέρα μιας συνόδου στο Στρασβούργο. Θεωρώ ότι τούτο οφείλεται στο γεγονός ότι οι γαλλικές αρχές αδυνατούν να προσφέρουν ικανοποιητική αεροπορική εξυπηρέτηση ή να εξυπηρετήσουν με άλλα μεταφορικά μέσα για την επιστροφή μετά από μία συνεδρίαση.

<SPEAKER ID=4 NAME="Πρόεδρος">
Κύριε Kellett-Bowman, πιστεύω ότι τις Δευτέρες έχουμε στο Στρασβούργο επανειλημμένως την ίδια ημερήσια διάταξη, και δεν μπορώ παρά να δώσω την ίδια απάντηση: ότι διαβιβάζω το ζήτημα στις γαλλικές αρχές. Γνωρίζετε ήδη ότι οι γαλλικές αρχές απάντησαν με μια πρόταση προς το Ευρωπαϊκό Συμβούλιο σχετικά με τον καθορισμό των εδρών και των περιόδων συνόδου.

<SPEAKER ID=5 LANGUAGE="EN" NAME="Macartney">
Kύριε Πρόεδρε, θα ήθελα να εκφράσω μια ειλικρινή παρατήρηση για τα πρακτικά. Θα θυμάστε ότι έθεσα την υπόθεση της απόρριψης του σολομού Νορβηγίας την Τετάρτη, και επανήλθα σε αυτή την Πέμπτη. Ακόμα δεν απαντήθηκε η ερώτησή μας γιατί εμείς ως Κοινοβούλιο δεν είχαμε τη δυνατότητα πρόσβασης στην Επιτροπή για να πληροφορηθούμε τα όσα συνέβαιναν, ενώ η νορβηγική κυβέρνηση φαίνεται ότι μπορούσε να συνομιλεί με κάθε Επίτροπο χωριστά. Θα ήθελα να ξέρω πότε μπορούμε να θέσουμε ερωτήσεις στην Επιτροπή σχετικά με το εν λόγω θέμα. Σήμερα η συναλλαγή έχει ολοκληρωθεί προς όφελος της Νορβηγίας και έχουμε το δικαίωμα να γνωρίζουμε πότε μπορούμε να ενημερωθούμε σχετικά.
<P>
(Χειροκροτήματα)

<SPEAKER ID=6 NAME="Πρόεδρος">
Ευχαριστώ, κύριε Macartney. Θα διαβιβάσω την ανησυχία σας στην Επιτροπή.
<P>
(Τα συνοπτικά πρακτικά εγκρίνονται.)

<SPEAKER ID=7 LANGUAGE="EN" NAME="Ford">
Kύριε Πρόεδρε, θα ήθελα να ενημερωθώ για τη διαχείριση αυτού του κτηρίου. Μετά την περασμένη σύνοδο του Στρασβούργου, κάποιος κατέστρεψε και αφαίρεσε μία αφίσα που είχα στην πόρτα μου εις μνήμην της γαλλικής και γερμανικής αντίστασης κατά του Χίτλερ. Κατανοώ τη δυσκολία της αστυνόμευσης ενός θεσμικού οργάνου όπου υπάρχουν άτομα όπως ο κ. Bernard Antony, ο οποίος καταδικάστηκε στις 15 Μαΐου στο Μοντπελιέ για ρατσισμό και του επεβλήθη πρόστιμο 50.000 FF και ποινή εξάμηνης κάθειρξης με αναστολή, καθώς και η Roberta Angelilli, η οποία προσυπέγραψε την αναπαράσταση στη Ρώμη της πυρπόλησης βιβλίων από τους Ναζί του Χίτλερ, αλλά μπορεί να με διαβεβαιώσει ο Πρόεδρος ότι μελλοντικά οι υπηρεσίες ασφαλείας θα προσπαθήσουν να εξασφαλίσουν την προστασία μας από τέτοιου είδους βανδαλισμούς;
<P>
(Χειροκροτήματα)

<SPEAKER ID=8 NAME="Πρόεδρος">
Κύριε Ford, η διαμαρτυρία σας θα ληφθεί υπόψη και θα διαβιβαστεί στις υπηρεσίες ασφαλείας, οι οποίες οφείλουν να προστατεύουν τα γραφεία των κυρίων βουλευτών από οποιαδήποτε πράξη βανδαλισμού.

<SPEAKER ID=9 LANGUAGE="NL" NAME="Janssen van Raay">
Κύριε Πρόεδρε, απευθύνομαι προσωπικώς σε εσάς, ως προικισμένο νομικό που υπήρξε επί σειρά ετών επιφανές μέλος της Επιτροπής Νομικών Θεμάτων και Δικαιωμάτων των Πολιτών, να αναλάβετε προσωπικά το φάκελλο της Ολλανδίας σχετικά με την ακυρότητα των τεχνικών νομοθετικών διατάξεων. Στην χώρα αυτή προκλήθηκε νομικό χάος που είναι το αποτέλεσμα της απίστευτης γκάφας των αρχών που δεν δήλωσαν στις Βρυξέλλες 340 νομοθετικές διατάξεις, με αποτέλεσμα αυτές να είναι άκυρες. Για παράδειγμα, δεν είναι δυνατόν να συνεχισθούν στην Ολλανδία τα αλκοτέστ λόγω του ότι η σχετική διάταξη είναι άκυρη. Παρεμπιπτόντως, την ευθύνη για την κατάσταση αυτή φέρει η προηγούμενη κυβέρνηση και όχι η σημερινή. Το ερώτημά μου σε σας - και θα το συζητήσω απόψε το βράδυ με το συνάδελφο Wijsenbeek, δεδομένου ότι είμαστε οι μοναδικοί ολλανδοί νομικοί που συμμετέχουν στην Επιτροπή Νομικών Θεμάτων - είναι κατά πόσον θα μπορούσατε να καλέσετε τον Πρόεδρο του Συμβουλίου των Υπουργών Δικαιοσύνης...
<P>
(Ο ομιλητής διακόπτεται από τον Πρόεδρο)

<SPEAKER ID=10 NAME="Πρόεδρος">
Κύριε Janssen van Raay, δεν είναι η στιγμή να τεθεί στην Ολομέλεια το ζήτημα που ανακινείτε. Μπορείτε να το θέσετε ενώπιον της Επιτροπής Νομικών Θεμάτων και Δικαιωμάτων των Πολιτών μέσω των οδών του Κανονισμού.

<SPEAKER ID=11 LANGUAGE="EN" NAME="Μοrris">
Kύριε Πρόεδρε, θα ήθελα να παρακινήσω την Επιτροπή, και ιδιαίτερα το τμήμα Μεταφορών, να καταθέσει έκθεση σχετικά με τη μεταφορά πυρηνικών υλικών. Σήμερα, αεροσκάφη που μεταφέρουν πλουτώνιο πετούν πάνω από τα κράτη μέλη, περιλαμβανομένου και του Ηνωμένου Βασιλείου. Η όσο το δυνατόν συντομότερη επίλυση του ζητήματος αυτού αποτελεί εξαιρετικά επείγον θέμα. Επομένως, με κάθε σεβασμό, θα ήθελα να σας ζητήσω να πείσετε την Επιτροπή να καταθέσει μία έκθεση με τα μέχρι τώρα στοιχεία όσον αφορά τη μεταφορά πυρηνικών αποβλήτων.

<SPEAKER ID=12 NAME="Πρόεδρος">
Κύριε Morris, αν έχετε ήδη υποβάλει την ερώτηση προς την Επιτροπή, θα επιμείνω να σας απαντηθεί.

<SPEAKER ID=13 LANGUAGE="EN" NAME="Perry">
Kύριε Πρόεδρε, άρθρο της βρετανικής εφημερίδας Sunday Times της 1ης Ιουνίου του τρέχοντος έτους ανέφερε ότι η νέα βρετανική κυβέρνηση διατηρεί μηχανογραφημένη βάση δεδομένων όσον αφορά τις δραστηριότητες, τις ερωτήσεις και τους λόγους μελών του Ευρωπαϊκού Κοινοβουλίου. Γινόταν ιδιαίτερα λόγος για τον κ. Hugh Kerr. Δεν γνωρίζω κατά πόσο και άλλοι βουλευτές παρακολουθούνται και εποπτεύονται κατ' αυτόν τον τρόπο από τη βρετανική κυβέρνηση, αλλά θα επιθυμούσα να γνωρίζω εάν η δράση αυτή αποτελεί παραβίαση των δικαιωμάτων αυτού του Σώματος.

<SPEAKER ID=14 NAME="Πρόεδρος">
Κύριε Perry, επιθυμώ να ερμηνεύσω αυτό το στοιχείο -υποθέτοντας ότι είναι βέβαιο- ως ενδιαφέρον της Κυβέρνησης ενός Κράτους μέλους για τις δραστηριότητες αυτού του Σώματος. Ζητάμε πάντοτε να συνεχίζεται η δουλειά του Κοινοβουλίου στα Κράτη μέλη, γι' αυτό και είναι καλό μια νεοσυσταθείσα Κυβέρνηση να ασχολείται με αυτά τα ζητήματα. Επιθυμώ να το ερμηνεύσω με αυτήν την έννοια και όχι με άλλη.

<SPEAKER ID=15 NAME="Εφραιμίδης">
Κύριε Πρόεδρε, και προφορικά είχα θέσει ένα ζήτημα σχετικά με τη διερμηνεία στις Μικτές Αντιπροσωπείες. Συγκεκριμένα, επρόκειτο για την Aντιπροσωπεία με το Καζακστάν και τις άλλες δημοκρατίες της Κεντρικής Ασίας. Συμβαίνει δε σ'αυτήν την αντιπροσωπεία να είμαι και αντιπρόεδρος. Επρόκειτο να γίνει, και έγινε, το ταξίδι στις αρχές του Μάη. 'Ηταν αδύνατο να μετάσχω, ενώ ήθελα και νόμιζα ότι θα ήταν χρήσιμο, γιατί μου είπαν ότι δεν θα υπήρχε ελληνική διερμηνεία. Το έθεσα προφορικά και με επιστολή σε εσάς και έχω πολύ καθυστερημένα μια επιστολή σας που απαντάει. Και απαντάτε ότι δεν ξέρω ποιό όργανο αποφάσισε ότι στις Μικτές Αντιπροσωπείες δεν μπορεί να είναι όλες οι γλώσσες των όσων μετέχουν και ότι στην συγκεκριμένη αντιπροσωπεία κρίνατε ότι είναι αρκετό να υπάρχει η ρωσική και η αγγλική. Δεν ξέρω με ποιά κριτήρια αποφασίστηκε έτσι και εξαιρέθηκαν όλες οι άλλες γλώσσες. Ενδιαφέρομαι για την ελληνική, αφού ήμουν μέλος και έπρεπε να μπορώ να μετάσχω.
<P>
Γιατί θέτω το ζήτημα; Πρώτον γιατί υπάρχει καθυστέρηση στην απάντηση, αλλά μέσα στις άλλες απασχολήσεις σας μπορεί να δικαιολογείται. Το δεύτερο είναι όμως το θέμα της ουσίας. Δεν μπορούμε πια να λειτουργήσουμε. Να υπάρξει κάπου, να τεθεί στον Κανονισμό του Κοινοβουλίου, ότι για να μπορεί να είναι κανείς βουλευτής και να μετέχει στα διάφορα όργανα, επιτροπές κλπ., μεταξύ των άλλων είναι απαραίτητο και να ξέρει την αγγλική και τη ρωσική ή να ξέρει τη γερμανική, διαφορετικά δεν μπορεί να είναι, γιατί στην πράξη αυτό γίνεται. Μας αποκλείετε εκ των πραγμάτων.

<SPEAKER ID=16 NAME="Πρόεδρος">
Κύριε Ευφραιμίδη, νομίζω ότι αυτό που επισημαίνετε εξετάστηκε από τη Διάσκεψη των Προέδρων των Αντιπροσωπειών, και θα λάβετε σχετική ενημέρωση όσον αφορά τους λόγους για τους οποίους, στην προκειμένη περίπτωση, υπήρχαν δύο μόνο γλώσσες, καθώς και τις πιθανές λύσεις.

<SPEAKER ID=17 LANGUAGE="EN" NAME="ΜcNally">
Kύριε Πρόεδρε, η γραπτή δήλωσή μου σχετικά με τα «alcopops», η οποία λήγει στις 6: 30 μ.μ., κοινοποιήθηκε σε βουλευτές σήμερα το βράδυ. Θα επιθυμούσα να διατυπώσω δύο παράπονα σχετικά με τη διαδικασία που αφορά τις γραπτές δηλώσεις.
<P>
Πρώτον, είναι παραδεκτό ότι η λέξη «alcopops» είναι πράγματι νεολογισμός, αλλά η διαμαρτυρία μου όσον αφορά τις μεταφράσεις είναι δικαιολογημένη. Ιδιαίτερα η γαλλική μετάφραση δεν απέδωσε την έννοια των «alcopops» ως γλυκών ποτών που περιέχουν αλκοόλ, προορίζονται για νέους και είναι πολύ επικίνδυνα. Ως εκ τούτου, υπήρξε νέα μετάφραση χωρίς, όμως, να παραταθεί η χρονική προθεσμία.
<P>
Δεύτερον, θα ήθελα να διαμαρτυρηθώ για το γεγονός ότι στο Ευρωπαϊκό Κοινοβούλιο είναι πάρα πολύ δύσκολο να υπογραφούν γραπτές δηλώσεις. Τούτο ενδεχομένως να γίνεται εσκεμμένα, αλλά εγγυώμαι ότι υπάρχουν πολλοί βουλευτές του Σώματος αυτού οι οποίοι δεν έχουν ιδέα πού πηγαίνεις στις Βρυξέλλες για να υπογράψεις γραπτές δηλώσεις. Η απάντηση είναι ότι είναι πολύ μακριά από το Κοινοβούλιο. Σας ζητώ να εξετάσετε το ενδεχόμενο υπογραφής γραπτών δηλώσεων εδώ στο Κοινοβούλιο, που αποτελεί και τον πλέον αυτονότητο χώρο για την υπογραφή τους. Ζητώ επίσης παράταση της χρονικής προθεσμίας για τη δήλωσή μου, ούτως ώστε να διευκολυνθεί η δράση όσων θέλουν να καταπολεμήσουν τη μάστιγα αυτή των «alcopops».
<P>
(Χειροκροτήματα)

<SPEAKER ID=18 NAME="Πρόεδρος">
Κυρία McNally, όσον αφορά την παράταση της προθεσμίας, βεβαίως μπορεί να γίνει. Όσον αφορά τον τρόπο υπογραφής των δηλώσεων, σας υπενθυμίζω ότι καθορίζεται από τον Κανονισμό, και ότι οποιαδήποτε τροποποίηση θα απαιτούσε τροποποίηση του Κανονισμού.
<P>
Στις Βρυξέλλες, ο τοπικός εκπρόσωπος για την υπογραφή των γραπτών δηλώσεων βρίσκεται ακριβώς κάτω από το ημικύκλιο, και στο Στρασβούργο -αν δεν κάνω λάθος- βρίσκεται πλάι στο ημικύκλιο.

<CHAPTER ID=3>
Διάταξη των εργασιών
<SPEAKER ID=19 NAME="Πρόεδρος">
Το τελικό σχέδιο ημερήσιας διάταξης, όπως καθορίστηκε από τη Διάσκεψη των Προέδρων στη συνεδρίασή της τής Πέμπτης 5ης Ιουνίου 1997, σύμφωνα με το άρθρο 95 του Κανονισμού, έχει διανεμηθεί.
<P>
Δεν έλαβα καμία αίτηση τροποποίησης της ημερήσιας διάταξης.
<P>
Μου ζητά το λόγο η κ. Green.

<SPEAKER ID=20 LANGUAGE="EN" NAME="Green">
Kύριε Πρόεδρε, ύστερα από τη συνεδρίαση της ομάδας μου σήμερα το βράδυ, υπάρχουν μερικές αλλαγές που θα επιθυμούσαμε να σας εκθέσουμε.
<P>
Πρώτον, όπως γνωρίζετε, στη Διάσκεψη των Προέδρων υποστηρίξαμε να συζητηθεί η έκθεση McIntosh σχετικά με την ασφάλεια της αεροπλοΐας την Πέμπτη αντί της Τρίτης, και τούτο επειδή ο Επίτροπος θα ευκαιρούσε την Πέμπτη να ασχοληθεί με το ζήτημα αυτό. Τώρα κατανοούμε ότι αυτό δεν ισχύει. Ενώ κατανοούμε τους λόγους για τους οποίους μετατέθηκε η έκθεση αυτή και είμαστε πρόθυμοι να βοηθήσουμε όσο μπορούμε περισσότερο, θα θέλαμε να ρωτήσουμε την εισηγήτρια εάν μπορεί να εξετάσει το ενδεχόμενο να μετατεθεί η συζήτηση επί της έκθεσης τον Ιούλιο, ούτως ώστε να λάβει χώρα όταν είναι διαθέσιμος ο Επίτροπος. Το θέμα αυτό είναι πολύ σοβαρό και επιθυμούμε να εξασφαλίσουμε ότι θα συζητηθεί και θα αντιμετωπισθεί δεόντως. Ειλικρινά, το να συζητηθεί την Πέμπτη δεν φαίνεται καλή ιδέα.
<P>
Ακολουθεί η δεύτερη πρόταση: τώρα έχουμε προθεσμία έως αύριο στις 4 μ.μ. για υποβολή συμβιβαστικών προτάσεων και τροπολογιών όσον αφορά τη Διακυβερνητική Διάσκεψη και το Ευρωπαϊκό Συμβούλιο του Αμστερνταμ. Το γεγονός αυτό σημαίνει ότι το αποτέλεσμα της ψηφοφορίας που διεξάγεται σήμερα το βράδυ στο πλαίσιο της Επιτροπής Θεσμικών Θεμάτων, όπου, όπως γνωρίζετε, υπάρχουν 134 τροπολογίες του κειμένου για τη Διακυβερνητική Διάσκεψη, δε θα είναι διαθέσιμο προς εξέταση από τις πολιτικές ομάδες πριν από την εκπνοή της προθεσμίας για τροπολογίες. Ζητώ, επομένως, παράταση της προθεσμίας αυτής για διατύπωση συμβιβαστικών προτάσεων και τροπολογιών ενδεχομένως έως την Τετάρτη, στις 10 π.μ.. Κατ'αυτόν τον τρόπο, θα υπάρξει δυνατότητα να αξιολογηθεί αύριο το βράδυ από όλες τις ομάδες κατά πόσον επιθυμούν να διατυπώσουν περαιτέρω τροπολογίες στα κείμενα που θα προκύψουν μόλις απόψε από την Επιτροπή Θεσμικών Θεμάτων.

<SPEAKER ID=21 LANGUAGE="NL" NAME="Oomen-Ruijten">
Κύριε Πρόεδρε, εκπλήσσομαι κάπως για το γεγονός ότι πρέπει να πραγματοποιηθεί συζήτηση με αντικείμενο την έκθεση Mc-Intosch, που έχει μετατεθεί στην ημερήσια διάταξη της Πέμπτης, δεδομένου ότι υπέθεσα πως, σε περίπτωση που δεν υπάρχουν γραπτές αντιρρήσεις, η ημερήσια διάταξη θα εφαρμοζόταν ως έχει.
<P>
Σε περίπτωση όμως που προκύψει πρόβλημα για τον Επίτροπο, πιστεύω ότι θα συμφωνήσουμε να μετατεθεί η έκθεση στην περίοδο συνόδου του Ιουλίου, δεδομένου ότι η ημερήσια διάταξη της συμπληρωματικής συνόδου του Ιουνίου είναι ήδη πλήρης.
<P>
Ωστόσο, αντιμετωπίζουμε προβλήματα με τα εξής: δύο ψηφίσματα: ένα σχετικά με τη Διακυβερνητική Διάσκεψη και ένα άλλο για τα σημεία τα οποία περιλαμβάνονται στην ημερήσια διάταξη της Διάσκεψης Κορυφής του Αμστερνταμ. Από την πρόταση που έχει υποβληθεί, αντιλαμβάνομαι ότι η κ. Green υπέθεσε ότι η κατάθεση των τροπολογιών το πρωί της Τετάρτης σήμαινε ότι θα διεξαγόταν ψηφοφορία την Πέμπτη. Κατά τη γνώμη μου - και το θέμα αυτό συζητήθηκε και στην πολιτική μας ομάδα - η ενέργεια αυτή είναι εντελώς ακατάλληλη για μια τόσο σημαντική συζήτηση και θα μπορούσα κάλλιστα να φανταστώ τη μετάθεση της προθεσμίας για την κατάθεση των τροπολογιών για μία φορά, από τις τέσσερις, για παράδειγμα, στις επτά ή εν ανάγκη τις επτάμισυ, έτσι ώστε να δοθεί σε όλους η δυνατότητα να συζητήσουν το θέμα και στην πολιτική τους ομάδα. Από την άποψη αυτή θα θέλαμε να δείξουμε την καλή μας θέληση απέναντι στη σοσιαλιστική παράταξη. Ωστόσο, πιστεύω ότι θα ήταν λάθος να μη ψηφίσουμε την Τετάρτη.
<P>
Θα ήθελα λοιπόν να σας παρακαλέσω να με πληροφορήσετε μέχρι ποια ώρα θα ήταν δυνατόν από τεχνική άποψη να κατατεθούν τροπολογίες και στην περίπτωση αυτή θα μπορούσαμε να μεριμνήσουμε για τη διεξαγωγή ψηφοφορίας την Τετάρτη.

<SPEAKER ID=22 LANGUAGE="NL" NAME="Mulder">
Κύριε Πρόεδρε, θα αναφερθώ σε ένα σημείο που αφορά τη συνεδρίαση της Τρίτης. Περίπου δέκα λεπτά μετά την έναρξή της έλαβα αντίγραφο επιστολής που απευθυνόταν σε σας. Πιθανότατα, το αντίγραφο μου δόθηκε επειδή είχα αναλάβει την εισήγηση του γεωργικού προϋπολογισμού. Ο Πρόεδρος του Συμβουλίου των Υπουργών Γεωργίας γνωστοποιεί ότι αδυνατεί να παρευρεθεί αύριο το μεσημέρι στη συζήτηση για τις τιμές, και αντιπροτείνει να προσέλθει το βράδυ. Θα ήθελα να προτείνω να ψηφίσουμε αύριο το πρωί στις εννέα, έτσι ώστε να έχουμε τη δυνατότητα να συζητήσουμε για λίγο το θέμα στην Επιτροπή Γεωργίας και, ενδεχομένως, να διεξαγάγουμε διαβουλεύσεις με τον Επίτροπο Fischler. Συνεπώς, θα ήθελα να σας παρακαλέσω να αποφασίσετε αύριο το πρωί στις εννέα εάν θα μπορούσαμε να αναβάλουμε τη συζήτηση για τις γεωργικές τιμές έως τις εννέα το βράδυ.

<SPEAKER ID=23 LANGUAGE="NL" NAME="Aelvoet">
Κύριε Πρόεδρε, η πολιτική μας ομάδα πιστεύει ότι θα ήταν κρίμα να μη διεξαχθεί ψηφοφορία την Τετάρτη. Από πολιτική άποψη, θα ήταν εντελώς λανθασμένο να πραγματοποιήσουμε συζήτηση την Τετάρτη το πρωί και να ψηφίσουμε την επόμενη μόλις ημέρα για ένα τόσο σημαντικό θέμα. Συνεπώς, υποστηρίζουμε την πρόταση να κατατεθούν αργότερα οι τροπολογίες και οι συμβιβαστικές προτάσεις; προτείνουμε να επιτραπεί η κατάθεση των τροπολογιών, αντί της Τρίτης στις 4 το απόγευμα, έως τις 8 ή τις 9 το βράδυ, ανάλογα με τις τεχνικές δυνατότητες που υπάρχουν.

<SPEAKER ID=24 NAME="Πρόεδρος">
Ας προχωρήσουμε σε κάθε σημείο ξεχωριστά.
<P>
Μεταφορά της έκθεσης McIntosh
<SPEAKER ID=25 NAME="Πρόεδρος">
Κατ' αρχήν, έχουμε την πρόταση της κ. Green, που υποστηρίζει η Ομάδα του ΕΛΚ, για τη μεταφορά την έκθεσης McIntosh στη σύνοδο του Ιουλίου. Θα υποβάλω την πρόταση σε ψηφοφορία. Αυτό θα γίνει κατ' εξαίρεση, διότι υπενθυμίζω στην κ. Green, και στους άλλους κυρίους βουλευτές, ότι οι προτάσεις τροποποίησης της ημερήσιας διάταξης πρέπει, σύμφωνα με τον Κανονισμό, να υποβάλλονται τουλάχιστον μία ώρα πριν την έναρξη της συνόδου.
<P>
(Το Σώμα εγκρίνει την πρόταση) Προθεσμία κατάθεσης τροπολογιών σχετικά με το Ευρωπαϊκό Συμβούλιο

<SPEAKER ID=26 NAME="Πρόεδρος">
Το δεύτερο σημείο που έθιξε η κ. Green αφορά την προθεσμία κατάθεσης τροπολογιών σχετικά με τη συζήτηση που αφορά το Ευρωπαϊκό Συμβούλιο του Αμστερνταμ.
<P>
Η προθεσμία θα μπορούσε να παραταθεί ως τις 4 μ.μ. την Τρίτη, ούτως ώστε τα ψηφίσματα να μπορέσουν να υποβληθούν σε ψηφοφορία την Τετάρτη, όπως θα ήταν ευκταίο. Οι Ομάδες όμως θα πρέπει να δώσουν δείγματα υπευθυνότητας και να μην καταθέσουν υπέρμετρο αριθμό τροπολογιών, εφόσον θα πρέπει να μεταφραστούν καταλλήλως ώστε η ψηφοφορία να διεξαχθεί με την προσοχή που αξίζει το θέμα.

<SPEAKER ID=27 LANGUAGE="EN" NAME="Green">
Kύριε Πρόεδρε, προσπαθώ να βοηθήσω. Κατανοώ γιατί θέλουμε να ψηφίσουμε την Τετάρτη, και μπορούμε να υποστηρίξουμε την πρόταση, υπό την προϋπόθεση ότι η ομάδα μας, και οι περισσότερες από τις υπόλοιπες ομάδες που θα συνεδριάσουν την Τρίτη το βράδυ, θα έχουν τουλάχιστον ευκαιρία να συζητήσουν τις τροπολογίες και το κείμενο που θα προκύψει από την Επιτροπή Θεσμικών Θεμάτων. Η συνεδρίαση της ομάδας μου είναι στις 7.00 μ.μ. και, επομένως, μας είναι εντελώς αδύνατον να έχουμε τις τροπολογίες στις 6 μ.μ.. Θα προσπαθήσουμε να τις ελαχιστοποιήσουμε κατά το δυνατόν. Ακόμα και προθεσμία έως στις 8 μ.μ. θα μας δώσει τη δυνατότητα να συζητήσουμε μόνο μία ώρα αυτά τα θέματα εντός μίας ομάδας 214 μελών. Καταλαβαίνετε, λοιπόν, πόσο πιεζόμαστε! Προφανώς, προθεσμία έως τις 9 μ.μ. μας διευκολύνει. Εάν υπάρχει δυνατότητα να συμφωνήσουμε όλοι ως προς αυτό, θα κάνουμε ό, τι μπορούμε για να διευκολύνουμε την κατάσταση για τις υπηρεσίες. Θα παράσχουμε μάλιστα εκ των προτέρων σχέδια τροπολογιών, στα οποία μπορούμε ενδεχομένως στη συνέχεια να επιφέρουμε δευτερεύουσες ρυθμίσεις. Θα κάνουμε ό, τι μπορούμε για να βοηθήσουμε.

<SPEAKER ID=28 NAME="Πρόεδρος">
Κυρία Green, αυτό σημαίνει ότι θα ψηφίσουμε την Πέμπτη;

<SPEAKER ID=29 LANGUAGE="EN" NAME="Green">
Kύριε Πρόεδρε, θα ήθελα να προτείνω να ψηφίσουμε την Τετάρτη, εάν μπορούμε να έχουμε προθεσμία έως τις 9 μ.μ. και εμείς, από την πλευρά μας, θα διευκολύνουμε όσο μπορούμε την κατάσταση για τις υπηρεσίες.

<SPEAKER ID=30 NAME="Πρόεδρος">
Θα προσπαθήσουμε να το κάνουμε, αλλά, εάν είναι τεχνικά αδύνατον επειδή οι τροπολογίες είναι πολλές και περίπλοκες, θα πρέπει να διεξάγουμε την ψηφοφορία την Πέμπτη. Αυτό θα το μάθουμε έως την Τετάρτη το πρωί. Εν πάση περιπτώσει, οι υπηρεσίες του Σώματος μου λένε ότι μπορούμε να ορίσουμε προθεσμία έως τις 9 μ.μ., εάν έχουμε τροπολογίες έως εκείνη την ώρα. Αιτήματα για ψηφοφορίες κατά τμήματα πρέπει να έχουν υποβληθεί έως τις 6 μ.μ., αλλά θα δεχθούμε τροπολογίες έως τις 9 μ.μ..

<SPEAKER ID=31 LANGUAGE="NL" NAME="Martens">
Κύριε Πρόεδρε, δεν έχω ιδιαίτερη εμπειρία με τις συζητήσεις επί της διαδικασίας, με βοηθάει όμως πολύ η κ. Oomen-Ruijten, η οποία εξήγησε τους λόγους με έξοχο τρόπο, με τη μεγαλύτερη εμπειρία που διαθέτει. Απευθύνομαι όμως και στον κ. Hδnsch από τον οποίο έμαθα κατά τις προηγούμενες περιόδους συνόδου ότι οι ψηφοφορίες πρέπει να διεξάγονται όσον το δυνατόν συντομότερα μετά τη συζήτηση. Πιστεύω ότι το σύστημα αυτό είναι καλό. Η κ. Aelvoet δήλωσε επίσης ότι θα ήταν λάθος να πραγματοποιήσουμε συζήτηση στο Σώμα το πρωί της Τετάρτης και να ψηφίσουμε το μεσημέρι της Πέμπτης. Για το λόγο αυτό πιστεύω, και συμφωνώ με την πρότασή σας, κύριε Πρόεδρε, ότι σε περίπτωση που θα συνεδριάσουμε μέχρι τις 9 αύριο το βράδυ - η πολιτική μας ομάδα θα συνεδριάσει στις 7 μ.μ. η κατάθεση τροπολογιών θα πρέπει να επιτραπεί επίσης έως τις 9 το βράδυ. Απευθύνω έντονη έκκληση υπέρ της διεξαγωγής ψηφοφορίας την Τετάρτη το μεσημέρι μετά από αυτή τη σημαντική συζήτηση.

<SPEAKER ID=32 LANGUAGE="EN" NAME="Green">
Συμφωνώ, αυτό είπα κι εγώ.

<SPEAKER ID=33 LANGUAGE="NL" NAME="Aelvoet">
Κύριε Πρόεδρε, συμφωνώ απολύτως με την πρόταση για τον περιορισμό του αριθμού των τροπολογιών. Ας μεριμνήσουμε ώστε να έχουν κατατεθεί ως τις 9 το βράδυ. Αυτό όμως που, για να είμαι ειλικρινής, δεν καταλαβαίνω είναι ότι πρέπει να λάβουμε θέση ήδη στις 6 το απόγευμα σχετικά με τις αιτήσεις για τη διεξαγωγή επιμέρους ψηφοφορίας. Δεν καταλαβαίνω για ποιο λόγο θα πρέπει να το κάνουμε αυτό τόσο νωρίς, δεδομένου ότι το πρόβλημα δεν είναι η μετάφραση, γιατί πρόκειται για κάτι που δεν είναι καθόλου δύσκολο να μεταφρασθεί - παρεπιπτόντως είναι ο προεδρεύων που δηλώνει ότι υποβλήθηκε αίτηση για τη διεξαγωγή επιμέρους ψηφοφορίας - αλλά η προετοιμασία των ψηφοφοριών. Για να είμαι ειλικρινής, σε περίπτωση που μέχρι τις 9 το βράδυ έχουν κατατεθεί ήδη οι αιτήσεις σχετικά με το ερώτημα σε ποια στιγμή και για ποιο μέρος πρέπει να διεξαχθεί επιμέρους ψηφοφορία, δεν αντιλαμβάνομαι για ποιο λόγο δεν θα μπορούσαν να ληφθούν υπόψη. Ομολογώ ότι αυτό δεν μπορώ να το καταλάβω.

<SPEAKER ID=34 NAME="Πρόεδρος">
Πρόκειται για μια εξαιρετική ψηφοφορία, γι' αυτό και θα υιοθετήσουμε εξαιρετικά μέτρα και θα ορίσουμε την προθεσμία για τις 8 μ.μ. Οι υπηρεσίες του Κοινοβουλίου θα καταβάλουν ιδιαίτερη προσπάθεια ώστε να μπορέσουμε να ψηφίσουμε την Τετάρτη.

<SPEAKER ID=35 LANGUAGE="EN" NAME="Green">
Kύριε Πρόεδρε, με εκπλήσσει το αποτέλεσμα αυτό επειδή οι πολιτικές ομάδες είναι πρόθυμες να βοηθήσουν πολύ την ολομέλεια. Σε τελευταία ανάλυση, πρέπει να έχουμε την ευκαιρία να εξετάσουμε τα όσα θα προκύψουν από την επιτροπή μόλις απόψε. Μας δίνετε μία ώρα, γεγονός που καθιστά εξαιρετικά δύσκολη όχι μόνο τη συζήτηση των τροπολογιών που ενδεχομένως να επιθυμούμε να υποβάλουμε αλλά και την υποβολή τους στην ολομέλεια σε αποδεκτή μορφή. Τούτο μας δυσκολεύει πολύ!
<P>
Δεν μπορώ να καταλάβω γιατί, εάν πρέπει να ψηφίσουμε την Τετάρτη - και συμφωνώ ότι θα ήταν καλύτερο να ψηφίσουμε τότε - δεν μπορούμε να πούμε ότι, σε περίπτωση που υπάρχει υπερβολικά μεγάλος αριθμός τροπολογιών ώστε να μην μπορούν να συζητηθούν έως τη μεσημεριανή διακοπή της Τετάρτης, θα διεξαχθεί ειδική συνεδρίαση ψηφοφορίας στις 5 μ.μ..
<P>
Σε τελευταία ανάλυση, το Σώμα αυτό αποτελεί την ανώτατη αρχή. Χρειάζεται να έχουμε τη δυνατότητα να συζητάμε τα θέματα αυτά. Δεν έχει σημασία μόνο η ψηφοφορία αλλά και ολόκληρο το θέμα. Η απάντηση των πολιτικών ομάδων στη συζήτηση όσον αφορά τη Διακυβερνητική Διάσκεψη είναι αποφασιστικής σημασίας. Κατά συνέπεια, εξακολουθώ να ζητώ προθεσμία έως τις 9 μ.μ.. Η ομάδα μου αποτελείται από 214 μέλη, και δεν είναι εύκολο να συζητηθεί το θέμα αυτό και να υποβληθούν τροπολογίες σε μία ώρα.

<SPEAKER ID=36 NAME="Πρόεδρος">
Κυρία Green, η προθεσμία θα είναι στις 9 μ.μ., σημειώνω όμως αυτό που είπατε: Αν όλα δεν είναι έτοιμα για να ψηφίσουμε την Τετάρτη στο τέλος του πρωινού, να πρέπει να μεταφέρουμε την ψηφοφορία στις 5 μ.μ. Δεν θα μπορέσουμε όμως να ψηφίσουμε αν δεν υπάρχουν εγκαίρως οι σωστές μεταφράσεις και μια σωστή προετοιμασία της ψηφοφορίας.
<P>
Συζήτηση για τα γεωργικά
<SPEAKER ID=37 NAME="Πρόεδρος">
Το τρίτο σημείο που εθίγη αφορά την κοινή συζήτηση σχετικά με τις γεωργικές τιμές. Πράγματι, έλαβα προηγουμένως μια επιστολή του Υπουργού Γεωργίας των Κάτω Χωρών όπου ανακοινώνει ότι οφείλει να παρευρεθεί στο Κοινοβούλιό τους απαραιτήτως το ίδιο απόγευμα. Συνεπώς, προτείνει δύο πιθανές λύσεις: είτε η συζήτηση να διεξαχθεί από τις 9 ως τις 12 μ.μ., στην οποία περίπτωση θα ήταν παρών, είτε να διεξαγάγει συζήτηση με την Επιτροπή Γεωργίας και Ανάπτυξης της Υπαίθρου.
<P>
Το λόγο έχει ο κύριος Colino, Πρόεδρος της Επιτροπής Γεωργίας και Ανάπτυξης της Υπαίθρου.

<SPEAKER ID=38 NAME="Colino Salamanca">
Κύριε Πρόεδρε, εκπλήσσομαι με την ανακοίνωση αυτής της μη εμφάνισης -για τους λόγους που εξηγήσατε- του κ. Υπουργού Γεωργίας των Κάτω Χωρών, Προεδρεύοντος του Συμβουλίου, πιστεύω όμως ότι καλό θα ήταν στη διάρκεια της συζήτησης να είναι παρών ο κ. Υπουργός. Στην περίπτωση αυτή, δεν αντιτίθεμαι στο να διεξαχθεί η συζήτηση μετά τις 9 το βράδυ -σύμφωνα με το αίτημά του- αν είναι σαφής η δέσμευση του κ. Υπουργού ότι θα εμφανιστεί εκείνη την ώρα.

<SPEAKER ID=39 NAME="Πρόεδρος">
Η επιστολή του κ. Υπουργού αναφέρει συγκεκριμένα: »Θα μπορέσω να παρευρεθώ στη συζήτηση στην Ολομέλεια από τις 9 ως τις 12 μ.μ. Συνεπώς, θα σας ευχαριστούσα ιδιαίτερα αν η συζήτηση σχετικά με τις γεωργικές τιμές διεξαγόταν το βράδυ». Θεωρώ ότι πρόκειται για σαφή δέσμευση.
<P>
Υποβάλλω σε ψηφοφορία την πρόταση αναβολής της κοινής συζήτησης σχετικά με τις γεωργικές τιμές για το βράδυ της Τρίτης.
<P>
(Το Σώμα εγκρίνει την πρόταση)

<SPEAKER ID=40 NAME="Πρόεδρος">
Συνεπώς, η διάταξη των εργασιών εγκρίνεται όπως τροποποιήθηκε.

<SPEAKER ID=41 LANGUAGE="DE" NAME="Goepel">
Κύριε Πρόεδρε, είχε προβλεφτεί να γίνει μια κοινή συζήτηση γι' αυτά τα θέματα. Αφορά αυτό τώρα μόνο τη συζήτηση για τις τιμές των αγροτικών προϊόντων ή το σύνολο των θεμάτων που βρίσκονται στην ημερήσια διάταξη;

<SPEAKER ID=42 NAME="Πρόεδρος">
Ευχαριστώ πολύ για την ερώτησή σας, που μου δίνει την ευκαιρία να διευκρινίσω ότι πρόκειται για την κοινή συζήτηση.

<SPEAKER ID=43 LANGUAGE="DE" NAME="Goepel">
Κύριε Πρόεδρε, πρέπει στο σημείο αυτό να διαμαρτυρηθώ. Ψηφίσαμε για ένα σημείο και αυτό ήταν η συζήτηση για τις τιμές των αγροτικών προϊόντων. Δεν γίνεται επομένως να συζητήσουμε το σύνολο αυτό των θεμάτων μέχρι τα μεσάνυχτα. Τότε δεν θα έχει μείνει κανείς σ' αυτήν την αίθουσα!

<SPEAKER ID=44 NAME="Πρόεδρος">
Κατανοώ το επιχείρημά σας, εφόσον η Ομάδα σας ψήφισε κατά. Αλλά η πλειοψηφία του Σώματος αποφάσισε το αντίθετο.
<P>
Το λόγο έχει η κυρία Lulling.

<SPEAKER ID=45 LANGUAGE="FR" NAME="Lulling">
Κύριε Πρόεδρε, παρουσιάζω και εγώ μια έκθεση σχετική με τα αγροτικά θέματα, πιο συγκεκριμένα, μια έκθεση που αφορά τις μέλισσες. Δεν καταλαβαίνω τι κοινό έχει με τις αγροτικές τιμές και μπορούμε κάλλιστα να την εξετάσουμε, όπως και την έκθεση Baldarelli, το απόγευμα, έτσι όπως αναγράφεται στην ημερήσια διάταξη. Δεν υπάρχει αυτή η δυνατότητα;

<SPEAKER ID=46 NAME="Πρόεδρος">
Κυρία Lulling, σύμφωνα με την ημερήσια διάταξη, η έκθεσή σας δεν εντασσόταν στο πλαίσιο της κοινής συζήτησης. Και ως εκ τούτου η απόφαση δεν την αφορά. Αποφασίστηκε πράγματι να αναβληθεί η κοινή συζήτηση, όχι όμως τα άλλα θέματα της ημερήσιας διάταξης, έτσι λοιπόν δεν αφορά την δική σας έκθεση.

<CHAPTER ID=4>
Αναφορές 1996-1997
<SPEAKER ID=47 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0190/97) του κ. Perry, εξ ονόματος της Επιτροπής Αναφορών, σχετικά με τις εργασίες της Επιτροπής Αναφορών για το κοινοβουλευτικό έτος 1996-1997.

<SPEAKER ID=48 NAME="Perry">
Κύριε Πρόεδρε, θα παρουσιάσω την ετήσια έκθεση δραστηριοτήτων της Επιτροπής Αναφορών.
<P>
Θεωρώ ότι οι άνθρωποι παγκοσμίως, όπου κι αν βρίσκονται, έχουν την τάση να εκλαμβάνουν τους εαυτούς τους ως το κέντρο του σύμπαντος. Θεωρώ ότι οι συνάδελφοι, σε οποιαδήποτε κοινοβουλευτική επιτροπή κι αν συμμετέχουν ως μέλη, κρίνουν ότι η εν λόγω επιτροπή είναι η σημαντικότερη, και διαδραματίζει τον πλέον ουσιώδη και κεντρικό ρόλο στις εργασίες του Κοινοβουλίου.
<P>
Όλοι μπορούν να προβάλλουν γι'αυτό πειστικά επιχειρήματα, είτε πρόκειται για την Επιτροπή Προϋπολογισμών, την Επιτροπή Περιβάλλοντος, την Επιτροπή για τα Δικαιώματα της Γυναίκας, την Επιτροπή Περιφερειακών Θεμάτων, ή οποιαδήποτε άλλη επιτροπή. Όλοι επιτελούν σημαντικό έργο. Γνωρίζω ότι η Επιτροπή Αναφορών δε θεωρείται σε γενικές γραμμές η σημαντικότερη. Στην πραγματικότητα, την περιγράφω στους εκλογείς της περιφέρειάς μου ως το τμήμα παραπόνων του Κοινοβουλίου. Δεν αποφασίζουμε σχετικά με πολιτικές, δεν έχουμε νομοθετικό έργο, δεν ελέγχουμε προϋπολογισμούς, στοιχεία βάσει των οποίων κρίνεται συνήθως η ισχύς και η επιρροή.
<P>
Ακούμε, όμως, τους Ευρωπαίους, και σε μία δημοκρατική διαδικασία μπορεί να μου αναφέρει κάποιος κάτι σημαντικότερο από το να ακούμε τις ανησυχίες και τα προβλήματα των πολιτών; Οι πολίτες παίρνουν στα σοβαρά το δικαίωμά τους να υποβάλλουν αναφορές. Κατά την τελευταία δεκαετία ο αριθμός των αναφορών διπλασιάσθηκε, αυξανόμενος από 500 σε άνω των 1000 ετησίως. Φέτος σημειώθηκε μικρή μείωση, γεγονός που έπρεπε να αναμένεται λόγω της άφιξης του Ευρωπαίου Διαμεσολαβητή. Η επιτροπή καθιέρωσε καλές μεθόδους συνεργασίας με τον Διαμεσολαβητή, και η υφιστάμενη εργασία και οι καλές σχέσεις είναι αξιέπαινες.
<P>
Η Επιτροπή Αναφορών διαδραματίζει τον ρόλο του ακροατή εξ ονόματος του Κοινοβουλίου. Πέρυσι, μία αναφορά συγκέντρωσε πάνω από 4 εκατομμύρια υπογραφές κατά των δοκιμών που πραγματοποιούνται σε ζωντανά ζώα από τη βιομηχανία καλλυντικών. Παράλληλα, δίδεται η ευκαιρία αποκατάστασης σοβαρών αδικιών που διαπράττονται εις βάρος των ατόμων. Η συνάδελφος κ. Mary Banotti εργάζεται πολύ σκληρά για το θέμα παιδιών χωρισμένων γονιών που πέφτουν θύματα «διελκυστίνδας», ενεργώντας ως εκπρόσωπός σας για την επίλυση αυτών των πολύ προσωπικών προβλημάτων. Ένας νέος στο Λουξεμβούργο κατάφερε να λάβει επιστροφή φόρου από την εφορία της εν λόγω χώρας. Κανείς δεν μπορεί να κάνει τίποτα καλύτερο από το να καταφέρει τον εφοριακό να επιστρέψει χρήματα! Ακόμα και στη δική μου εκλογική περιφέρεια, κάποιος υπέβαλε αναφορά διαμαρτυρόμενος για λάθος υπολογισμό της σύνταξής του και του επεστράφησαν μερικές χιλιάδες λίρες.
<P>
Η επιτροπή εργάζεται αρμονικά στο πλαίσιο των εθνικών και πολιτικών μας τμημάτων. Θα ήθελα φυσικά να συγχαρώ τον κ. Newman, που διετέλεσε πρόεδρος πέρυσι, και τον πολιτικό συνάδελφό μου κ. Fontana, που προεδρεύει φέτος. Θα επιθυμούσα επίσης να επαινέσω δημόσια εξ ονόματος της επιτροπής την εργασία της γραμματείας της και το έργο της Ευρωπαϊκής Επιτροπής. Οι εκθέσεις τους είναι πάντοτε πλήρεις, καλά τεκμηριωμένες βάσει ερευνών και ο τρόπος παρουσίασή τους τις καθιστά εύχρηστες.
<P>
Δυστυχώς, η έκθεσή μου δεν επιδοκιμάζεται από όλους. Συχνή είναι η καταφανής απουσία του Συμβουλίου των Υπουργών. Αναρωτιέμαι εάν παρευρίσκονται εκπρόσωποί του στη συζήτηση σήμερα το βράδυ. Ωστόσο, σημαντικό ποσοστό των αναφορών μας προέρχεται από πολίτες που πιστεύουν ότι τα κράτη μέλη δεν επληρώνουν τις υποχρεώσεις τους που προκύπτουν από τις Ευρωπαϊκές Συνθήκες. Μπορεί να πρόκειται για θέματα κοινωνικής ασφάλειας ή σεβασμού του περιβάλλοντος - προκύπτουν μυριάδες προβλήματα επειδή υπάρχουν πολίτες που προσπαθούν να θέσουν σε εφαρμογή τις Συνθήκες διαμένοντας, δουλεύοντας ή σπουδάζοντας σε όποιο μέρος της Ευρώπης επιθυμούν. Δεν είναι, όμως, πάντοτε τόσο εύκολο όσο θα θέλαμε, ή και όσο ενδεχομένως να πιστεύουμε, αφελώς σκεπτόμενοι.
<P>
Με τη συχνή και τακτική παρακολούθηση των συνεδριάσεων της Επιτροπής Αναφορών από εκπροσώπους του Συμβουλίου ενδεχομένως να εκλείψουν τέτοιου είδους προβλήματα. Τα σχόλιά μου δεν αφορούν εξάλλου μόνο το Συμβούλιο. Και οι δικές μας υπηρεσίες - ακόμα και ορισμένες από τις επιτροπές μας - δε δίνουν επαρκή προσοχή στο έργο της Επιτροπής Αναφορών. Κατά τη γνώμη μου, όταν η Επιτροπή Αναφορών ζητά γνωμοδότηση από μία κοινοβουλευτική επιτροπή, θα πρέπει να υπάρχει η πεποίθηση ότι δεν μπορεί να υφίσταται υψηλότερη προτεραιότητα από το να λαμβάνονται σοβαρά υπόψη οι ισχυρισμοί των πολιτών ότι η Ευρώπη δε λειτουργεί.
<P>
Στην έκθεση ζητήσαμε επίσης μεγαλύτερη προσοχή από τον Τύπο και τα διαφημιστικά γραφεία. Πρόκειται για ενδιαφέρουσες ανθρώπινες ιστορίες που δείχνουν τί σημαίνει Ευρώπη για τον πολίτη, ότι το Κοινοβούλιο προστατεύει τον πολίτη και πρέπει να διατυμπανίζουμε τις επιτυχίες μας. Στο πλαίσιο της έκθεσης προτείνεται τρόπος παρουσίασης των όσων δικαιούνται να προσδοκούν οι Ευρωπαίοι πολίτες από τους φορείς διαχείρισης των κανονισμών και των οδηγιών, είτε πρόκειται για εθνικές κυβερνήσεις, είτε για την Επιτροπή. Καλύπτονται τόσο προφανή θέματα, όπως η διαφάνεια των κανόνων, ποιός είναι υπεύθυνος μιας υπηρεσίας, το δικαίωμα για άμεση αντιμετώπιση μίας περίπτωσης εντός κοινοποιηθείσας χρονικής περιόδου.
<P>
Στη Βρετανία, τα διοικητικά αυτά πρότυπα περιέχονται στη Χάρτα των Πολιτών, η οποία αποτελεί πρότυπο που η Επιτροπή θα μπορούσε να μελετήσει επιμελώς και να αντιγράψει, όπου το κρίνει κατάλληλο, σε ολόκληρη την Ευρώπη. Ελπίζω ότι θα βρούμε μηχανισμό ώστε να θεσπισθεί η καλή αυτή διοικητική πρακτική ως ευρωπαϊκή χάρτα των πολιτών.
<P>
Τέλος, ως επιτροπή, υποστηρίζουμε ότι στην πρώτη ενημερωτική εκστρατεία για τους πολίτες δε θα πρέπει να αμεληθεί να τους υπενθυμιστεί το σημαντικό δικαίωμά τους να υποβάλλουν αναφορές στο Κοινοβούλιο προκειμένου να βοηθήσουν στην εξασφάλιση του σεβασμού των δικαιωμάτων των ευρωπαίων πολιτών.

<SPEAKER ID=49 LANGUAGE="DE" NAME="Schmidbauer">
Πρώτα απ' όλα θα ήθελα να συγχαρώ τον κ. Perry για την έξοχη έκθεσή του. Αυτή η ετήσια έκθεση αποτελεί - ακόμα και στον τρόπο με τον οποίο έγινε - σημάδι και έκφραση της καλής συλλογικής εργασίας που κάνουμε σε αυτήν την επιτροπή, ανεξάρτητα από την παράταξη στην οποία ανήκουμε. Η Επιτροπή Αναφορών του Ευρωπαϊκού Κοινοβουλίου υφίσταται εδώ και δέκα χρόνια και σε αυτό το διάστημα υποβλήθηκαν περίπου 10.000 αναφορές από περίπου 10 εκατομμύρια υπογράφοντες. Δικαιολογημένα μπορούμε να πιστεύουμε ότι η Επιτροπή Αναφορών αντιπροσωπεύει τον σύνδεσμο μεταξύ των πολιτών και των φορέων της ΕΕ. Οι άνθρωποι της Ευρωπαϊκής Ένωσης στρέφονται στην Επιτροπή Αναφορών με τις ανησυχίες τους, τις αρνητικές εμπειρίες τους και τις επιθυμίες τους. Συχνά μπορούμε να τους βοηθήσουμε, να λύσουμε προβλήματα. Συχνά όμως τα χέρια μας είναι δεμένα γιατί λείπει η νομική βάση για δράση από μέρους μας, ακόμα κι αν αυτό προξενεί έκπληξη στην Ευρώπη. Σε τέτοιες περιπτώσεις η υπόθεση πάντα αποδεικνύεται στο τέλος εθνικό ζήτημα.
<P>
Μερικές φορές, ο θεσμός της Επιτροπής Αναφορών παρεξηγείται εντελώς. Θεωρούμαστε ούτως ειπείν η ανώτατη αρχή. Πραγματικά, είναι σαν να παραπονούμαι εγώ, ο αναφέρων, πρώτα στην τοπική αυτοδιοίκηση, μετά να πηγαίνω στον περιφερειακό σύνδεσμο και μετά να απευθύνομαι στην εθνική Επιτροπή Αναφορών. Κανένας δε μου δίνει δίκιο και τότε πηγαίνω στο Ευρωπαϊκό Κοινοβούλιο και παραπονούμαι εκεί. Η αρμοδιότητά μας δεν έχει φυσικά αυτή τη μορφή. Δεν είμαστε το Ανώτατο Δικαστήριο.
<P>
Ένα πρόβλημα το οποίο ανέκαθεν αντιμετωπίζουμε είναι το πρόβλημα του χρόνου. Οι αναφέροντες πρέπει να περιμένουν πολύ χρόνο για να λάβουν απάντηση ή για να λυθεί το ζήτημά τους. Η αναμονή διαρκεί μέχρι να γίνει μετά την παραλαβή της αναφοράς μια περίληψή της και μια πρώτη εξέταση της βασιμότητάς της και μέχρι να μεταφραστεί αυτή σε έντεκα γλώσσες.
<P>
Μετά την απόφαση της Επιτροπής Αναφορών σχετικά με τη σύσταση που θα υποβάλει, αρχίζει η κυρίως εργασία. Η Ευρωπαϊκή Επιτροπή έχει ευτυχώς ήδη αποδεχτεί την απαίτησή μας και προσπαθεί να διεκπεραιώσει πολύ γρήγορα τις αναφορές. Το σημείο όπου ακόμα «σκαλώνει» η διαδικασία είναι τα κράτημέλη ή το Συμβούλιο. Εργάζονται με πολύ αργούς ρυθμούς, προπαντός όταν πρόκειται για παραβίαση του κοινοτικού δικαίου. Η παροχή πληροφοριών είναι ανεπαρκής, δηλ. συνήθως ελλιπής και επίσης πολύ αργή. Απαίτησή μας είναι να έρχονται ταχύτερα ακριβέστερες πληροφορίες και απαντήσεις από τα κράτη-μέλη. Χρειαζόμαστε να συμφωνηθούν σταθερές προθεσμίες. Η δημιουργία και ο συντονισμός των συστημάτων πληροφορικής θα μπορούσαν να βοηθήσουν εδώ όλους όσους συμμετέχουν στη διαδικασία. Καθώς μάλιστα η Επιτροπή Αναφορών συνεδριάζει δημόσια από το 1992 και οι αναφέροντες ερωτώνται αν θέλουν να συζητηθεί δημόσια η αναφορά τους δε θα πρέπει να δημιουργηθούν δυσκολίες ούτε στο θέμα της προστασίας των στοιχείων. Η συμμετοχή και η ακρόαση των αναφερόντων από την επιτροπή είναι μερικές φορές πολύ επιθυμητές και προσπαθούμε με κατάλληλο τρόπο να τις επιτυγχάνουμε.
<P>
Έτσι και με την αναφορά για το θέμα του λιγνιτωρυχείου στο Garzweiler. Επειδή σ' εμάς ως επιτροπή φαινόντουσαν ελλιπείς οι πληροφορίες των αναφερόντων, αποφασίσαμε να στείλουμε επί τόπου μια επιτροπή συλλογής στοιχείων. Αυτό θα συμβεί την ερχόμενη εβδομάδα.
<P>
Δυστυχώς, η εργασία μας γίνεται σε μεγάλο βαθμό εν κρυπτώ. Πολλές πρωτοβουλίες άλλων επιτροπών αλλά και νομοθετικές πρωτοβουλίες της Ευρωπαϊκής Επιτροπής σχετίζονται στενά με τις αναφορές που διεκπεραιώνει η Επιτροπή Αναφορών. Αυτό συμβαίνει γιατί αποκαλύπτονται ολοένα και περισσότερα κενά και ελλείψεις στις ευρωπαϊκές κατευθυντήριες γραμμές και στις νομικές διατάξεις. Είναι επίσης απαίτησή μας οι υπηρεσίες του Κοινοβουλίου να κάνουν καλύτερη και εντατικότερη ενημέρωση για το δικαίωμα στην αναφορά. Θα έπρεπε όμως επίσης να ενημερώνεται το κοινό για τις αναφορές που έχουν εξεταστεί και προπαντός για εκείνες για τις οποίες βρέθηκε λύση. Μόνο έτσι μπορούμε να ισχυροποιήσουμε τον σύνδεσμό μας με τους πολίτες της ΕΕ ως εκλεγμένοι αντιπρόσωποί τους και να κάνουμε πράξη την πολυθρύλητη εγγύτητα στους πολίτες.

<SPEAKER ID=50 LANGUAGE="EN" NAME="Βanotti">
Kύριε Πρόεδρε, τούτο αποτελεί αναπάντεχο δώρο για μένα. Αντικαθιστώ τον κ. Fontana και, ως ενεργό μέλος της Επιτροπής Αναφορών, θα ήθελα να εκμεταλλευθώ αυτή την ευκαιρία για να ενημερώσω το Κοινοβούλιο ότι είχαμε κάποια εξαιρετικά καλά νέα όσον αφορά τα παιδιά που έχουν απαχθεί. Πέρυσι ανευρέθησαν παιδιά που αγνοούνταν - σε ορισμένες περιπτώσεις για χρονική περίοδο έως και 18 μήνες. Μία πολύ αξιόλογη περίπτωση αφορά ένα παιδί από τη Γερμανία που απήχθη στις Δυτική Σαμόα και άλλες περιπτώσεις παιδιών που απήχθησαν στη Γαλλία και τη Βόρειο Αφρική. Με τη σημαντική βοήθεια του γραφείου σας και του Κοινοβουλίου σημειώθηκαν ορισμένες σημαντικές επιτυχίες όσον αφορά την επιστροφή των παιδιών αυτών στους γονείς τους.
<P>
Το γεγονός αυτό κατέληξε σε πολύ καλή διαφήμιση του Κοινοβουλίου. Οι άνθρωποι αναγνωρίζουν ότι πρόκειται για ανθρώπινη υπόθεση και, ενώ δεν πρόκειται να μιλήσουμε γι'αυτό αυστηρά νομικά, μέσω του Κοινοβουλίου διαθέτουμε σημαντική επιρροή ως προς την άσκηση πίεσης σε τοπικές αρχές που ενδεχομένως αγνοούν τις υποθέσεις αυτές, θεωρώντας τις απλά οικογενειακά μικροκαβγαδάκια. Όταν τηλεφωνούμε από το Κοινοβούλιο, παρατηρώ αξιοσημείωτη προθυμία εκ μέρους πολλών αρχών, νομικών και κοινωνικών, να ασχοληθούν σοβαρά με τις υποθέσεις αυτές και να μας προσφέρουν εξαιρετική βοήθεια στο πλαίσιο της διαδικασίας.
<P>
Ένα άλλο ζήτημα όπου η Επιτροπή Αναφορών άσκησε έντονη επιρροή είναι οι δυσκολίες που αντιμετωπίζουν πολλοί δάσκαλοι που εργάζονται σε άλλα κράτη μέλη. Κάθε κράτος μέλος χρησιμοποιεί τα δικά του μυστικά μικροτεχνάσματα ώστε να εξασφαλίζει ότι δεν είναι υπερβολικά εύκολο για τους πολίτες να μεταβαίνουν σε άλλες χώρες και να ασκούν εκεί το επάγγελμά τους. Ελπίζουμε, επομένως, ότι θα υπάρξουν βελτιώσεις στο πλαίσιο της οδηγίας για ελεύθερη κυκλοφορία και άσκηση επαγγελμάτων.
<P>
Είχα επίσης την τιμή να είμαι η εισηγήτρια της έκθεσης για τους ανάπηρους. Από μία αναφορά που υπεβλήθη από άτομα με αναπηρίες προερχόμενα από ολόκληρη την Κοινότητα και ο αριθμός των οποίων υπερέβαινε τους 3000 προέκυψε η έκθεσή μου, για την οποία αναφέρω με υπερηφάνεια ότι εγκρίθηκε ομόφωνα πέρυσι το Δεκέμβριο.
<P>
Μία άλλη αναφορά έγειρε επίσης πολύ σοβαρά θέματα. Δύο από τους εκλογείς της περιφέρειάς μου υπέβαλαν αναφορά στο Κοινοβούλιο όταν οι γονείς τους πέθαναν λόγω δηλητηρίασης από μονοξείδιο του άνθρακα σε διαμέρισμα στην Ισπανία όπου έκαναν διακοπές. Ως άμεσο αποτέλεσμα αυτής της αναφοράς, ανακαλύψαμε μερικά πολύ ανησυχητικά πράγματα για ορισμένα θερμαντικά σώματα αερίου, μεταξύ των οποίων το γεγονός ότι 61 άνθρωποι πέθαναν πέρυσι στο Βέλγιο λόγω δηλητηρίασης από μονοξείδιο του άνθρακα προερχόμενο από θερμοσίφωνες. Προέκυψαν, συνεπώς, θέματα που απομακρύνονταν πολύ από το πραγματικό περιεχόμενο της αναφοράς.
<P>
Όπως σωστά ανέφερε ο κ. Perry, οι Ευρωπαίοι διερευνούν ενδελεχώς τους ευρωπαϊκούς νόμους, τις ευρωπαϊκές οδηγίες και τα θέματα που τους αφορούν αμεσότατα.

<SPEAKER ID=51 LANGUAGE="DA" NAME="Dybkjζr">
Κύριε Πρόεδρε, θα ήθελα να συγχαρώ τον κ. Perry για την έκθεσή του, η οποία αποτελεί, κατά τη γνώμη μου, μια θαυμάσια εργασία, και θα ήθελα επίσης να σημειώσω ότι είναι σωστά τα όσα αναφέρει ο κ. Perry, δηλαδή ότι παρατηρείται η τάση να θεωρείται η Επιτροπή Αναφορών, λόγω των δράσεών της, ως η σημαντικότερη επιτροπή. Ωστόσο, νομίζω ότι θα μπορούσε κανείς κάλλιστα να ισχυριστεί ότι η Επιτροπή Αναφορών, μαζί με το Διαμεσολαβητή, ασχολούνται στην ουσία με θέματα που αφορούντο το πλησιέστερο προς την πραγματικότητα μέρος των δράσεων της Ένωσης. Ελάχιστα είναι τα άλλα μέρη όπου οι πολίτες έχουν την ίδια άμεση επαφή με την Ένωση. Στην επιτροπή αυτή, ο μεμονωμένος πολίτης έχει τη δυνατότητα να επιτύχει την εξέταση της υποθέσεώς του με απόλυτα σωστό τρόπο. Φυσικά αυτό συμβαίνει δυστυχώς πολλές φορές, επειδή κάτι δεν πάει καλά στις σχέσεις μεταξύ των χωρών, αφού αυτό είναι το αντικείμενο των εργασιών της Επιτροπής Αναφορών, οι δε πολίτες μπορούν να προβούν σε καταγγελία ή να καταθέσουν αγωγή σχεδόν δωρεάν. Που αλλού στην Ένωση μπορεί κανείς να αποφύγει σε παρόμοια περίπτωση τη σημαντική βοήθεια ενός δικηγόρου; Μπορεί όμως κανείς να το πράξει προσφεύγοντας στην Επιτροπή Αναφορών. Ωστόσο, ακριβώς επειδή ο μεμονωμένος πολίτης βρίσκεται μέσω της επιτροπής αυτής σε άμεση επαφή με την Ένωση, είναι σημαντικό να καταστεί η διαδικασία όσο το δυνατόν αποτελεσματικότερη. Επειδή δε ο Πρόεδρος διευθύνει τη συζήτηση τη στιγμή αυτή, θα ήθελα να αναφέρω, ελπίζοντας να με ακούει, έστω και εάν μιλάω δανικά, ότι το Κοινοβούλιο υστερεί από άποψη εξέτασης των υποθέσεων με ηλεκτρονικά μέσα. Είναι σχεδόν αδύνατο να φέρει κανείς σε πέρας το έργο του με παρόμοια μέσα και θα ήθελα να αναφέρω ότι έχει ζωτική σημασία να προωθηθούν η πληροφορική και η τεχνολογία των πληροφοριών.

<SPEAKER ID=52 LANGUAGE="IT" NAME="Tamino">
Κύριε Πρόεδρε, θα ήθελα πριν από όλα να συγχαρώ το συνάδελφο κ. Perry για την άριστη έκθεση που μας παρουσίασε και επίσης θα ήθελα να εκφράσω και μία παράκληση, να υπενθυμίσω δηλαδή ότι το δικαίωμα υποβολής αναφοράς αποτελεί ένα από τα θεμελιώδη δικαιώματα των ευρωπαίων πολιτών. σήμερα η άσκηση αυτού του δικαιώματος αντιπροσωπεύει μία από τις λίγες ευκαιρίες που προσφέρουν στον ευρωπαίο πολίτη τη δυνατότητα να έλθει σε άμεση επαφή με τα ευρωπαϊκά θεσμικά όργανα. Είναι συνεπώς ιδιαίτερα σημαντική η εκ μέρους μας λήψη μέτρων για την πλήρη άσκηση αυτού του δικαιώματος.
<P>
Θα ήθελα να υπενθυμίσω, όπως ήδη έχει ειπωθεί, ότι αυτά τα δέκα χρόνια έχουν υποβληθεί περίπου 10 000 αναφορές που έχουν υπογράψει εκατομμύρια πολίτες. Γι αυτό το λόγο αποκτά σημασία να τονισθεί ότι θα πρέπει όλες οι κοινοβουλευτικές επιτροπές να συμμετάσχουν στα μέτρα υλοποίησης αυτού του δικαιώματος, και όχι μόνο η Επιτροπή Αναφορών, ενώ επίσης είναι απαραίτητο να εξευρεθεί τρόπος τροποποίησης του Κανονισμού ώστε να δίδεται μία γρήγορη απάντηση σε όλες τις αναφορές που δεχόμαστε. Σήμερα απαντάμε με σημαντική καθυστέρηση. δεν μπορεί να συνεχισθεί ο διάλογος με τους πολίτες, να προστατευθεί αυτό το δικαίωμα στην ευρωπαϊκή ιθαγένεια παρά μόνο μέσω αλλαγών που να καθιστούν πιο γρήγορη και πιο ευέλικτη τη διαδικασία των απαντήσεων.
<P>
Από αυτή την άποψη θα ήθελα να υπενθυμίσω ότι η συνεργασία της Επιτροπής σημειώνει καθυστέρηση, ενώ από την πλευρά του Συμβουλίου στην ουσία δεν υπάρχει καμία συνεργασία. και από αυτής της πλευράς είναι αναγκαία η πλήρης άσκηση αυτού του δικαιώματος.

<SPEAKER ID=53 LANGUAGE="NL" NAME="Vanhecke">
Πρόεδρε, η ετήσια έκθεση της Επιτροπής Αναφορών δεν περιλαμβάνει βεβαίως πολλά θέματα για άσκηση πολεμικής. Εκτός αυτού, είναι αναμφισβήτητο ότι σε όλες τις διοικητικές βαθμίδες πρέπει να προβλέπονται μηχανισμοί που θα προστατεύουν τους πολίτες από το ενδεχόμενο κατάχρησης εξουσίας ή την κακή προαίρεση κάθε είδους διοικητικών υπηρεσιών. Όταν για παράδειγμα οι διαμεθοριακοί εργαζόμενοι στην Ευρωπαϊκή Ένωση αντιμετωπίζουν προβλήματα με τις φορολογικές ή τις συνταξιοδοτικές υπηρεσίες πρέπει να τους προσφέρεται συγκεκριμένη υποστήριξη.
<P>
Ωστόσο, θα ήθελα να εκφράσω τη λύπη μου για το γεγονός ότι η εφαρμογή της αποκαλούμενης κοινοτικής νομοθεσίας προβάλλεται διαρκώς ως ένα είδος νίκης της δημοκρατίας. Θα ήθελα να υπενθυμίσω στα μέλη ότι η ευρωπαϊκή νομοθεσία θεσπίζεται σε πολλές περιπτώσεις με ένα τρόπο ο οποίος δεν είναι δυνατόν να χαρακτηρισθεί ως δημοκρατικός. Αυτό συμβαίνει είτε επειδή οι αποφάσεις λαμβάνονται σε στενό κύκλο επί του οποίου δεν ασκείται κανείς απολύτως έλεγχος, είτε επειδή λαμβάνονται σε ένα επίπεδο που είναι τόσο απομακρυσμένο από τους ευρωπαίους πολίτες, ώστε να είναι εντελώς αδύνατο να ασκηθεί έλεγχος - πόσο μάλλον να υπάρξει συμμετοχή.
<P>
Θα ήθελα να εκμεταλλευθώ την ευκαιρία και το χρόνο ομιλίας που έχω στη διάθεσή μου για να αναφέρω ένα πολύ συγκεκριμένο παράδειγμα. Με τη Συνθήκη του Μάαστριχτ αποφασίσθηκε να χορηγηθεί δικαίωμα ψήφου για τις ευρωπαϊκές και τις δημοτικές εκλογές σε όλα τα κράτη μέλη στους πολίτες που δεν κατέχουν την ιθαγένεια των κρατών αυτών. Πρόκειται για μία αυθαίρετη πρόταση που απορρέει από την ιδεολογία του ευρωπαϊσμού. Ήταν μια απόφαση η οποία ελήφθη ερήμην των πολιτών και χωρίς τη σύμφωνη γνώμη τους, όπως αποδεικνύεται άλλωστε από την παταγώδη αποτυχία που σημειώθηκε στις πρόσφατες ευρωπαϊκές εκλογές. Εδώ και τρία χρόνια ζητώ συστηματικά από την Ευρωπαϊκή Επιτροπή να μου χορηγήσει τα στοιχεία που αφορούν τη συμμετοχή στις εκλογές και μέχρι σήμερα, μετά από τρία χρόνια, προβάλλεται ο ισχυρισμός ότι τα στοιχεία αυτά δεν είναι διαθέσιμα. Στη χώρα μου, αυτή η ευρωπαϊκή απόφαση απειλεί να προκαλέσει ένα είδος πολιτιστικής γενοκτονίας - δεν θα μπορούσα να περιγράψω την κατάσταση διαφορετικά - για τους Φλαμανδούς που ζουν στα περίχωρα των Βρυξελλών, αλλά και στις ίδιες τις Βρυξέλλες. Δεκάδες χιλιάδες νέοι εκλογείς, οι οποίοι σχεδόν εξ ορισμού δεν ομιλούν φλαμανδικά, πρόκειται να ενισχύσουν σε τρομακτικό βαθμό τα γαλλόφωνα κόμματα. Τα κόμματα αυτά εκπροσωπούν άτομα τα οποία θεωρούν ότι συγκαταλέγονται σε ένα είδος «λαού κυριάρχων» και κρίνουν ότι δεν είναι απαραίτητο να μάθουν τη γλώσσα της χώρας στην οποία εγκαθίστανται οικειοθελώς, αλλά ότι αυτό που πρέπει να συμβεί είναι το αντίθετο, δηλαδή να προσαρμοστεί ο αυτόχθονας πληθυσμός, οι Φλαμανδοί, οι ολλανδόγλωσσοι, στις ανάγκες των νεόφερτων.
<P>
Αυτή η σύγχρονη, κυνική και βάρβαρη μορφή αποικιοκρατίας ενισχύεται από μία απόφαση της Ευρωπαϊκής Ένωσης με την οποία διαφωνεί η μεγάλη πλειοψηφία του λαού μου και πρέπει να θεωρηθεί ότι συμβάλλει στην πολιτιστική γενοκτονία. Πρέπει να σημειωθεί ότι στο φλαμανδικό κοινοβούλιο ελήφθη ομόφωνα απόφαση να συνδεθεί το εν λόγω δικαίωμα ψήφου με ορισμένους αυστηρούς περιορισμούς και με προϋποθέσεις. Ωστόσο, φαίνεται ότι, παρά τις αντιρρήσεις που υπάρχουν, η ευρωπαϊκή απόφαση θα υπερισχύσει των δημοκρατικών αιτημάτων του φλαμανδικού κοινοβουλίου. Έγινα ευρωσκεπτικιστής ακριβώς επειδή με βάση ορισμένα παραδείγματα υποχρεώθηκα να διαπιστώσω ότι η αποκαλούμενη Ευρώπη αδιαφορεί σε πάρα πολλές περιπτώσεις για τα συμφέροντα, την επιβίωση και την πολιτιστική ιδιαιτερότητα των ευρωπαϊκών λαών και για τους λόγους αυτούς, παρότι δεν επιθυμώ να ασκήσω πολεμική, είμαι υποχρεωμένος να διαφωνήσω με την έκθεση που έχει κατατεθεί.

<SPEAKER ID=54 NAME="Παπακυριαζής">
Κυρία Πρόεδρε, θέλω κι'εγώ με την σειρά μου να συγχαρώ και να ευχαριστήσω τον κ. Perry για την έκθεσή του. Βέβαια, σε αυτό το σημείο θα πρέπει να εννοήσουμε ότι είναι μία συλλογική εργασία όλης της επιτροπής, όπως αποδεικνύεται από την ομόφωνη ψήφισή της και την δημιουργική συμπλήρωσή της με τις τροπολογίες σε όλη την διάρκεια της επεξεργασίας. 'Ερχεται λοιπόν η έκθεση Perry, ύστερα από την έκθεση Gutiιrrez Dνaz την περυσινή, ύστερα από την έκθεση Kuhn του 1995, να δώσει πραγματικά ένα βάθος σε αυτήν την Επιτροπή Αναφορών.
<P>
Ναι, σίγουρα δεν είναι η Επιτροπή Αναφορών ο ομφαλός της γης, είναι όμως μία επιτροπή εδώ στο Ευρωπαϊκό Κοινοβούλιο αλλιώτικη από τις άλλες. Εάν δεχθούμε ότι το δικαίωμα της αναφοράς του πολίτη είναι θεμελιακό δικαίωμα, καθώς αναγνωρίζεται και από τις Συνθήκες, εάν δεχθούμε ότι αυτό το δικαίωμα το υπηρετεί το Ευρωπαϊκό Κοινοβούλιο, θα δούμε πως αυτή η Επιτροπή Αναφορών είναι εξ ονόματος του Ευρωπαϊκού Κοινοβουλίου επιφορτισμένη να στηρίξει και να πραγματώσει το δικαίωμα του ευρωπαίου πολίτη στην αναφορά.
<P>
Αυτή η δυνατότητα της απ'ευθείας επαφής του πολίτη με το Ευρωπαϊκό Κοινοβούλιο επιτρέπει τον έλεγχο στην πράξη του ευρωπαϊκού γίγνεσθαι. Είναι ένα είδος καθημερινού τεστ, ένα είδος δημοσκόπησης του κοινοτικού δικαίου, όπως αυτό αναδεικνύεται μέσα από την δυσμενή πολλές φορές πραγματικότητα της καθημερινής ζωής από τον κοινό πολίτη.
<P>
Πιστεύω ότι αυτό το μήνυμα θα πρέπει να έχει πολλούς αποδέκτες. Η σημασία, δηλαδή, της κοινοβουλευτικής λειτουργίας αυτής της επιτροπής στο Ευρωπαϊκό Κοινοβούλιο, της προάσπισης, της προαγωγής του δικαιώματος του ευρωπαίου πολίτη όπως αυτό έχει τώρα την δυνατότητα να λειτουργήσει από κοινού με το θεσμικό όργανο του Ευρωπαίου Διαμεσολαβητή.

<SPEAKER ID=55 LANGUAGE="EN" NAME="Moorhouse">
Kυρία Πρόεδρε, κι εγώ μαζί με τους συναδέλφους ευχαριστώ τον εισηγητή για την έκθεσή του, η οποία ήταν εξαιρετική, όπως και η παρουσίασή του. Φυσικά, όμως, όπως είπε και ο τελευταίος ομιλιτής, η έκθεση εκφράζει το συνολικό έργο της Επιτροπής Αναφορών.
<P>
Δεν είμαι μέλος της Επιτροπής Αναφορών, αλλά αντιμετωπίζω κατά καιρούς εκλογείς της περιφέρειάς μου με περίπλοκα προβλήματα. Πρέπει να ομολογήσω ότι είχαμε μερίδιο σε αποτυχίες, αν και πρώτος εγώ αναγνωρίζω ότι η επιτροπή σημείωσε επιτυχίες σε πολλά μέτωπα. Ακούσαμε ιδιαίτερα από την κ. Banotti πώς ωφελήθηκαν διάφορα παιδιά από τις δραστηριότητες της Επιτροπής Αναφορών. Όμως, η σκληρή πραγματικότητα είναι ότι υπάρχουν πολλά περίπλοκα προβλήματα, ορισμένα από τα οποία πέρασαν από τα ίδια μου τα χέρια. Δεν είχα τη δυνατότητα, τουλάχιστον έως τώρα, να ικανοποιήσω αυτούς που τα αντιμετωπίζουν. Το γεγονός αυτό μπορεί να οφείλεται ή και να μην οφείλεται στην Επιτροπή Αναφορών, μπορεί να οφείλεται ή και να μην οφείλεται στην Ευρωπαϊκή Επιτροπή. Υπάρχει, ωστόσο, το αίσθημα ότι μερικές φορές κάποιοι άνθρωποι δεν κάνουν τη δουλειά τους, και στην κατηγορία αυτή θα περιελάμβανα τους υπαλλήλους της Επιτροπής.
<P>
Αναφέρομαι, για παράδειγμα, στον εξαίρετο εκλογέα της περιφέρειάς μου κ. Peter Thomas, ο οποίος κέρδισε στα δικαστήρια πριν από μερικά χρόνια μία υπόθεση κατά του Οργανισμού Σιδηροδρόμων Ελλάδος, που του οφείλει μερικές χιλιάδες λίρες και φυσικά δε φάνηκε συνεπής! Ο εν λόγω εκλογέας δεν αποζημιώθηκε για παραβίαση συμβολαίου, ενώ η υπόθεση διαιωνίζεται και αντιμετωπίζει σοβαρό πρόβλημα με το διευθυντή της τράπεζάς του. Αυτή είναι μία περίπτωση.
<P>
Μία δεύτερη υπόθεση αφορά έναν εκλογέα της περιφέρειάς μου, τον κ. Hawthorne, ο οποίος διέθετε βίλα στη Μάλαγα της Ισπανίας. Η βίλα αυτή πωλήθηκε χωρίς να το επιδιώξει, αν και τους όφειλε μόνο ένα πολύ μικρό δάνειο. Εδώ και έξι χρόνια έχει εμπλακεί σε δικαστικό αγώνα με τα ισπανικά δικαστήρια και ακόμα δεν έχουμε λάβει ουσιαστική βοήθεια από το Ευρωπαϊκό Κοινοβούλιο, γεγονός για το οποίο νιώθω κάπως ντροπιασμένος.

<SPEAKER ID=56 LANGUAGE="PT" NAME="Barros Moura">
Κυρία Πρόεδρε, φρονώ ότι η έκθεση αυτή έχει, όπως βλέπουμε από τη συζήτηση, μεγάλη χρησιμότητα επειδή κάνει έναν απολογισμό της εργασίας της Επιτροπής Αναφορών, απολογισμό που δεν είναι αρνητικός για την Επιτροπή Αναφορών και για την προσπάθεια της γραμματείας της. Αλλά πρέπει να διαπιστώσουμε ότι απέχουμε από το να ανταποκρινόμαστε με την αναγκαία και επιθυμητή αποτελεσματικότητα στις προσδοκίες των ευρωπαίων πολιτών - που απευθύνονται προς εμάς σε μεγάλο αριθμό, υποβάλλοντας πολύ σημαντικές υποθέσεις, υποβάλλοντας υποθέσεις που σχετίζονται με τα θεμελιώδη συμφέροντά τους -, δεν μπορέσαμε να ανταποκριθούμε, όπως έλεγα, με την ευκταία αποτελεσματικότητα σε αυτές τις αναφορές, σε αυτά τα αιτήματα, σε αυτή την επιμονή για την προάσπιση των δικαιωμάτων και των συμφερόντων τους.
<P>
Και δεν καταφέραμε να το κάνουμε για δύο λόγους: ο ένας, για τον οποίο ίσως και να είμαστε υπεύθυνοι, σχετίζεται με τις δυσκολίες για την πληροφόρηση των πολιτών ότι υπάρχει το μέσο αυτό, σχετίζεται με τη βραδύτητα και την περιπλοκότητα, παρόλες τις προσπάθειες, της διαδικασίας που συνδέεται επίσης με τη μετάφραση σε όλες τις γλώσσες. Αλλά, δεύτερο, αυτή η ανικανότητα να ανταποκριθούμε γρήγορα και θετικά στα αιτήματα και τις αναφορές που μας απευθύνουν οι πολίτες σχετίζεται με το γεγονός ότι, πολλές φορές, οι καταγγελίες αφορούν δράσεις ή παραλείψεις εκ μέρους κρατών μελών. Και το πρόβλημα είναι ότι η διαδικασία που έχουμε ενώπιόν μας δεν επιτρέπει να έρθουμε απευθείας σε επαφή με τα κράτη μέλη και να τα υποχρεώσουμε να ανταποκριθούν στις επιθυμίες των πολιτών. Συνεπώς, πρέπει να διαπιστώσουμε ότι, για να επιτύχουμε πραγματικές απαντήσεις, θα πρέπει να τροποποιήσουμε τις ίδιες τις διαδικασίες της Συνθήκης.
<P>
Αλλά δεν θα ήθελα να μην σημειωθεί η πρακτική σημασία που έχει η αναφορά προς το Ευρωπαϊκό Κοινοβούλιο, για παράδειγμα, στην Πορτογαλία στις περίπτωση των μισθολογικών διακρίσεων στην Κεντρική Τράπεζα της Πορτογαλίας και στην περίπτωση των εκτελωνιστών, συγκεκριμένες υποθέσεις στις οποίες πολλοί αναφέροντες έδειξαν ότι περιμένουν από το Ευρωπαϊκό Κοινοβούλιο αντικειμενικές απαντήσεις στα προβλήματά τους. Και γι'αυτό πρέπει να βελτιώσουμε την εργασία μας. Απευθύνω επίσης έκκληση προς το Συμβούλιο και τα κράτη μέλη να συνεργαστούν στη διαδικασία της Επιτροπής Αναφορών.

<SPEAKER ID=57 NAME="Fischler">
Κυρία Πρόεδρε, κυρίες και κύριοι! Ο σεμνός απολογισμός τον οποίο καταθέτει στο Κοινοβούλιο η Επιτροπή Αναφορών σχετικά με τα αιτήματα των ευρωπαίων πολιτών, παρέχει μια καλή ευκαιρία να προβληματιστούμε για τη σχέση των ευρωπαίων πολιτών με τους θεσμούς της Ευρωπαϊκής Ένωσης. Η Ευρωπαϊκή Επιτροπή έθεσε αυτό το τόσο σημαντικό για την Ευρωπαϊκή Ένωση θέμα, προπαντός ενόσω διαρκεί η Διακυβερνητική Διάσκεψη, στο επίκεντρο του προβληματισμού της αναφορικά με το μέλλον των θεσμών, γιατί δίνει μεγάλη σημασία στο να φέρει πιο κοντά τους πολίτες και τους θεσμούς. Αυτό είναι σε τελευταία ανάλυση ζήτημα που αφορά την εμπιστοσύνη την οποία ο πολίτης είναι διατεθειμένος να δώσει στην Ευρώπη.
<P>
Το δικαίωμα στην αναφορά είναι σημαντική κατάκτηση των πολιτών. Γι' αυτό τον λόγο η ταχεία και αποτελεσματική επεξεργασία των αναφορών αποτελεί ένα καλό μέσο ενίσχυσης της εμπιστοσύνης των πολιτών. Με μια αναφορά στο Κοινοβούλιο δεν υποδεικνύει μόνο ο πολίτης μια κατά την άποψή του ανεπαρκή εφαρμογή των διατάξεων της Κοινότητας, αλλά εκφράζει ταυτόχρονα την εμπιστοσύνη του στο Κοινοβούλιο. Συνδέει με την αναφορά του και την προσδοκία ότι το ατόπημα που επισήμανε θα διορθωθεί όπως αρμόζει. Γι' αυτό η Ευρωπαϊκή Επιτροπή καταβάλλει προσπάθεια να απαντήσει γρήγορα και διεξοδικά στα ερωτήματα που της υποβάλλονται.
<P>
Αυτή η συνεργασία ανάμεσα στο Ευρωπαϊκό Κοινοβούλιο και στην Ευρωπαϊκή Επιτροπή επέτρεψε και αυτήν τη χρονιά, όπως μπορεί να διαπιστώσει κανείς από την εξαιρετικά ενημερωτική έκθεση του κ. Perry, να δοθούν λύσεις και να γίνουν απτές βελτιώσεις σε πολλές περιπτώσεις. Η ενδελεχής εξέταση των πολύπλευρων αναφορών, όπως σωστά τονίζει ο κ. Perry, έχει ενδιαφέρον και για έναν άλλο λόγο. Η Επιτροπή Αναφορών είναι το βαρόμετρο των ενδιαφερόντων των πολιτών, το πιο σημαντικό κοινοβουλευτικό φόρουμ των πολιτών.
<P>
Από το 1987 έχουν απευθυνθεί περισσότεροι από 10 εκατομμύρια Ευρωπαίοι πολίτες στο Κοινοβούλιο, στο οποίο έχουν αποστείλει περίπου 10.000 αναφορές. Τα θέματα που πρωτίστως τους απασχολούν είναι οι κοινωνικές υποθέσεις, το περιβάλλον, οι φόροι, η ελεύθερη διακίνηση των ατόμων και η αναγνώριση των πτυχίων. Η Ευρωπαϊκή Επιτροπή θεωρεί ως ένα από τα σπουδαιότερα καθήκοντά της να μεριμνά για λογαριασμό των πολιτών για την απεριόριστη εφαρμογή του σχετικού κοινοτικού δικαίου καθώς και να εντοπίζει και να απαλείφει ενδεχόμενα αδύνατα σημεία αυτών των διατάξεων. Το Κοινοβούλιο προσφέρει πολύτιμη βοήθεια σε αυτήν την προσπάθεια.
<P>
Η Ευρωπαϊκή Επιτροπή χαίρεται ιδιαίτερα για την καλή συνεργασία και για την αναγνώριση που εξέφρασε το Κοινοβούλιο. Θα διαβιβάζει στο εξής στην Επιτροπή Αναφορών κάθε πληροφορία που θα απαιτείται για την αποτελεσματική επεξεργασία των υποθέσεων και θα ανταποκριθεί ευχαρίστως στην επιθυμία της Επιτροπής Αναφορών για στενότερη συνεργασία στα πλαίσια της πρωτοβουλίας «Πολίτες της Ευρώπης».

<SPEAKER ID=58 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=5>
Τηλεοπτικές δραστηριότητες
<SPEAKER ID=59 NAME="Πρόεδρος">
Η ημερήσια διάταξη προβλέπει τη συζήτηση της έκθεσης των κκ. Galeote Quecedo και Hoppenstedt εξ ονόματος της αντιπροσωπείας του Ευρωπαϊκού Κοινοβουλίου στην Επιτροπή Συνδιαλλαγής (Α4-0201/97), σχετικά με το κοινό σχέδιο οδηγίας του Ευρωπαϊκού Κοινοβουλίου και του Συμβουλίου (C40203/97-95/0074(COD)), που εγκρίθηκε από την Επιτροπή Συνδιαλλαγής, το οποίο τροποποιεί την οδηγία 89/552/ΕΟΚ του Συμβουλίου σχετικά με το συντονισμό ορισμένων νομοθετικών, κανονιστικών και διοικητικών διατάξεων των κρατών-μελών που αφορούν τις δραστηριότητες της τηλεοπτικής μετάδοσης.

<SPEAKER ID=60 NAME="Galeote Quecedo">
Κυρία Πρόεδρε, στη διάρκεια των συζητήσεων και της διαδικασίας σχετικά με την Οδηγία για την τηλεόραση χωρίς σύνορα διεξήχθησαν συζητήσεις έντονες, μακροσκελείς, σε μερικές περιπτώσεις υπήρξαν διαμάχες, πιστεύω όμως ότι στη μνήμη όλων όσων συμμετείχαμε σε αυτές τις συζητήσεις, θα μείνει μια καλή ανάμνησή τους.
<P>
Πιστεύω ότι όλοι καταβάλαμε προσπάθειες, βάλαμε τη φαντασία μας, αγωνιστήκαμε για τις πεποιθήσεις μας, αλλά με αρκετή ελαστικότητα και ικανότητα για διάλογο ώστε να φέρουμε τις συζητήσεις αυτές σε αίσιο πέρας.
<P>
Επιπλέον, κυρία Πρόεδρε, έχω την πεποίθηση ότι όλοι όσοι συζητήσαμε σχετικά με αυτό το ζήτημα είχαμε ως βασικό στόχο στις θέσεις μας το γενικό συμφέρον, πάνω από τα κομματικά συμφέροντα και βεβαίως από τα οικονομικά συμφέροντα. Ως συνεισηγητής, μαζί με τον κ. Hoppenstedt, με ευχαρίστησή μου διαπιστώνω τον πρωταγωνιστικό ρόλο που διαδραμάτισε το Ευρωπαϊκό Κοινοβούλιο σε αυτές τις συζητήσεις.
<P>
Στις αιτιολογικές σκέψεις περιλάβαμε δύο στοιχεία τα οποία πάντοτε θεωρούσε ουσιαστικά το Ευρωπαϊκό Κοινοβούλιο για την προώθηση της ευρωπαϊκής οπτικοακουστικής βιομηχανίας: την προαγωγή της παραγωγής μέσω ενός κοινοτικού μηχανισμού, όπως θα μπορούσε να είναι το ταμείο εγγυήσεων, και την ενθάρρυνση, ιδιαίτερα, των ανεξάρτητων παραγωγών.
<P>
Σε αυτό το σημείο, θα ήθελα να καλέσω την Ευρωπαϊκή Επιτροπή να επιμείνει στις προτάσεις της: θα έχει πάντοτε στο πλευρό της το Ευρωπαϊκό Κοινοβούλιο σε αυτόν τον αγώνα, για να περάσουμε από τις δηλώσεις στις συγκεκριμένες δράσεις που μπορούν να αλλάξουν την πραγματικότητά μας.
<P>
Εξάλλου, το Ευρωπαϊκό Κοινοβούλιο συνεισέφερε επίσης με ειδικές λύσεις, όπως η ανάπτυξη ενός καινοτόμου τηλεοπτικού φαινομένου, που είναι η τηλεαγορά, ή ο εκσυγχρονισμός των ρυθμίσεων σχετικά με τη διαφήμιση, που είναι πάντοτε συζητήσιμες, πιστεύω όμως ότι το θέμα αυτό κατέληξε, μετά τις συζητήσεις μας, σε κάποιες ρυθμίσεις πιο υγιείς, αν μου επιτρέπετε την έκφραση.
<P>
Κυρίως όμως, η μεγαλύτερη ικανοποίηση του Ευρωπαϊκού Κοινοβουλίου νομίζω πως πρέπει να έγκειται στην ικανότητα ευαισθησίας που επέδειξε απέναντι στα κοινωνικά αιτήματα. Μεταφέραμε στην Οδηγία μια ουσιαστική αύξηση της προστασίας των δικαιωμάτων των ανηλίκων και έχω τη βάσιμη ελπίδα ότι θα μπορέσουμε να αναπτύξουμε περαιτέρω αυτό το ζήτημα μετά από ένα χρόνο, όταν η Ευρωπαϊκή Επιτροπή θα παρουσιάσει το αποτέλεσμα της έρευνάς της, σύμφωνα με τα όσα ορίζει η ίδια Οδηγία. Εξασφαλίσαμε επιπλέον την ελεύθερη πρόσβαση των πολιτών σε γεγονότα μείζονος σημασίας για την κοινωνία. Προκειμένου και οι δύο αυτές διατάξεις να είναι πλήρως λειτουργικές, θα πρέπει να ζητήσουμε από την Επιτροπή να προωθήσει το συντομότερο τη δημιουργία της Επιτροπής Επαφών που προβλέπεται στο άρθρο 23 β της Οδηγίας και να διατηρήσει τη δέσμευσή της -κάτι για το οποίο φάνηκε διατεθειμένος και ο ίδιος ο Επίτροπος Oreja- να ενημερώνει τακτικά το Ευρωπαϊκό Κοινοβούλιο σχετικά με τις εργασίες αυτής της Επιτροπής Επαφών.
<P>
Εν κατακλείδι, κυρία Πρόεδρε, πιστεύω ότι με την αυριανή ψηφοφορία θα σταθούμε ικανοί να ανταποκριθούμε στις προσδοκίες που δημιούργησε αυτή η συζήτηση στις αντίστοιχες χώρες μας, και αυτό χάρη σε δύο χρόνια εντατικής εργασίας από πλευράς της Επιτροπής Πολιτισμού. Θα ήθελα να εκφράσω τις ευχαριστίες μου όλως ιδιαιτέρως στην κ. Castellina και τον κ. Pex, που προήδρευσαν την επιτροπής για αυτό το διάστημα, στην ολλανδική Προεδρία για τις προσπάθειές της, και στον κ. Oreja και τους συνεργάτες του για το ζήλο και για την επιδεξιότητά τους, που με τόσο εξαίρετο τρόπο μάς συντρόφεψαν στη διάρκεια των εργασιών μας.

<SPEAKER ID=61 NAME="Hoppenstedt">
Τα όσα κάναμε εδώ επί δύο χρόνια για την πολιτική στο θέμα των ΜΜΕ και για την εξέλιξη αυτής της πολιτικής, αποτελούν οπωσδήποτε ιστορία.
<P>
Πιστεύω ότι κάναμε καλή δουλειά, αν λάβουμε υπόψη τη δραματική ανάπτυξη των ηλεκτρονικών και ψηφιακών δυνατοτήτων μετάδοσης, προπαντός μέσω δορυφόρου. Αισθανόμαστε όμως και την πίεση που σημαίνει για μας η εξέλιξη των ΜΜΕ καθώς πορευόμαστε στο δρόμο προς το μέλλον. Μπορούμε να πούμε ότι αυτό αποτελεί ένα πολύ συναρπαστικό καθήκον. Στην αναζήτηση των σωστών λύσεων πολλοί βοήθησαν. Σε αυτούς περιλαμβάνονται φυσικά οι κυρίες και οι κύριοι συνάδελφοι, ακόμα κι αν είχαμε διαφωνίες κατά την πρώτη και τη δεύτερη ανάγνωση, η Ευρωπαϊκή Επιτροπή, αλλά επίσης, όπως ήδη ειπώθηκε, η ολλανδική προεδρία του Συμβουλίου. Δεν θέλω όμως να παραλείψω να αναφέρω εδώ αυτούς που συμμετέχουν σε αυτήν την αγορά και τις μεμονωμένες ομάδες που μας βοήθησαν ή προσπάθησαν να μας φέρουν στο σωστό δρόμο. Αυτό το θέμα θα μπορούσε σίγουρα να εξαντλήσει τη βραδιά.
<P>
Κατά τη δεύτερη ανάγνωση, πήραμε σημαντικές αποφάσεις, π.χ. για τον ορισμό της έννοιας της ραδιοφωνίας, για το διαχωρισμό της από τις λεγόμενες νέες υπηρεσίες ή ακόμα για τον ξεκάθαρο καθορισμό των κανόνων της διαφήμισης, πράγμα που φυσικά, χωρίς να επηρεάζει ιδιαίτερα τη ραδιοφωνία δημοσίου δικαίου της κ. Tongue, αποτελεί μια πολύ σημαντική χάραξη πορείας για το δυαδικό σύστημα, το οποίο όλοι επιθυμούμε.
<P>
Διατυπώσαμε ξεκάθαρα τον εθελοντικό χαρακτήρα των ποσοστώσεων και πρέπει να διαπιστώσουμε σε ό, τι αφορά αυτό το θέμα - έγινε μάλιστα πολύ ευρεία συζήτηση - ότι όλοι σε αυτό εδώ το Κοινοβούλιο θέλουμε να αποτελούν τα ευρωπαϊκά προγράμματα και οι ευρωπαϊκές ταινίες το μεγαλύτερο μέρος του προγράμματός μας. Δεν μπορέσαμε να πετύχουμε τίποτε με ποσοστώσεις. Είναι γνώμη δική μας αλλά και προσωπική μου ότι οι ποσοστώσεις δεν δημιούργησαν ποτέ προγράμματα. Αντίθετα, το MEDIA I και II, το πρόγραμμα δράσης 16: 9 και το αναφερθέν ταμείο εγγυήσεων, το οποίο ακόμα θεωρούμε σημαντικό παράγοντα στην ανάπτυξη της ευρωπαϊκής πολιτικής στο θέμα των προγραμμάτων, όλα αυτά, είναι στοιχεία που τα θεωρούμε ικανά να προαγάγουν την ευρωπαϊκή πολιτική στο θέμα των προγραμμάτων.
<P>
Έχουμε - όπως προαναφέρθηκε - συζητήσει έντονα την προστασία των νέων και ειδικότερα την τεχνική δυνατότητα διακοπής της λήψης ως τελευταία δυνατότητα στα χέρια των γονέων και κηδεμόνων. Θεωρώ σφάλμα το ότι το Συμβούλιο δεν την αποδέχτηκε αμέσως. Στα πλαίσια της συνδιαλλαγής, όπου πετύχαμε ένα έξοχο αποτέλεσμα, αναθέσαμε τη διεξαγωγή μιας μελέτης που για άλλη μια φορά θα ξεκαθαρίσει, σε περιπτώσεις όπου υπάρχει κίνδυνος για τα νεαρά άτομα, το πόσο κινδυνεύουν τα νεαρά άτομα. Επίσης, η μελέτη αναμένεται φυσικά να διευκρινίσει κατά πόσο η τεχνική δυνατότητα διακοπής της λήψης είναι κατάλληλο βοηθητικό μέσο και αν τα κριτήρια χαρακτηρισμού των προγραμμάτων μπορούν να είναι αποτελεσματικά στα επιμέρους κράτη χωρίς να εναρμονιστούν σε ολόκληρη την Ευρώπη. Αυτή η μελέτη με θέμα το αν η τηλεόραση είναι επικίνδυνη για τα παιδιά είναι ίσως περιττή, γιατί 5.000 τέτοιες μελέτες υπάρχουν ήδη σε ολόκληρο τον κόσμο - θα μπορούσαμε πιθανώς να φτάσουμε πιο εύκολα στο ίδιο αποτέλεσμα!
<P>
Ένα σημαντικό θέμα - και πιστεύω πως υπάρχει εδώ καλό αποτέλεσμα στη συνδιαλλαγή μας - είναι το πώς θα επιτρέψουμε και μελλοντικά στο χρήστη την πρόσβαση σε γεγονότα που είναι σημαντικά από εθνική, πολιτιστική ή αθλητική άποψη. Σε αυτό το ζήτημα προτείναμε και αποφασίσαμε κατά τη διαδικασία της συνδιαλλαγής την προαιρετική κατάρτιση καταλόγων.
<P>
Αυτός ο προαιρετικός χαρακτήρας θα φέρει τα κράτη-μέλη - που ήδη έχουν λάβει το σχετικό σχέδιο - στη θέση να αποκομίσουν κάτι λογικό και να βρουν για τον πολίτη και το χρήστη ένα λογικό δρόμο προς το μέλλον, σε ό, τι αφορά τη συμμετοχή στις εξελίξεις.
<P>
Εξαιτίας της εξέλιξης της τεχνολογίας θα είμαστε στο μέλλον ξανά και ξανά υποχρεωμένοι να προβληματιστούμε ως Κοινοβούλιο για τη σημαντική ανάπτυξη της πολιτικής στο θέμα των ΜΜΕ. Το Κοινοβούλιο πήρε αυτά τα χρόνια μια κομβικής σημασίας θέση σε αυτό το ζήτημα και μπορώ μόνο να πω, πως αν συνεχίσουμε τόσο θετικά και εξελιχτούμε ως Κοινοβούλιο θα είμαστε στο σωστό δρόμο σε ό, τι αφορά την πολιτική στο θέμα των ΜΜΕ. Εύχομαι μόνο να συνεχίσουμε να εργαζόμαστε πάνω σε αυτό το τόσο ενδιαφέρον θέμα. Τότε θα βρούμε και για τους συμπολίτες μας μέσα στην Ευρωπαϊκή Ένωση αλλά και πέρα από τα όριά της μια λογική λύση στο θέμα της παγκόσμιας σύνδεσης με τα νέα μέσα ενημέρωσης.
<P>
Ας μου επιτραπεί να ευχαριστήσω άλλη μια φορά τον κ. Galeote Quecedo, συνάδελφό μου στις διαπραγματεύσεις, αλλά και όλους εκείνους που βοήθησαν εμάς, δηλαδή τις κυρίες και τους κυρίους συναδέλφους. Ευχαριστώ και την Ευρωπαϊκή Επιτροπή, προπαντός τον κ. Oreja, και τη Nicole Fontaine, που διεύθυνε με έξοχο τρόπο τη διαδικασία συνδιαλλαγής από κοινού με το Συμβούλιο.

<SPEAKER ID=62 LANGUAGE="EN" NAME="Tongue">
Kυρία Πρόεδρε, θα ήθελα να ευχαριστήσω τους εισηγητές μας. Αποδείξαμε ότι το μέλλον της βιομηχανίας των οπτικοακουστικών μέσων αποτελεί θέμα που συζητάται πέρα από τα πολιτικά και εθνικά σύνορα. Επιδείξαμε όλοι από κοινού ενδιαφέρον για το μέλλον της τηλεόρασης, το μέσο με τη μεγαλύτερη επιρροή στις δημοκρατίες μας, και ακατά τη διαδικασία συνδιαλλαγής ήμασταν ενωμένοι ως κοινοβούλιο, γεγονός που ήταν πλέον ευπρόσδεκτο και σημαντικό.
<P>
Aξίζει να θυμηθούμε ότι η οδηγία αφορά τη δημιουργία μιας ισχυρής και ανταγωνιστικής βιομηχανίας οπτικοακουστικών μέσων που θα προσφέρει περισσότερες από 1 εκατομμύριο νέες θέσεις εργασίας στην Ευρώπη έως το 2000. Δεν μπορούμε να ανεχθούμε έλλειμμα 6, 3 δισεκατομμυρίων δολαρίων με τις ΗΠΑ. Η Αμερική δέχεται από το εξωτερικό, εκτός ΗΠΑ, μόνο το 3 % του οπτικοακουστικού υλικού. Το ελεύθερο εμπόριο, όμως, πρέπει να βασίζεται στην αμοιβαιότητα.
<P>
Η οδηγία αφορά την εξασφάλιση του οικονομικού και πολιτιστικού οφέλους μας ως Ευρωπαίων από την επεκτεινόμενη αυτή βιομηχανία. Πρέπει να δημιουργήσουμε προκειμένου να ανταγωνιστούμε. Πρέπει να εξασφαλίσουμε την προβολή στις οθόνες μας όλων των πολιτιστικών μας συστημάτων. Ο Καναδάς, η Αυστραλία και όλες οι χώρες της υφηλίου εξασφαλίζουν την προβολή στις οθόνες τους μέσω ποσοστώσεων. Δηλώνω στον κ. Hoppenstedt ότι οι ευρωπαϊκές ποσοστώσεις δε χαρακτηρίζονται από προστατευτισμό. Οι ΗΠΑ απολαμβάνουν ένα μαζικό διαρθρωτικό πλεονέκτημα: μπορούν να πωλούν σε εμάς προγράμματα στο ένα δέκατο του κόστους παραγωγής τους, γεγονός που οφείλεται εν μέρει στο καθεστώς κανονιστικών ρυθμίσεων που διέθεταν οι ίδιοι κατά το παρελθόν.
<P>
Προχωρώντας στα δικαιώματα επί των αθλητικών μεταδόσεων, υπάρχουν μελλοντικά δύο πιθανότητες για την τηλεόραση. Γνώμονας της μίας είναι η εμπορική ζήτηση, ενώ η άλλη διαμορφώνεται από το ενδιαφέρον του κοινού. Τα δικαιώματα επί των αθλητικών μεταδόσεων είναι βασικά. Χάρη στην τροπολογία μας όσον αφορά τα δικαιώματα επί των αθλητικών μεταδόσεων, κάθε χώρα θα μπορεί να καταρτίζει κατάλογο βασικών εκδηλώσεων. Το γεγονός αυτό θα εξασφαλίζει τη συνεχή επιτυχία της ελεύθερης τηλεόρασης ποικίλου πολιτιστικού χαρακτήρα. Θα πρέπει, για παράδειγμα, να υπάρχει ελεύθερη τηλεοπτική μετάδοση των Ολυμπιακών Αγώνων και του Τελικού του Ευρωπαϊκού Κυπέλλου για κάθε πολίτη. Η τηλεόραση αποτελεί το Χόλιγουντ της Ευρώπης. Η οδηγία για τηλεόραση χωρίς σύνορα μας δίνει την ευκαιρία να δείξουμε ότι αντιμετωπίζουμε με σοβαρότητα τις θέσεις εργασίας, τις επενδύσεις, τις εξαγωγές και την πολιτιστική πολυφωνία.
<P>
Πρέπει να είμαστε ικανοί να δημιουργούμε και να βλέπουμε τις δικές μας ιστορίες, είτε πρόκειται για τον Επιθεωρητή Morse είτε για τον Derrick. Πρέπει να αποκομίσουμε οικονομικά οφέλη από τη βιομηχανία αυτή, η οποία θα αποτελεί σύντομα τον μεγαλύτερο εργοδότη στην Ευρώπη. Τέλος, πρέπει να υπάρχει ελεύθερη τηλεοπτική μετάδοση των σημαντικότερων αθλητικών και πολιτιστικών εκδηλώσεων, ώστε να ψυχαγωγούνται όλοι.

<SPEAKER ID=63 LANGUAGE="EN" NAME="Βanotti">
Kυρία Πρόεδρε, τώρα που καταλάγιασαν επιτέλους τα πράγματα όσον αφορά την οδηγία αυτή - η οποία απετέλεσε αντικείμενο των μεγαλύτερων, ίσως, πιέσεων στη διάρκεια της εμπειρίας μου σε αυτό το Σώμα κατά τα τελευταία 13 χρόνια - ας εξετάσουμε μερικά από τα θέματα που δεν αφορούσαν μόνο εμάς εδώ στο Κοινοβούλιο, αλλά ειδικά όσους αισθάνθηκαν πολύ σαστισμένοι από την πολυπλοκότητα της οδηγίας αυτής όσον αφορά την υποδοχή της από το κοινό.
<P>
O λόγος για τον οποίο υποστήριξα τις ποσοστώσεις - όπως είμαι σίγουρη ότι ισχύει και για πολλούς άλλους συναδέλφους - είναι επειδή δεν μπορούμε κατ'ανάγκη να εμπιστευόμαστε ότι οι δικοί μας φορείς τηλεοπτικής μετάδοσης δε θα επιλέξουν την εύκολη λύση που καταλήγει σε φθηνά προγράμματα. Οι ανεξάρτητοι παραγωγοί ανησυχούσαν πολύ για την οδηγία αυτή, και πρέπει να αναγνωρίσουμε και να υποστηρίξουμε τους νέους, ανεξάρτητους παραγωγούς μας, οι οποίοι παράγουν ήδη μερικά από τα καλύτερα και πλέον ενδιαφέροντα προγράμματα εκτός Ευρώπης. Ας ασχοληθούμε ιδιαίτερα με αυτούς που χρησιμοποιούν για τις παραγωγές τους λίγο ομιλούμενες γλώσσες και οι οποίοι χρειάζονται αναπόφευκτα υποτιτλισμό για τα προγράμματά τους. Ωστόσο, ακόμα κι άν έχουμε ήδη υπότιτλους, θα πρέπει να υπάρχει δυνατότητα θέασης αυτών των προγραμμάτων σε όλες τις ευρωπαϊκές χώρες και, ελπίζω, παγκοσμίως - με υπότιλους, εάν χρειάζεται - γιατί μας προσφέρουν πράγματι μια πολύ ιδιαίτερη βαθιά κατανόηση των λιγότερο γνωστών γλωσσών και των λιγότερο γνωστών πολιτισμών των κοινοτήτων μας. Πρέπει να προστατεύσουμε τις κρατικές τηλεοπτικές μεταδόσεις μας.
<P>
Προερχόμενοι από μια χώρα με μεικτό σύστημα κρατικών και εμπορικών τηλεοπτικών μεταδόσεων, αντιμετωπίζουμε ιδιαίτερα προβλήματα και πρέπει επίσης να αναγνωρίσουμε ότι δεν πωλούμε τα δικά μας προγράμματα στους δικούς μας συναδέλφους και σε άλλες χώρες της Ευρωπαϊκής Ένωσης. Πρέπει φυσικά να προσπαθήσουμε να εισχωρήσουμε στην επικερδή αμερικάνικη αγορά, αλλά, πρώτα από όλα, ας εξασφαλίσουμε την παραγωγή προγραμμάτων που θα πωλούμε στα δικά μας σύνορα, τα οποία θα ενδιαφέρουν τον κόσμο και θα τα αγοράζει, αυξάνοντας κατ'αυτόν τον τρόπο τη συνεισφορά για τους ανεξάρτητους παραγωγούς.
<P>
Η οδηγία αυτή λειτούργησε ως σημαντικός καταλύτης, ωθώντας μας να αναρωτηθούμε για το νόημα του πολιτισμού μας και να του δώσουμε κάποια αξία που ενδεχομένως στερούνταν σε πολλές από τις υπόλοιπες συζητήσεις μας.

<SPEAKER ID=64 LANGUAGE="NL" NAME="Larive">
Κύριε Πρόεδρε, μία διαμεσολάβηση 100 λεπτών ήταν επαρκής επειδή το Ευρωπαϊκό Κοινοβούλιο επέλεξε ευτυχώς εν τη σοφία του - γνωρίζω ότι όσον αφορά την άποψη αυτή δεν συμφωνούν όλοι μαζί μου - να εγκαταλείψει τα αρχικά του αιτήματα σχετικά με τις υποχρεωτικές ποσοστώσεις για τις ευρωπαϊκές παραγωγές και την ενσωμάτωση νέων υπηρεσιών. Οι φιλελεύθεροι είναι, κατά πρώτον, ικανοποιημένοι με το υψηλό επίπεδο προστασίας που προσφέρεται στους ανηλίκους στην τροποποιημένη οδηγία. Ταυτόχρονα, ελπίζω ολόθερμα, Επίτροπε Fischler, ότι θα διεξαχθεί μια σοβαρή μελέτη με αντικείμενο το V-CHIP και ότι αυτό θα οδηγήσει τελικά στην καθιέρωση αυτού ή ενός παρόμοιου τεχνικού μέσου. Το θέμα αφορά κατά τη γνώμη μου μια φιλελεύθερη αρχή: το κράτος προσφέρει τα μέσα, και οι γονείς και οι παιδαγωγοί αποφασίζουν κατά πόσο επιθυμούν να τα χρησιμοποιήσουν.
<P>
Αισθανόμαστε, επίσης, ικανοποίηση για την εξασφάλιση της πρόσβασης του κοινού σε μεγάλες αθλητικές εκδηλώσεις χωρίς πρόσθετο κόστος. Θα ήθελα να συγχαρώ θερμά και τους δύο εισηγητές.
<P>
Θα ήθελα τώρα να περάσω σε ένα εντελώς διαφορετικό σημείο, στο ίδιο όμως πλαίσιο. Ανησυχώ για τις προτάσεις που υπέβαλε η Ολλανδία σχετικά με την επισύναψη στη Συνθήκη του Αμστερνταμ ενός πρωτοκόλλου για το ρόλο των δημόσιων ραδιοτηλεοπτικών οργανισμών. Μπορεί το κράτος να χρηματοδοτεί χωρίς περιορισμούς τους οργανισμούς αυτούς; Μήπως κατ'αυτό τον τρόπο παραβιάζονται οι ευρωπαϊκοί κανόνες ανταγωνισμού προς όφελος των δημόσιων ραδιοτηλεοπτικών σταθμών; Θα μπορούν μετά την έγκριση του πρωτοκόλλου οι εμπορικοί ραδιοτηλεοπτικοί οργανισμοί να προσφύγουν στην Ευρωπαϊκή Επιτροπή σε περίπτωση που κατά τη γνώμη τους ευνοούνται οι δημόσιοι ραδιοτηλεοπτικοί οργανισμοί; Επιτρέπεται να χρησιμοποιούνται κρατικά κονδύλια προκειμένου να προωθηθούν οι προσπάθειες των δημόσιων ραδιοτηλεοπτικών οργανισμών που αποσκοπούν στην προσφορά νέων υπηρεσιών ή την πρόσβαση σε νέες αγορές; Πρόκειται για θέματα που δεν έχουν καμία απολύτως σχέση με την παροχή κοινωνικών υπηρεσιών. Η κατάσταση αυτή θα ήταν απαράδεκτη για τους φιλελεύθερους. Γνωρίζω δε με βεβαιότητα ότι προβληματίζει σε σημαντικό βαθμό και τον Επίτροπο Van Miert.
<P>
Αυτό που υποστηρίζουμε είναι ένα διττό σύστημα. Είμαστε υπέρ ενός ισχυρού δημόσιου ραδιοτηλεπτικού οργανισμού που φροντίζει για την ενημέρωση και την προστασία των πολιτιστικών παραδόσεων και πιστεύουμε ότι παράλληλα πρέπει να δοθούν τα απαραίτητα περιθώρια στους εμπορικούς ραδιοτηλεοπτικούς οργανισμούς. Είμαστε ενάντια στη συγκέντρωση ισχύος και στην ευνοιοκρατία και υπέρ της επιλογής και της εφαρμογής ίσων μέτρων και σταθμών. Ας μη λησμονούμε ότι και οι εμπορικοί σταθμοί αντλούν τα εισοδήματά τους από την αγορά και ότι υπόκεινται, όπως και όλοι οι άλλοι, στους κανόνες της οδηγίας «τηλεόραση χωρίς σύνορα». Έτσι πρέπει να έχουν τα πράγματα. Ταυτόχρονα όμως πρέπει να τυχαίνουν την ίδιας μεταχείρισης.

<SPEAKER ID=65 LANGUAGE="FR" NAME="Pailler">
Κυρία Πρόεδρε, κύριε Hoppenstedt, κύριε Galeote Quecedo, δεν εκπλήσσεστε καθόλου που υπάρχει τόσο λίγος κόσμος στο ημικύκλιο - κι εσείς εξ άλλου κυρία Banotti - ύστερα από δυο χρόνια κατά τη διάρκεια των οποίων, όπως αναφέρατε, υπήρξαμε αντικείμενο τόσο μεγάλης πίεσης;
<P>
Σήμερα αναπαριστάνετε την τελετή των Όσκαρ προσφέροντας ευχαριστίες ο ένας στον άλλον, απέναντι σε μια άδεια αίθουσα, και αυτό δεν σας εκπλήσσει; Το Συμβούλιο αντιπροσωπεύεται, αλλά δεν έχουμε υπουργό Πολιτισμού. Ο κ. Oreja δεν ήρθε. Ο κ. Bangemann, ο τόσο εξοργισμένος με τις ποσοστώσεις, λείπει.
<P>
Λοιπόν ναι, απουσιάζουν διότι νίκησαν! Απουσιάζουν, επειδή αυτοί που θέλουν, και θα συνεχίσουν, την καταπολέμηση των ποσοστώσεων, δεν πιστεύουν πλέον σε μας. Πρόκειται και για μια ήττα της Ευρώπης και των οργάνων της, ενώ, στη Δ.Δ., δε θα είμαστε σε θέση να επαναπροσδιορίσουμε αυτή τη λάθος συναπόφαση, και οι 22 ψήφοι που μας έλειπαν για να έχουμε την ειδική πλειοψηφία, ενώ είχαμε μόνο την απλή πλειοψηφία, μας οδήγησαν σε μια θέση ενάντια στη δημοκρατία.
<P>
Φυσικά, οδεύουμε σε μια πορεία παρόμοια με εκείνη που εννοούσε ο πρώην σύμβουλος του Λευκού Οίκου, κ. Brejzinski, όταν έλεγε: »Εκείνο το οποίο δεν κατορθώσαμε με τα όπλα, θα το επιτύχουμε δια της οδού της ενημέρωσης». Λοιπόν ανοίγουμε πολλές οδούς ενημέρωσης, ανοίγουμε τις οθόνες μας. Πολλές χώρες είναι ήδη, ούτως ή άλλως, επαρκώς κατακλυσμένες. Κατά συνέπεια, μπορούμε να πούμε ότι νικήσαμε. Όσον αφορά στον αθλητισμό, το λιγότερο που έχουμε να κάνουμε, σε κάθε γωνιά της Γαλλίας και της Ευρώπης, είναι να παρακολουθήσουμε το πρωτάθλημα τένις του Ουίμπλεντον.
<P>
Αλλά πρόκειται εδώ για αληθινή νίκη; Πρόκειται για νίκη - κι εδώ δεν υπήρξα ιδιαίτερα οπαδός των φανατικών της προστασίας κατά της βίας και της πορνογραφίας-, όταν ξέρουμε πως η λύση που επιλέχτηκε προβλέπει ότι, εντός ενός έτους, η Ευρωπαϊκή Επιτροπή θα διεξαγάγει σε συνεργασία με τις αρμόδιες αρχές των Κρατών μελών, μια έρευνα πάνω στα πλεονεκτήματα και στα μειονεκτήματα των μέτρων που σχετίζονται με τη διευκόλυνση του γονικού ελέγχου.
<P>
Αλλά ποιόν κοροϊδεύουμε! Όταν διακυβεύεται ο πολιτισμός, πράγμα το οποίο έκανε τις Ηνωμένες Πολιτείες, ύστερα από τις συμφωνίες του Blum-Bayrnes, να καταλάβουν ότι αυτό το σημείο πρωτεύει και ότι εδώ εντοπίζεται το μέλλον σε ό, τι αφορά στον τομέα των θέσεων εργασίας, αλλά και του πολιτισμού, της γλώσσας, της ιδεολογίας. Γιατί να μην το λέμε;
<P>
Ο αγώνας κατά των ποσοστώσεων είναι ουσιαστικός. Και εύχομαι ότι θα τον συνεχίσουμε, σε συνεργασία με τα συνδικαλιστικά όργανα, με τους επαγγελματικούς οργανισμούς. Μπορώ να σας πω ότι στις Κάννες, κατά το πεντηκοστό έτος λειτουργίας του θεσμού, ο κόσμος πίστευε και μιλούσε πάρα πολύ για τις ποσοστώσεις. Ελπίζω ότι, μετά τις εκλογές στη Μεγάλη Βρετανία και τη Γαλλία, θα μπορούμε να διεξάγουμε αυτόν τον αγώνα με ευστροφία και υπευθυνότητα.

<SPEAKER ID=66 LANGUAGE="IT" NAME="Tamino">
Κυρία Πρόεδρε, θα ήθελα και εγώ με συντομία να υπενθυμίσω ότι σε αυτή τη μακρά περίοδο εργασιών όπου διεξήχθη η συζήτηση σχετικά με την οδηγία «Τηλεόραση χωρίς σύνορα» οι Πράσινοι εξέθεσαν με σαφήνεια τις θέσεις τους και έχουν δηλώσει ότι είναι σύμφωνοι με το κείμενο στο οποίο καταλήξαμε μετά την πρώτη ανάγνωση. Με εκείνο το κείμενο αναγνωρίζαμε ότι είχε επιτευχθεί ένα σημαντικό προς τα εμπρός βήμα για την εξέλιξη της οδηγίας και κυρίως αναγνωρίζαμε ότι καθοριζόταν μία σχέση μεταξύ τηλεόρασης, μέσων ενημέρωσης γενικότερα, και δημοκρατίας. Καθοριζόταν επίσης μία σχέση μεταξύ τηλεόρασης και πολιτισμού και αναγνωριζόταν η αναγκαιότητα του μέλλοντος όχι μιας μοναδικής ευρωπαϊκής παιδείας, αλλά του συνόλου των διαφόρων παιδειών που υπάρχουν σήμερα στην Ευρώπη που δεν θα πρέπει να καταπνίγονται από την κυρίαρχη παρουσία προτύπων εκπομπών και fiction που εισάγονται από τις Ηνωμένες Πολιτείες ή, σε άλλες περιπτώσεις, από την Ανατολή.
<P>
Κατά τη γνώμη μας αυτή η κατάσταση είναι απαράδεκτη: η πρώτη ανάγνωση πρότεινε κάποια μέτρα θεραπείας. δυστυχώς, η δεύτερη ανάγνωση για λίγους ψήφους, όπως ελέχθη, τροποποίησε ριζικά το νόημα του κειμένου που είχε προκύψει κατά την πρώτη ανάγνωση. Και δεν αναφέρομαι μόνο στο πρόβλημα των ποσοστώσεων αλλά και, χρειάζεται να το υπενθυμίσω, στη μη υιοθέτηση από την οδηγία όλων εκείνων των σκεπτικών για την πιθανή εξέλιξη της τηλεόρασης, για το τι θα είναι η τηλεόραση του μέλλοντος: όλα αυτά τα στοιχεία οδηγησαν την ομάδα των Πρασίνων σε αρνητική εκτίμηση.
<P>
Τώρα, όπως είπαν και άλλοι συνάδελφοι, οι διαβουλεύσεις κατέληξαν εύκολα σε ένα αποτέλεσμα με το οποίο σε τελευταία ανάλυση συμφωνούμε όσον αφορά σημαντικά σημεία -όπως το πρόβλημα της προστασίας των ανηλίκων, το πρόβλημα της εξασφάλισης της αναμετάδοσης εθνικών και διεθνών γεγονότων μείζονος σημασίας και ιδιαίτερα των αθλητικών- αλλά όλα αυτά τα στοιχεία δεν αρκούν για να αλλάξουμε την αρνητική μας εκτίμηση επί του συνόλου της οδηγίας στην οποία καταλήξαμε μετά τη δεύτερη ανάγνωση και μετά τις τροποποιήσεις που επέφερε το Συμβούλιο.
<P>
Γι αυτό το λόγο η στάση μας είναι κριτική.

<SPEAKER ID=67 LANGUAGE="ES" NAME="Sanz Fernαndez">
Κυρία Πρόεδρε, το ενδιαφέρον της Επιτροπής Συνδιαλλαγής επικεντρώθηκε στην πρόταση του Ευρωπαϊκού Κοινοβουλίου να εξασφαλιστεί η «ανοιχτή» εκπομπή των μεγάλων αθλητικών γεγονότων. Το κείμενο που συμφωνήθηκε είναι ικανοποιητικό και ισορροπημένο, εκφράζω όμως τη λύπη μου και καταγγέλλω ότι η Κυβέρνηση του Λαϊκού Κόμματος στην Ισπανία χρησιμοποίησε αυτή τη διάταξη της Οδηγίας ως πρόφαση ή άλλοθι για να διώξει τα μέσα επικοινωνίας που δεν είναι στην υπηρεσία της Κυβέρνησης.
<P>
Η πρόταση του Κοινοβουλίου καθόριζε ότι σε όλα τα Κράτη μέλη θα είναι υποχρεωτική η «ανοιχτή» εκπομπή ορισμένων αθλητικών γεγονότων εξαιρετικής σημασίας -όπως οι Ολυμπιακοί Αγώνες και τα παγκόσμια και ευρωπαϊκά πρωταθλήματα ποδοσφαίρου. Για νομικούς λόγους, η αντιπροσωπεία του Κοινοβουλίου στην Επιτροπή Συνδιαλλαγής αποδέχθηκε ο κανόνας αυτός να μην είναι υποχρεωτικός σε όλες τις χώρες της Ένωσης, αλλά κάθε Κράτος μέλος να μπορεί να το πράττει αν το επιθυμεί.
<P>
Στο κείμενο που εγκρίθηκε διατηρείται ο εξαιρετικός χαρακτήρας των γεγονότων που θα πρέπει υποχρεωτικά να εκπέμπονται «ανοιχτά», μέσω εθνικών καταλόγων που επικυρώθηκαν από την Επιτροπή. Ορίζονται προφυλάξεις για την εξασφάλιση της διαφάνειας της διαδικασίας, με σεβασμό σε όλες τις αρχές του κοινοτικού Δικαίου.
<P>
Στην περίπτωση της Ισπανίας ωστόσο, η Κυβέρνηση προτείνει ένα νόμο που χαρακτηρίζει το ποδόσφαιρο ως αγαθό γενικού ενδιαφέροντος, πάνω από την εκπαίδευση και την υγεία, και απαγορεύει την εκπομπή από την τηλεόραση με πληρωμή τους συνηθισμένους αγώνες του Σαββατοκύριακου του κανονικού πρωταθλήματος της ένωσης των ομάδων. Αυτός ο υπερβολικός κανόνας ήταν ιδιαίτερα περιττός διότι στην Ισπανία είναι που μπορεί κανείς να παρακολουθήσει από την τηλεόραση κάθε Σαββατοκύριακο περισσότερους αγώνες δωρεάν και απευθείας. Η κατάσταση αυτή ήταν εξασφαλισμένη, τουλάχιστον ως το έτος 2003, από συμφωνίες που είχαν επιτευχθεί ελεύθερα μεταξύ διαφόρων τηλεοπτικών εταιρειών που κατέχουν τα δικαιώματα αναμετάδοσης τα οποία έχουν διαπραγματευτεί με τις ομάδες.
<P>
Η διάταξη που περιλαμβάνεται στην Οδηγία προασπίζει μια ισορροπία μεταξύ διαφόρων νομικών αγαθών που επιθυμεί να διαφυλάξει. Το δικαίωμα λήψης ενημέρωσης πρέπει να είναι συμβατό με τα δικαιώματα ιδιοκτησίας και ελεύθερου ανταγωνισμού μεταξύ των εταιρειών που κατέχουν δικαιώματα αναμετάδοσης. Αλλά ο νόμος περί ποδοσφαίρου της Κυβέρνησης του κ. Αθνάρ είναι κατασχετήριος, διότι έχει αναδρομικό χαρακτήρα και χωρίς αποζημίωση. Αυτό στο οποίο αποσκοπεί είναι να υποχρεώσει αρκετές τηλεοπτικές εταιρείες και τις ομάδες να διακόψουν τις συμβάσεις που έχουν συναφθεί ελεύθερα ώστε να μπορεί να τις συνάψει μια εταιρεία που ευνοείται από την Κυβέρνηση. Πρόκειται για κατάχρηση εξουσίας από πλευράς μιας αυταρχικής Κυβέρνησης που εξαπέλυσε πόλεμο για να εξουσιάζει τον τομέα της ψηφιακής τηλεόρασης, αποπέμποντας τους σημερινούς παράγοντες και επιβάλλοντας το μονοπώλιό της με τις εταιρείες επικοινωνιών που πρόσκεινται στον κ. Αθνάρ.
<P>
Η Οδηγία για την τηλεόραση χωρίς σύνορα χρησιμοποιείται στην Ισπανία με άθλιο τρόπο προκειμένου να διωχθούν οι αντίπαλοι της Λαϊκής Κυβέρνησης οι οποίοι απειλούνται επιπλέον και διώκονται δικαστικά από την ίδια την Κυβέρνηση. Ποτέ δεν ξανάγινε κάτι παρόμοιο σε 20 χρόνια ισπανικής δημοκρατίας.

<SPEAKER ID=68 NAME="Galeote Quecedo">
Κυρία Πρόεδρε, θα είμαι πολύ σύντομος διότι δεν επιθυμώ να υπεισέλθω σε μια εθνική συζήτηση. Βρισκόμαστε στο Ευρωπαϊκό Κοινοβούλιο, και δεν είναι τόπος για αυτού του είδους τις ομιλίες. Θα πω και κάτι ακόμη, κυρία Πρόεδρε, ότι το ψέμα δεν γίνεται αποδεκτό, κατά την άποψή μου, σε κανένα Κοινοβούλιο.

<SPEAKER ID=69 NAME="Matikainen-Kallstrφm">
 Αξιότιμη κυρία Πρόεδρε, η συζήτηση σχετικά με τα τηλεοπτικά δικαιώματα των αθλητικών γεγονότων μείζονος ενδιαφέροντος, τα οποία συμπεριλαμβάνονται στην οδηγία για την τηλεόραση χωρίς σύνορα, ήταν σε γενικές γραμμές εποικοδομητική δεδομένου ότι πρέπει να διασφαλισθεί για όλους τους ενδιαφερομένους η δυνατότητα να παρακολουθούν από την τηλεόραση τα σημαντικότερα αθλητικά γεγονότα. Είναι, επίσης, ιδιαίτερα σημαντικό να προβάλλονται τα διάφορα αθλήματα από τα μέσα μαζικής ενημέρωσης προκειμένου να αυξηθεί το ενδιαφέρον του κοινού προς αυτά.
<P>
Κατά την εκπόνηση, όμως, της εν λόγω οδηγίας σημειώθηκαν ορισμένες σαφείς παραλείψεις. Οι απόψεις των αθλητικών ενώσεων και των διοργανωτών των αθλητικών γεγονότων δεν έχουν ληφθεί, σχεδόν καθόλου, υπ'όψιν. Οι επιδράσεις από την εφαρμογή της οδηγίας αυτής επί των αθλητικών ενώσεων και των διοργανωτών γεγονότων δεν έχουν εκτιμηθεί επαρκώς. Η πώληση των τηλεοπτικών δικαιωμάτων αποτελεί σημαντική πηγή εσόδων για τις ενώσεις και τα σωματεία που διοργανώνουν αγώνες. Τα δικαιώματα του δημιουργού και η αρχή περί ελεύθερου ανταγωνισμού της ΕΕ πρέπει να λαμβάνονται υπόψη και στο θέμα της τηλεοπτικής κάλυψης των αθλητικών εκδηλώσεων. Ο περιορισμός της πώλησης των τηλεοπτικών δικαιωμάτων ενδέχεται να έχει σοβαρές επιπτώσεις σε ολόκληρο τον τομέα της αθλητικής δραστηριότητας. Η διοργάνωση μεγάλων αθλητικών γεγονότων, ιδίως στην Φινλανδία όπου η αθλητική δραστηριότητα βασίζεται στην ομαδική εργασία και στην εργασία σε εθελοντική βάση, αναμένεται να καταστεί δυσχερέστερη και ενδεχομένως, αργότερα, τελείως ασύμφορη από οικονομική άποψη. Με ποιούς τρόπους σκοπεύουμε να αποζημιώσουν τους διοργανωτές για τα απωλεσθέντα αυτά έσοδα; Κατά την διαδικασία συνδιαλλαγής αποφασίσθηκε να καταρτίσουν όλα τα κράτη μέλη κατάλογο στον οποίο θα αναφέρονται όλα τα αθλητικά γεγονότα τα οποία επιθυμεί το κάθε κράτος μέλος να καλύψει τηλεοπτικά για το ευρύ κοινό. Στην «μαύρη» αυτή λίστα μπορεί να συμπεριληφθούν και αθλητικά γεγονότα τα οποία λαμβάνουν χώρα σε άλλο κράτος. Κατά συνέπειαν, τα γεγονότα αυτά πρέπει να καλυφθούν τηλεοπτικά δωρεάν και στο κράτος αυτό. Η υποχρέωση, όμως, αυτή είναι αντίθετη με την αρχή της επικουρικότητας. Η κατάρτιση ενός καταλόγου με τα σημαντικότερα αθλητικά γεγονότα είναι ιδιαίτερα δυσχερής. Επιπλέον, η εκπλήρωση της υποχρέωσης αυτής έχει ως συνέπεια την άνιση μεταχείριση των διαφόρων αθλημάτων. Ποιά αθλήματα θα συμπεριληφθούν στον κατάλογο; Ποιά δεν θα συμπεριληφθούν; Ποιά θα καλύπτονται τηλεοπτικά; Ποιά δεν θα καλύπτονται; Έτσι όμως περιορίζουμε τον ανταγωνισμό στον τομέα του αθλητισμού. Πιστεύω ότι υπάρχουν αποτελεσματικότεροι και δικαιότεροι τρόποι τόσο για την διασφάλιση της τηλεοπτικής κάλυψης των αθλητικών γεγονότων όσο και για την ικανοποίηση των αναγκών των θεατών και των αθλητικών ενώσεων.

<SPEAKER ID=70 LANGUAGE="IT" NAME="Castellina">
Κυρία Πρόεδρε, η συζήτηση σχετικά με την εξεταζόμενη οδηγία, έντονη και χρονίζουσα πλέον, δεν είχε το επιθυμητό αποτέλεσμα: τις υποχρεωτικές ποσοστώσεις μετάδοσης ευρωπαϊκών προγραμμάτων σαν απαραίτητη προϋπόθεση για τη δημιουργία μιας πραγματικά ευρωπαϊκής τηλεοπτικής αγοράς, αποτέλεσμα που επιθυμούσαν η Επιτροπή, η συντριπτική πλειοψηφία της Επιτροπής Πολιτισμού κατά την πρώτη και δεύτερη ανάγνωση, μία ευρεία πλειοψηφία της ίδιας της Ολομέλειας, όχι η πλειοψηφία των ψηφιζόντων, που είναι όμως αναγκαία κατά τη δεύτερη ανάγνωση, ποσοστό στην πραγματικότητα αδύνατο να επιτευχθεί όταν πρόκειται για ένα θέμα που φέρνει σε αντίθεση τόσα πολλά και τόσο αντιφάσκοντα συμφέροντα. Ομόφωνα υποστήριξαν, εξάλλου, τη θέση της Επιτροπής Πολιτισμού οι ευρωπαίοι επαγγελματίες του ραδιοτηλεοπτικού τομέα, τους οποίους πολλές φορές άκουσε σε ακρόαση το Ευρωπαϊκό Κοινοβούλιο.
<P>
Δεν επρόκειτο εντούτοις για μία άχρηστη μάχη. Διότι: επετεύχθησαν ρυθμίσεις υπέρ της ευρωπαϊκής πολιτισμικής ταυτότητας. αν και δεν κατέστη υποχρεωτικη από νομικής πλευράς η τήρηση των ποσοστώσεων που όριζε η οδηγία, επετεύχθησαν δύο πράγματα: η θέσπιση της επιτροπής επαφής που θα επιβλέπει την τήρηση των ρυθμίσεων, η αλλαγή προσανατολισμού της κοινής γνώμης σε σχέση με το πρόβλημα. Σήμερα υπάρχει μεγαλύτερη επίγνωση της ανάγκης λήψης μέτρων κατάλληλων να παρεμποδίσουν την απάλειψη των πολιτισμικών διαφορών, που αντίθετα επιχειρείται από την παγκοσμιοποίηση των συναλλαγών. Χάρη σε όλα αυτά θα είναι τώρα πιο δύσκολο για τα δημόσια και τα ιδωτικά κανάλια να μην εφαρμόζουν τους κανόνες της οδηγίας.
<P>
Δεν πετύχαμε συνεπώς το αποτέλεσμα που θα θέλαμε αλλά μία βάση που θα μας επιτρέψει να προχωρήσουμε.

<SPEAKER ID=71 LANGUAGE="EN" NAME="Whitehead">
Κυρία Πρόεδρε, ο δρόμος υπήρξε μακρύς για όλους μας, όλοι μάθαμε κάτι παραπάνω και όλοι υποφέραμε λίγο. Ίσως ήταν απαραίτητος ο κόπος, ακόμα και για τους εισηγητές.
<P>
Κατά τη γνώμη μου, η άποψη του Κοινοβουλίου κατά την πρώτη ανάγνωση ήταν διατυπωμένη βάσει αρχών και διορατική. Τα πάντα ύστερα από αυτό ήταν μία διαδικασία περικοπής, όπου κερδίσαμε ορισμένα πράγματα και μπορέσαμε να διατηρήσουμε ορισμένα άλλα. Εάν είχαν σημειωθεί εκλογικές αλλαγές στη Γαλλία και τη Μεγάλη Βρετανία λίγους μήνες νωρίτερα, θα μπορούσαμε να διατηρήσουμε περισσότερα και να κερδίσουμε περισσότερα. Διεκδικήσαμε, όμως, τουλάχιστον ορισμένα βασικά πράγματα. Όπως ο Δούκας του Γουέλινγκτον δήλωσε κατά την εκστρατεία στην Ιβηρική χερσόνησο ότι μπορούσε πάντα να υποχωρεί πίσω από τις «γραμμές του Τόρες Βέντρας», έτσι και εμείς είχαμε τις δικές μας «Τόρες Βέντρας».
<P>
Επιτύχαμε μία αρχή και στη σημερινή συζήτηση μπορούμε να προβλέψουμε ότι η άποψή μας κατά την πρώτη ανάγνωση όσον αφορά τον ορισμό της τηλεοπτικής μετάδοσης και την ανάγκη να υπάρξουν γι'αυτήν κανονιστικές ρυθμίσεις θα γίνει τελικά αποδεκτή, ακόμα και από όσους μας περιφρόνησαν και μας κατέκριναν κατά τη διάρκεια της συζήτησης στο Κοινοβούλιο. Κι αυτό επειδή και εκείνοι θα δουν τελικά το προϊόν τους, τις ιδέες τους, να απειλούνται από τους πειρατές, από τους ανθρώπους που μελλοντικά θα αμφισβητούν και αυτούς και τον τρόπο που ενεργούν. Και αυτοί θα καταλήξουν να ευλογούν την εν λόγω οδηγία για τη βασική προστασία που παρέχει σε όλους όσους επιθυμούν να επωφεληθούν απ' αυτή.

<SPEAKER ID=72 NAME="Fischler">
Κύριε Πρόεδρε, κυρίες και κύριοι! Η Ευρωπαϊκή Επιτροπή χαίρεται για το κείμενο το οποίο ενέκρινε η επιτροπή συνδιαλλαγής και το οποίο βρίσκεται σήμερα ενώπιόν σας για ψηφοφορία. Η Επιτροπή σας συνιστά θερμά να το αποδεχτείτε. Το κείμενο είναι αφενός το αποτέλεσμα μιας ασυνήθιστης συνεργασίας μεταξύ των φορέων, αλλά κυρίως θεμελιώνει ένα νέο νομικό πλαίσιο για την τηλεόραση στην Ευρώπη, ένα πλαίσιο σύγχρονο, βελτιωμένο, πλήρες και ξεκάθαρο.
<P>
Στους συμμετέχοντες στον κλάδο παρέχει συνθήκες για τη νομική ασφάλεια που απαιτείται για την ανάπτυξη του κλάδου τους. Στους Ευρωπαίους πολίτες εξασφαλίζει ότι θα λαμβάνεται υπόψη το δημόσιο συμφέρον, που είναι τόσο σημαντικό στην καθημερινή τους ζωή. Η Επιτροπή θα επαγρυπνεί για την πλήρη εφαρμογή όλων των μερών του κειμένου, όπως η Συνθήκη αξιώνει από αυτήν. Θα θεσπίσει επίσης χωρίς χρονοτριβή τη λεγόμενη Επιτροπή Επαφής και θα δέχεται την υποστήριξη αυτής της επιτροπής κατά την εκτέλεση των καθηκόντων της.
<P>
Αυτή η επιτροπή θα αποτελείται από αντιπροσώπους των αρμοδίων υπηρεσιών των κρατών-μελών. Όπως έκανε και κατά τη διάρκεια των διαπραγματεύσεων της επιτροπής συνδιαλλαγής, η Επιτροπή δηλώνει άλλη μια φορά ότι είναι αποφασισμένη να ενημερώνει με δική της ευθύνη την αρμόδια επιτροπή του Ευρωπαϊκού Κοινοβουλίου για τα αποτελέσματα των συνεδριάσεων αυτής της επιτροπής. Η ενημέρωση θα πραγματοποιείται σε δεδομένο χρόνο και κατά το δέοντα τρόπο.
<P>
Τέλος θα ήθελα εξ ονόματος της Επιτροπής να εκφράσω τις ιδιαίτερες ευχαριστίες μου στην Επιτροπή Πολιτισμού, στους εισηγητές, στον κ. Galeote Quecedo και στον κ. Hoppenstedt, καθώς και στις διαδοχικές προεδρίες του Συμβουλίου για τη σπουδαία εργασία που πραγματοποίησαν, η οποία μας επέτρεψε να φτάσουμε σε αυτό το αποτέλεσμα.

<SPEAKER ID=73 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=6>
Παρακολούθηση της υγείας
<SPEAKER ID=74 NAME="Πρόεδρος">
Η ημερήσια διάταξη προβλέπει τη συζήτηση της έκθεσης του κ. Poggiolini εξ ονόματος της αντιπροσωπείας του Ευρωπαϊκού Κοινοβουλίου στην Επιτροπή Συνδιαλλαγής (Α4-0202/97), σχετικά με το κοινό σχέδιο απόφασης του Ευρωπαϊκού Κοινοβουλίου και του Συμβουλίου (C4-0204/97-95/0238(COD)), που εγκρίθηκε από την Επιτροπή Συνδιαλλαγής, με στόχο την έγκριση ενός κοινοτικού προγράμματος δράσης για την παρακολούθηση της υγείας στο πλαίσιο της δράσης στον τομέα της δημόσιας υγείας (1997-2001).

<SPEAKER ID=75 NAME="Poggiolini">
Κυρία Πρόεδρε, κύριοι συνάδελφοι, με την παρούσα τρίτη ανάγνωση καταλήγει το νομοθετικό iter του κοινοτικού προγράμματος δράσης για την παρακολούθηση της υγείας. Πρόκειται για το τέταρτο κοινοτικό πρόγραμμα δράσης στον τομέα της υγείας που υιοθετεί η Ευρωπαϊκή Ένωση, ένα πρόγραμμα με στόχο τη δημιουργία ενός συστήματος παρακολούθησης της υγείας που να επιτρέπει τη συγκέντρωση στοιχείων τα οποία θα μπορούν να χρησιμοποιούν τα κράτη μέλη για το σχεδιασμό και την αξιολόγηση των εθνικών και κοινοτικών πολιτικών. Έχουμε, συνεπώς, να κάνουμε με ένα σημαντικό όργανο σε αυτή κυρίως την ιδιαίτερα λεπτή ιστορική φάση όπου όλα τα κράτη μέλη, για να μπορέσουν να σεβασθούν τις παραμέτρους του Μάαστριχτ σχετικά με το ενιαίο νόμισμα αντιμετωπίζουν σοβαρότατα προβλήματα όσον αφορά τις υγειονομικές δαπάνες που έχουν καταστεί δυσβάστακτες. Η όσο το δυνατό καλύτερη λειτουργία ενός παρομοίου συστήματος παρακολούθησης του υγειονομικού τομέα θα συμβάλει στον προσδιορισμό των προτεραιοτήτων, στη βελτίωση της απόδοσης των υγειονομικών συστημάτων με την αποφυγή της σπατάλης και, συνεπώς, θα καταστήσει πιο αποτελεσματικές τις υγειονομικές πολιτικές.
<P>
Πιστεύω ότι το Ευρωπαϊκό Κοινοβούλιο μπορεί να εκφράσει την ικανοποίησή του, διότι οι τροπολογίες που έχει προτείνει και που τώρα αποτελούν αναπόσπαστο τμήμα του νομοθετικού κειμένου έχουν βελτιώσει σημαντικά την ποιότητα της αρχικής πρότασης που παρουσίασε η Επιτροπή, και έχουν διευρύνει την ακτίνα δράσης. Ειδικότερα, το Κοινοβούλιο πέτυχε, κατά τις δύο αναγνώσεις και την προκαταρκτική φάση λειτουργίας της επιτροπής συνδιαλλαγής, που συμπεριέλαβε δύο σημαντικούς όσο και καρποφόρους διαλόγους μεταξύ των τριών συνομιλητών, μία καλή συμβιβαστική συμφωνία με το Συμβούλιο για όλες σχεδόν τις τεχνικές τροπολογίες που αφορούν ειδικότερα τρία προβλήματα εναρμόνισης των δεδομένων και των δεικτών, τη δημιουργία ενός παρατηρητηρίου για την υγεία και τη διεύρυνση του πεδίου εφαρμογής του προγράμματος. Όσον αφορά την εναρμόνιση των δεδομένων και των δεικτών, όντως, βάσει μιας επίμονης περιοριστικής ερμηνείας του άρθρου 129 της Συνθήκης που, όπως είναι γνωστό, αποκλείει κάθε εναρμόνιση νομοθετικών και κανονιστικών διατάξεων, το Συμβούλιο ήταν αντίθετο ακόμη και στην εναρμόνιση της επιστημονικής γλώσσας. Εδέχθη, εντούτοις, στη θέση της λέξης «εναρμονισμένα» που αναφερόταν στα επιστημονικά δεδομένα, τον όρο «συγκρίσιμα» ο οποίος, πέρα από τις σοφιστείες νομικού τύπου, ήταν αυτό ακριβώς που θέλαμε να πετύχουμε.
<P>
Σχετικά με τη δημιουργία ενός ευρωπαϊκού παρατηρητηρίου για την υγεία, και σε αυτή την περίπτωση θεωρήθηκε ότι οι χρησιμοποιούμενοι όροι ήσαν πολύ δεσμευτικοί. Στη θέση του όρου «παρατηρητήριο», που όντως φέρνει στο νου πολυδάπανες νέες δομές, τις οποίες και το ίδιο το Κοινοβούλιο δεν επιθυμεί, πετύχαμε τη μελέτη της σκοπιμότητας μιας μόνιμης δομής παρακολούθησης, όπως ήταν και ο σκοπός μας.
<P>
Τέλος, πετύχαμε τη διεύρυνση του πεδίου εφαρμογής του προγράμματος, προβλέποντας τη δυνατότητα συνεργασίας με μη κυβερνητικές οργανώσεις, την προσφερόμενη στήριξη στα κράτη μέλη και την ακριβή ημερομηνία υποβολής των εκθέσεων επαλήθευσης του προγράμματος. Στο τέλος, όμως, το κύριο αντικείμενο σύγκρουσης στο τραπέζι της συνδιαλλαγής υπήρξε, όπως πάντοτε, το θέμα της προικοδότησης που θα έπρεπε να παρασχεθεί σε ένα τέτοιο πρόγραμμα: 20 εκατ. Ecu για το Κοινοβούλιο έναντι των 13 εκατ. Ecu που εγγράφονταν στην πρόταση απόφασης της Επιτροπής. Ωστόσο, το Συμβούλιο, για να επιβεβαιώσει την πολιτική της μεγάλης λιτότητας που εφαρμόζει, διέγραψε ακόμη και τις 800 000 Ecu, φθάνοντας να προτείνει μόνο 13 Mecu, ποσό που θεωρήσαμε τελείως ανεπαρκές. Η αντιπροσωπεία του Κοινοβουλίου αντιμετώπισε συνεπώς το ενδεχόμενο κάθε δυνατής λύσης, από τη μείωση της διάρκειας του προγράμματος έως την εισαγωγή, μέσω ενός άρθρου του προγράμματος, μιας εξωτερικής «χρηματοδότησης» την οποία θα μπορούσε να χρησιμοποιήσει η Eurostat για τη συλλογή στοιχείων. Τελικά στην αμετακίνητη στάση του Συμβουλίου προσετέθη και η ρητή δήλωση του επιτρόπου Flynn, που διαβεβαίωνε ότι δεν χρειαζόταν η συμπληρωματική χρηματοδότηση για την οποία αγωνιζόταν το Κοινοβούλιο.
<P>
Στο τέλος, καταλήξαμε σε μία συμφωνία που επικυρώνει τα 13, 8 εκατ. Ecu για πέντε έτη, αλλά προβλέπει δύο κοινές δηλώσεις που θα δημοσιευθούν στην Επίσημη Εφημερίδα: μία δήλωση της Επιτροπής που επαναλαμβάνει τη δέσμευση να εισαγάγει στο νέο στατιστικό της πρόγραμμα 1998-2000 ορισμένες δράσεις για τον τομέα της υγείας προκειμένου να ενισχυθεί το παρόν πρόγραμμα. από την άλλη πλευρά, το Κοινοβούλιο δεσμεύεταινα υποστηρίξει τις εν λόγω δράσεις κατά την ετήσια διαδικασία ψήφισης του προϋπολογισμού. Εξακολουθούν να υφίστανται ωστόσο ορισμένες αμφιβολίες σχετικά με την επιτευχθείσα συμφωνία προικοδότησης, που ενδεχομένως να είναι ανεπαρκής όσον αφορά το ελάιχτο όριο αποτελεσματικότητας που εμείς θεωρούμε αναγκαίο. Η Επιτροπή δεν έχει αυτές τις αμφιβολίες και υπόσχεται, εάν χρειασθεί, να χρησιμοποιήσει και το στατιστικό πρόγραμμα 1998-2002. Δεν έχουμε παρά να περιμένουμε και να επαγρυπνούμε.
<P>
Η αντιπροσωπεία του Ευρωπαϊκού Κοινοβουλίου που διαπραγματεύθηκε τη συνδιαλλαγή σημειώνει και αξιολογεί θετικά την κατάσταση και τα επιτευχθέντα αποτελέσματα. Προτείνει συνεπώς στην Ολομέλεια να εγκρίνει το κοινό σχέδιο, έχοντας επίγνωση της μεγάλης σημασίας του εν λόγω προγράμματος που είναι σημαντικότατο για την ίδια την επιτυχία όλων των σημερινών και μελλοντικών προγραμμάτων στον τομέα της δημόσιας υγείας.

<SPEAKER ID=76 LANGUAGE="ES" NAME="Aparicio Sαnchez">
Κυρία Πρόεδρε, ο κ. Poggiolini πραγματοποίησε μια εξαιρετική σύνοψη της δομής της έκθεσής του, των αρχικών μας επιδιώξεων, των απογοητεύσεών μας, και, εν κατακλείδι, των λύσεων που εξευρέθησαν ώστε να μπορούμε να καταλήξουμε σε μια σημαντική έγκριση και η Ομάδα μου να τοποθετηθεί υπέρ της σύστασης του κ. Poggiolini, συμφωνώντας με αυτήν υπό την έννοια ότι αυτό το Σώμα οφείλει να υπερψηφίσει ένα ψήφισμα που είναι θετικό, και μάλιστα θα έλεγα ιστορικό.
<P>
Είναι η πρώτη φορά που, σε θέματα υγείας, πρόκειται να υλοποιηθεί ένα πρόγραμμα που συνίσταται στη συνεργασία μεταξύ των Κρατών μελών, δεν αποτελεί δηλαδή την άθροιση των προσπαθειών των 15 Κρατών μελών, αλλά θα πραγματοποιηθεί μια παρακολούθηση σε κοινοτικό επίπεδο, και σε κοινοτικό επίπεδο θα έρθει σε πέρας ένας έλεγχος -δεν φοβάμαι τις λέξεις- όλων των υγειονομικών παραμέτρων και όλων των δεικτών υγείας των Κρατών μελών. Αυτό θα συνεπιφέρει μια σύγκριση μεταξύ των μεν και των δε, μια κριτική και κάποιες διαδικασίες για τη βελτίωση της υγείας των πολιτών, το οποίο είναι εν κατακλείδι και αυτό που μας ενδιαφέρει.
<P>
Πιστεύω ότι το πρόγραμμα είναι σημαντικό και ότι το αποτέλεσμα είναι καλό, χάρη στην ηρεμία και την καλή εργασία του εισηγητή, κ. Poggiolini, καθώς και χάρη στα ανθρώπινα χαρίσματα της κ. Fontaine, η οποία πρήδρευσε με τρόπο σταθερό, ευγενή και εξαίρετο της αντιπροσωπείας του Κοινοβουλίου στην Επιτροπή Συνδιαλλαγής.
<P>
Η ελεύθερη κυκλοφορία των προσώπων, η υλική εξαφάνιση των συνόρων, η ελεύθερη κυκλοφορία των υπηρεσιών, κάνουν την κοινή λογική να λέει ότι η υγεία οφείλει να αποτελεί κοινοτικό πεδίο, και ότι, κατ' αυτήν την έννοια, πολλοί λυπούμεθα που η Συνθήκη για την Ευρωπαϊκή Ένωση δεν μεταρρυθμίζεται καθιστώντας περισσότερο σαφές η υγεία να αποτελεί κοινοτική αρμοδιότητα.
<P>
Ώσπου να έρθει εκείνη η στιγμή, πιστεύω πως υπάρχουν χώρες για τις οποίες οι όροι της Συνθήκης αποτελούν χαράκωμα το οποίο υπερασπίζονται προκειμένου να μην υπάρξει εναρμόνιση. Τι νόημα έχει να αποκαλείται, για παράδειγμα, »μετεγχειρητική περίοδος» σε άλλες χώρες οι τρεις ώρες αμέσως μετά την εγχείρηση, σε άλλες η πρώτη ημέρα, σε άλλες οι πέντε ώρες, ή «περίοδος αναγέννησης», κλπ., κλπ.! Τουλάχιστον θα ενοποιήσουμε τα κριτήρια -αυτό είναι που φιλοδοξούσαμε- βασιζόμενοι σε ορισμένους στοιχειώδεις επιστημονικούς κανόνες.
<P>
Πιστεύω ότι η κοινή λογική είναι με το μέρος μας. Το γεγονός είναι ότι κάποιοι αρνήθηκαν την ονομασία «παρατηρητήριο της υγείας» λόγω του χαρακτήρα επιτροπείας που θα μπορούσε να έχει αυτός ο όρος. Δεν έχει σημασία, πρόκειται να είναι μια μόνιμη δομή στην οποία θα ενσωματώνονται οι στατιστικές και οι μελέτες όλων των χωρών μελών, και αυτό το υποδεχόμαστε με μέγιστη ικανοποίηση. Επομένως, συγχαρητήρια σε όλους, και ας διατυπώσουμε την πρότασή μας και στο Σώμα προκειμένου να υπερψηφίσει αυτήν την έκθεση.

<SPEAKER ID=77 NAME="Τρακατέλλης">
Κύριε Πρόεδρε, είναι φανερό ότι απαραίτητη προϋπόθεση για να προαχθεί και υλοποιηθεί η αρμοδιότητα της Κοινότητας στον τομέα της υγείας, όπως διατυπώνεται στο άρθρο 129 των Συνθηκών της Ευρωπαϊκής 'Ενωσης, είναι η συλλογή και ανάλυση όλων των στοιχείων του τομέα αυτού, ώστε η εκπόνηση των αντιστοίχων κοινοτικών προγραμμάτων και δράσεων να μπορεί να γίνει κατά τον καλύτερο δυνατό τρόπο. Είναι επίσης δεδομένη και διακηρυγμένη η θέση του Ευρωπαϊκού Κοινοβουλίου ότι η προστασία της υγείας του ευρωπαίου πολίτη πρέπει να αποτελέσει βασικό στοιχείο της πολιτικής στην Ευρωπαϊκή 'Ενωση. Επομένως, για την Ευρωπαϊκή Κοινότητα πρέπει να αποτελεί πλέον προτεραιότητα η παρακολούθηση της υγείας και των δεικτών της στους πληθυσμούς των κρατών μελών και θα είναι σκόπιμο να ιδρυθεί ένα μόνιμο σύστημα για την παρακολούθηση, αξιολόγηση και εξέλιξη των δεικτών αυτών στην Ευρωπαϊκή 'Ενωση.
<P>
Είναι προφανές ακόμη ότι η ακριβής γνώση της εξέλιξης των δεικτών υγείας στην Ευρωπαϊκή Κοινότητα, οδηγεί στο να καθορίζονται οι προτεραιότητες, οι στόχοι και τα προγράμματα στον τομέα της δημόσιας υγείας. Οι δράσεις αυτές έπρεπε να είχαν αναληφθεί αμέσως με τη θέσπιση του άρθρου 129. Θέλω ακόμη να υπενθυμίσω ότι τα συμπεράσματα της έκθεσης της επιτροπής του Ευρωπαϊκού Κοινοβουλίου για τη σπογγώδη εγκεφαλοπάθεια των βοοειδών, τα οποία αποκάλυψαν την κραυγαλέα έλλειψη ουσιαστικής παρακολούθησης της εξέλιξης σοβαροτάτων προβλημάτων στην δημόσια υγεία, όταν αυτά τα προβλήματα δημιουργούνται, και φυσικά την έλλειψη της ανάλογης ευεργετικής δράσης. Επομένως, έστω και αργά, είναι απαραίτητη η οργάνωση ενός συστήματος με το οποίο θα συντονιστούν οι διάφορες ενέργειες για την προστασία της υγείας του ευρωπαίου πολίτη. Είναι βέβαια περίεργο ότι γι'αυτό το σημαντικό πρόγραμμα διατίθενται τόσο μικρά ποσά. Πρέπει να μην ξεχνούμε ότι τα συντασσόμενα προγράμματα, όσο σημαντικά και λεπτομερή και αν είναι, τελικά παραμένουν στις ένδεκα κοινοτικές γλώσσες μόνο ως κείμενα και όχι ως ουσιαστική συνεισφορά στην προστασία της δημόσιας υγείας των ευρωπαίων πολιτών. Είναι φανερό ότι, για να οικοδομηθεί η «Ευρώπη των Πολιτών», απαιτείται ιδιαίτερη προσοχή στα θέματα της υγείας, της παιδείας, του πολιτισμού και του περιβάλλοντος και, κυρίως, πέραν του φραστικού και γραπτού ενδιαφέροντος, απαιτείται η πολιτική βούληση που εκφράζεται με δράσεις και γενναίες χρηματοδοτήσεις οι οποίες θα αλλάξουν ουσιαστικά την ποιότητα ζωής των ευρωπαίων πολιτών.
<P>
Θα ήθελα να ευχαριστήσω τον κ. Poggiolini, ο οποίος έκανε μια εξαιρετική εργασία, και θέλω να πιστεύω ότι η έκθεση αυτή, παρά τις επιφυλάξεις μας ως προς τη χρηματοδότηση, θα υπερψηφισθεί από τους συναδέλφους του Ευρωπαϊκού Κοινοβουλίου.

<SPEAKER ID=78 LANGUAGE="FR" NAME="d' Aboville">
Κύριε Πρόεδρε, ο συνάδελφός μου, ο καθηγητής Cabrol, ο οποίος παρακολούθησε τη συνδιαλλαγή σχετικά με το ενδεικτικό πρόγραμμα της υγείας είναι δυστυχώς απών και μου ζήτησε να παρέμβω εξ ονόματός του.
<P>
Ο φάκελος της εποπτείας της υγείας περιλαμβάνει δυο σημεία, τα οποία θεωρούμε ουσιαστικά, αφενός την εναρμόνηση των δεδομένων και των ορισμών που αφορούν στην υγεία και, αφετέρου, την ίδρυση ενός κέντρου ή ενός ευρωπαϊκού γραφείου υγείας υπεύθυνου για τη συλλογή και τη συγκέντρωση των δεδομένων αυτών. Πράγματι, ο κύριος στόχος του ενδεικτικού προγράμματος είναι να αξιολογεί την κατάσταση της υγείας και τις πολιτικές τάσεις απέναντι σ' αυτήν, στο σύνολο της Κοινότητας, και να παρέχει στα κράτη μέλη κατάλληλες υγειονομικές πληροφορίες, οι οποίες θα τους επιτρέψουν να κάνουν συγκρίσεις και να στηρίξουν εθνικές πολιτικές στον τομέα της υγείας. Εντούτοις, για να είναι εύχρηστα, τα δεδομένα πρέπει να είναι εναρμονισμένα. Το Συμβούλιο δέχτηκε την ιδέα συγκριτικών δεδομένων. Ελπίζουμε ότι αυτό αρκεί για μια ομοιογενή πολιτική πρόνοιας στον τομέα της υγείας.
<P>
Η δημιουργία ενός παρατηρητηρίου ή ενός ευρωπαϊκού γραφείου, υπεύθυνου για τη συλλογή και τη συγκέντρωση των δεδομένων και για την παρακολούθηση της εξέλιξης των ασθενειών, διεκδικήθηκε πολλές φορές από το Σώμα και από τον καθηγητή Cabrol. Αυτό το γραφείο, ή μόνιμος φορέας, όπως τον ονομάζει το Συμβούλιο, ο οποίος οφείλει να συμπεριλαμβάνει τα διάφορα ευρωπαϊκά προγράμματα υγείας, πρέπει να δίνει την ευκαιρία στους συμπολίτες μας να αισθάνονται μεγαλύτερη ασφάλεια, και να μην επαναλαμβάνουν τα σοβαρά λάθη τα οποία ζήσαμε πρόσφατα. Και όμως, το Συμβούλιο εξακολουθεί να δυσανασχετεί, αφού δέχτηκε να προβλέψει, στο κείμενο του πορίσματος, τη δημιουργία ενός μόνιμου φορέα. Δεν είναι παρά ένα πολύ μικρό βηματάκι, τίποτα περισσότερο, και έτσι ο οργανισμός αυτός δεν αναμένεται να δει σύντομα το φως της ημέρας.
<P>
Ψηφίζουμε υπέρ του κοινού σχεδίου, διότι το προτεινόμενο πρόγραμμα αντιπροσωπεύει μια πρόοδο για την υγεία των συμπατριωτών μας, παρότι αυτή η πρόοδος είναι ακόμα πολύ μικρή, αφού ξεκινά από το μηδέν. Παρ' όλ' αυτά, Κύριε Πρόεδρε, αγαπητοί μου συνάδελφοι, θα συνεχίσουμε να διεκδικούμε την ίδρυση αυτού του μόνιμου φορέα, είτε ονομαστεί παρατηρητήριο είτε ευρωπαϊκό κέντρο, διότι η Ευρώπη πρέπει να διαθέτει οπωσδήποτε ένα όργανο που να είναι αποτελεσματικό τόσο στο επίπεδο της ενημέρωσης, όσο και της ετοιμότητας και της πρόνοιας.

<SPEAKER ID=79 LANGUAGE="NL" NAME="Kestelijn-Sierens">
Κύριε Πρόεδρε, συνάδελφοι, Επίτροπε, η ομάδα των φιλελευθέρων αισθάνεται ικανοποιημένη με το αποτέλεσμα της διαμεσολάβησης, με εξαίρεση ένα σημείο με το οποίο δεν συμφώνησε κανένα μέλος της αντιπροσωπείας του Ευρωπαϊκού Κοινοβουλίου και που είναι συγκεκριμένα ο πενιχρός προϋπολογισμός. Ευτυχώς που υπάρχει η έγγραφη δέσμευση του Επίτροπου Flynn ότι στα πλαίσια του προσεχούς κοινοτικού στατιστικού προγράμματος, θα δοθεί επαρκής προσοχή στην κατάρτιση στατιστικών στον τομέα της παρακολούθησης της υγείας. Το Κοινοβούλιο θα φροντίσει ώστε η Επιτροπή να εκπληρώσει τη δέσμευση που έχει αναλάβει.
<P>
Βραχυπρόθεσμα, η συγκέντρωση στατιστικών δεδομένων ενδέχεται να εμφανίζεται ως μία δύσκολη και κυρίως δαπανηρή υπόθεση. Μακροπρόθεσμα όμως τα κατάλληλα στατιστικά δεδομένα μπορούν να οδηγήσουν σε εξοικονόμηση πόρων. Με βάση τα στοιχεία που θα έχουμε στη διάθεσή μας θα είμαστε σε θέση να λαμβάνουμε τις κατάλληλες αποφάσεις για την άσκηση μιας αποτελεσματικής και προληπτικής πολιτικής στον τομέα της υγείας.
<P>
Τέλος, συνάδελφοι, θα ήθελα να προτείνω να γίνεται στο εξής ένας προσεκτικότερος διαχωρισμός των δεδομένων ανά φύλο, προκειμένου να επιτραπεί η χάραξη μιας περισσότερο εξειδικευμένης πολιτικής.

<SPEAKER ID=80 LANGUAGE="EN" NAME="Νeedle">
Κύριε Πρόεδρε, χαιρετίζω κι εγώ τη συμβιβαστική αυτή λύση που προτείνει απόψε ο εισηγητής μας, και απλά θα ήθελα να προβώ σε τρεις σύντομες επισημάνσεις.
<P>
Πρώτον, όσον αφορά το αποτέλεσμα αυτής καθαυτής της διαδικασίας συνεννοήσεως, η συμφωνία που επετεύχθη είναι κατά πάσα πιθανότητα η καλύτερη που θα μπορούσε να αναμένει ρεαλιστικά το Κοινοβούλιο. Σχετικά με τα πλέον διαφιλονικούμενα σημεία, και συγκεκριμένα το ζήτημα της αποτελεσματικής εναρμόνισης στοιχείων, την ιδέα ενός παρατηρητηρίου και, περισσότερο, τις δημοσιονομικές επιπτώσεις, η λεπτομερής εργασία του εισηγητή και οι διαπραγματεύσεις που διενεργήθηκαν από τον κ. Collins, υπό την ιδιότητά του ως προέδρου της σχετικής επιτροπής, και από άλλους έφεραν αποτέλεσμα. Ίσως η πρόοδος να μην υπήρξε τόσο σημαντική όσο θα επιθυμούσαν ορισμένοι. σημειώθηκαν, ωστόσο, βελτιώσεις άξιες εορτασμού.
<P>
Η δεύτερή μου παρατήρηση είναι μάλλον περισσότερο απορία που απευθύνεται στην Επιτροπή και αφορά το βαθμό στον οποίο μπορούμε εύλογα να θεωρούμε το εν λόγω γεγονός προηγούμενο ως προς τη συνεργασία στον τομέα της δημόσιας υγείας. Έχοντας διενεργήσει τις διαπραγματεύσεις αυτές σχετικά με ορισμένες γενικές αρχές ορολογίας και συμμετοχής, είναι λογικό να αναμένουμε τώρα καθ'οδόν μία συνεπή προσέγγιση σε όλες τις πτυχές της πολιτικής για την υγεία και αναζητούμε αποτελεσματική προσέγγιση διαμέσου των διευθύνσεων και των χαρτοφυλακίων της Επιτροπής όταν πρόκειται για συνεργασία στον τομέα της έρευνας ή των οικονομικών, κοινωνικών και περιβαλλοντικών πολιτικών. Τούτο δεν ισχύει, φυσικά, για τη ΣΕΒ ή εσωτερικά. Όλοι εδώ γνωρίζουμε τη σημασία της συνεργασίας σε ευρύτερο παγκόσμιο επίπεδο, συνεργασία είτε με την Παγκόσμια Οργάνωση Υγείας, είτε με φορείς των Ηνωμένων Εθνών ή κυβερνήσεις τρίτων χωρών, κυρίως των Ηνωμένων Πολιτειών.
<P>
Κατ'αυτόν τον τρόπο οδηγούμαι στην τελική επισήμανσή μου, η οποία συνίσταται στο να παρακινήσω όλα τα θεσμικά όργανα να διδαχθούν από αυτές τις προσεκτικά διαπραγματευθείσες προτάσεις κατά τις συζητήσεις της επόμενης εβδομάδας στο Αμστερνταμ. Το Συμβούλιο φαίνεται έτοιμο να καταπνίξει το ευρύ πεδίο δράσης που αναζητά η Επιτροπή στον τομέα της δημόσιας υγείας, και θα ακολουθήσει αναμφίβολα παγίδα δημοσιονομικών περιορισμών. Ωστόσο, υπάρχουν έντονα αιτήματα από το κοινό για δράση και διεθνή συνεργασία όσον αφορά τις προτεραιότητες στον τομέα της υγείας, όπως απέδειξε το φιάσκο της ΣΕΒ, και η διαδικασία αυτή έδειξε ότι, εάν υπάρχει η πολιτική βούληση, είναι διαθέσιμες δημιουργικές προτάσεις και πολιτικές.
<P>
Για τον εν λόγω τομέα τα πορίσματα αυτά θα πρέπει να θεωρηθούν μόνο μία αρχή. Το Κοινοβούλιο θα αναμένει εναγωνίως τις συμπεφωνημένες μελέτες και επιθυμεί εξίσου εναγωνίως μία θετική προσέγγιση από το Συμβούλιο και την Επιτροπή όσον αφορά τις μεταρρυθμίσεις της Συνθήκης για την Ευρωπαϊκή Ένωση, κυρίως δε του Αρθρου 129, προκειμένου να συνεχισθεί η πρόοδος που αντιπροσωπεύει.

<SPEAKER ID=81 LANGUAGE="IT" NAME="Ghilardotti">
Κύριε Πρόεδρε, θεωρώ και εγώ θετικό το γεγονός ότι καταλήξαμε σε μία κοινή θέση σχετικά με ένα τόσο σημαντικό θέμα, που συμπληρώνει το σύνολο των υγειονομικών προγραμμάτων. Όντως, η παρακολούθηση αποτελεί ένα βασικό εργαλείο για να απαληθεύεται η αποτελεσματικότητα των προγραμάτων της Κοινότητας με στόχο την προστασία της ανθρώπινης υγείας σε υψηλό επίπεδο, διότι προσανατολίζει τις προσπάθειες στην πρόληψη των ασθενειών, ενθαρρύνει τη συνεργασία μεταξύ των κρατών, υποστηρίζει τις δράσεις σε αυτό το πλαίσιο και προωθεί το συντονισμό των πολιτικών.
<P>
Θα ήθελα να σταθώ και εγώ στο θέμα της οικονομικής προικοδότησης. Ο εισηγητής, κ. Poggiolini, έχει ήδη υπενθυμίσει ότι το Κοινοβούλιο θεωρεί ανεπαρκή την επιχορήγηση των 13, 8 εκατ. Ecu διότι είναι κατώτερη από τα 5 ετήσια Mecu. Πιστεύουμε ότι στο θέμα αυτό είναι κάπως ασυνεπής η σχετική πρόταση της Επιτροπής με την ίδια τη θέση που έχει διατυπώσει η Επιτροπή στην ανακοίνωσή της για τις νομικές βάσεις και τα ανώτατα επιχορηγούμενα ποσά, στην οποία πρότεινε να μην δίδονται νομικές βάσεις στις δράσεις που η προικοδότησή τους είναι κατώτερη των 5 Mecu.
<P>
Μετά από αυτή την παρατήρηση, ωστόσο, θεωρώ και εγώ την κοινή θέση σαν ένα σημαντικό βήμα στην κατεύθυνση της βελτίωσης και του ελέγχου της υγείας των ευρωπαίων πολιτών και νομίζω ότι μπορούμε να την υπερψηφίσουμε.

<SPEAKER ID=82 NAME="Fischler">
Κύριε Πρόεδρε, η παρακολούθηση της υγείας είναι πράγματι ένα σημαντικό πεδίο δραστηριότητας στο πλαίσιο του στόχου της Κοινότητας να φτάσει σε υψηλό επίπεδο υγείας, όπως προβλέπουν το άρθρο 3 και το άρθρο 129.
<P>
Η ανταλλαγή απόψεων, οι συλλογισμοί και οι συζητήσεις που συνόδεψαν τη μακρά διαδικασία έως την αποδοχή αυτού του προγράμματος ήταν εξαιρετικά γόνιμοι και οδήγησαν σε απτές βελτιώσεις του μηχανισμού παρακολούθησης της υγείας στην Κοινότητα. Η Επιτροπή είναι της γνώμης ότι από αυτά τα προγράμματα είναι δυνατό να προκύψει για την Κοινότητα ένα σημαντικότατο σύστημα πληροφοριών γύρω από την υγεία, ένα σύστημα που θα είναι πολύ χρήσιμο για την παρακολούθηση του επιπέδου της υγείας και των μεταβολών του από τα κράτη-μέλη και τους διεθνείς οργανισμούς.
<P>
Εξ ονόματος της Επιτροπής θα ήθελα να ευχαριστήσω το Ευρωπαϊκό Κοινοβούλιο για την υποστήριξη που παρείχε στο πρόγραμμα και ιδιαίτερα τον εισηγητή, τον κ. Poggiolini, για το έργο του και την προσπάθεια που κατέβαλε.
<P>
Θα ήθελα να προσθέσω λίγα λόγια για τη διαδικασία της συνδιαλλαγής. Για άλλη μια φορά ο κάθε φορέας εξάντλησε πλήρως τις δυνατότητές του για να πετύχει να ληφθούν υπόψη στο πρόγραμμα οι θέσεις του. Μέσα σε αυτό το πλαίσιο, η Επιτροπή θα ήθελε ιδιαίτερα να διαγραφούν δύο σημεία.
<P>
Πρώτον τα κονδύλια που προτάθηκαν για το σκοπό αυτό. Ξέρω ότι το Κοινοβούλιο υιοθέτησε αρχικά την άποψη πως δεν επαρκούσαν 13, 8 εκατ. ECU για ένα τόσο σημαντικό πρόγραμμα. Θεωρώντας το σημαντικό έργο που συμπεριλαμβάνεται στο πρόγραμμα υπάρχουν στοιχεία που συνηγορούν υπέρ αυτής της άποψης. Είμαι όμως πεπεισμένος πως θα καταστεί επίσης δυνατό να επιτευχθούν οι στόχοι του προγράμματος με τα κονδύλια που προτάθηκαν. Για να υπογραμμίσω αυτό το γεγονός σπεύδω να προσθέσω ότι η Επιτροπή θα εξασφαλίσει, εφόσον μπορεί να υπολογίζει στην αμέριστη υποστήριξη του Συμβουλίου, ότι κατά την υλοποίηση του επόμενου στατιστικού προγράμματος θα ληφθεί ιδιαίτερα υπόψη η ανάπτυξη των στατιστικών μελετών στο χώρο της παρακολούθησης της υγείας.
<P>
Δεύτερον θα ήθελα να υπεισέλθω στο θέμα της ενημέρωσης του Ευρωπαϊκού Κοινοβουλίου σχετικά με τη διεξαγωγή του προγράμματος. Θα ήθελα να τονίσω ότι το modus vivendi των δύο οργάνων κατά την υλοποίηση νομικών πράξεων που γίνονται αποδεκτές σύμφωνα με τη διαδικασία του άρθρου 189 β της Συνθήκης, όπως συμβαίνει σε αυτήν την περίπτωση, παρέχει τις προϋποθέσεις ώστε να λάβει το Κοινοβούλιο τις πληροφορίες που επιθυμεί. Όσον αφορά επιπροσθέτως το άρθρο 5 παράγραφος 4 της απόφασης, το οποίο ορίζει ότι η Επιτροπή ενημερώνει τακτικά την επιτροπή που συγκροτείται βάσει αυτού του άρθρου για αποφάσεις σχετικές με μεμονωμένα προγράμματα, η Επιτροπή αναλαμβάνει την υποχρέωση να παρέχει στο Ευρωπαϊκό Κοινοβούλιο τις ίδιες πληροφορίες σε ετήσια βάση.
<P>
Ελπίζω ότι θα θεωρήσετε αποδεκτά τα αποτελέσματα της διαδικασίας συνδιαλλαγής και ότι η εργασία που έγινε εδώ και σε άλλους φορείς θα οδηγήσει στην έναρξη ενός προγράμματος το οποίο θα είναι πολύ χρήσιμο για το σύστημα υγείας και γενικότερα για τους πολίτες της Κοινότητας.

<SPEAKER ID=83 NAME="Πρόεδρος">
Ευχαριστώ πολύ, Επίτροπε κύριε Fischler.
<P>
Η συζήτηση έληξε.
<P>
Η ψηφοφορία θα δεξαχθεί αύριο, στις 12.00.

<CHAPTER ID=7>
Καταπολέμηση του θορύβου
<SPEAKER ID=84 NAME="Πρόεδρος">
Η ημερησια διάταξη προβλέπει τη συζήτηση της έκθεσης (Α4-0183/97) της κ. Dνez de Rivera Icaza, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την Πράσινη Βίβλο της Επιτροπής: »Μελλοντική Πολιτική για το θόρυβο».

<SPEAKER ID=85 NAME="Dνez de Rivera Icaza">
Κύριε Πρόεδρε, αγαπητοί συνάδελφοι, θα πρέπει να δηλώσω, και το πράττω αμέσως, ότι η αστική κουλτούρα του αιώνα μας μπορεί να εννοηθεί, εν μέρει, ως η κουλτούρα του θορύβου. Οι μέρες και οι νύχτες των συμπολιτών και συμπολιτισσών μας είναι ολοένα και πιο θορυβώδεις.
<P>
Η ανησυχία των πολιτών σχετικά με την ηχορύπανση, στο κατώφλι της τρίτης χιλιετίας, όπως μας δείχνουν οι δημοσκοπήσεις που δημοσιεύτηκαν στο τελευταίο Ευρωβαρόμετρο, αυξάνεται.
<P>
Ο θόρυβος δεν αποτελεί μόνο την πέμπτη ανησυχία των πολιτών, αλλά τα παράπονα σε αυτό το περιβαλλοντικό πεδίο είναι τα μόνα που αυξάνονται από το 1992. Και η αλήθεια, κύριε Επίτροπε, είναι ότι την Επιτροπή Περιβάλλοντος, Δημόσιας Υγείας και Προστασίας των Καταναλωτών, της οποίας έχω την τιμή να είμαι εισηγήτρια, δεν την εκπλήσσει διόλου αυτή η ανησυχία.
<P>
Διότι όταν το 70 % του ευρωπαϊκού πληθυσμού ζει υποβαλλόμενο σε ηχητικά επίπεδα που προέρχοναι από μία μόνο πηγή, την κυκλοφορία των τροχοφόρων, πολύ ανώτερα από εκείνα που συνιστά ο Παγκόσμιος Οργανισμός Υγείας, θα σκεφτόταν κανείς πως η φωνή των πολιτών θα εισακουόταν με μεγαλύτερη προσοχή. Πόσο μάλλον όταν τόσο το 5ο Πρόγραμμα Δράσης, ήδη το 1992, στον δωδέκατο πίνακά του δήλωνε: »Κανείς δεν θα πρέπει να εκτίθεται σε επίπεδα θορύβου τέτοια που να θέτουν σε κίνδυνο την υγεία και την ποιότητα ζωής του» και όριζε μια σειρά ημερομηνίες και δράσεις για των οποίων την εκπλήρωση μάθαμε πολύ λίγα έως τίποτε τη στιγμή της αναθεώρησής του.
<P>
Κύριε Πρόεδρε, αν είναι αλήθεια, και είναι κατά την άποψη της επιτροπής μας, ότι πρέπει να προσεγγίσουμε την Ένωση στον πολίτη, πώς εξηγείται ότι η Επιτροπή αγνόησε ότι στο πρόγραμμα εργασιών της για το 1996 δεσμευόταν να παρουσιάσει, για τον Ιούλιο του ίδιου έτους, ένα ολόκληρο νομοθετικό πακέτο ή δέσμη σχετικά με το θόρυβο; Δηλαδή: δύο οδηγίες πλαίσιο και μια ανακοίνωση. Και το αποτέλεσμα είναι ότι αυτό που συζητάμε σήμερα εδώ να είναι μια ισχνή Πράσινη Βίβλος που υποκαθιστά, και με ενδιαφέρει να το υπογραμμίσω, την προηγούμενη κανονιστική δέσμευση της Επιτροπής με ένα πρόγραμμα προφανέστατα ανεπαρκές το οποίο, όπως όλοι γνωρίζουμε, δεν είναι δεσμευτικό σε κανένα από τα στάδιά του.
<P>
Όπως είναι προφανές, κύριε Πρόεδρε, δεν έχω τίποτε εναντίον του να ανοίξει σε ολόκληρη την Ένωση ένας διάλογος σχετικά με την ηχορύπανση, μεταξύ της Επιτροπής, των εθνικών, τοπικών και περιφερειακών αρχών, των εμπειρογνωμόνων του τομέα, συμπεριλαμβανομένων των νομικών και των κινημάτων πολιτών. Αυτό θα αποδειχθεί αναμφισβήτητα εξαιρετικά ενδιαφέρον και πολύ θετικό· όταν όμως επτά στους δέκα πολίτες βρίσκονται εκτεθειμένοι, όσον αφορά την υγεία και την ποιότητα ζωής τους, σε ηχητικά επίπεδα πολύ ανώτερα από τα επιτρεπόμενα από τον Παγκόσμιο Οργανισμό Υγείας, αυτό το Κοινοβούλιο, η Επιτροπή και το Συμβούλιο θα έπρεπε να έχουν ως πρώτη υποχρέωση να δράσουν επειγόντως ώστε να βρουν και να υλοποιήσουν, με δεσμεύσεις και συγκεκριμένα μέτρα, την κατάλληλη νομική απάντηση.
<P>
Συνεπώς, καλωσορίζουμε τη συζήτηση και το πρόγραμμα. Εντούτοις όμως, αυτό που ζητά κατά προτεραιότητα το ψήφισμα του Κοινοβουλίου, και δεν θα κουραστώ να το επαναλαμβάνω, είναι η Επιτροπή να παρουσιάσει, συγχρόνως, μέσα σε αυτό το έτος, την προαναγγελθείσα νομοθεσία σχετικά με τη μείωση του θορύβου στο περιβάλλον. Αυτό είναι που ζητάμε. Και σας παρακαλώ να το μεταφέρετε στη συνάδελφό σας, κ. Bjerregaard, διακριτικώς απούσα απόψε.
<P>
Ολοκληρώνω, κύριε Πρόεδρε, δηλώνοντας ότι το μόνο που ζητάμε από την Επιτροπή είναι κάτι τόσο στοιχειώδες, όσο το να κρατήσει το λόγο της, και από το Συμβούλιο να ακούσει -ποτέ η έκφραση δεν ήταν πιο εύστοχη- τη λαϊκή κατακραυγή ενάντια στο θόρυβο.
<P>
Και αν μου επιτρέπετε, -αν και προηγουμένως θα ήθελα να ευχαριστήσω την κ. Graenitz για την ανεκτίμητη βοήθειά της- θα ήθελα να υποστηρίξω τα όσα είπα ως τώρα με μια προσωπική εμπειρία. Πριν δύο μήνες χρειάστηκε να χειρουργηθώ λόγω σοβαρής ασθένειας. Και το χειρότερο, κύριοι βουλευτές, αυτό που δεν μπορούσα να αντέξω δεν ήταν ο πόνος, αλλά ο ανυπόφορος νυχτερινός θόρυβος της κυκλοφορίας, των φορτηγών που μάζευαν τα σκουπίδια και των σειρήνων των ασθενοφόρων. Η ξεκούραση, κύριε Επίτροπε, ήταν αδύνατη, διότι αυτό ήταν ένας τρομερός εφιάλτης θορύβων.

<SPEAKER ID=86 NAME="Αργυρός">
Κύριε Πρόεδρε, κυρίες και κύριοι συνάδελφοι, είναι προφανές ότι, προκειμένου να στοιχειοθετηθεί μία ολοκληρωμένη στρατηγική καταπολέμησης του θορύβου, η Κοινότητα και τα κράτη μέλη θα πρέπει να διαθέτουν όσο το δυνατόν ακριβέστερα και εμπεριστατωμένα στοιχεία σχετικά με το πραγματικό κοινωνικό κόστος και τις συνέπειές του.
<P>
Για τον λόγο αυτό, η Κοινότητα θα πρέπει αφ'ενός να αναπτύξει μία ενιαία μεθοδολογία μέτρησης και αξιολόγησης, η οποία να εφαρμοσθεί στην συνέχεια ομοιόμορφα από τα κράτη μέλη, και αφ'ετέρου να αναλάβει πρωτοβουλίες γενικής καθοδήγησης και τεχνικής βοήθειας προς τα κράτη μέλη για την οργάνωση της έρευνας, της ανταλλαγής πληροφοριών και της ευαισθητοποίησης του κοινού, καθώς και τον έλεγχο της εφαρμογής των μέτρων.
<P>
Ως γνωστόν, μέχρι στιγμής δεν υφίσταται κοινοτική νομοθεσία που να καθορίζει τα επιτρεπτά όρια εκπομπής θορύβου από βιομηχανικές εγκαταστάσεις, αν και τα περισσότερα κράτη μέλη εφαρμόζουν όρια στάθμης θορύβου στις βιομηχανικές περιοχές. Η καταπολέμηση του θορύβου στην πηγή του σημαίνει βέβαια προστιθέμενο κόστος για την προσαρμογή της βιομηχανίας στις νέες προδιαγραφές.
<P>
Από την άλλη πλευρά, η βιομηχανία θα πρέπει να λάβει υπ'όψη της ότι ο θόρυβος τοποθετείται μεταξύ των σημαντικότερων πηγών ενόχλησης και υποβάθμισης της ποιότητας ζωής, μετά την περιβαλλοντική ρύπανση, που αποδίδονται στην βιομηχανία και βλάπτουν την δημόσια εικόνα της προς την κοινή γνώμη και το καταναλωτικό κοινό. Επομένως, η καταπολέμηση του θορύβου είναι και δική της υπόθεση.
<P>
Οπωσδήποτε, δεν θα πρέπει να περιμένει κανείς ότι με την θέσπιση αυστηρών μέτρων θα έχουμε αποτελέσματα αύριο. Η κοινωνία και η βιομηχανία χρειάζονται τουλάχιστον μία δεκαετία προγραμματισμού και προσαρμογής ώσπου τα θετικά αποτελέσματα να είναι πραγματικά μετρήσιμα. Από την άποψη του κόστους, επίσης, θα πρέπει να είναι σταδιακά καταμερισμένο ώστε να μην επιβαρύνει δυσανάλογα το κράτος, την βιομηχανία, αλλά και τους πολίτες.
<P>
Είναι αυτονόητο ότι οι κοινοτικές πολιτικές στα πλαίσια των διαφόρων προγραμμάτων και πρωτοβουλιών δράσης για το περιβάλλον, τις μεταφορές, την περιφερειακή, βιομηχανική και κοινωνική πολιτική θα πρέπει να συντονιστούν ούτως ώστε το πρόβλημα του θορύβου να αντιμετωπιστθεί πολυμέτωπα και πιο αποτελεσματικά. Σημειώνω εδώ με έκπληξη ότι η Επιτροπή Μεταφορών δεν θέλησε να γνωμοδοτήσει για την Πράσινη Βίβλο, παρόλο που το ζήτημα άπτεται άμεσα του τομέα των εναέριων και επίγειων μεταφορών.
<P>
Πιστεύω, τέλος, κύριε Πρόεδρε, ότι θα πρέπει τα κράτη μέλη να αντιμετωπίσουν το πρόβλημα του θορύβου σε συνεργασία με την βιομηχανία, με προγραμματισμό και υπευθυνότητα, λαμβάνοντας υπ'όψη τους θέματα κόστους και οφέλους, δεδομένου ότι το συνολικό κόστος της προσπάθειας δεν είναι δυσβάστακτο, ενώ η βελτίωση των συνθηκών εργασίας και της ποιότητας ζωής των πολιτών αποφέρει μακροπρόθεσμα μείωση δαπανών και κοινωνικά είναι προς όφελος όλων.

<SPEAKER ID=87 NAME="Estevan Bolea">
Κύριε Πρόεδρε, λίγα έχω να προσθέσω, εφόσον η έκθεση της κ. Dνez de Rivera Icaza είναι εξαιρετική και πληρέστατη και τα λέει όλα, και εγώ υποστηρίζω όλα όσα επισημαίνει.
<P>
Καλό είναι να ξεκινήσουμε με μια Πράσινη Βίβλο, καλό είναι να ανοίξει μια συζήτηση, αν όμως κάτι γνωρίζουμε, αυτό είναι οι αιτίες του θορύβου· διότι το μεγαλύτερο μέρος του πληθυσμού, όταν γίνεται μια δημοσκόπηση, αυτό για το οποίο παραπονιέται πραγματικά στον τομέα του περιβάλλοντος είναι ο θόρυβος. Ωστόσο, πρέπει να καταφύγουμε στη μείωση, τόσο στη βιομηχανία όσο και σε αυτό που αποτελεί το μείζον πρόβλημα: τα οχήματα και την κυκλοφορία των τροχοφόρων.
<P>
Ως εισηγήτρια της γνωμοδότησης της Επιτροπής Έρευνας, Τεχνολογικής Ανάπτυξης και Ενέργειας, θα αναφερθώ σε αυτό το θέμα. Θεσπίστηκαν μέτρα, στο Τρίτο και Τέταρτο Πρόγραμμα πλαίσιο για την έρευνα, ενόψει της μείωσης -στο πλαίσιο του Προγράμματος για την τηλεματική και τα υλικά- του θορύβου που προξενείται από ομάδες, αυτό όμως δεν αρκεί, κύριε Πρόεδρε, αυτό που πρέπει να γίνει είναι πολύ περισσότερο.
<P>
Στη βιομηχανία θα πρέπει να διακρίνουμε δύο μεγάλες ομάδες. Οι μεγάλες βιομηχανίες δεν προξενούν προβλήματα διότι βρίσκονται σε μεγάλους χώρους και ο θόρυβος δεν φτάνει ως έξω· το πρόβλημα του θορύβου σε αυτές τις βιομηχανίες είναι υγιεινής και ασφάλειας στην εργασία, πρόληψης εργατικών κινδύνων, και διέπεται από δική του νομοθεσία· επομένως, δεν πρόκειται να υπεισέλθουμε εδώ σε αυτό το θέμα.
<P>
Κάτι άλλο είναι οι μικρές βιομηχανίες στα αστικά κέντρα, τα μικρά εργαστήρια, που ενοχλούν εξαιρετικά τον πληθυσμό· και κυρίως, ενοχλούν οι ντισκοτέκ, τα ασθενοφόρα, η κυκλοφορία των τροχοφόρων, και ασφαλώς η ελλιπής αγωγή και σεβασμός του πληθυσμού προς το γείτονά του.
<P>
Στο πλαίσιο του προγράμματος για την έρευνα, εμείς ζητάμε από την Επιτροπή να επιφορτίσει την Ευρωπαϊκή Επιτροπή Τυποποίησης με νέους κανόνες ώστε να εναρμονιστεί στην Ένωση ο θόρυβος σε διάφορες ομάδες, σε διάφορες δραστηριότητες. Υπάρχουν πολλά προγράμματα που θα μπορούσαν να περιληφθούν στο Πέμπτο, κάτι που θα αποτελούσε μια πραγματικά ενδιαφέρουσα εργασία. Πιστεύουμε επίσης ότι, όσον αφορά τη μέθοδο μέτρησης του θορύβου, δεν πρέπει μόνο να θεσπίζονται κανόνες αλλά και να γίνονται ενέργειες για τη μείωση του θορύβου ψυγείων, κλιματιστικών συσκευών, κατασκευαστικών μηχανημάτων, κυρίως αυτών.
<P>
Η γηραιά μας Ευρώπη βρίσκεται διαρκώς σε έργα, και οι θόρυβοι του κατασκευαστικού τομέα είναι πράγματι ανυπόφοροι, εκτός από τους θορύβους της κυκλοφορίας στους οποίους αναφέρθηκε η κ. Dνez de Rivera· οι θόρυβοι αυτοί θα πρέπει να περιοριστούν. Επιπλέον όμως, οι βιομηχανίες, μικρές και μεγάλες, θα πρέπει να φέρουν σε πέρας λόγω νομικής απαίτησης -και όχι εθελοντικά, διότι τότε δεν το πράττουν, ή δεν το πράττουν σωστά- ένα σχέδιο ελαχιστοποίησης του θορύβου, όπως είναι υποχρεωμένες να υλοποιήσουν -αν και ούτε αυτό το πράττουν- ένα σχέδιο ελαχιστοποίησης της δημιουργίας αποβλήτων.
<P>
Θεωρώ ότι αυτό, συμπεριλαμβανόμενο ή όχι στο σχέδιο περιβαλλοντικής διαχείρισης, θα αποτελέσει σημαντική πρόοδο. Θα ήταν επίσης απαραίτητο στην κατασκευή νέων σιδηροδρομικών δικτύων, νέων αυτοκινητοδρόμων και νέων οχημάτων, να λαμβάνεται σοβαρά υπόψη ο θόρυβος. Συγχαρητήρια στην κ. Dνez de Rivera. Είμαστε όλοι σύμφωνοι ότι αυτό αποτελεί ένα πρώτο βήμα στο δρόμο τον οποίο πρέπει να ακολουθήσουμε.

<SPEAKER ID=88 LANGUAGE="DE" NAME="Graenitz">
Κύριε Πρόεδρε, κύριοι συνάδελφοι! Αν τα μάτια μας βρισκόντουσαν εκτεθειμένα σε φως της ίδιας έντασης με εκείνη του ήχου στον οποίο εκτίθενται τα αυτιά μας, θα τυφλωνόμαστε αμέσως όλοι. Όμως το ζήτημα του θορύβου είναι ένα ζήτημα στο οποίο υπάρχει διχογνωμία. Αυτό συμβαίνει παρ' όλο που ο θόρυβος είναι ένας από τους μεγαλύτερους παράγοντες επιβάρυνσης του περιβάλλοντος, παρ' όλο που σε πολλά περιβαλλοντικά προγράμματα της Ένωσης - για τελευταία φορά στο Πέμπτο Πρόγραμμα Δράσης σε Θέματα Περιβάλλοντος - αναφέρεται ότι η ελάττωση του θορύβου, η καταπολέμηση του θορύβου είναι ένα πολύ σημαντικό μέτρο για τη διατήρηση της υγείας των ανθρώπων και ότι η υγεία διαταράσσεται εξαιρετικά από το θόρυβο.
<P>
Η κ. Diez de Rivera Icaza, την οποία θα ήθελα να ευχαριστήσω πολύ για αυτήν την έκθεση και στην οποία θα ήθελα να πω ότι χαίρομαι που μπορούμε να συζητήσουμε μαζί της, κατέδειξε με μεγάλη ακρίβεια στην έκθεσή της πολλά από αυτά τα σημεία.
<P>
Το πιο σημαντικό είναι το Πράσινο Βιβλίο της Επιτροπής να το ακολουθήσει ένα νομοθέτημα, να έρθει επιτέλους αυτό το νομοθετικό πλαίσιο για την προστασία από το θόρυβο, το οποίο πέρυσι είχε προβλεφτεί από το πρόγραμμα της Επιτροπής, γιατί θεωρώ αναγκαίο να κάνετε κάτι εσείς εδώ.
<P>
Σίγουρα η ευθύνη για πολλά από όσα οι συμπολίτες μας αντιλαμβάνονται ως θόρυβο δεν είναι της Ένωσης. Αλλά οι πολίτες δε ρωτούν: Ποιός ευθύνεται για το θόρυβο; Ποιό νομοθετικό σώμα θέτει τους κανονισμούς για το θόρυβο; Θέλουν πολύ περισσότερο να γίνει ο θόρυβος αντικείμενο ρυθμίσεων. Γι' αυτό πρέπει να κάνουμε κάτι. Πρέπει σίγουρα να λάβουμε υπόψη την επικουρικότητα, αλλά πρέπει να αναλάβουμε δράση.
<P>
Πιστεύω πως τα ζητήματα που ήδη θίχτηκαν - θόρυβος των αεροπλάνων, θόρυβος της οδικής κυκλοφορίας, θόρυβος των σιδηροδρόμων - μπορούν να καταπολεμηθούν με πολλά μέσα, πως είναι αναγκαίο να καθιερωθούν όρια θορύβου για συσκευές και για μηχανές, και πως πρέπει να προχωρήσει η έρευνα. Έχουμε πολλά ερευνητικά προγράμματα που ασχολούνται με το θόρυβο και κάτι πρέπει να βγει από αυτά!

<SPEAKER ID=89 LANGUAGE="NL" NAME="Oomen-Ruijten">
Πρόεδρε, επιτρέψτε μου να αρχίσω συγχαίροντας την κ. Diez de Rivera Icaza. Χαίρομαι επίσης ιδιαιτέρως για την ευκαιρία που μου προσφέρεται σήμερα να συζητήσω μαζί της στην ολομέλεια καθώς και για το γεγονός ότι η κατάσταση της υγείας της βελτιώθηκε σε τέτοιο βαθμό ώστε να είναι σε θέση να επανέλθει στο Σώμα.
<P>
Ένα από τα παλαιότερα είδη περιβαλλοντικών ενοχλήσεων δεν είναι ο θόρυβος, αλλά η δυσοσμία. Ωστόσο, η δυσοσμία είναι μία πολύ υποκειμενική έννοια. Για το λόγο αυτό θα ήθελα να αναφερθώ σε ενοχλήσεις που οφείλονται σε οσμές. Το λέω αυτό επειδή οποιοδήποτε άρωμα και αν μυρίζει κανείς, αν δεν του αρέσει, η οσμή του είναι πλέον δυσάρεστη και όχι ευχάριστη. Πρόκειται όμως για μία από τις παλαιότερες νομοθεσίες που διαθέτει η Ευρώπη. Στην περίπτωση των θορύβων υφίσταται μια άλλη νομοθεσία, η οποία ισχύει συνήθως στα κράτη μέλη, και ο θόρυβος μπορεί ακόμη και να έχει επιπτώσεις στην υγεία. Για το λόγο αυτό, είναι απαραίτητο να κάνουμε ότι μπορούμε για να αντιμετωπίσουμε το πρόβλημα.
<P>
Στόχος του Πράσινου Βιβλίου είναι να εξετασθεί καταρχάς κατά πόσο είναι δυνατόν να συναφθούν συμφωνίες σε κοινοτικό επίπεδο. Στην περίπτωση αυτή θα πρέπει όμως να καθορίσουμε σε ποιους τομείς πιστεύουμε ότι πρέπει να συναφθούν κοινές συμφωνίες στην Ευρώπη. Όλοι συμφωνούμε ότι πρέπει να περιοριστεί η ηχορύπανση.
<P>
Ποιές είναι οι κοινοτικές πτυχές της καταπολέμησης του θορύβου; Αντιμετωπίζουμε το θέμα σε επίπεδο Κοινότητας εφόσον εξετάζουμε σε ποιές περιπτώσεις υπάρχουν στοιχεία τα οποία επιφέρουν στρεβλώσεις του ανταγωνισμού στην Κοινότητα. Μελετώντας το Πράσινο Βιβλίο διαπιστώνω ότι, για παράδειγμα στην περίπτωση του θορύβου που προξενούν τα αεροπλάνα, γίνεται αναφορά σε αεροπλάνα που παράγουν λιγότερο θόρυβο, και στην περίπτωση του θορύβου που προκαλείται από ελαστικά οχημάτων διαβάζω ότι θα πρέπει να κατασκευαστούν άλλα είδη ελαστικών στην Ευρώπη. Ωστόσο, δεν γίνεται αναφορά στον καθορισμό ζωνών σε κοινοτικό επίπεδο ή στη σύναψη σχετικών συμφωνιών, με αποτέλεσμα να υπάρχει πιθανότητα - και υπάρχουν ιστορικά παραδείγματα - να μη χορηγηθεί έγκριση σε ένα αερολιμένα σε κάποια περιοχή ενός κράτους μέλους, αλλά να επιτραπεί η κατασκευή του σε ένα άλλο κράτος μέλος, 6 χιλιόμετρα από τα σύνορα, με βάση τους πολύ περισσότερο ήπιους κανόνες που μπορεί να ισχύουν σε αυτό, με αποτέλεσμα η πρόκληση θορύβου να ενοχλεί και τους πολίτες του προηγούμενου κράτους μέλους.
<P>
Πιστεύω λοιπόν ότι, σε περίπτωση που απευθύνουμε έκκληση στην Ευρωπαϊκή Επιτροπή να αναλάβει δράση με στόχο την καταπολέμηση του θορύβου, η πρότασή μας πρέπει να αφορά καταρχάς τις συσκευές, δηλαδή τους κινητήρες που χρησιμοποιούνται, και στη συνέχεια την αναγκαιότητα της θέσπισης ενός νομοθετικού πλαισίου για την πρόληψη τυχόν στρεβλώσεων του ανταγωνισμού. Σκέπτομαι για παράδειγμα το διαχωρισμό των αερολιμένων σε ζώνες. Υπάρχουν επίσης τα τραίνα μεγάλης ταχύτητας και οι μεγάλοι αυτοκινητόδρομοι όπου θα πρέπει επίσης να γίνει κάτι. Κατά τα άλλα, πιστεύω ότι το θέμα πρέπει να ρυθμιστεί από κοινού σε εθνικό η τοπικό επίπεδο.

<SPEAKER ID=90 LANGUAGE="NL" NAME="Eisma">
Πρόεδρε, όλοι συμφωνούμε ότι η ηχορύπανση είναι ένα πρόβλημα το οποίο πρέπει να εξετασθεί σε επίπεδο Ευρώπης. Ωστόσο, όταν θεσπίζουμε μέτρα πρέπει να λαμβάνουμε υπόψη την αρχή της επικουρικότητας. Η κ. Oomen-Ruijten αναφέρθηκε στον καθορισμό ζωνών αερολιμένων και στους κινητήρες αεροσκαφών. Όντως, πρόκειται για κλασικές περιπτώσεις διασυνοριακού χαρακτήρα που πρέπει να αντιμετωπισθούν σε ευρωπαϊκό επίπεδο. Από την άλλη όμως πλευρά, πρέπει να φροντίσουμε, σεβόμενοι της αρχή της επικουρικότητας, ώστε τα μέτρα τα οποία πρέπει να ληφθούν σε τοπικό και εθνικό επίπεδο με στόχο την καταπολέμηση του θορύβου, να ληφθούν όντως στο επίπεδο αυτό.
<P>
Η πολύ ικανοποιητική έκθεση της συναδέλφου κ. Diez de Rivera περιλαμβάνει πολλά καλά σημεία, όπως η ανάπτυξη κοινών μεθόδων μέτρησης στην Ευρώπη. Πρέπει να συγκεντρώσουμε περισσότερες πληροφορίες στην Ευρωπαϊκή Ένωση μέσω του Οργανισμού Περιβάλλοντος, που πρέπει να διαδραματίσει σημαντικό ρόλο στο σημείο αυτό. Γίνεται επίσης αναφορά στην ενημέρωση του κοινού και σε διάφορες άλλες πολύ ικανοποιητικές προτάσεις, ενώ διαθέτουμε ήδη πολλές οδηγίες για την καταπολέμηση του θορύβου ανά προϊόν, όπως στην περίπτωση των αεροσκαφών και των μηχανημάτων εργοταξίου - θυμηθείτε τη συζήτηση που πραγματοποιήσαμε σχετικά με την πρόκληση θορύβου από κινητήρες. Με άλλα λόγια, έχουν ήδη γίνει πολλά και για το λόγο αυτό η ομάδα των φιλελευθέρων αμφιβάλλει κάπως εάν είναι πραγματικά απαραίτητο να καταρτισθεί μια οδηγία πλαίσιο. Γι'αυτό λοιπόν παράγραφος 23: ας αρνηθούμε την πρόταση στο Πράσινο Βιβλίο σχετικά με τη θέσπιση και την εφαρμογή ενός νομοθετικού πλαισίου και ας προσπαθήσουμε στο πλαίσιο της επικουρικότητας να αντιμετωπίσουμε τα προβλήματα που πρέπει να αντιμετωπισθούν σε ευρωπαϊκό επίπεδο και να αφήσουμε τα άλλα στις τοπικές, περιφερειακές και εθνικές αρχές. Αυτή είναι εν ολίγοις η άποψη της ομάδας των φιλελευθέρων σχετικά με την έξοχη έκθεση που εκπόνησε η κ. Diez de Rivera.

<SPEAKER ID=91 NAME="Παπαγιαννάκης">
Κύριε Πρόεδρε, δεν είναι μόνο κουλτούρα των πόλεων ο θόρυβος, όπως είπε η αγαπητή μας εισηγήτρια, αλλά είναι και κουλτούρα του σύγχρονου και συνήθως μαζικού τουρισμού, και μάλιστα και κυρίως του παραθαλάσσιου.
<P>
Οι πολίτες της Ευρωπαϊκής 'Ενωσης πάνε κατά εκατομμύρια για διακοπές και βρίσκουν μια σειρά θορύβων. Την ημέρα τα διάφορα μηχανοκίνητα μέσα πάνω στη θάλασσα, το βράδυ τα νυχτερινά κέντρα που κάνουν μεγάλο θόρυβο και θεωρούνται στοιχεία προσέλκυσης τουριστών και, επομένως, κερδοφόρας ανταγωνιστικότητας. Βέβαια, όπως πάντα, μια τέτοια προσπάθεια ανταγωνιστικότητας είναι πολύ βλαπτική για τους τουρίστες και για την υγεία τους και αυτοκαταστροφική για τον ίδιο τον τουρισμό.
<P>
Νομίζω ότι αυτός είναι ο λόγος, κύριε Πρόεδρε, για να απαιτήσουμε επίμονα να υπάρξει και να καταρτιστεί, με σοβαρότητα βέβαια, μια κοινή πολιτική που θα λαμβάνει υπόψη τα συμφέροντα των εκατομμυρίων ευρωπαίων πολιτών που πάνε για διακοπές, να θέτει όρια και να εμποδίζει τον ανταγωνισμό μέσω του θορύβου, πράγμα που τελικά μάλλον θα ωφελήσει και τους ίδιους του θορυβούντες σήμερα στις τουριστικές επιχειρήσεις.

<SPEAKER ID=92 LANGUAGE="IT" NAME="Tamino">
Κύριε Πρόεδρε, και εγώ θα ήθελα πριν από όλα να συγχαρώ τη συνάδελφο Diez de Rivera Icaza για την άριστη έκθεσή της, ένα κείμενο που επιτέλους καθιστά σαφή τη σημασία που αποκτά για όλους τους ευρωπαίους πολίτες το πρόβλημα του θορύβου. Ένα μεγάλο πλέον τμήμα του ευρωπαϊκού πληθυσμού είναι αναγκασμένο να συμβιώνει με επικίνδυνα επίπεδα θορύβου, γεγονός που εμείς δεν μπορούμε να αγνοούμε. Εμπρός στην έλλειψη ρυθμίσεων τόσο σε κοινοτικό, όσο και σε επίπεδο, συχνά, κρατών μελών, δεν μπορούμε βεβαίως να αρκούμεθα σε μία Πράσινη Βίβλο χωρίς ακριβείς δεσμεύσεις που να προβλέπουν τη λήψη των κατάλληλων μέτρων για την επίλυση των προβλημάτων του συνόλου των πολιτών που ζουν σε αυτή την κατάσταση.
<P>
Γνωρίζουμε πολύ καλά ότι οι επιπτώσεις του θορύβου πλήττουν σε διάφορα επίπεδα. Ο θόρυβος έχει άμεσες επιπτώσεις σε φυσιολογικό επίπεδο, αλλά επιδρά και στις συνθήκες της ζωής, στις ψυχολογικές συνθήκες, στους ίδιους τους ρυθμούς της ζωής των ατόμων. Με αυτή την έννοια, όπως ήδη έχει πει η εισηγήτρια, ιδιαίτερα επικίνδυνο είναι το πρόβλημα του νυκτερινού θορύβου, που καθιστά αδύνατη τη φυσιολογική λειτουργία του ύπνου, λειτουργία απαραίτητη για τη ζωή όλων των ατόμων: η έλλειψη δυνατότητας ύπνου σε κατάλληλες συνθήκες αλλάζει όντως σε μεγάλο βαθμό τη ζωή των ανθρώπων.
<P>
Γι αυτό το λόγο αποκτά ιδιαίτερη σημασία η ύπαρξη κανονισμών στα αεροδρόμια που να απαγορεύουν τις νυκτερινές πτήσεις ή που να τις επιτρέπουν όταν πλησίον του αεροδρομίου δεν υπάρχουν κατοικίες και συνεπώς άτομα που θα υφίσταντο σημαντικές βλάβες. Θα ήθελα να υπενθυμίσω ότι πολλές αιτήσεις σχετικά με αυτό το πρόβλημα έχουν κατατεθεί στην Επιτροπή Αναφορών.
<P>
Γενικότερα, θα λέγαμε ότι ένα μεγάλο μέρος του θορύβου, αν και όχι όλος, συνδέεται με το πρόβλημα των μεταφορών. Γι αυτό το λόγο η έκθεση επιμένει στο σημείο αυτό και θα ήθελα να υπενθυμίσω ότι τα νέα σχέδια των διευρωπαϊκών δικτύων μεταφορών λαμβάνουν υπόψη την ενδεχόμενη αύξηση του θορύβου που θα μπορούσε να προκληθεί: αναφέρομαι ειδικότερα στο πρόβλημα των σιδηροδρόμων υψηλής ταχύτητας.
<P>
Εύχομαι συνεπώς η έγκριση της παρούσας έκθεσης να ωθήσει επιτέλους την Επιτροπή να προσαρμόσει τις νοθετικές ρυθμίσεις και να μας δώσει τις κατάλληλες διατάξεις.

<SPEAKER ID=93 LANGUAGE="NL" NAME="Blokland">
Κύριε Πρόεδρε, μέχρι σήμερα η Ευρωπαϊκή Ένωση τήρησε συγκρατημένη στάση όσον αφορά τη θέσπιση κανόνων για την καταπολέμηση του θορύβου. Καταννοώ τη στάση αυτή, δεδομένου ότι τα προβλήματα που αφορούν την πρόκληση θορύβου έχουν στις περισσότερες περιπτώσεις τοπικό χαρακτήρα. Ωστόσο, υπάρχουν και ευρωπαϊκές πτυχές. Αναφέρω απλώς τα πρότυπα θορύβου που ισχύουν για τα αυτοκίνητα και τις χορτοκοπτικές μηχανές καθώς και τη διασυνοριακή ηχορύπανση, επειδή για παράδειγμα κοντά στα σύνορα υπάρχει ένας δρόμος ή ένα αεροδρόμιο. Αυτό που με παραξενεύει είναι ότι οι πολίτες αντιμετωπίζουν με κάποια θυμηδία τις χορτοκοπτικές μηχανές και διερωτώνται αν δεν έχουμε τίποτα καλύτερο να κάνουμε. Ωστόσο, πιστεύω ότι πρόκειται για θέματα τα οποία πρέπει να ρυθμιστούν σε ευρωπαϊκό επίπεδο. Στο Πράσινο Βιβλίο, η Επιτροπή εξακολουθεί να τηρεί συγκρατημένη στάση, πράγμα που θεωρώ ορθό. Τα περισσότερα προβλήματα που αφορούν θορύβους έχουν τοπικό χαρακτήρα και μπορούν να αντιμετωπιστούν με τον καλύτερο τρόπο στο ίδιο επίπεδο. Το γεγονός λοιπόν ότι η Επιτροπή προτείνει ένα σχετικά μικρό αριθμό συγκεκριμένων μέτρων αποτελεί ένδειξη σωφροσύνης. Τι νόημα θα είχε να θέλαμε να ρυθμίσουμε διάφορα θέματα σε ευρωπαϊκό επίπεδο με την κατάρτιση οδηγιών σε περίπτωση που δεν πρόκειται να αλλάξει τίποτα στον τομέα της εφαρμογής, επειδή το Συμβούλιο δεν έχει καμία διάθεση να δεσμευτεί σε ένα ιδιαίτερα αυστηρό πλαίσιο.
<P>
Πιστεύω ότι η καθιέρωση οριακών τιμών για το θόρυβο, οι οποίες θα ισχύουν σε όλη την επικράτεια της Ευρωπαϊκής Ένωσης, δεν θα αποδώσει. Κατ'αυτό τον τρόπο, μετατίθενται στο τομέα της χωροταξίας θέματα τα οποία δεν είναι δυνατόν να επιλυθούν εκεί. Αυτό που απομένει στην περίπτωση αυτή είναι οι προτάσεις που υποβάλλει η Επιτροπή στο Πράσινο Βιβλίο, η καλύτερη εναρμόνιση των μεθόδων μέτρησης της ηχορύπανσης. Υπάρχει μια οδηγία που αφορά φορολογικά μέτρα για την καταπολέμηση του θορύβου από τις οδικές μεταφορές, καθώς και μέτρα για την καταπολέμηση των θορύβων που προκαλούνται από τους σιδηροδρόμους, τα αεροσκάφη και τις μη οικιακές συσκευές.
<P>
Με την έκθεση Diez de Rivera προστίθεται και μία σειρά συστάσεων τις οποίες αποδέχομαι σχεδόν όλες. Πρόκειται πραγματικά για πάρα πολύ καλές ιδέες για την καταπολέμηση του θορύβου. Το μόνο που δεν μπορώ να υποστηρίξω είναι η άποψη ότι το θέμα μπορεί να ρυθμιστεί με μια οδηγία πλαίσιο, στην οποία θα περιλαμβάνονται και οριακές τιμές που θα πρέπει να εφαρμόζονται στον τομέα της χωροταξίας. Στην περίπτωση αυτή η Ευρωπαϊκή Ένωση αναλαμβάνει καθήκοντα στα οποία δεν μπορεί να ανταποκριθεί.

<SPEAKER ID=94 NAME="Κοκκόλα">
Κύριε Πρόεδρε, κύριε Επίτροπε, αγαπητοί συνάδελφοι, ο θόρυβος είναι ένα από τα σημαντικά προβλήματα του περιβάλλοντος και με την ταχεία εξέλιξη της νέας τεχνολογίας, σύντομα θα είναι από τα σημαντικότερα.
<P>
Το Πράσινο Βιβλίο της Επιτροπής είναι ένα σημαντικό βήμα. Θα ήθελα όμως να ολοκληρωθεί και με μία οδηγία-πλαίσιο. Η έκθεση της αγαπητής και έμπειρης συναδέλφου Carmen Dνez de Rivera Icaza με βρίσκει απολύτως σύμφωνη και έχει καλύψει πλήρως το θέμα. 'Ομως θα ήθελα και εγώ να τονίσω μερικά σημεία:
<P>
Η ηχορύπανση είναι ένα φαινόμενο της σύγχρονης εποχής. Ακούμε αρκετά συχνά πια ανθρώπους να διαμαρτύρονται εξ αιτίας διαφόρων μορφών θορύβου. Γιατί δεν είναι μόνον οι θόρυβοι που προέρχονται από τα αεροπλάνα, όπως ειπώθηκε -και πολύ σωστά-, ή εκείνοι των εργοστασίων. Είναι θόρυβοι ίσως μικρότερης εντάσεως, αλλά καθημερινοί και συνεχείς, με αποτέλεσμα να ενοχλούν και να δημιουργούν βλάβες στον ανθρώπινο οργανισμό χωρίς να γίνονται άμεσα αντιληπτοί.
<P>
Να υπάρχουν αυστηρές προδιαγραφές σε ό, τι αφορά μεγάλες κατασκευές, γιατί διαπιστώνουμε όλο και πιο συχνά ότι κατασκευάζονται αυτοκινητόδρομοι κοντά σε κατοικημένες περιοχές. Επίσης, διαπιστώνουμε ότι όλο και συχνότερα επεκτείνονται οι οικιστικές ζώνες κοντά στα αεροδρόμια. Νομίζω ότι είναι υποχρέωσή μας να εξετάσουμε και να αντιμετωπίσουμε το θέμα αυτό συνολικά.
<P>
Εξ άλλου, θεωρώ πολύ σημαντικό να γίνονται έρευνες για την ποιότητα των υλικών που χρησιμοποιούνται για ηχομονώσεις, ούτως ώστε τα προϊόντα αυτά να είναι φιλικά προς το περιβάλλον.
<P>
Τέλος, θεωρώ επίσης πολύ σημαντικό, στις προδιαγραφές που θα τεθούν για τις διάφορες μορφές θορύβου, να ληφθούν υπ'όψιν οι κλιματολογικές συνθήκες των χωρών μελών της Ευρωπαϊκής 'Ενωσης, δεδομένων των υφισταμένων διαφορών μεταξύ Βορρά και Νότου.

<SPEAKER ID=95 LANGUAGE="FR" NAME="Bιbιar">
Κύριε Πρόεδρε, κύριε Επίτροπε, κυρίες και κύριοι, ο θόρυβος κατατάσσεται ως ο υπ' αριθμόν 1 παράγοντας όχλησης από την πλειοψηφία των Ευρωπαίων και σχεδόν το 70 % θεωρεί ότι η ποιότητα της ζωής του προσβάλλεται από το θόρυβο. Εξ άλλου, περισσότεροι από το 20 % των Ευρωπαίων υποφέρουν από ασθένειες συνδεδεμένες με επίπεδα έντασης ήχου ανώτερα από τα επιτρεπόμενα.
<P>
Είμαι ιατρός ωτορινολαρυγγολόγος, ειδικός στην κώφωση. Θα ήθελα να σας διαβεβαιώσω εδώ ότι ο αριθμός των παθήσεων και οι περιπτώσεις κώφωσης που συνδέονται με το θόρυβο αυξάνονται χρόνο με το χρόνο, όπως πολύ σωστά αναφέρει η έκθεση του Διεθνούς Οργανισμού Υγείας. Πρέπει επίσης να προσθέσουμε τις μη-ακουστικές συνέπειες του θορύβου, κυρίως στον ύπνο, στις επαγγελματικές επιδόσεις, στη σχολική μάθηση, στον αριθμό των ιατρικών επισκέψεων, στην κατανάλωση αγχολυτικών ακόμα και νευροληπτικών φαρμάκων.
<P>
Η ιστορία μάς αποδεικνύει ότι ο άνθρωπος, εδώ και χιλιετηρίδες, ξέρει να προσαρμόζεται, αλλά αυτή η προσαρμογή έχει ένα κόστος και, μέχρι τώρα, η πλειοψηφία των εθνικών κυβερνήσεων και η Κοινότητα δεν έχουν παρά ελάχιστα αντιδράσει. Η νομοθεσία παραμένει ανεπαρκής. Ήρθε πλέον ο καιρός να αντιμετωπίσει η Ευρωπαϊκή Ένωση το πρόβλημα σε όλες τις διαστάσεις του και ο αγώνας κατά του θορύβου να αποτελέσει μια από τις προτεραιότητές της. Για να επιτευχθεί αυτό, οφείλουμε να υπερβούμε τις γενικές και μεγαλόψυχες υποσχέσεις. Πρέπει να ορίσουμε ένα ακριβές πρόγραμμα, με κοινά ανώτατα όρια, αν δε θέλουμε να εξαπλωθεί η μάστιγα. Οφείλουμε να ενθαρρύνουμε την έρευνα. Σχετικά με αυτό, απευθύνομαι στην κ.Cresson για να μας παράσχει τις αναγκαίες προδιαγραφές. Πράγματι, οι τωρινές προδιαγραφές στον τομέα του θορύβου δεν ανταποκρίνονται στην πραγματικότητα της φυσιολογίας. Χρειάζεται ένα αυστηρό πρόγραμμα, με επαναπροσδιορισμένες προδιαγραφές και είναι αναγκαίο, η Ευρωπαϊκή Ένωση να αγρυπνά, να προβλέπει τακτικούς ελέγχους, και να επιβάλλει, σε περίπτωση παράβασης, κυρώσεις.
<P>
Η σχέση θορύβου-υγείας είναι πάρα πολύ σύνθετη. Με σαφή ανάληψη ευθυνών, χειροπιαστές δράσεις και δυνατή πολιτική βούληση, θα μπορέσουμε να παράσχουμε στο σύνολο των Ευρωπαίων την προστασία που επιζητούν. Επιδοκιμάζω λοιπόν την έκθεση της κ.Diez de Riveira, η οποία θα προσφέρει στο Ευρωπαϊκό Κοινοβούλιο την ευκαιρία να εκφράσει στην Επιτροπή τις έντονες προσδοκίες των ευρωπαίων πολιτών.

<SPEAKER ID=96 LANGUAGE="NL" NAME="Kestelijn-Sierens">
Κύριε Πρόεδρε, συνάδελφοι, κύριε Επίτροπε, στα πλαίσια της συζήτησης που διεξάγουμε θα ήθελα να ταχθώ υπέρ της θέσπισης αυστηρότερων ευρωπαϊκών κανόνων για την καταπολέμηση των θορύβων που προκαλούν οι αερομεταφορές και υπέρ της εναρμόνισης προς τα πάνω των σχετικών προτύπων, όπως προτείνει και η εισηγήτρια στο συμπέρασμα αριθμός 29. Σήμερα, ορισμένοι μεγάλοι και περισσότερο ανταγωνιστικοί αερολιμένες είναι σε θέση να επιβάλλουν αυστηρότερα πρότυπα και να αρνούνται την προσγείωση ή την απογείωση αεροσκαφών που προκαλούν πολύ θόρυβο. Οι μικρότεροι αερολιμένες, που πρέπει να αγωνίζονται για να επιβιώσουν οικονομικά, προσπαθούν να έχουν όσο το δυνατόν λιγότερες απαιτήσεις, με αποτέλεσμα να καθίστανται η Μέκκα των παλαιών και θορυβωδών αεροσκαφών που δεν γίνονται δεκτά στους μεγαλύτερους αερολιμένες. Ας πάρουμε το παράδειγμα της Οστάνδης στη χώρα μου. Η βιωσιμότητα της περιοχής απειλείται σοβαρά από την έλλειψη αυστηρών προτύπων γι'αυτόν τον αερολιμένα. Προφανώς, τα πρότυπα ισχύουν μόνο για το Ζάβεντεμ.
<P>
Τέλος, σε συμφωνία με τα όσα προτείνει η εισηγήτρια στο συμπέρασμα αριθμός 8, κρίνω ότι είναι σημαντικό να συμπεριληφθεί η πρόληψη και η καταπολέμηση του θορύβου στα άλλα περιβαλλοντικά κριτήρια που αποτελούν απαραίτητη προϋπόθεση για την έγκριση της χρηματοδότησης προγραμμάτων από τα διαρθρωτικά ταμεία.

<SPEAKER ID=97 LANGUAGE="ES" NAME="Sornosa Martνnez">
Κύριε Πρόεδρε, υποστηρίζω πλήρως την έκθεση της κ. Dνez de Rivera Icaza. Πρόκειται για μια εξαιρετική έκθεση σχετικά με τις κατευθυντήριες γραμμές που πρέπει να υλοποιηθούν το συντομότερο δυνατόν.
<P>
Η ηχορύπανση αποτελεί, μαζί με την ατμοσφαιρική ρύπανση, το μεγαλύτερο πρόβλημα που αντιμετωπίζουμε στις πόλεις και το οποίο υπεισέρχεται στην υποβάθμιση της ποιότητας ζωής στην πόλη. Προέρχομαι από τη Βαλένθια, μια από τις πλέον θορυβώδεις πόλεις της Ευρώπης λόγω της κυκλοφορίας, αλλά και λόγω του θορύβου που αποκαλείται «παράγωγος της σχόλης». Και χωρίς αμφιβολία η Βαλένθια θα κατέχει, αν καταρτιστεί αυτός ο χάρτης της Κοινότητας -όπως ελπίζω-, μια από τις πρώτες θέσεις.
<P>
Όπως είπε και η εισηγήτρια, ο θόρυβος της κυκλοφορίας των τροχοφόρων, των έργων και της βιομηχανίας μπορούν να παρακωλύσουν ή ακόμη και να διαταράξουν την κανονική λειτουργία των δραστηριοτήτων των πολιτών. Όλοι έχουμε κοντινά παραδείγματα για το πώς μας επηρεάζει ο θόρυβος καθημερινά. Οι πόλεις μας είναι θορυβώδεις, πάνω από τα ανώτατα συνιστώμενα επίπεδα, και η απαίτηση να εκπονηθεί μια δεσμευτική οδηγία πλαίσιο σε κοινοτικό επίπεδο και να υλοποιηθούν μέτρα και δράσεις σε εθνικό και τοπικό επίπεδο, είναι ένα επείγον ζήτημα. Πρέπει να αντιμετωπίσουμε συνολικά το θόρυβο, με τη μείωση της κυκλοφορίας των τροχοφόρων, την ανάπτυξη των συλλογικών μεταφορών και μια πολιτική για το έδαφος που να ευνοεί τη λειτουργικότητα και όχι την κερδοσκοπία.
<P>
Τέλος, θα ήθελα να συγχαρώ προσωπικά την εισηγήτρια διότι εμπλουτίζει την έκθεσή της με δύο επιστολές του Juan Ramσn Jimιnez, Βραβείο Νόμπελ Λογοτεχνίας, που ξεκίνησε να διαμαρτύρεται στις αρχές αυτού του αιώνα για τις ενοχλήσεις του θορύβου. Μακάρι σήμερα, εξήντα χρόνια μετά, να ανησυχούσαμε μόνο για τον νυχτερινό θόρυβο από τους γρύλους και τις πιανόλες και να μη χρειαζόταν να πούμε στην Επιτροπή ότι αυτό είναι ένα ζήτημα επείγον και πρώτης ανάγκης για όλους τους πολίτες.

<SPEAKER ID=98 NAME="Sandbζk">
 Kύριε Πρόεδρε, το Πράσινο Βιβλίο της Επιτροπής σχετικά με τη «Mελλοντική πολιτική για την καταπολέμηση του θορύβου» περιέχει πολλές βασικές και σωστές παρατηρήσεις για τα προβλήματα θορύβου που αντιμετωπίζουμε στην καθημερινή μας ζωή. Ειδικότερα, παρατηρώ με ικανοποίηση ότι η Επιτροπή δείχνει ιδιαίτερη προσοχή στον θόρυβο που προκαλούν οι οδικές μεταφορές, η αναμφισβήτητα πιο ενοχλητική πηγή θορύβου στην Ευρώπη. Επιδοκιμάζω το γεγονός ότι η Επιτροπή αντικατέστησε την αρχική της επιθυμία να υποχρεωθούν τα μεμονωμένα κράτη μέλη να εφαρμόσουν μια κοινή νομοθεσία στον τομέα αυτό με ένα πρόγραμμα καταπολέμησης του θορύβου.
<P>
Στη Δανία συγκεκριμένα επικρατεί ευρέως η άποψη ότι είναι συνετό να επιλυθούν τα προβλήματα θορύβου σε εθνικό επίπεδο. Συνεπώς, αντιμετωπίσαμε όλα τα σοβαρά προβλήματα θορύβου με υποδειγματικό τρόπο. Έχουμε μια γενική νομοθεσία για τη χωροταξία που εφαρμόζεται αποτελεσματικά και εξασφαλίζει ένα συνετό χωροταξικό προγραμματισμό, λαμβάνοντας υπόψη τις συνθήκες διαβίωσης των ανθρώπων. Αυτό γίνεται κατά τον πλέον δημοκρατικό τρόπο μέσω διαλόγου με τις τοπικές αρχές. Με τον τρόπο αυτό, οι δανοί πολίτες, που ενοχλούνται αποδεδειγμένα από το θόρυβο της κυκλοφορίας, μονώνουν τα σπίτια τους με έξοδα του κράτους.
<P>
Το διεθνές μας αεροδρόμιο το Kastrup επέβαλε, σε συνεργασία με τη Βουλή της Δανίας, μια πλήρη απαγόρευση προσγείωσης τις νυχτερινές ώρες αεροσκαφών που προκαλούν μεγάλο θόρυβο; σημειωτέον ότι το αεροδρόμιο αυτό είναι σήμερα ένα από τα λιγότερο «θορυβώδη» αεροδρόμια της Ευρώπης.
<P>
Συνεπώς, με κάθε σεβασμό για τη μεγάλη και εξαιρετική εργασία της κας Diez de Rivera Icaza, δεν μπορώ να υποστηρίξω τις τροπολογίες της έκθεσης, που ζητούν την υποβολή μιας κοινής πρότασης-πλαίσιο. Σε γενικές γραμμές, υποστηρίζω ένθερμα τις υπόλοιπες τροπολογίες, αναμένοντας στο μεταξύ να διαπιστώσω κατά πόσο θα πραγματοποιηθεί η αυστηρή εθνική παρακολούθηση την οποία ζητούν οι τροπολογίες αυτές. Στο θαυμάσιο αναλυτικό κεφάλαιο του Πράσινου Βιβλίου περιγράφονται με καλό τρόπο οι ενοχλήσεις που προκαλούν σήμερα οι θόρυβοι, η δε περιγραφή αυτή μπορεί να χρησιμεύσει ως ισχυρό κίνητρο για την εν λόγω παρακολούθηση.

<SPEAKER ID=99 LANGUAGE="EN" NAME="Pollack">
Kύριε Πρόεδρε, κατ'αρχάς, θα ήθελα να συγχαρώ την κ. Dνez de Rivera Icaza γιατί, παρά την ασθένειά της, ασχολήθηκε με ζήλο με το θέμα των θορύβων. Καλωσορίζω το από καιρό αναμενόμενο Πράσινο Βιβλίο για τους θορύβους επειδή σχεδόν επτά στα δέκα άτομα στην Ευρώπη υπόκεινται σε επίπεδα θορύβου υψηλότερα από τα ενδεικνυόμενα για την προστασία της υγείας. Όπως γνωρίζουμε, τα κύρια αίτια είναι, μεταξύ άλλων, η υπερβολικά αυξημένη οδική κυκλοφορία και ο θόρυβος των αεροσκαφών. Μολονότι αντιμετωπίζεται συχνά ως τοπικό θέμα, υπάρχει τεράστιο κόστος για την ευρωπαϊκή κοινωνία και για τις επιχειρήσεις όπου εμφανίζονται ασθένειες σχετιζόμενες με το άγχος, στο οποίο ο θόρυβος συντελεί σημαντικά.
<P>
Σε αστικό περιβάλλον ανακαλύπτουμε συνήθως ότι οι άνθρωποι που είναι αναγκασμένοι να ζουν ή να εργάζονται κοντά σε μεγάλους, θορυβώδεις και μολυσμένους δρόμους είναι οι φτωχότεροι και οι κάτοικοι των φτωχότερων διοικητικών περιφερειών. Είναι καιρός το πρόβλημα αυτό να αντιμετωπισθεί πολύ πιο αποτελεσματικά από όσο μπορέσαμε να το αντιμετωπίσουμε έως σήμερα.
<P>
Οι εκλογείς της περιφέρειάς μου στο Λονδίνο υποφέρουν επίσης από προβλήματα διατάραξης ύπνου λόγω των πολύ πρωινών πτήσεων του Αεροδρομίου του Heathrow, και ελπίζω το αίτημα του Κοινοβουλίου για απαγόρευση των νυχτερινών πτήσεων να υλοποιηθεί πριν εξαθλιωθεί περισσότερο ο τρόπος διαβίωσης των συμπολιτών μου λόγω αύξησης της εναέριας κυκλοφορίας που πιθανόν να προκύψει από τον Τερματικό Σταθμό 5.
<P>
Τα θέματα τα οποία πραγματεύεται το Πράσινο Βιβλίο είναι όλα πολύ λεπτά: μέτρηση, ανταλλαγές στοιχείων, χαρτογράφηση θορύβων. Το Κοινοβούλιο συμφωνεί με όλα αυτά, αλλά θα πρέπει να διαθέτουμε επίσης κατάλληλη οδηγία πλαίσιο για τη μείωση των θορύβων. Ζητούμε, συνεπώς, από την Επιτροπή να ασχοληθεί χωρίς καθυστέρηση με το θέμα αυτό ως ζήτημα κατ'επείγον για το καλό της υγείας όλων των πολιτών μας.

<SPEAKER ID=100 NAME="Fischler">
Κύριε Πρόεδρε, κυρίες και κύριοι! Πριν μιλήσω για το Πράσινο Βιβλίο και τη θέση που πήρε το Κοινοβούλιο θα ήθελα να εκφράσω τη χαρά μου για το ότι η εισηγήτρια, η κ. Diez de Rivera Icaza, είναι σήμερα ξανά ανάμεσά μας. Θα ήθελα ταυτόχρονα να συγχαρώ την εισηγήτρια για αυτήν την εξαίρετη έκθεση. Η Επιτροπή ευχαριστεί το Ευρωπαϊκό Κοινοβούλιο για την εκτενή του συμβολή στη συζήτηση με θέμα τη μελλοντική πολιτική στο θέμα της προστασίας από το θόρυβο, την οποία φυσικά θα αναλύσω διεξοδικά.
<P>
Ιδιαίτερη εντύπωση μας έκανε η πληθώρα των μέτρων τα οποία το ψήφισμα απαιτεί, πράγμα που δείχνει ξεκάθαρα πόσο σημαντική είναι για τη μελλοντική μας πολιτική στο θέμα της προστασίας από το θόρυβο η ανάπτυξη μιας συνεπούς στρατηγικής. Σύμφωνα με την άποψη της Επιτροπής, οι ευρείες διαβουλεύσεις που προκάλεσε αυτή με το Πράσινο Βιβλίο παρέχουν στέρεα θεμέλια για την οικοδόμηση μέτρων καταπολέμησης του θορύβου. Στο μεταξύ διάστημα η Επιτροπή έλαβε περισσότερα από 175 γραπτά κείμενα και οργανώθηκαν πολυάριθμα συνέδρια πάνω σε θέματα που θίγει το Πράσινο Βιβλίο, τα οποία μπορούν επίσης να προσφέρουν στην Επιτροπή σημαντικές πληροφορίες.
<P>
Τα σχόλια ενισχύουν την πεποίθηση της Επιτροπής, ότι απαιτείται μια συνολική στρατηγική για την προστασία από το θόρυβο, που θα περιλαμβάνει όλα τα διοικητικά επίπεδα, από τους δήμους και τις κοινότητες μέχρι τους ευρωπαϊκούς φορείς. Πολλές πόλεις πήραν θέση απέναντι στο Πράσινο Βιβλίο, πράγμα που ανταποκρίνεται στην έννοια του καταμερισμού ευθυνών, σύμφωνα με την οποία όλοι οι ενδιαφερόμενοι πρέπει να συνεργάζονται για την επίτευξη του κοινού στόχου. Οι υπηρεσίες μας ετοιμάζουν τώρα περιλήψεις για όλα τα κείμενα και τα αξιολογούν. Ύστερα μπορεί κανείς να αναζητήσει τα κείμενα μέσω της EUROPA, του εξυπηρέτη Ιnternet της Ευρωπαϊκής Επιτροπής.
<P>
Η Επιτροπή είναι πεπεισμένη ότι αυτή η έκθεση και το ψήφισμα που εγκρίνατε μπορούν να συμβάλουν ουσιαστικά στην επιτυχία και στην επίτευξη του κοινού μας στόχου - στην προστασία του πολίτη από το θόρυβο που βλάπτει την υγεία και δυσχεραίνει τη διαβίωση. Έχουμε συνείδηση του γεγονότος ότι το Πράσινο Βιβλίο έχει δημιουργήσει μεγάλες προσδοκίες ακριβώς στους πολίτες εκείνους που είναι εκτεθειμένοι στις συνέπειες του θορύβου και πρέπει για το λόγο αυτό να μη διαψεύσουμε αυτές τις προσδοκίες.

<SPEAKER ID=101 LANGUAGE="NL" NAME="Eisma">
Κύριε Πρόεδρε, τρέφω ιδιαίτερη εκτίμηση για την Επίτροπο αυτή. Αυτό δεν είναι το θέμα. Μπορεί όμως ο Επίτροπος Fischler να μας εξηγήσει για ποιο λόγο απουσιάζει η κ. Bjerregaard; Επίσης, ο Επίτροπος δεν μας απάντησε εάν πρόκειται να θεσπισθεί οδηγία πλαίσιο ή όχι. Σε περίπτωση που η απάντηση είναι θετική, πότε πρόκειται να συμβεί αυτό; Θα ήθελα μια περισσότερο περιεκτική απάντηση στην έξοχη έκθεση της συναδέλφου μου και μάλιστα από την Επίτροπο η οποία είναι αρμόδια να δώσει την απάντηση αυτή.

<SPEAKER ID=102 NAME="Fischler">
Κύριε Πρόεδρε, κύριε βουλευτά, λυπάμαι αλλά δεν μπορώ να σας αναφέρω τους λόγους για τους οποίους η κ. Bjerregaard δεν μπορεί να παρευρίσκεται εδώ σήμερα, γιατί δεν τους γνωρίζω. Μπορώ όμως να σας υποσχεθώ ένα πράγμα, ότι θα της διαβιβάσω επί λέξει αυτό που μόλις είπατε, και ελπίζω ότι τότε θα αντιδράσει ανάλογα.

<SPEAKER ID=103 NAME="Dνez de Rivera Icaza">
Κύριε Πρόεδρε, θα ήθελα κατ' αρχήν να ευχαριστήσω τον κύριο Επίτροπο για τις καλές του προθέσεις καθώς και τους περισσότερους από δεκαπέντε παρεμβαίνοντες σε αυτήν τη συζήτηση. Θα θυμάστε ότι στην παρέμβασή μου και εγώ επίσης εξέφρασα τη λύπη μου για τη διακριτική απουσία της Επιτρόπου που είναι αρμόδια για το θέμα. Είμαι πεπεισμένη ότι ο Επίτροπος Fischler θα της επαναλάβει, με το ίδιο πάθος με το οποίο μόλις απήντησε στον κ. Eisma, την αίτησή μας και ότι δεν είμαστε υπέρ του να περιοριστεί σε μερικά ωραία λόγια και σε περισσότερες από 170 απαντήσεις ολόκληρης της Ένωσης. Συνεπώς, κύριε Επίτροπε, γνωρίζοντας την επιμονή σας, σας παρακαλούμε να έχουμε φέτος τη νομοθεσία που μας υποσχεθήκατε το 1996, και σας ευχαριστούμε για τις καλές σας προθέσεις.

<SPEAKER ID=104 NAME="Πρόεδρος">
Ευχαριστώ πολύ, κυρία Dνez de Rivera.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00 .
<P>
(Η συνεδρίαση διακόπτεται στις 8 μ.μ.)

