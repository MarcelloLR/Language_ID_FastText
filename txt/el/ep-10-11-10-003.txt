<CHAPTER ID="003">
Δηλώσεις της Προεδρίας
<SPEAKER ID="007" NAME="Πρόεδρος">
Κατά την έναρξη της παρούσας περιόδου συνόδου θα ήθελα να προβώ σε ορισμένες δηλώσεις.
<P>
Στις 6 Νοεμβρίου 2010, άγνωστοι επιτέθηκαν και ξυλοκόπησαν άγρια τον δημοσιογράφο Oleg Kashin στη Μόσχα. Αυτή η βάναυση επίθεση, κίνητρο της οποίας δεν ήταν η ληστεία, αξίζει την πλέον αυστηρή καταδίκη. Επισημαίνουμε και επικροτούμε την ταχεία αντίδραση του προέδρου Medvedev στο εν λόγω περιστατικό, καθώς και την προσωπική του δέσμευση για τον εντοπισμό των δραστών, η οποία ευελπιστούμε να τελεσφορήσει.
<P>
Δεύτερον, στις 31 Οκτωβρίου, και για πρώτη φορά εδώ και δύο χρόνια, πραγματοποιήθηκε διαδήλωση της αντιπολίτευσης στην πλατεία Θριάμβου της Μόσχας χωρίς παρέμβαση της αστυνομίας. Θεωρούμε ότι πρόκειται για ελπιδοφόρα ένδειξη εκ μέρους των ρωσικών αρχών, αισιοδοξώντας ότι εισακούστηκαν εντέλει οι εκκλήσεις που απηύθυνε επί σειρά ετών το Ευρωπαϊκό Κοινοβούλιο για περαιτέρω εκδημοκρατισμό της δημόσιας ζωής στη Ρωσία.
<P>
Τρίτον, προ δέκα ημερών, χριστιανοί δέχθηκαν επίθεση στη Βαγδάτη, ενώ προσεύχονταν στην εκκλησία τους. Ορισμένοι σκοτώθηκαν και άλλοι τραυματίστηκαν. Εξ ονόματος του Ευρωπαϊκού Κοινοβουλίου, επαναλαμβάνω την έκκλησή μου για σεβασμό της θρησκευτικής ελευθερίας και για τον τερματισμό των περιστατικών βίας με θρησκευτικά κίνητρα που παρατηρούνται στη συγκεκριμένη περιοχή του πλανήτη.
<P>
Τέταρτον, στις 10 Δεκεμβρίου θα διεξαχθεί στη Στοκχόλμη η τελετή απονομής των φετινών βραβείων Νόμπελ. Θεωρούμε απαράδεκτες τις απόπειρες των κινεζικών αρχών να ασκήσουν πιέσεις σε κράτη μέλη της Ευρωπαϊκής Ένωσης ώστε μην συμμετάσχουν στην τελετή. Το Ευρωπαϊκό Κοινοβούλιο καταβάλλει αδιάλειπτες προσπάθειες για τον σεβασμό των θεμελιωδών και απαράγραπτων δικαιωμάτων όλων των ανθρώπων ανά τον κόσμο και, φυσικά, δεν κάνουμε εξαιρέσεις για την Κίνα. Στην τελετή του Δεκεμβρίου, η Ευρωπαϊκή Ένωση, περιλαμβανομένου, συνεπώς, και του Ευρωπαϊκού Κοινοβουλίου, θα εκπροσωπηθεί από τον επικεφαλής της αντιπροσωπείας της Ευρωπαϊκής Ένωσης στη Νορβηγία.
<SPEAKER ID="008" NAME="Luigi Berlinguer" AFFILIATION="S&amp;D">
(IT) Κύριε Πρόεδρε, κυρίες και κύριοι, τις τελευταίες ημέρες, σοβαρές φυσικές καταστροφές έπληξαν την περιφέρεια του Veneto στην Ιταλία, και, συγκεκριμένα, τις επαρχίες Vicenza, Padova και Verona. Από τις εν λόγω καταστροφικές πλημμύρες επλήγησαν ποικιλοτρόπως περίπου 500.000 άνθρωποι και προκλήθηκαν ζημίες εκατοντάδων εκατομμυρίων ευρώ. " τραγωδία αυτή λύγισε όλους τους παραγωγικούς κλάδους, μικρομεσαίες επιχειρήσεις και πολλούς άλλους τομείς.
<P>
Θα ήθελα να απευθύνω έκκληση στους συνάδελφους βουλευτές και τα ευρωπαϊκά θεσμικά όργανα να καταβάλουν κάθε δυνατή προσπάθεια ώστε να στηρίξουν αυτούς τους ανθρώπους και να βρουν λύσεις για την αντιμετώπιση αυτής της καταστροφής, εντός των ορίων των κανόνων που προβλέπονται από το Ταμείο Αλληλεγγύης και τα διαρθρωτικά ταμεία της Ευρωπαϊκής Ένωσης.
<P>
Θα ήθελα επίσης να παρατηρήσω ότι η Ιταλία έχει ακόμα έναν λόγο να θρηνεί σήμερα, αν και πρόκειται για τελείως διαφορετικό λόγο: την κατάρρευση της Πομπηίας. Ήθελα απλώς να το επισημάνω στο παρόν Σώμα, προκειμένου να τονιστεί η σημασία και η βαρύτητα ενός γεγονότος αυτού του είδους, καθώς και η ανάγκη παρακολούθησης και αυτών των ζητημάτων εκ μέρους της Ευρώπης.
<SPEAKER ID="009" NAME="Πρόεδρος">
Σας ευχαριστώ για αυτήν σας την παρατήρηση. Μπορείτε να χρησιμοποιήσετε επίσης τις παρεμβάσεις ενός λεπτού για το συγκεκριμένο θέμα. Πρόκειται για ζήτημα το οποίο μπορεί εξίσου να τεθεί στο πλαίσιο των παρεμβάσεων ενός λεπτού. Σας ευχαριστώ, κύριε Berlinguer, που θίξατε αυτό το θέμα.
