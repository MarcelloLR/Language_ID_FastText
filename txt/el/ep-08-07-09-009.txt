<CHAPTER ID="009">
Ευρωπαϊκά προγράμματα δορυφορικής ραδιοπλοήγησης (EGNOS και Galileo) (υπογραφή της πράξης)
<SPEAKER ID="253" NAME="Πρόεδρος">
Κύριε Προεδρεύων, κυρία Επίτροπε, κυρίες και κύριοι, με αυτήν τη δημόσια υπογραφή της νομικής πράξης για το πρόγραμμα Galileo τονίζουμε τη σημασία που προσδίδουμε στα ευρωπαϊκά προγράμματα δορυφορικής ραδιοπλοήγησης EGNOS και Galileo. Ο κανονισμός που υπογράφεται σήμερα αποτελεί μια σημαντική υπόμνηση ότι πολλοί στόχοι μπορούν να επιτευχθούν μόνο στο πλαίσιο της Ευρωπαϊκής Ένωσης και όχι από την ξεχωριστή δράση μεμονωμένων κρατών μελών. Τα EGNOS και Galileo μπορούν και θα παράσχουν στην Ευρωπαϊκή Ένωση τα μέσα ώστε να δημιουργήσει μια ευρωπαϊκή εναλλακτική και συμπλήρωμα σε άλλα συστήματα. Ταυτόχρονα, θα μας δώσουν τη δυνατότητα να ενισχύσουμε την ανταγωνιστικότητα της βιομηχανίας μας σε μείζονα στρατηγικά τεχνολογικά πεδία.
<P>
Το Galileo θα αποτελείται από ένα δίκτυο 30 δορυφόρων και υποδομή επίγειου ελέγχου. Το κείμενο του κανονισμού που θα υπογράψουμε σήμερα είναι το αποτέλεσμα των διαπραγματεύσεων ανάμεσα στα ευρωπαϊκά θεσμικά όργανα, οι οποίες ολοκληρώθηκαν με επιτυχία κατά την πρώτη ανάγνωση.
<P>
Τα θεσμικά όργανα βρήκαν λύσεις που κατέστησαν εφικτή τη συγκρότηση ενός τόσο πολύπλοκου τεχνικού συστήματος, ιδιαίτερα συμφωνώντας για την κοινοτική χρηματοδότηση ύψους 3,4 δισεκατομμυρίων ευρώ. Ως εκ τούτου, το Galileo θα μπορέσει να λειτουργήσει από το 2013 το αργότερο.
<P>
Ως Πρόεδρος του Ευρωπαϊκού Κοινοβουλίου, θα ήθελα να εκφράσω τις θερμότατες ευχαριστίες μου στην πρόεδρο της Επιτροπής Βιομηχανίας, Έρευνας και Ενέργειας, Angelika Niebler, και την εισηγήτρια του Ευρωπαϊκού Κοινοβουλίου, Etelka Barsi-Pataky, για τις επιτυχείς προσπάθειές τους, καθώς και στη σλοβενική Προεδρία για τη μεγάλη προσήλωσή της σε αυτόν τον πολύ σημαντικό στρατηγικό φάκελο.
<P>
(Χειροκροτήματα)
<P>
Ελπίζω επίσης ότι αυτή η δημόσια υπογραφή θα υπογραμμίσει την πρόθεσή μας να συνεχίσουμε να εργαζόμαστε με σθένος και προσήλωση για να επιτύχουμε αληθινή πρόοδο για τους πολίτες μας. Σας ευχαριστώ που είστε σήμερα εδώ, καθώς και για την προσοχή σας.
<P>
Καλώ τώρα στο βήμα τον εκπρόσωπο του Συμβουλίου, Jean-Pierre Jouyet.
<P>
(Χειροκροτήματα)
<SPEAKER ID="254" NAME="Jean-Pierre Jouyet">
Προεδρεύων του Συμβουλίου. - (FR) Κύριε Πρόεδρε, κυρία Επίτροπε, κυρίες και κύριοι, πλέον θα είναι εφικτό να επαληθεύουμε ακριβείς πληροφορίες θέσης και χρόνου με το σύστημα δορυφορικής ραδιοπλοήγησης που εγκαινιάστηκε από την Ευρωπαϊκή Ένωση και τον Ευρωπαϊκό Οργανισμό Διαστήματος. Μαζί με εσάς, κύριε Πρόεδρε, θα ήθελα να απονείμω κι εγώ τα εύσημα στη σλοβενική Προεδρία, η οποία οδήγησε σε επιτυχή έκβαση αυτήν τη δύσκολη συμφωνία. Θα ήθελα επίσης να απονείμω τα εύσημα στην κ. Niebler, πρόεδρο της Επιτροπής Βιομηχανίας, Έρευνας και Ενέργειας, στην εισηγήτριά σας και σε εκείνους τους επιφανείς βουλευτές του Ευρωπαϊκού Κοινοβουλίου που έκαναν εφικτή την έγκριση αυτού του κανονισμού.
<P>
Είναι ένα μεγάλο βήμα προς τα εμπρός αυτό που κάνουμε σήμερα με την έγκριση του κανονισμού για το Galileo. Θα κάνει εφικτή την ανάπτυξη του δημοσίως χρηματοδοτούμενου παγκόσμιου δορυφορικού συστήματος εντοπισμού θέσης. Όπως είπε ο κ. Pöttering, αυτό το σύστημα βασίζεται σε ένα σύνολο 30 δορυφόρων και επίγειων σταθμών, και θα παρέχει στους χρήστες, σε πολλούς τομείς, πληροφορίες για την τοποθεσία τους. Επομένως, για πολλούς από τους πολίτες μας αυτή είναι μια ένδειξη της πραγματικής προόδου που σημειώνεται στην Ευρώπη.
<P>
Δεν διασφαλίζει μόνο την ανεξαρτησία μας, παρέχοντας ένα σήμα που θα μπορούσε να αντικαταστήσει το αμερικανικό σήμα GPS, για παράδειγμα όταν αυτή η υπηρεσία δεν λειτουργεί, αλλά πηγαίνει πολύ πιο μακριά, αφού θα παρέχει υπηρεσίες που δεν είναι επί του παρόντος διαθέσιμες μέσω GPS: τον εντοπισμό ανθρώπων που βρίσκονται σε κίνδυνο, κάτι που είναι επίσης ουσιώδες για τον ρόλο που πρέπει να διαδραματίσει η Ευρώπη σε σχέση με τους πολίτες της, ή τη δημιουργία μιας υπηρεσίας ασφάλειας της ζωής, που ενδείκνυται ιδιαιτέρως για τη διαχείριση της εναέριας κυκλοφορίας. Το Galileo θα έχει, συνεπώς, χειροπιαστά αποτελέσματα στην καθημερινή ζωή των πολιτών μας.
<P>
" Ευρωπαϊκή Επιτροπή, η Επίτροπος και ο Ευρωπαϊκός Οργανισμός Διαστήματος ξεκίνησαν τη διαδικασία επιλογής για εταιρείες που θα αναμειχθούν στην ανάπτυξη των διαφόρων ομάδων στις οποίες θα ανατεθεί η εφαρμογή του συστήματος· η δημιουργία του Galileo έχει επίσης προφανώς μεγάλη σημασία για την ανταγωνιστικότητα της ευρωπαϊκής βιομηχανίας.
<P>
Συνολικά, η διαχείριση του προγράμματος Galileo θα τεθεί υπό τον πολιτικό έλεγχο του Κοινοβουλίου και του Συμβουλίου. Μπορείτε να είστε σίγουροι ότι η γαλλική Προεδρία είναι αποφασισμένη να εργαστεί πολύ στενά με το Ευρωπαϊκό Κοινοβούλιο· προτείνει τη συνεδρίαση, το συντομότερο δυνατόν, της διοργανικής ομάδας Galileo, της GIP, που περιλαμβάνει τα τρία θεσμικά όργανα της ΕΕ -Επιτροπή, Κοινοβούλιο και Συμβούλιο-, προκειμένου να συζητηθούν οι απαραίτητες προϋποθέσεις για την επιτυχή εφαρμογή του εν λόγω προγράμματος, που είναι πολύ σημαντικό για την Ευρωπαϊκή Ένωση στο σύνολό της.
<SPEAKER ID="255" NAME="Πρόεδρος">
Σας ευχαριστώ πολύ, κύριε Υπουργέ. Ο κ. Jouyet και εγώ θα προβούμε τώρα στην υπογραφή του κανονισμού για το Galileo, και καλώ την Επίτροπο, κ. Ferrero-Waldner, την κ. Angelika Niebler, πρόεδρο της Βιομηχανίας, Έρευνας και Ενέργειας, και την εισηγήτρια, κ. Etelka Barsi-Pataky, να πλησιάσουν και να κάνουν το ίδιο.
<P>
(Υπογραφή του κανονισμού σχετικά με το πρόγραμμα Galileo)
<P>
(Χειροκροτήματα)
