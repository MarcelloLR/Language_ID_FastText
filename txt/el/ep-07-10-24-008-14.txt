<CHAPTER ID="008-14">
14. Πρωτόκολλο που τροποποιεί τη συμφωνία για τα δικαιώματα πνευματικής ιδιοκτησίας στον τομέα του εμπορίου (TRIPS) - (ψηφοφορία) 
<P>
- Σύσταση: Susta
<P>
- Πριν από την ψηφοφορία:
<SPEAKER ID="125" NAME="Carl Schlyter" AFFILIATION="Verts/ALE">
(ΕΝ) Κύριε Πρόεδρε, τη βάση συμφωνίας με το Συμβούλιο σχετικά με αυτή την έκθεση αποτέλεσε μία δήλωση της Επιτροπής, η οποία υποτίθεται ότι έπρεπε να διαβαστεί στη διάρκεια της χθεσινής συζήτησης. Παρόλα αυτά, η δήλωση αυτή δεν διαβάστηκε. Εάν το Συμβούλιο συμφωνούσε να την επισυνάψει στα συνοπτικά πρακτικά ή να της αποδώσει ένα είδος νομικού καθεστώτος και διαφάνειας, αυτό θα συνέβαλε περαιτέρω στην πρόοδο στο ζήτημα αυτό.
<SPEAKER ID="126" NAME="Manuel Lobo Antunes">
Προεδρεύων του Συμβουλίου. - (ΕΝ) Κύριε Πρόεδρε, η πρόσβαση σε οικονομικά προσιτά φαρμακευτικά προϊόντα στις φτωχές αναπτυσσόμενες χώρες και τις λιγότερο ανεπτυγμένες χώρες είναι απαραίτητη για την επίτευξη των προτεινόμενων αναπτυξιακών στόχων της ΕΕ και θα συνέβαλε στη μείωση της φτώχειας, την αύξηση της ανθρώπινης ασφάλειας, την προώθηση των ανθρωπίνων δικαιωμάτων και της βιώσιμης ανάπτυξης. Νομίζω ότι και οι δύο συμφωνούμε για τη σπουδαιότητα της διασφάλισης της συνοχής των πολιτικών της ΕΕ και ότι θα πρέπει να συνοδεύεται από συνέπεια στις εξωτερικές ενέργειες της ΕΕ, δηλαδή το εμπόριο και τις αναπτυξιακές πολιτικές.
<P>
Αναγνωρίζουμε ότι ο μηχανισμός που δημιουργήθηκε με την απόφαση του ΠΟΕ και το Πρωτόκολλο στη Συμφωνία TRIPS συνιστούν απλώς ένα μέρος της λύσης στο πρόβλημα της πρόσβασης στα φάρμακα και στη δημόσια υγεία, και ότι άλλα μέτρα για τη βελτίωση της περίθαλψης υγείας και των υποδομών είναι εξίσου αναγκαία. Ακόμη και αν η τροποποίηση της Συμφωνίας TRIPS δεν αποτελεί ολοκληρωμένη λύση, πιστεύουμε ότι η θετική αποδοχή του πρωτοκόλλου συνιστά ένα σημαντικό βήμα.
<P>
Για αυτόν τον σκοπό, αξίζει να θυμηθούμε ότι τα κράτη μέλη της Ευρωπαϊκής Ένωσης διατηρούν την ελευθερία στο πλαίσιο των κανόνων του ΠΟΕ να χρησιμοποιούν διαφορετικές εξαιρέσεις όπως προβλέπεται από τη Συμφωνία TRIPS, στις εθνικές τους νομοθεσίες περί διπλωμάτων ευρεσιτεχνίας, συμπεριλαμβανομένων των εξαιρέσεων δυνάμει του άρθρου 30 της Συμφωνίας TRIPS
<P>
Επιπλέον, προκειμένου να διευκολυνθεί η πρόσβαση σε φάρμακα σε χώρες των οποίων οι ικανότητες παρασκευής φαρμακευτικών προϊόντων είναι ανεπαρκείς ή ανύπαρκτες, το Συμβούλιο, το Ευρωπαϊκό Κοινοβούλιο και η Επιτροπή εργάστηκαν σκληρά για την έγκριση του κανονισμού (ΕΚ) αριθ. 816/2006 σχετικά με την χορήγηση υποχρεωτικών αδειών εκμετάλλευσης διπλωμάτων ευρεσιτεχνίας που σχετίζονται με την παρασκευή φαρμακευτικών προϊόντων για εξαγωγή σε χώρες με προβλήματα δημόσιας υγείας.
<P>
Επιτρέψτε μου να προσθέσω ότι στηρίζουμε τη χρησιμοποίηση της "ελαστικότητας" η οποία είναι ενσωματωμένη στη Συμφωνία TRIPS και αναγνωρίζεται από τις παραγράφους 4, 5 και 6 της δήλωσης της Ντόχα, καθώς και την επιπρόσθετη ευελιξία για τις λιγότερο ανεπτυγμένες χώρες, η οποία εξασφαλίζεται δυνάμει της παραγράφου 7 της δήλωσης της Ντόχα, προκειμένου να είναι δυνατή η παροχή των αναγκαίων φαρμάκων σε προσιτές τιμές στο πλαίσιο των εθνικών τους προγραμμάτων δημόσιας υγείας.
<P>
Βάσει της δήλωσης της Ντόχα στο πλαίσιο των διαπραγματεύσεων για τη συμφωνία εταιρικής οικονομικής σχέσης με τις χώρες ΑΚΕ και στο πλαίσιο άλλων μελλοντικών διμερών και περιφερειακών συμφωνιών με φτωχές αναπτυσσόμενες χώρες και λιγότερο ανεπτυγμένες χώρες, η Ευρωπαϊκή Ένωση δεν ζητεί, και δεν προβλέπει να ζητήσει, να διαπραγματευτεί επί διατάξεων σχετικά με φαρμακευτικά προϊόντα, οι οποίες ορισμένες φορές αναφέρονται ως διατάξεις της TRIPS-plus, που αφορούν τη δημόσια υγεία και την πρόσβαση σε φάρμακα.
<P>
Τέλος, τασσόμαστε υπέρ πρωτοβουλιών που ενθαρρύνουν τη μεταφορά τεχνολογίας, την έρευνα, την ενίσχυση των ικανοτήτων, των μηχανισμών προμήθειας σε περιφερειακό επίπεδο και την προσφορά βοήθειας στον τομέα της καταγραφής ώστε να διευκολυνθεί και να ενισχυθεί η παραγωγή φαρμακευτικών προϊόντων από τις ίδιες τις αναπτυσσόμενες χώρες και θα εργαστούμε με τα κράτη μέλη προς επίτευξη αυτού του σκοπού.
<P>
Όσον αφορά τα αντίστοιχα μέτρα και τις δημοσιονομικές διαδικασίες, είμαστε βέβαιοι ότι η δέσμευση του Ευρωπαϊκού Κοινοβουλίου, το οποίο έχει ενισχύσει την προβολή του ζητήματος της πρόσβασης στα φάρμακα θα συμβάλλει στην αύξηση της αποτελεσματικότητάς τους.
