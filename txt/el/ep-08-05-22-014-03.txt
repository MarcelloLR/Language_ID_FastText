<CHAPTER ID="014-03">
3. Αυξανόμενη ένταση στο Μπουρούντι (συζήτηση) 
<SPEAKER ID="716" NAME="Πρόεδρος">
" ημερήσια διάταξη προβλέπει τη συζήτηση έξι προτάσεων ψηφίσματος σχετικά με την αυξανόμενη ένταση στο Μπουρούντι.
<SPEAKER ID="225" NAME="Alain Hutchinson">
συντάκτης. - (FR) Κυρία Πρόεδρε, κύριε Επίτροπε, κυρίες και κύριοι, αρχικά, δεν επιθυμούσαμε να εξετάσει το Κοινοβούλιο τώρα αμέσως την κατάσταση στο Μπουρούντι, διότι, όπως γνωρίζετε, οι αρχές του Μπουρούντι διεξάγουν επί του παρόντος διαπραγματεύσεις με το Εθνικό Απελευθερωτικό Μέτωπο (FNL)· έχουν φτάσει σε ένα κρίσιμο στάδιο που παρουσιάζει επιτέλους μια θετική προοπτική και το οποίο θα πρέπει, ελπίζουμε, να οδηγήσει στην πρακτική εφαρμογή των συμφωνιών που συνήφθησαν στο Νταρ Ες Σαλάμ και αποσκοπούν να θέσουν τέλος στις μάχες, στη βία και στην ανασφάλεια που πλήττουν τη χώρα. Όπως γνωρίζουμε πλέον, το φτεροκόπημα μιας πεταλούδας στο Στρασβούργο μπορεί μερικές φορές να προκαλέσει έναν τυφώνα χιλιάδες χιλιόμετρα μακριά.
<P>
Από την άλλη πλευρά, το να μην μιλήσουμε για την κατάσταση σε αυτήν τη μικρή χώρα που έχει ορφανέψει από την άποψη της ανάπτυξης, έχοντας απογυμνωθεί από τους φυσικούς της πόρους, το είδος των πόρων που συχνά προσελκύουν χορηγούς, θα ήταν αδιανόητο. Επομένως, σε συμφωνία με τις άλλες πολιτικές ομάδες, θέλαμε να μετατρέψουμε αυτό το ψήφισμα σε μια έκκληση για θετική δράση σε σχέση με αυτήν τη χώρα που βρίσκεται στην ταραγμένη περιοχή των Μεγάλων Λιμνών. Θέλαμε να επαναλάβουμε την αποφασιστικότητα της ΕΕ, και ιδιαίτερα του Κοινοβουλίου και τη δική σας, κύριε Επίτροπε, να αναζητηθούν νέες λύσεις για αναπτυξιακή βοήθεια που θα είναι πιο αποτελεσματική στις χώρες εκείνες που αποδυναμώνονται από καταστάσεις συγκρούσεων -σε αυτήν την περίπτωση, εμφύλιο πόλεμο- χώρες όπου θέματα όπως η διαδικασία της δημοκρατικής ανοικοδόμησης, η αποκατάσταση των κατεστραμμένων δημόσιων υπηρεσιών και η επανεκκίνηση πολιτικών σε θέματα τόσο θεμελιώδη όπως η υγεία και η εκπαίδευση θα μπορούν να αντιμετωπιστούν και να υποστηριχθούν πιο αποτελεσματικά και πιο γρήγορα. Θέλαμε αυτό το ψήφισμα να αποτελέσει μέρος του σχεδίου δράσης που ζητήθηκε να εκπονήσουν οι Κάτω Χώρες για το Μπουρούντι, το οποίο επιλέχθηκε -και είμαστε πολύ ευχαριστημένοι που επιλέχθηκε- ως μία από τις τρεις πιλοτικές χώρες στο πλαίσιο αυτής της νέας προσέγγισης. Συνεπώς, έχουμε καταστήσει σαφείς τις επιθυμίες μας. Θέλουμε να γίνει το Μπουρούντι ένα πρότυπο ανάπτυξης και, προκειμένου να επιτευχθεί αυτό, θέλουμε να εφοδιαστούν οι αρχές αυτής της μικρής χώρας με τους οικονομικούς πόρους και τη στήριξη που απαιτείται για την κοινωνική, πολιτική και οικονομική ανοικοδόμηση.
<P>
Το Κοινοβούλιο θα παρακολουθεί στενά τις εξελίξεις, αλλά επιθυμεί επίσης να καλέσει τους βουλευτές του Μπουρούντι από όλες τις πολιτικές ομάδες να αναζητήσουν, κατεπειγόντως, τρόπους και μέσα για να επαναφέρουν τους θεσμούς τους σε λειτουργία, αφού είχαν εμποδιστεί να εκτελέσουν το έργο τους για μήνες, προκειμένου να διεξαγάγουν συζητήσεις και ψηφοφορίες, καθώς και να επιτρέψουν στην κυβέρνηση του Μπουρούντι να εφαρμόσει σχέδια που αποσκοπούν στην ανοικοδόμηση, όπως η πολυαναμενόμενη μεταρρύθμιση του δικαστικού συστήματος και η μεταρρύθμιση του συστήματος υγείας, μεταξύ άλλων τομέων που απαιτούν επείγουσα δράση.
<P>
Τέλος, θέλουμε να επισημάνουμε ότι το Μπουρούντι, μία από τις πιο φτωχές χώρες του κόσμου, λαμβάνει αναλογικά το μικρότερο ποσό αναπτυξιακής βοήθειας ανά κάτοικο. Αυτό δεν μπορεί να συνεχιστεί. Θέλουμε να ζητήσουμε να αποδεσμευτούν γρήγορα επιπρόσθετοι οικονομικοί πόροι για να χρηματοδοτήσουν αναπτυξιακά προγράμματα προτεραιότητας, και ιδιαίτερα, την ανοικοδόμηση κατεστραμμένων υποδομών. Μαζί με την ΕΕ, μόνο πέντε κράτη μέλη εκπροσωπούνται στο Μπουρούντι, μια χώρα όπου πρέπει να γίνουν όλα από την αρχή. Ελπίζουμε ότι αυτές οι χώρες θα συντονίσουν αποτελεσματικά τις προσπάθειές τους πριν από οιαδήποτε λήψη αποφάσεων στις πρωτεύουσες της Ευρώπης και ότι οι αντιπροσωπείες στο Μπουρούντι που έχουν επιφορτιστεί με την εφαρμογή των αναπτυξιακών πολιτικών θα συνεχίσουν να συνεργάζονται και ότι οι αριθμοί του προσωπικού τους θα αυξηθούν.
<P>
Συνοπτικά, θέλω να τονίσω την παράγραφο στο ψήφισμά μας που αναφέρεται στη διατήρηση, και πιθανή αύξηση, της άκρως αναγκαίας ανθρωπιστικής βοήθειας, και θέλω επίσης να συστήσω οι διακανονισμοί για την απόσυρση αυτής της βοήθειας να γίνουν σε στενή συνεργασία με την ενίσχυση των αναπτυξιακών πολιτικών η εφαρμογή των οποίων είναι πιο περίπλοκη. Σε αυτό το πλαίσιο, θέλαμε να επισημάνουμε αυτό το σημείο για να διασφαλίσουμε ότι η διαφάνεια των μέτρων που λαμβάνονται τοπικά από τις αρχές του Μπουρούντι με την υποστήριξη της Ευρωπαϊκής Ένωσης και των κρατών μελών, αναγνωρίζεται δεόντως. Πέρα από την επίλυση της σύγκρουσης με το FNL και την αποκατάσταση μεγαλύτερης ασφάλειας, ο λαός του Μπουρούντι χρειάζεται να δει επειγόντως να αντανακλώνται οι βελτιώσεις όσον αφορά την ανάπτυξη της χώρας του στην ταραγμένη καθημερινή ζωή του.
<SPEAKER ID="227" NAME="Raül Romeva i Rueda">
συντάκτης. - (ES) Κυρία Πρόεδρε, η συνέχιση των εχθροπραξιών στο Μπουρούντι αποτελεί ένα βήμα οπισθοδρόμησης σε μια ήδη εύθραυστη διαδικασία.
<P>
Δεκάδες νεκροί και χιλιάδες περισσότεροι εκτοπισθέντες δείχνουν ολοφάνερα ότι οι προσπάθειες για την οικοδόμηση της ειρήνης δεν είναι, προς το παρόν τουλάχιστον, αρκετές. " ευθύνη για αυτήν την κατάσταση πρέπει να μοιραστεί.
<P>
Είναι σαφώς λυπηρό το γεγονός ότι Εθνικό Απελευθερωτικό Μέτωπο (FNL) πήρε και πάλι τα όπλα, αλλά πρέπει να λεχθεί ότι υπήρξαν πολλές κατηγορίες για παραβιάσεις των ανθρωπίνων δικαιωμάτων από τις ένοπλες δυνάμεις και από την αστυνομία του Μπουρούντι.
<P>
Είναι επίσης σαφές ότι η αστάθεια στο Μπουρούντι θα μπορούσε να έχει σημαντικές και σοβαρές συνέπειες για την περιοχή, ιδιαίτερα στη Λαϊκή Δημοκρατία του Κονγκό και στη Ρουάντα.
<P>
Συμφωνώ ότι επήλθε μεγαλύτερη σταθερότητα στο Μπουρούντι μετά τη θέση σε ισχύ ενός νέου συντάγματος το οποίο ακολούθησαν γενικές εκλογές. Ωστόσο, αυτό ενισχύει επίσης την ανάγκη για τη συγκρότηση μιας επιτροπής ειρήνης και συμφιλίωσης ως ένα μέτρο οικοδόμησης εμπιστοσύνης. " Ευρωπαϊκή Ένωση πρέπει να υποστηρίξει μια τέτοια πρωτοβουλία τόσο οικονομικά όσο και επιμελητειακά.
<P>
Σε αυτό το πλαίσιο, και ιδιαίτερα λαμβάνοντας υπόψη, όπως έχει λεχθεί, ότι η Ευρωπαϊκή Ένωση επέλεξε το Μπουρούντι ως πιλοτική χώρα για την εφαρμογή ενός σχεδίου δράσης προτεραιότητας που αποσκοπεί στην αύξηση της ταχύτητας και αποτελεσματικότητας της βοήθειας, πιστεύω ότι αυτό το ψήφισμα αξίζει ιδιαίτερη προσοχή. Όχι μόνο από την Ευρωπαϊκή Επιτροπή, αλλά επίσης, και κυρίως, από τα κράτη μέλη, και ιδιαίτερα δύο από τις προτάσεις του.
<P>
Καταρχάς, η πρόταση για την αύξηση των οικονομικών πόρων που χορηγούνται από την Ευρωπαϊκή Ένωση στο Μπουρούντι, ιδιαίτερα επ' ευκαιρία της ενδιάμεσης επανεξέτασης του δέκατου Ευρωπαϊκού Ταμείου Ανάπτυξης.
<P>
Δεύτερον, ότι στο πλαίσιο του απαιτούμενου σχεδίου δράσης, πρέπει να δοθεί στήριξη κατά προτεραιότητα σε προγράμματα βελτίωσης της διακυβέρνησης και της δημοκρατικής διαχείρισης του κράτους· στις πολιτικές υγείας, με τη δημιουργία υγειονομικών κέντρων και την απαραίτητη ανανέωση του νοσοκομειακού δικτύου· στην απόφαση της κυβέρνησης του Μπουρούντι να θεσπίσει τη δωρεάν πρωτοβάθμια παιδεία· και στη συνέχιση των προσπαθειών όσον αφορά την ανανέωση των υποδομών της χώρας.
<SPEAKER ID="229" NAME="Erik Meijer">
συντάκτης. - (NL) Κύριε Πρόεδρε, ακριβώς όπως το Σουδάν, για το οποίο συζητούσαμε νωρίτερα σήμερα το απόγευμα, το Μπουρούντι είναι μια διαιρεμένη εθνικά χώρα, με μακροχρόνια δυσαρμονία μεταξύ των διαφόρων πληθυσμιακών ομάδων του.
<P>
Τα προβλήματα που απορρέουν από αυτήν τη κατάσταση είναι πολύ πιο δύσκολο να επιλυθούν στο Μπουρούντι από ό,τι στις άλλες αφρικανικές χώρες. Είναι δύσκολο να σχεδιάσουμε ένα γεωγραφικό σύνορο μεταξύ περιοχών που είναι τυπικά επικράτεια διαφορετικών εθνοτικών ομάδων. Είναι πιο συγγενές με το σύστημα των καστών που υπήρχε παραδοσιακά στην Ινδία. Ακόμη και πριν από τη γερμανική και βελγική αποικιοποίηση, οι Χούτου ήταν η πλειοψηφία στο Μπουρούντι και στη Ρουάντα και οι Τούτσι η μειοψηφία. Οι Τούτσι, οι οποίοι ήταν επίσης αναγνωρίσιμα διαφορετικοί σε εμφάνιση από τους Χούτου ήταν εκείνοι που κυβερνούσαν. Οι Χούτου ήταν κάτω από τον έλεγχό τους.
<P>
Στην ευρωπαϊκή αποικιακή περίοδο έγιναν προσπάθειες να αλλάξει αυτή η κατάσταση, αλλά όχι με σκοπό την ισότητα και τα ίσα δικαιώματα για τους Χούτου. Εκείνη την εποχή, ο κύριος στόχος ήταν να στρέψουν τις δύο εθνοτικές ομάδες τη μία ενάντια της άλλης, προκειμένου να ενισχυθεί η ολλανδική ή η βελγική διοίκηση. Ακόμη και μετά την ανεξαρτησία, δεν βρέθηκε ποτέ μια διαρκής λύση στις παλιές διαφορές. Το Μπουρούντι γλίτωσε τη μαζική εκστρατεία από την πλειοψηφία των Χούτου στη γειτονική Ρουάντα στον βορρά για την εξολόθρευση της ενοχλητικής μειονότητας των Τούτσι. Ωστόσο, αυτό μπορεί να οφείλεται επίσης στο γεγονός ότι η χειραφέτηση μεταξύ των Χούτου ήταν λιγότερο διαδεδομένη.
<P>
Όταν μιλάμε στο ψήφισμα για 14 χρόνια εμφυλίου πολέμου, ειρηνευτικές διαπραγματεύσεις, το κίνημα Εθνικού Απελευθερωτικού Μετώπου (FNL) της αντιπολίτευσης, τον αφοπλισμό των ανταρτών και τις μάχες που ξέσπασαν εκ νέου στις 17 Απριλίου, πρέπει να έχουμε επίγνωση του παρελθόντος και των άλυτων προβλημάτων. Ο κύριος σκοπός του ψηφίσματος είναι ότι πρέπει να σταματήσει η βία και πρέπει να επιτευχθεί συμφωνία. Συμφωνώ με αυτό, αλλά σε αυτό το σημείο ειδικά δεν βλέπω πολλούς λόγους αισιοδοξίας. Το ψήφισμα ζητεί επίσης ευρωπαϊκή στήριξη για τη δημοκρατική κυβέρνηση, την εκπαίδευση και την υγειονομική περίθαλψη. Μπορούμε να συνεισφέρουμε σε αυτό εμείς οι ίδιοι.
<SPEAKER ID="231" NAME="Filip Kaczmarek">
συντάκτης. - (PL) Κυρία Πρόεδρε, κύριε Επίτροπε, χαιρόμαστε πολύ που μαθαίνουμε για την επανέναρξη των διαπραγματεύσεων και των ειρηνευτικών συνομιλιών μεταξύ του Εθνικού Απελευθερωτικού Μετώπου και της κυβέρνησης στο Μπουρούντι. Αυτή δεν είναι η πρώτη απόπειρα των ανταρτών και της κυβέρνησης να καταλήξουν σε μια συμφωνία. Ελπίζουμε ότι αυτή η συμφωνία θα βάλει ένα τέλος στην αιματηρή σύγκρουση.
<P>
Αυτή η σύγκρουση δεν είχε ως αποτέλεσμα μόνο αθώα θύματα, αλλά, πάνω από όλα, αποσταθεροποιεί την εύθραυστη ισορροπία και αυξάνει τις εντάσεις στη χώρα, η οποία είδε θετικά αποτελέσματα μετά την ειρηνευτική συμφωνία το 2003. Μετά από πολλά χρόνια συγκρούσεων στο Μπουρούντι, η χώρα προσπαθεί να ανοικοδομηθεί και να επιστρέψει στη διεθνή σκηνή και έχει σημειώσει κάποια επιτυχία.
<P>
Αυτό που είναι ακόμη πιο παράδοξο είναι το γεγονός ότι το πρόβλημα που βιώνεται στο Μπουρούντι αυτήν τη στιγμή δεν προκαλείται από τη φυλετική σύγκρουση των Χούτου-Τούτσι, αλλά από μία μόνο, πολύ ριζοσπαστική πτέρυγα Χούτου του Εθνικού Απελευθερωτικού Μετώπου, η οποία δεν δέχτηκε την ειρηνευτική συμφωνία και εξακολουθεί να προσπαθεί να πολεμήσει την κυβέρνηση συνασπισμού, η οποία συμπεριλαμβάνει επίσης τους Χούτου. " διεθνής κοινότητα πρέπει να υποστηρίξει την ειρηνευτική συμφωνία και να βάλει ένα τέλος στη σύγκρουση.
<SPEAKER ID="233" NAME="Marcin Libicki">
συντάκτης. - (PL) Για άλλη μία φορά, συζητούμε εγκλήματα που διαπράττονται σε διάφορες χώρες σε όλο τον κόσμο και θα συνεχίσουμε αυτές τις συζητήσεις ατέρμονα, μέχρι να αποκτήσει η Ευρωπαϊκή Ένωση μια κοινή εξωτερική πολιτική. Επιπλέον, μια κοινή εξωτερική πολιτική μπορεί να είναι αποτελεσματική μόνο αν η Ευρωπαϊκή Ένωση έχει μια στρατιωτική δύναμη. " Συνθήκη της Λισαβόνας, η οποία δημιουργεί κάτι σαν υπουργείο εξωτερικών, δεν θα επιλύσει το πρόβλημα, καθώς δεν θα υπάρχει καμία στρατιωτική δύναμη.
<P>
Στην εποχή του, ο πρόεδρος Λεχ Κατσίνσκι είπε ότι η Ευρωπαϊκή Ένωση πρέπει να έχει τον δικό της στρατό. Πρόσφατα, ο πρόεδρος Σαρκοζί μίλησε επίσης για αυτό. Πιστεύω ότι αυτό το θέμα πρέπει να μπει στην ημερήσια διάταξη για δημόσια συζήτηση στην Ευρωπαϊκή Ένωση. Πρέπει να υπάρξουν συγκεκριμένες προτάσεις για πολιτικές λύσεις και, κατά συνέπεια, νομικές λύσεις. Χωρίς στρατιωτική δύναμη δεν μπορεί να υπάρξει εξωτερική πολιτική. Αν η ακεραιότητα και η ισχύς της ΕΕ είναι σημαντικές για εμάς, τότε η Ευρωπαϊκή Ένωση πρέπει να έχει τον δικό της στρατό προκειμένου να είναι σε θέση να παρεμβαίνει σε καταστάσεις όπως η κατάσταση στο Μπουρούντι.
<SPEAKER ID="235" NAME="Μάριος Ματσάκης">
συντάκτης. - (EN) Κυρία Πρόεδρε, το Μπουρούντι διέρχεται μια επισφαλή κατάσταση εδώ και αρκετά χρόνια. Οι σκηνές βαρβαρότητας που συνέβησαν τη δεκαετία του '90 μεταξύ των Χούτου και των Τούτσι θα μείνουν για πάντα βαθιά χαραγμένες στο μυαλό μας και θα ταράζουν πάντα τη συνείδησή μας. Πολυάριθμες προσπάθειες από τη διεθνή κοινότητα, καθώς και από περιφερειακούς παράγοντες, δεν έχουν οδηγήσει ακόμη στην πολυπόθητη διαρκή ειρήνη και σταθερότητα στην περιοχή, αν και πρέπει να λεχθεί ότι έχει επιτευχθεί μεγάλη πρόοδος.
<P>
Οι πρόσφατες στρατιωτικές συγκρούσεις μεταξύ των δυνάμεων εθνικής άμυνας και του Εθνικού Απελευθερωτικού Μετώπου είχαν ως αποτέλεσμα την απώλεια αθώων ζωών και είναι άκρως ανησυχητικές. Και οι δύο πλευρές πρέπει να συνειδητοποιήσουν ότι πρέπει να επιλύσουν τις διαφορές τους στο τραπέζι των διαπραγματεύσεων και όχι στα πεδία μάχης. Και οι δυο πλευρές πρέπει να συνειδητοποιήσουν ότι η βία θα φέρει μόνο περισσότερη βία. " ομάδα των ανταρτών πρέπει να αποκηρύξει τη βία και να αφήσει τα όπλα, αλλά ταυτόχρονα η κυβέρνηση του Μπουρούντι πρέπει να σταματήσει να παρέχει ατιμωρησία και να συγκαλύπτει εγκληματίες στις δυνάμεις ασφαλείας που πραγματοποιούν βασανιστήρια και παράνομες κρατήσεις.
<P>
Ας ελπίσουμε ότι θα υπερισχύσει η κοινή λογική τελικά και ότι οι κύριες πλευρές που εμπλέκονται σε αυτήν την άγρια εσωτερική σύγκρουση στο Μπουρούντι θα καταφέρουν να επιλύσουν τις διαφορές τους ειρηνικά για χάρη της ασφάλειας και της ευημερίας του λαού της χώρας τους.
<SPEAKER ID="237" NAME="John Bowis">
εξ ονόματος της Ομάδας PPE-DE. - (EN) Κυρία Πρόεδρε, με τα μάτια του μυαλού μου βλέπω μια όμορφη χώρα. Βλέπω ανθρώπους που πασχίζουν να βγουν από τα επακόλουθα των φρικαλεοτήτων του εμφύλιου πολέμου. Βλέπω τα μνημεία της βίας. Βλέπω φτωχούς ανθρώπους να αγωνίζονται να τα βγάλουν πέρα. Βλέπω τη Μπουζουμπούρα κλειστή τη νύχτα, καθώς προσπαθεί κανείς να επιστρέψει πριν από την απαγόρευση της κυκλοφορίας λόγω της βίας. Βλέπω τα προβλήματα υγείας, την ελονοσία, τα αναπνευστικά προβλήματα και τα προβλήματα υγιεινής. Βλέπω τα στρατόπεδα των προσφύγων - ανθρώπους να επιστρέφουν, χωρίς να ξέρουν πού ακριβώς ήταν τα σπίτια τους, ανθρώπους να επιστρέφουν από την Τανζανία και ανθρώπους να επιστρέφουν από το Κιβού στο Κονγκό.
<P>
Και τώρα για άλλη μία φορά φυσικά βλέπουμε τη βία, το FNL να παραβαίνει τις συμφωνίες. Βλέπουμε και πάλι τις καταγγελίες για βασανιστήρια και βάναυση μεταχείριση. Το Μπουρούντι χρειάζεται τη βοήθειά μας. Χρειάζεται επίσης αυτοσυγκράτηση αν δεν θέλει να κυλήσει ποτέ ξανά σε αυτόν τον κατήφορο αδιαλλαξίας και βαρβαρότητας.
<SPEAKER ID="239" NAME="Glyn Ford">
εξ ονόματος της Ομάδας PSE. - (EN) Κυρία Πρόεδρε, λυπόμαστε για τις πρόσφατες συγκρούσεις μεταξύ των δυνάμεων εθνικής άμυνας και του Εθνικού Απελευθερωτικού Μετώπου στο Μπουρούντι. Καλούμε και τις δυο πλευρές να σεβαστούν την κατάπαυση του πυρός της 7ης Σεπτεμβρίου του προηγούμενου έτους και ιδιαίτερα τον ηγέτη του FNL, Agathon Rwasa, να συμμετάσχει πλήρως στην ειρηνευτική διαδικασία. Ζητούμε από την Επιτροπή να διαθέσει πόρους για να διευκολύνει την επανένταξη των μαχητών του FNL στην κοινωνία, να συμβάλει στην παροχή βοήθειας στους πρόσφυγες και ιδιαίτερα να αποστρατεύσει τα παιδιά στρατιώτες που βρίσκουμε σε αυτήν τη χώρα.
<P>
Πρέπει να απαιτήσουμε από την κυβέρνηση του Μπουρούντι να σεβαστεί το κράτος δικαίου, να βάλει τέλος στο κλίμα ατιμωρησίας και να διασφαλίσει ότι οι ένοχοι θα προσαχθούν γρήγορα ενώπιον της δικαιοσύνης. Αυτά περιμένουμε από την Επιτροπή και την κυβέρνηση.
<SPEAKER ID="241" NAME="Eija-Riitta Korhola" AFFILIATION="PPE-DE">
(FI) Κυρία Πρόεδρε, όπως έχουμε ακούσει, ο πόλεμος στο Μπουρούντι, ο οποίος συνεχίζεται για 14 χρόνια, έχει προκαλέσει μεγάλο αριθμό προσφύγων στο εσωτερικό της χώρας, ελλείψεις τροφίμων και τρομερή βία, ακόμη και από εκείνους που υποτίθεται ότι πρέπει να προστατεύουν τον λαό.
<P>
Αν και οι τελευταίες ένοπλες συγκρούσεις έχουν αποθαρρύνει για άλλη μία φορά την αναζήτηση της ομόνοιας και μας κάνουν να διερωτόμαστε αν υπάρχει αρκετή πίστη και πολιτική βούληση μεταξύ των δύο πλευρών για ειρηνευτικές συνομιλίες, φαίνεται επίσης να έχουν γίνει σημαντικά βήματα προς τη σωστή κατεύθυνση. Ως αποτέλεσμα των μακρών και σκληρών διαπραγματεύσεων μεταξύ αρκετών πλευρών, οι αντάρτικες δυνάμεις συμφώνησαν να ελευθερώσουν έναν σημαντικό αριθμό παιδιών στρατιωτών ώς τις αρχές Μαΐου.
<P>
Το Μπουρούντι χρειάζεται επειγόντως τη βοήθεια των κρατών μελών της ΕΕ σε σχέση με την ανθρωπιστική κρίση του, όπως επισημαίνεται στο ψήφισμα, και επομένως καλώ όλους να το στηρίξουν.
<SPEAKER ID="244" NAME="Ewa Tomaszewska" AFFILIATION="UEN">
(PL) Κυρία Πρόεδρε, η οξυμένη ένταση στο Μπουρούντι, ο εμφύλιος πόλεμος μεταξύ εθνοτικών ομάδων και η βία εκεί πρέπει να σταματήσουν αμέσως. Εκατοντάδες νεκροί και τραυματίες είναι το τίμημα που πληρώνουν άοπλοι πολίτες εξαιτίας αυτής της σύγκρουσης. Είναι απαραίτητο να γίνει σεβαστή η κατάπαυση του πυρός, είναι απαραίτητο να εμπλακούν ειρηνευτικές δυνάμεις. " οικονομική στήριξη που πρόκειται να δώσει η Ευρωπαϊκή Ένωση στο Μπουρούντι πρέπει να ελέγχεται προσεχτικά και να κατευθύνεται κυρίως σε ανθρωπιστικούς σκοπούς, ιδιαίτερα την υγειονομική περίθαλψη, την ασφάλεια και την εκπαίδευση των παιδιών.
<SPEAKER ID="246" NAME="Louis Michel">
Μέλος της Επιτροπής. - (FR) Κυρία Πρόεδρε, κυρίες και κύριοι: καταρχάς, η Ευρωπαϊκή Ένωση ζήτησε τη συνέχιση του διαλόγου μεταξύ των πλευρών ως το μόνο μέσο για την επίτευξη προόδου προς την ειρήνη και τη συμφιλίωση, που είναι μια θεμελιώδης προσδοκία του λαού του Μπουρούντι. " Ευρωπαϊκή Επιτροπή είναι, επομένως, ιδιαίτερα ευχαριστημένη για το γεγονός ότι, στις 16 Μαΐου 2008, μια αντιπροσωπεία του Palipehutu-FNL -δηλαδή του Κόμματος για την Απελευθέρωση των Χούτου-Εθνικό Απελευθερωτικό Μέτωπο- επέστρεψε στη Μπουζουμπούρα, και ελπίζω ότι θα είναι δυνατό να συνεχίσουν οι δύο πλευρές εποικοδομητικές συνομιλίες.
<P>
Προτιμώ να αφήσω κατά μέρος την απάντηση που είχα ετοιμάσει διότι άκουσα μια σειρά από σχόλια, και πιστεύω ότι είναι καθήκον μου να αναφέρω μερικά γεγονότα.
<P>
Θέλω να σας πω -για να είμαι σύντομος και να αποφύγω να επαναλάβω τις εξαιρετικές ομιλίες που άκουσα, ιδιαίτερα από τον κ. Hutchinson, τον κ. Kaczmarek και τον κ. Bowis- καταρχάς, ότι η κατάσταση στο Μπουρούντι σήμερα δεν έχει καμία σχέση με εθνοτικά προβλήματα και η αντιμετώπισή του σαν μια εθνοτική κρίση θα ισοδυναμούσε με το άνοιγμα μιας διαφορετικής και εξαιρετικά επικίνδυνης προοπτικής. Επομένως, τείνω να συμμεριστώ την άποψη του κ. Hutchinson, αν και λυπάμαι λιγάκι που αυτή η συζήτηση διεξάγεται εδώ και τώρα. Έρχεται σε μια μάλλον άκαιρη στιγμή, διότι πιστεύω ότι πρέπει να δώσουμε τώρα μια ευκαιρία στον πολιτικό διάλογο. Το να μιλά κανείς όπως εσείς, κύριε Meijer, για έναν εθνικό σκοπό, είναι μια εξαιρετικά επικίνδυνη εικασία.
<P>
Δεύτερον, ο κ. Hutchinson επεσήμανε το ακόλουθο γεγονός: η διεθνής κοινότητα, παγιδευμένοι όπως είμαστε, και αυτό ισχύει επίσης για την Παγκόσμια Τράπεζα -έχω μιλήσει σχετικά με το θέμα με τον Bob Zoellick- και για την Επιτροπή, παγιδευμένοι όπως είμαστε στις διαδικασίες μας που μας εμποδίζουν, όταν μια χώρα εισέρχεται απότομα στην επίσημη δημοκρατία, να αποδεσμεύσουμε πόρους για να δείξουμε ότι υπάρχει κέρδος στην ειρήνη· αυτός είναι ένας από τους λόγους που το Μπουρούντι δυσκολεύεται να ξεκινήσει ξανά, όπως συμβαίνει, για παράδειγμα, στη Λιβερία, όπως συμβαίνει στη Δημοκρατία του Κονγκό, όπως συμβαίνει σε κάθε χώρα που χαρακτηρίζεται ως χώρα μετά από σύγκρουση. Είμαστε παγιδευμένοι από τις διαδικασίες μας, δεν έχουμε ευελιξία, και δεν μπορούμε να προσφέρουμε μια ταχεία απάντηση στις ανάγκες ανοικοδόμησης αυτών των χωρών, διότι εκεί ακριβώς έγκειται το πραγματικό πρόβλημα στο Μπουρούντι.
<P>
Θα αποφύγω, φυσικά, να σχολιάσω την παρέμβαση που ζητούσε την ανάπτυξη ευρωπαϊκών στρατιωτικών δυνάμεων -δεν λέω ότι αυτό είναι ένα διαφορετικό θέμα- αλλά είναι σαφώς ένα θέμα που είναι εκτός του πεδίου της συγκεκριμένης συζήτησης. Συνεχίζουμε να υποστηρίζουμε ενεργά το Μπουρούντι τόσο πολιτικά όσο και οικονομικά, στις προσπάθειές του για οικοδόμηση της ειρήνης και κοινωνικοοικονομική ανάκαμψη. Θέλω να επισημάνω ότι υποχρεώσεις συνεργασίας που έχουμε αναλάβει για την περίοδο 2008-2013 ανέρχονται αυτήν τη στιγμή στα 188 εκατομμύρια ευρώ, και έχει προταθεί να αυξηθεί ίσως περαιτέρω αυτή η χρηματοδότηση κατά τη διάρκεια της ενδιάμεσης επανεξέτασης. Σε αυτό το πλαίσιο, πρέπει να σας πω ότι ο κανόνας είναι ότι αυτό το επίπεδο χρηματοδότησης θα είναι δυνατό να αυξηθεί μόνο αν το Μπουρούντι έχει απορροφήσει σωστά όλα τα κεφάλαια που του έχουν διατεθεί στο πλαίσιο του αρχικού πακέτου βοήθειας. Αυτός είναι ο κανόνας, και ελπίζω ότι η χώρα θα είναι σε θέση να ωφεληθεί από αυτήν την ενδιάμεση επανεξέταση.
<P>
" στρατηγική που εγκρίθηκε για αυτήν την νέα περίοδο συνεπάγεται αύξηση στη δημοσιονομική μας στήριξη και προσδιορίζει δύο τομείς στους οποίους πρέπει να εστιαστεί η προσοχή: καταρχάς, αποκατάσταση και ανάπτυξη της υπαίθρου, που είναι σαφώς κρίσιμη για τη διασφάλιση της επιβίωσης του πληθυσμού· και, δεύτερον, ο τομέας της υγείας. Οι προσπάθειές μας να βοηθήσουμε αυτήν την χώρα στην κοινωνικοοικονομική της ανάκαμψη αποσκοπούν να δείξουν στον λαό του Μπουρούντι τι μπορεί να περιμένει από τα μερίσματα της ειρήνης ως κίνητρο για να βελτιώσει την κατάστασή του. Το Μπουρούντι έχει επιλεγεί ως πιλοτική χώρα για την εφαρμογή των αποτελεσμάτων του Συμβουλίου του Νοεμβρίου του 2007, αυτό έχει αναφερθεί, και χαίρομαι ιδιαίτερα για την επιλογή του. Έχουμε συμφωνήσει επίσης, από κοινού με το Παγκόσμιο Επισιτιστικό Πρόγραμμα των "νωμένων Εθνών, να εφαρμόσουμε μια πιλοτική επιχείρηση στο Μπουρούντι, ιδιαίτερα στον τομέα της εκπαίδευσης και τη διάθεση σχολικών κυλικείων για τους μαθητές, διότι είναι προφανές ότι όταν προσφέρονται δωρεάν γεύματα στα παιδιά, αυτά θα θέλουν φυσικά να επιστρέψουν στο σχολείο. Θα διενεργήσουμε επίσης μια πιλοτική έρευνα που θα περιλαμβάνει το Μπουρούντι.
<P>
Επίσης, θα επισκεφτώ το Μπουρούντι στο άμεσο μέλλον, καθώς η Επιτροπή συμμετέχει ενεργά σε όλες αυτές τις προσπάθειες διαμεσολάβησης. Θέλω να προσθέσω ότι, όταν ήμουν υπουργός Εξωτερικών, συμμετείχα άμεσα στις διαπραγματεύσεις της Αρούσα με τον πρόεδρο Μαντέλα, επομένως αυτό είναι ένα θέμα που γνωρίζω πολύ καλά, και μπορώ να σας πω, κύριε Meijer, ότι το σύνταγμα του Μπουρούντι, το νομοθετικό σύστημα του Μπουρούντι, και το κοινοβούλιο του Μπουρούντι -η Εθνική Συνέλευση και η Γερουσία- παρέχουν όλες τις θεσμικές λύσεις που χρειάζονται για να ελεγχθεί αποτελεσματικά το εθνοτικό πρόβλημα. Επομένως, δεν είναι ένα εθνοτικό θέμα, είναι ένα θέμα διαφωνίας στο εσωτερικό μιας εθνοτικής ομάδας, παρά ένα πρόβλημα με την άλλη ομάδα, και είναι σαφώς ένα διαφορετικό πρόβλημα από αυτό που αφορά το Εθνικό Απελευθερωτικό Μέτωπο (FNL). Το FNL πρέπει τώρα να επιστρέψει στο τραπέζι των διαπραγματεύσεων, να μεταμορφωθεί σε ένα αληθινό πολιτικό κόμμα και να συμμετάσχει στην ανάκαμψη και ανοικοδόμηση της χώρας.
<P>
(Χειροκροτήματα)
<SPEAKER ID="247" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί μετά το πέρας των συζητήσεων.
