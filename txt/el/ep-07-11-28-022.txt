<CHAPTER ID="022">
Ανανεωμένη ευρωπαϊκή πολιτική για τον τουρισμό: για μια ισχυρότερη σύμπραξη υπέρ του ευρωπαϊκού τουρισμού (συζήτηση) 
<SPEAKER ID="220" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Costa, εξ ονόματος της Επιτροπής Μεταφορών και Τουρισμού, σχετικά με την ανανεωμένη πολιτική της ΕΕ για τον τουρισμό: για μια ισχυρότερη σύμπραξη υπέρ του ευρωπαϊκού τουρισμού.
<SPEAKER ID="221" NAME="Paolo Costa">
εισηγητής. - (IT) Κύριε Πρόεδρε, κύριε Επίτροπε, κυρίες και κύριοι, η έκθεση που παρουσιάζω, και την οποία είχα τη χαρά να συντάξω με τη συνεργασία ορισμένων συναδέλφων, στην πραγματικότητα αποτελεί συνέχεια μιας έκθεσης που έχει ήδη εγκριθεί από το Σώμα -της έκθεσης του κ. Queiró- με την οποία το Κοινοβούλιο επεδίωξε να συμβάλει στην ευρωπαϊκή πολιτική για τον τουρισμό.
<P>
Έμπνευση για την παρούσα έκθεση αποτέλεσε η ανάγκη να επινοηθεί μια διαφορετική, και ελπίζω πιο πρακτική, προσέγγιση στην πολιτική της Ευρωπαϊκής Ένωσης για τον τουρισμό, που σήμερα περιορίζεται από τις διατάξεις της Συνθήκης.
<P>
Τα κράτη μέλη δεν έχουν παραχωρήσει πολλές αρμοδιότητες όσον αφορά τον τουρισμό στα θεσμικά όργανα της Ευρωπαϊκής Ένωσης στο πλαίσιο της ισχύουσας Συνθήκης, και θα πρέπει να πω ότι ακόμη και η Συνθήκη που πρόκειται να εγκρίνουμε -και την οποία ελπίζω ότι η Ένωση θα εγκρίνει τον επόμενο μήνα στη Λισαβόνα- δεν θα αυξήσει σε μεγάλο βαθμό τις τυπικές αρμοδιότητες της ΕΕ όσον αφορά τον τουρισμό.
<P>
Ταυτόχρονα, ωστόσο, οι ισχύουσες Συνθήκες δίνουν τη δυνατότητα στην Ένωση να εφαρμόσει έναν μεγάλο αριθμό πολιτικών που έχουν σημαντικό αντίκτυπο στον τουρισμό και στη δυνατότητα να αυξηθεί ή να διατηρηθεί η ανταγωνιστικότητα της Ευρώπης δεδομένης της ηγετικής θέσης που κατέχει παγκοσμίως.
<P>
Ο σκοπός της παρούσας έκθεσης, συνεπώς, είναι να παρουσιάσει τις διάφορες δυνατότητες. Ο κατάλογος που συντάχθηκε από εμάς στο Σώμα, με τη βοήθεια όλων, είναι απλώς ένας ενδεικτικός κατάλογος, ο οποίος ελπίζω ότι μπορεί να επεκταθεί περαιτέρω. Πρόκειται για έναν κατάλογο ευκαιριών προκειμένου να αξιοποιήσουμε το πλήρες φάσμα των υφιστάμενων αρμοδιοτήτων της ΕΕ ώστε να ωφεληθεί ο τουρισμός.
<P>
Επιτρέψτε μου να αναφέρω μόνο δύο παραδείγματα: ο τουρίστας είναι ταξιδιώτης, συνεπώς εξ ορισμού πολλές από τις πολιτικές μας για τις μεταφορές μπορούν να εξεταστούν, ή να αναθεωρηθούν, από την άποψη του τουρισμού και υπέρ αυτού· ο τουρίστας είναι καταναλωτής, συνεπώς πολλά μέτρα της ΕΕ για την προστασία των καταναλωτών μπορούν να αναθεωρηθούν από την άποψη των απαιτήσεων των τουριστών.
<P>
Γενικότερα, ωστόσο, οι τουρίστες -ειδικά εκείνοι που καταφθάνουν στην Ευρώπη από τρίτες χώρες- είναι άνθρωποι που διασχίζουν σύνορα, όπως ακριβώς και άλλοι άνθρωποι διασχίζουν σύνορα για διάφορους λόγους. " πολιτική θεωρήσεων της Ευρωπαϊκής Ένωσης, η μεταναστευτική πολιτική της, πρέπει να αναθεωρηθούν προσεκτικά, προκειμένου να καταστεί δυνατή η προσέλκυση του μέγιστου, κατά το δυνατόν, αριθμού τουριστών.
<P>
Πολλές από τις συμβάσεις που υπογράφουν οι τουρίστες σήμερα συνάπτονται άμεσα, με τη χρήση της δικτυακής τεχνολογίας, και δεν τους παρέχουν πλήρη προστασία. " ΕΕ μπορεί, συνεπώς, να πράξει πολλά για τους τουρίστες προστατεύοντας αυτές τις συμβάσεις ή εισάγοντας νέα είδη συμβάσεων που όντως θα παρέχουν προστασία. Δεν θα σας κουράσω με λεπτομέρειες.
<P>
Συνοψίζοντας, όλοι αναγνωρίζουμε ότι ο τουρισμός αποτελεί έναν από τους πιο ελπιδοφόρους κλάδους της Ευρώπης, και νομίζω ότι θα μπορούσαμε να πούμε ότι -κυρίως για λόγους συνοχής- αξίζει να επιμείνουμε στον βασικό στόχο μας να αναπτύξουμε την τουριστική οικονομία· αυτό συνεπάγεται τη μέγιστη αξιοποίηση πόρων όπως οι πολιτιστικοί και οι περιβαλλοντικοί πόροι, κάτι που μπορεί να επιτευχθεί αξιοποιώντας πλήρως τις τυπικές αρμοδιότητες της Ένωσης.
<P>
Σκοπός της έκθεσης είναι, συνεπώς, να προτρέψει την Επιτροπή και το Συμβούλιο να προβλέψουν ένα σύνολο πρωτοβουλιών που ανήκουν τυπικά σε άλλους τομείς αρμοδιότητας -επαναλαμβάνω, προστασία των καταναλωτών, ασφάλεια των μεταφορών, εγγυήσεις για ορισμένες τουριστικές συμβάσεις, μεταναστευτική πολιτική, συντονισμένες εκστρατείες προώθησης πέρα από τα σύνορα της Ευρώπης, και τα λοιπά- προκειμένου να συγκεντρώσουν ένα σύνολο πρωτοβουλιών, μια δέσμη τουριστικών πρωτοβουλιών. Πιστεύω ακράδαντα ότι αυτές θα μπορούσαν να αποτελέσουν μια πραγματική συμβολή από τα ευρωπαϊκά θεσμικά όργανα στη διατήρηση και στην ανάπτυξη ενός τομέα που, όπως όλοι γνωρίζουμε, διαδραματίζει σημαντικό ρόλο και θα διαδραματίσει ακόμη σπουδαιότερο ρόλο για το μέλλον της Ευρωπαϊκής Ένωσης.
<SPEAKER ID="222" NAME="Günter Verheugen">
Μέλος της Επιτροπής. - (DE) Κύριε Πρόεδρε, κυρίες και κύριοι, θα ήθελα να συγχαρώ τον πρόεδρο της επιτροπής, τον κ. Costa, για την έκθεσή του. " έκθεση καθιστά σαφές τον μεγάλο βαθμό στον οποίο επηρεάζεται ο τουρισμός από τις διαφορετικές κοινοτικές πολιτικές, αλλά, προπάντων, δείχνει πόσο σημαντικός είναι ο συγκεκριμένος τομέας για την Ευρώπη συνολικά.
<P>
Ο τουρισμός εκφράζει τον τρόπο ζωής και την ευημερία της Ευρώπης, αλλά αποτελεί επίσης έναν βασικό οικονομικό τομέα με σημαντικές δυνατότητες για την ανάπτυξη και την απασχόληση. Στην πραγματικότητα, ο τουρισμός ήδη αποτελεί άμεσα και έμμεσα περισσότερο από το 10% του ακαθάριστου εγχώριου προϊόντος στην Ευρωπαϊκή Ένωση και παρέχει περίπου το 12% των θέσεων εργασίας.
<P>
Ωστόσο, δεν είναι μόνο η Ευρώπη που επιδιώκει να επωφεληθεί από τις εξαιρετικές οικονομικές προοπτικές που παρέχει η ανάπτυξη του τουρισμού. Πρέπει να αποκτήσουμε τις δυνατότητες που θα καταστήσουν εφικτό να επιτύχουμε ανταγωνιζόμενοι άλλες παραδοσιακές και νέες τουριστικές αγορές.
<P>
Εδώ, η Ευρώπη μπορεί να αξιοποιήσει τα ανταγωνιστικά πλεονεκτήματα που ήδη την καθιστούν έναν πολύ ελκυστικό προορισμό. Έχουμε μια απαράμιλλη κληρονομιά, μια μοναδική γεωγραφική συγκέντρωση ελκυστικών και πολιτιστικά διαφορετικών τοποθεσιών, και δικαίως φημιζόμαστε για τις υψηλού επιπέδου υπηρεσίες μας.
<P>
Αυτά είναι τα ατού μας που πρέπει να χρησιμοποιήσουμε, καθώς επιδιώκουμε να αναπτυχθεί η Ευρώπη ως τουριστικό προϊόν στο μέλλον. Απλούστατα, οι προορισμοί μας πρέπει να είναι οι καλύτεροι και οι ελκυστικότεροι, αποτελώντας μια προσφορά που θα κάνει τους Ευρωπαίους και τους μη Ευρωπαίους να θέλουν να περνούν τις διακοπές τους εδώ, ξανά και ξανά.
<P>
Αυτό συνεπάγεται ότι τα κριτήρια που πρέπει να τηρούνται σε άλλους τομείς της οικονομίας μας πρέπει να τηρούνται και στον τουρισμό: ο ευρωπαϊκός τουρισμός πρέπει να αποτελεί ένα προϊόν καινοτομικό και να προσφέρει τη βέλτιστη επιλογή για τους καταναλωτές, ένα προϊόν που θα τηρεί τα αυστηρότερα πρότυπα ποιότητας και θα είναι κατά το δυνατόν φιλικό προς το περιβάλλον. Με λίγα λόγια, πρέπει να είναι ένα προϊόν που θα εκφράζει τις ευρωπαϊκές μας αξίες και τα δυνατά μας σημεία.
<P>
Επιτρέψτε μου να σας δώσω ορισμένα παραδείγματα σχετικά με τον τρόπο με τον οποίο προωθούμε τη συνεργασία και διατηρούμε το ανταγωνιστικό προβάδισμα στον τουριστικό τομέα. Τον προηγούμενο μήνα, διεξήχθη το Ευρωπαϊκό Φόρουμ Τουρισμού στην Πορτογαλία, ένα ετήσιο γεγονός που συγκεντρώνει όλους τους φορείς του συγκεκριμένου κλάδου, και αποτελεί μια εξαιρετική ευκαιρία για τη συνεργασία και την προβολή της Ευρώπης. Με την ευκαιρία αυτή, είχα την τιμή να παρουσιάσω το βραβείο για τον "ευρωπαϊκό προορισμό αριστείας" στους 10 ευρωπαϊκούς προορισμούς που αναδείχθηκαν ως οι καλύτεροι αναδυόμενοι ευρωπαϊκοί αγροτικοί προορισμοί αριστείας. Το πιλοτικό αυτό πρόγραμμα συμβάλλει στην αύξηση της προβολής όλων των ευρωπαϊκών τουριστικών προορισμών εκτός Ευρώπης και εφιστά την προσοχή στην ποικιλομορφία και την ποιότητα του τουρισμού στην Ευρώπη. Θα ήθελα να υπενθυμίσω σε όλους ότι αυτό το είδος προγράμματος ζητήθηκε ρητώς από την προηγούμενη έκθεση του Κοινοβουλίου του κ. Queiró. Θα ήθελα να ευχαριστήσω το Ευρωπαϊκό Κοινοβούλιο, και τον κ. Costa συγκεκριμένα, για τη γενναιόδωρη στήριξη που παρείχε σε αυτήν την επιτυχημένη πρωτοβουλία. Δηλώνω με χαρά ότι πολύ περισσότερες χώρες συμμετέχουν τώρα στον δεύτερο γύρο του διαγωνισμού.
<P>
Μπορούμε επίσης να αναφέρουμε σε αυτό το στάδιο ότι η δικτυακή πύλη για τον "προορισμό Ευρώπη" έχει σημειώσει επιτυχία και παρέχει μια σταθερή βάση με δυνατότητες επέκτασης. Επί του παρόντος, διερευνούμε άλλους τρόπους βελτίωσης της εικόνας της Ευρώπης ως τουριστικού προορισμού και ελπίζουμε στη στήριξή σας σε αυτόν τον τομέα.
<P>
Συμπερασματικά, επιτρέψτε μου να τονίσω ότι η αύξηση της αειφορίας στον τουρισμό αποτελεί βασική πτυχή της πολιτικής μας. Είμαι πεπεισμένος ότι εάν εντάξουμε τη διάσταση της αειφορίας σε όλους τους τομείς του τουριστικού κλάδου μας, αυτό θα μας δώσει τη δυνατότητα να προστατεύσουμε αυτά τα ανταγωνιστικά πλεονεκτήματα που ήδη καθιστούν την Ευρώπη τον ελκυστικότερο τουριστικό προορισμό παγκοσμίως.
<P>
" Επιτροπή αποκάλυψε τη νέα της "Ατζέντα για έναν αειφόρο και ανταγωνιστικό ευρωπαϊκό τουρισμό" τον προηγούμενο μήνα. Τα συστατικά μέρη της εν λόγω "ατζέντας" αποτελούν απάντηση στις εκκλήσεις της παρούσας και της προηγούμενης έκθεσης του Κοινοβουλίου. Νομίζω ότι, και εδώ, μπορούμε να ευελπιστούμε ότι θα συνεχισθεί η καλή συνεργασία στο μέλλον.
<P>
Ελπίζω ότι η "ατζέντα" θα υιοθετηθεί από όλους τους ενδιαφερόμενους φορείς του τουριστικού κλάδου και, μάλιστα, από τους ίδιους τους τουρίστες, και δεδομένου ότι όλοι μας σε αυτήν την Αίθουσα ταξιδεύουμε συχνά, αυτό συμπεριλαμβάνει και εμάς.
<SPEAKER ID="224" NAME="Σταύρος Αρναουτάκης">
συντάκτης γνωμοδότησης της Επιτροπής Περιφερειακής Ανάπτυξης. - Κυρία Πρόεδρε, κύριε Επίτροπε, αγαπητοί συνάδελφοι, είναι ιδιαίτερα σημαντική η σημασία του τομέα του τουρισμού. Άμεσα και έμμεσα παράγει πάνω από το 10% του ΑΕΠ της Ευρωπαϊκής Ένωσης και απασχολεί περίπου το 12% του συνόλου των εργαζομένων. Παρά το γεγονός ότι δεν εμπίπτει στις αρμοδιότητες της Ευρωπαϊκής Ένωσης, υπάρχουν μια σειρά μέτρων και δράσεων που μπορεί να συμβάλουν στην ανοδική πορεία του τομέα και την αειφόρο ανάπτυξή του. Πολλά από αυτά ήδη αναφέρονται στην έκθεση και θα ήθελα εδώ να συγχαρώ και εγώ τον κ. Εισηγητή.
<P>
Οι προκλήσεις που αντιμετωπίζει ο τουρισμός, απαιτούν μια συνεκτική πολιτική ανταπόκριση σε επίπεδο Ευρωπαϊκής Ένωσης. Ένα ολοκληρωμένο και ανταγωνιστικό πλαίσιο δράσης με συγκεκριμένους ποσοτικούς και ποιοτικούς στόχους. Με τη νέα προγραμματική περίοδο και με δεδομένους τους στόχους που έχουν τεθεί από την αναθεωρημένη στρατηγική της Λισαβόνας, για να μπορέσει ο τομέας του τουρισμού να συμβάλει στην επίτευξη των στόχων αυτών, είναι απαραίτητη η συνεργασία και συνέργεια σε όλα τα επίπεδα, ευρωπαϊκό, εθνικό, περιφερειακό και τοπικό. Απαραίτητος είναι επίσης και ο συντονισμός των πολιτικών και των δράσεων που έχουν άμεσο ή έμμεσο αντίκτυπο στον τομέα του τουρισμού.
<P>
Αγαπητοί συνάδελφοι, θα ήθελα να τονίσω ότι εμείς στο ερώτημα τι τουριστικό τομέα θέλουμε στην Ευρωπαϊκή Ένωση, έχουμε δώσει την απάντηση. Θέλουμε έναν τομέα βιώσιμο που θα αναπτύσσεται σύμφωνα με τις αρχές της αειφορίας, θα προσφέρει ποιοτικό τουριστικό προϊόν και υπηρεσίες και δεν θα αποκλείει κανένα. Τώρα, όλοι μαζί, δρώντας σε όλα τα επίπεδα, μπορούμε να επιτύχουμε αυτόν το στόχο.
<SPEAKER ID="225" NAME="Marie-Hélène Descamps">
συντάκτρια γνωμοδότησης της Επιτροπής Πολιτισμού και Παιδείας. - (FR) Κυρία Πρόεδρε, κύριε Επίτροπε, κυρίες και κύριοι, ο τουρισμός είναι εξαιρετικά σημαντικός για την ΕΕ. Σίγουρα έχει σημαντικές επιπτώσεις στην οικονομική ανάπτυξη και στη δημιουργία θέσεων εργασίας στην Ευρώπη. Πέρα από αυτές τις πτυχές, ενθαρρύνει επίσης την ολοκλήρωση, τον διάλογο μεταξύ διαφορετικών λαών και τη γνώση των πολιτισμών μας, και συνεπώς συμβάλλει στην ανάπτυξη της συνειδητοποίησης της ευρωπαϊκής ιθαγένειας. Ως εκ τούτου, ελλείψει μιας κοινής πολιτικής για τον τουρισμό, τα θέματα του εν λόγω κλάδου, ο οποίος καλύπτει διάφορους τομείς και περιλαμβάνει ένα ευρύ φάσμα υπηρεσιών και επαγγελμάτων, πρέπει να ληφθούν υπόψη σε ευρωπαϊκό επίπεδο.
<P>
" έκθεση που μας υποβλήθηκε σήμερα αποκαλύπτει αυτήν την ανάγκη. Πρέπει, συνεπώς, να συγχαρώ τον εισηγητή για το εξαιρετικό έργο του, και πιο συγκεκριμένα για την παροχή στήριξης σε ορισμένες από τις προτεραιότητες που προτάθηκαν από την Επιτροπή Πολιτισμού και Παιδείας. " ποικιλομορφία και ο πλούτος της Ευρώπης συνεπάγονται ότι εξακολουθεί να αποτελεί τον δημοφιλέστερο τουριστικό προορισμό στον κόσμο. Πρέπει να επανεξετάσουμε τις πολιτικές μας και να τις εκσυγχρονίσουμε για να λάβουμε περισσότερο υπόψη τον πολιτισμό προκειμένου να διατηρήσουμε αυτήν τη θέση. Επιπλέον, πρέπει να επισημάνουμε την ανάγκη να διατηρηθεί η φυσική και πολιτιστική κληρονομιά της Ευρώπης και να προαχθεί ο παραδοσιακός πολιτισμός, συγκεκριμένα οι λαϊκές τέχνες και η χειροτεχνία, τα επαγγέλματα και οι δεξιότητες που τελούν υπό εξαφάνιση, και να ενθαρρυνθούν οι πρωτοβουλίες για την ενίσχυση και την προώθηση αυτής της κληρονομιάς.
<P>
Στο πλαίσιο αυτό, μεταξύ άλλων μέτρων πρέπει να στηρίξουμε τη δημιουργία του σήματος "ευρωπαϊκή κληρονομιά", η οποία πιστεύω ότι σίγουρα θα αυξήσει τη συνειδητοποίηση των συμπολιτών μας ότι ανήκουν σε έναν κοινό πολιτιστικό χώρο και σε μια κοινή ταυτότητα. Είναι επίσης απαραίτητο να ενθαρρυνθεί η ανάπτυξη της νέας τεχνολογίας η οποία διαδραματίζει τόσο σημαντικό ρόλο στην πώληση τουριστικών προϊόντων, στην προώθηση πολιτιστικών αγαθών και εκδηλώσεων, και στη διαχείριση και διατήρηση των τοποθεσιών, και θα εξακολουθήσει να το κάνει.
<P>
Τέλος, σε συνεργασία με όλους τους τουριστικούς φορείς σε όλα τα επίπεδα, πρέπει να προωθήσουμε τον αειφόρο τουρισμό και τον τουρισμό υψηλής ποιότητας που θα είναι ανταγωνιστικός, φιλικός προς το περιβάλλον, υπεύθυνος και, πάνω από όλα, προσβάσιμος σε όλους.
<SPEAKER ID="226" NAME="Luís Queiró">
εξ ονόματος της Ομάδας PPE-DE. - (PT) Κυρία Πρόεδρε, κύριε Επίτροπε, ορθώς αναφέρεται στην υπό συζήτηση έκθεση -και πρέπει εδώ να συγχαρώ τον εισηγητή- ότι ο τουριστικός τομέας τέμνει πολλές πολιτικές της Ευρωπαϊκής Ένωσης και έχει σημαντικό αντίκτυπο στην ανάπτυξη και στην απασχόληση, καθώς επίσης και στην κοινωνική και εδαφική συνοχή. Είναι, συνεπώς, απαραίτητο να υλοποιήσουμε ορισμένες πτυχές της πολιτικής για τον τουρισμό, ακολουθώντας τον ορισμό των κατευθυντήριων αρχών στο ψήφισμα του Κοινοβουλίου της 8ης Σεπτεμβρίου 2005 για το οποίο ήμουν εισηγητής.
<P>
" πρώτη πτυχή αφορά την απλοποίηση και την εναρμόνιση των διαδικασιών αίτησης για τουριστική θεώρηση για την είσοδο στα κράτη μέλη, με σκοπό τη μείωση του κόστους και τη διευκόλυνση της πρόσβασης στην Ευρωπαϊκή Ένωση για τους τουρίστες τρίτων χωρών. Ωστόσο, θεωρούμε ότι είναι ορθό, αν όχι απαραίτητο, να διατηρηθούν οι κανόνες ασφάλειας που απαιτούνται για την καταπολέμηση της τρομοκρατίας, του οργανωμένου εγκλήματος και της παράνομης μετανάστευσης. Επίσης, θεωρούμε ότι πρέπει να εκσυγχρονισθεί το σύστημα συλλογής στατιστικών στοιχείων, συμπεριλαμβανομένων των Δορυφορικών Λογαριασμών, δεδομένου ότι μόνο με ενημερωμένα και αξιόπιστα στοιχεία μπορούν οι δημόσιες αρχές και ο κλάδος να λάβουν βασικές στρατηγικές αποφάσεις οι οποίες θα επιτρέψουν στην Ευρώπη να διατηρήσει τη σημερινή ηγετική της θέση.
<P>
Θα ήθελα επίσης να σημειώσω κάτι όσον αφορά το μάλλον επίμαχο θέμα της πιθανής εναρμόνισης των προτύπων ποιότητας για τα τουριστικά καταλύματα στην Ευρώπη. " πληθώρα συστημάτων κατάταξης για τα ξενοδοχεία πρέπει να συνδυάζεται με το θέμα της προστασίας των δικαιωμάτων και των προσδοκιών των τουριστών όταν προβαίνουν σε επιλογές. Θα είναι δυνατόν να καθοριστούν, στην Ευρωπαϊκή Ένωση, ελάχιστα πρότυπα για την ασφάλεια και την ποιότητα που εγγυώνται την αξιοπιστία και τη διαφάνεια των πληροφοριών που παρέχονται σε αυτούς τους καταναλωτές; Αυτό είναι σίγουρα επιθυμητό, αλλά θεωρούμε ότι θα είναι δυνατόν μόνο σε εθελοντική βάση και προσκαλώντας όλους τους ενδιαφερόμενους φορείς να συμμετάσχουν σε αυτό το έργο. " Επιτροπή μπορεί, εάν το επιθυμεί, να αναλάβει έναν βασικό κινητήριο ρόλο σε αυτήν τη διαδικασία.
<P>
Δεν υπάρχει αρκετός χρόνος για να αναφέρω άλλες εξίσου σημαντικές πτυχές της παρούσας έκθεσης, συμπεριλαμβανομένου του προσβάσιμου τουρισμού για τους τουρίστες με μειωμένη κινητικότητα, των δικαιωμάτων των επιβατών ή της εξωτερικής προώθησης των ευρωπαϊκών προορισμών και της ανάπτυξης των αειφόρων πολιτικών. Ωστόσο, έχει αποδειχθεί επαρκώς, και θα ολοκληρώσω με αυτό το θέμα, ότι το Ευρωπαϊκό Κοινοβούλιο έχει πραγματοποιήσει το έργο του και ελπίζουμε ότι οι άλλοι δημόσιοι φορείς, σε συνεργασία με τον ιδιωτικό τομέα, θα ενισχύσουν το πνεύμα συνεργασίας και θα ανταποκριθούν αποτελεσματικά στις προκλήσεις προκειμένου να αναπτύξουν μια ανανεωμένη και αειφόρο πολιτική της ΕΕ για τον τουρισμό.
<SPEAKER ID="227" NAME="Emanuel Jardim Fernandes">
εξ ονόματος της Ομάδας PSE. - (PT) Κύριε Επίτροπε, κυρίες και κύριοι, η νέα πολιτική της ΕΕ για τον τουρισμό που προτάθηκε από την Ευρωπαϊκή Επιτροπή και συζητήθηκε στην έκθεση Costa αξίζει την πλήρη στήριξή μου. Αυτό οφείλεται τόσο στους κύριους στόχους που καθορίζονται έπειτα από την επανέναρξη της στρατηγικής της Λισαβόνας -βελτίωση της ανταγωνιστικότητας, δημιουργία περισσότερων και καλύτερων θέσεων εργασίας, αειφόρος ανάπτυξη- όσο και στα μέσα με τα οποία η Επιτροπή προτείνει να επιτύχει αυτούς τους στόχους: συντονισμός στο εσωτερικό της Επιτροπής και στο εσωτερικό των εθνικών αρχών, συνεργασία μεταξύ των διαφόρων ενδιαφερόμενων φορέων και λήψη ειδικών μέτρων στήριξης.
<P>
Ο εισηγητής, Paolo Costa, τον οποίο συγχαίρω για την ποιότητα της έκθεσής του και επίσης για την προθυμία του να κάνει δεκτές τις προτεινόμενες τροπολογίες, έχει επιστήσει την προσοχή σε ορισμένες πτυχές και ανησυχίες που παραλήφθηκαν από την ανακοίνωση της Επιτροπής. Έχει προτείνει πιθανές ευκαιρίες και λύσεις για μια μελλοντική ανανεωμένη πολιτική της ΕΕ για τον τουρισμό, ιδίως όσον αφορά την πολιτική χορήγησης θεωρήσεων, την εναρμόνιση των προτύπων ποιότητας, τη βελτίωση της προβολής και της κατανόησης των επισημάνσεων από τους τουρίστες, την προστασία των καταναλωτών, την προσβασιμότητα του τουρισμού για τους τουρίστες με μειωμένη κινητικότητα, τη διασφάλιση των δικαιωμάτων των επιβατών, και την προώθηση των προορισμών στο εσωτερικό της Ευρωπαϊκής Ένωσης. Θεωρούμε ότι είναι απολύτως ορθό ότι πρέπει να ληφθούν υπόψη οι εν λόγω πτυχές και να προταθούν λύσεις.
<P>
Το σχέδιο έκθεσης του κ. Costa έχει με τη σειρά του εμπλουτιστεί και βελτιωθεί με διάφορες τροπολογίες, πολλές από τις οποίες κατατέθηκαν από συναδέλφους της Ομάδας μου. Εγώ ο ίδιος, προκειμένου να βελτιωθούν οι όροι των προτάσεων της Επιτροπής και να ληφθούν υπόψη οι προτάσεις του εισηγητή, κατέθεσα διάφορες τροπολογίες πέρα από τις θέσεις που υπερασπίστηκα στην έκθεση Queiró. Σε αυτές συμπεριλαμβανόταν: η ανάγκη να ληφθούν δεόντως υπόψη τα προβλήματα πρόσβασης που επηρεάζουν τις περιφέρειες με ειδικά φυσικά ή γεωγραφικά χαρακτηριστικά, όπως οι εξόχως απομακρυσμένες περιφέρειες· η ανάγκη η ανανεωμένη πολιτική τουρισμού της ΕΕ να καταστήσει τον ευρωπαϊκό τουρισμό αειφόρο από οικονομική, κοινωνική, εδαφική, περιβαλλοντική και πολιτιστική άποψη· η προβολή της Ευρώπης ως τουριστικού προορισμού ή ως συνόλου ελκυστικών τουριστικών προορισμών· η ανάγκη να συντονιστούν οι πολιτικές με άμεσο ή έμμεσο αντίκτυπο στον τουρισμό· η στενότερη συνεργασία μεταξύ των ενδιαφερόμενων φορέων του τομέα -της Ευρωπαϊκής Επιτροπής και των κρατών μελών, των περιφερειών, των τοπικών αρχών και των τουριστικών υπηρεσιών- και η καλύτερη αξιοποίηση των υφιστάμενων ευρωπαϊκών χρηματοδοτικών μέσων. Συνεπώς, ζητώ ιδίως από την Ομάδα μου να στηρίξει την παρούσα έκθεση και προτρέπω την Επιτροπή και το Συμβούλιο να λάβουν δεόντως υπόψη τις υποδείξεις και τις συστάσεις του Ευρωπαϊκού Κοινοβουλίου.
<SPEAKER ID="228" NAME="Nathalie Griesbeck">
εξ ονόματος της Ομάδας ALDE. - (FR) Κυρία Πρόεδρε, κυρίες και κύριοι, ο τουρισμός σίγουρα αποτελεί ένα πολύ μεγάλο τμήμα των οικονομιών μας, αλλά, ως έναν βαθμό, αντιπροσωπεύει επίσης τη συνεχιζόμενη οικοδόμηση της ευρωπαϊκής ταυτότητας και της πολιτικής συνοχής μας. Συχνά συμβάλλει, φυσικά, στη διατήρηση της δραστηριότητας στις πιο απομονωμένες περιοχές, και συχνά αποτελεί την κύρια πλουτοπαραγωγική πηγή στις εξόχως απομακρυσμένες περιφέρειες.
<P>
" παρούσα περιεκτική έκθεση καθορίζει τα κύρια θέματα στα οποία η ΕΕ μπορεί τώρα να παράσχει πραγματική προστιθέμενη αξία, προκειμένου να βελτιστοποιήσει αυτήν την πλουτοπαραγωγική πηγή με έξυπνο τρόπο ώστε να αποδειχθεί ωφέλιμο για όλους, για όσους εργάζονται στον τουριστικό κλάδο, για τους ίδιους τους τουρίστες, και με λίγα λόγια για τους Ευρωπαίους, με μακροπρόθεσμη διατήρηση του περιβάλλοντος και των οικοσυστημάτων μας.
<P>
Προσωπικά, δεδομένου ότι προέρχομαι από μια περιφέρεια που στάθηκε αρκετά τυχερή ώστε να έχει τρεις ευρωπαίους γείτονες, είμαι ιδιαίτερα ευαίσθητη όσον αφορά το θέμα του διασυνοριακού τουρισμού και ελπίζω ότι, μέσω των εταιρικών σχέσεων, το συγκεκριμένο είδος τουρισμού θα συμβάλει στη δημιουργία ενός πραγματικά ζωτικού χώρου τόσο για τους ευρωπαίους πολίτες όσο και πέρα από τα εσωτερικά σύνορα της ΕΕ.
<P>
Ωστόσο, προκειμένου να είμαστε ανοικτοί σε μεγαλύτερο βαθμό στον τουρισμό εκτός ΕΕ, πρέπει να εφαρμόσουμε μια συντονισμένη πολιτική για τη χορήγηση τουριστικών θεωρήσεων. Θα ήθελα επίσης η ΕΕ να υιοθετήσει στατιστικά μέσα και μια διατομεακή προσέγγιση όσον αφορά την κοινοτική χρηματοδότηση, προκειμένου να επιτευχθούν τα γνωστά πολλαπλασιαστικά αποτελέσματα όσον αφορά την καινοτομία, τις θέσεις εργασίας, τη βελτίωση της παροχής και της ποιότητας των υπηρεσιών. Ελπίζω να μπορέσουμε να δημιουργήσουμε μια ευρωπαϊκή επισήμανση ποιότητας σύμφωνα με οικολογικά και κοινωνικά κριτήρια, και πολύ απλά να βελτιώσουμε την ενημέρωση και την προστασία για τους ευρωπαίους καταναλωτές.
<SPEAKER ID="229" NAME="Mieczysław Edmund Janowski">
εξ ονόματος της Ομάδας UEN. - (PL) Κυρία Πρόεδρε, όταν ο Thomas Cook άνοιξε το πρώτο του πρακτορείο ταξιδίων το 1841, είμαι βέβαιος ότι δεν προέβλεψε ότι 166 χρόνια αργότερα, ο τουρισμός θα αποτελούσε άμεσα περίπου το 5% του εισοδήματος των ευρωπαϊκών χωρών. Θα πρέπει να προσθέσω ότι, εάν ληφθεί υπόψη η διασύνδεση με άλλους τομείς, ο τουρισμός σήμερα παράγει περισσότερο από το 11% του ΑΕγχΠ και περίπου 25 εκατομμύρια θέσεις εργασίας.
<P>
Θα ήθελα, συνεπώς, να ευχαριστήσω το κ. Costa για την έκθεσή του σχετικά με έναν τόσο δυναμικό τομέα της οικονομίας. Όλοι γνωρίζουμε ότι ο τουρισμός δεν καλύπτεται άμεσα από τις κανονιστικές ρυθμίσεις της Ένωσης. Ωστόσο, ο ρόλος της Ένωσης ως συντονιστή και υποστηρικτή συμβάλλει σημαντικά στην παρουσίαση της Ευρώπης ως ενός πολύ ελκυστικού και ποικιλόμορφου τουριστικού προορισμού. Έχει αντίκτυπο στον τουρισμό στο εσωτερικό της Ένωσης, στον εισερχόμενο τουρισμό από χώρες εκτός της Ένωσης και στον εξερχόμενο τουρισμό προς τις τελευταίες.
<P>
Τα θέματα αυτά έχουν μεγάλη σημασία για τα νέα κράτη μέλη, συμπεριλαμβανομένης της Πολωνίας. Μόλις τώρα πολλοί άνθρωποι αρχίζουν να ανακαλύπτουν πόσο ελκυστικά μπορούν να είναι ως τουριστικοί προορισμοί μέρη που άλλοτε βρίσκονταν πίσω από το Σιδηρούν Παραπέτασμα. Στο πλαίσιο αυτό, οι εθνικές, περιφερειακές και τοπικές αρχές μπορούν να διαδραματίσουν σημαντικό ρόλο στην ενθάρρυνση του τουρισμού. Ο τουρισμός επίσης περιλαμβάνει τον επονομαζόμενο "πράσινο τουρισμό", τον τουρισμό για την αναζήτηση της πολιτιστικής κληρονομιάς της Ευρώπης, τον τουρισμό υγείας, τα θρησκευτικά προσκυνήματα, και τον οικολογικό τουρισμό προς αναζήτηση της φυσικής ομορφιάς.
<P>
Χαίρομαι που έχουν ληφθεί υπόψη τα προβλήματα για τα άτομα με κινητικές δυσκολίες και για τους τουρίστες μεγαλύτερης ηλικίας, παρόλο που ίσως θα μπορούσε να αφιερωθεί σε αυτούς μεγαλύτερη προσοχή. Το Ταμείο Συνοχής πρέπει να αξιοποιηθεί με σύνεση προκειμένου να στηρίξει την ανάπτυξη των υποδομών, συγκεκριμένα των υποδομών για τις μεταφορές. Το Ευρωπαϊκό Ταμείο Περιφερειακής Ανάπτυξης μπορεί επίσης να αξιοποιηθεί προκειμένου να στηρίξει την ανάπτυξη των ΤΠΕ, συμπεριλαμβανομένου του Διαδικτύου, και να προωθήσει τη διασυνοριακή συνεργασία ώστε να ωφεληθεί ο τουρισμός με την ευρύτερη έννοια. Επιπλέον, το Ευρωπαϊκό Κοινωνικό Ταμείο πρέπει να αξιοποιηθεί προκειμένου να χρηματοδοτήσει προγράμματα κατάρτισης στον τομέα αυτόν.
<P>
Συμπερασματικά, θα ήθελα να δηλώσω ότι το επίπεδο αποτελεί το βασικό στοιχείο της επιτυχίας στον τομέα αυτόν. Κανείς δεν μένει ικανοποιημένος από τη μέτρια ποιότητα. Ένας τουρίστας που έχει απογοητευθεί από το επίπεδο των μεταφορών ή ενός ξενοδοχείου ή ένας τουρίστας ο οποίος είχε μια κακή εμπειρία σε ένα εστιατόριο δεν θα επιστρέψει ποτέ ξανά στον συγκεκριμένο προορισμό. Μπορεί να εξαπατηθεί μόνο μία φορά.
<SPEAKER ID="230" NAME="Sepp Kusstatscher">
εξ ονόματος της Ομάδας Verts/ALE. - (DE) Κυρία Πρόεδρε, θα ήθελα να εκφράσω τις ευχαριστίες μου στον κ. Paolo Costa. Καλωσορίζω ειδικά τις πτυχές της έκθεσης που υπογραμμίζουν τη σημασία της κοινωνικής και της οικολογικής βιωσιμότητας. Ένα προσεκτικά διατηρημένο φυσικό και πολιτιστικό περιβάλλον αποτελεί τον καλύτερο μαγνήτη για την προσέλκυση τουριστών σε μια χώρα προορισμού.
<P>
" αποδοχή του τουρισμού από τους πολίτες της χώρας υποδοχής -με άλλα λόγια, τους ανθρώπους που ζουν και εργάζονται εκεί- αποτελεί βασική προϋπόθεση προκειμένου να διασφαλισθεί ότι οι τουρίστες αισθάνονται πραγματικά ευπρόσδεκτοι. Το υψηλό επίπεδο κατάρτισης και η γενική ικανοποίηση μεταξύ των εργαζομένων στον τουριστικό κλάδο είναι αυτό που απαιτείται προκειμένου να διασφαλισθεί η ικανοποίηση των φιλοξενούμενων. " κινητικότητα αποτελεί προϋπόθεση για τον τουρισμό, και οι "ήπιες" μορφές -δημόσιες μεταφορές, ποδηλασία ή πεζοπορία- θα προάγουν την ανάπτυξη χωρίς να καταστρέψουν τις απαραίτητες βάσεις ενός υγιούς και, φυσικά, βιώσιμου τουριστικού κλάδου.
<P>
" παρούσα περιεκτική έκθεση περιλαμβάνει διάφορες ιδέες οι οποίες δεν πρέπει να παραμείνουν ευσεβείς πόθοι. Ευελπιστώ ότι αυτές οι οικολογικές και κοινωνικές αρχές θα ενσωματωθούν στο "ευρωπαϊκό πρόγραμμα δράσης "21ος αιώνας” (ατζέντα 21) για τον τουρισμό" που έχει αναγγελθεί.
<SPEAKER ID="231" NAME="Κυριάκος Τριανταφυλλίδης">
εξ ονόματος της Ομάδας GUE/NGL. - Κυρία Πρόεδρε, η τουριστική βιομηχανία, ιδιαίτερα σε χώρες όπως η Κύπρος, η Ισπανία, η Ελλάδα και άλλες, αποτελεί τομέα μείζονος οικονομικής βαρύτητας. Εν τούτοις, η Ευρωπαϊκή Επιτροπή δεν βρίσκει να πει μια λέξη για τους εργαζόμενους στην τουριστική βιομηχανία.
<P>
Πρόκειται για μια βιομηχανία που ίσως πρώτη εφαρμόζει το ελαστικό ωράριο για τους εργαζόμενους, και όπου οι εποχιακές απολύσεις βρίσκονται στην ημερήσια διάταξη. Επίσης, πρόκειται για έναν τομέα όπου η απασχόληση αλλοδαπών θέτει δύο κεντρικά ζητήματα: την υπερεκμετάλλευσή τους από τη μια, και την εκβιαστική χρησιμοποίησή τους από μεγάλες ξενοδοχειακές αλυσίδες για μείωση των μισθών ή των ωφελημάτων για τους ντόπιους από την άλλη.
<P>
Επίσης, η Ευρωπαϊκή Επιτροπή απλώς επιβεβαιώνει το γεγονός, χωρίς οποιαδήποτε ουσιαστικά σχόλια, ότι η αιτία για τη δημιουργία θέσεων εργασίας στον τομέα είναι ο υψηλός βαθμός μερικής απασχόλησης και οι ευέλικτες συνθήκες εργασίας. " έννοια της μακροχρόνιας απασχόλησης φαίνεται, λοιπόν, να είναι όνειρο θερινής νυκτός.
<SPEAKER ID="232" NAME="Etelka Barsi-Pataky" AFFILIATION="PPE-DE">
(HU) Κυρία Πρόεδρε, θα ήθελα να επιστήσω την προσοχή στις ευκαιρίες που συνεπάγεται ο τουρισμός υγείας. Είναι σημαντικό να αξιοποιήσουμε όλα τα διαθέσιμα προγράμματα προκειμένου να στηρίξουμε τον τουρισμό υγείας, συμπεριλαμβανομένου του δεύτερου προγράμματος δράσης της Κοινότητας για την υγειονομική περίθαλψη. Θα ήθελα να τονίσω ότι πρέπει να διασφαλίσουμε περισσότερο τη συμμετοχή του ασφαλιστικού τομέα στη στήριξη του τουρισμού υγείας, και μαζί πρέπει να βρούμε έναν τρόπο διασυνοριακής συνεργασίας με αυτήν τη χρηματοδότηση.
<P>
Το ερώτημα είναι εάν θα μπορέσουμε να καταστήσουμε τις υπηρεσίες αυτές μέρος της κοινής αγοράς. Πρόκειται για υπηρεσίες οι οποίες όχι μόνο αποτελούν μέρος της οικονομικής ανάπτυξης, αλλά επίσης βοηθούν τους ευρωπαίους πολίτες προκειμένου όλοι να μπορέσουν να επωφεληθούν από τις ευκαιρίες που προσφέρει ο τουρισμός υγείας και, στο πλαίσιο αυτό, από τις ευκαιρίες που προσφέρει η κοινή αγορά. Πράγματι, αληθεύει ότι, για να συμβεί αυτό, θα χρειαστούμε, ή θα χρειαζόμασταν, ένα κάπως καλύτερα καθορισμένο σύστημα ποιότητας, συνεπώς στηρίζω σθεναρά την πρωτοβουλία του κ. Costa, η οποία αδιαμφισβήτητα αποτέλεσε έναν τρόπο για να πραγματοποιηθεί πρόοδος στην κατεύθυνση αυτή. Θα ήταν θετικό για τον ευρωπαϊκό τουρισμό μας εάν όσοι καταφθάνουν από χώρες εκτός ΕΕ, από τρίτες χώρες, γνωρίζουν αυτό που θα τους παρέχουν οι υπηρεσίες και αυτό για το οποίο πλήρωσαν. Συνοψίζοντας με συντομία, νομίζω κατά συνέπεια ότι όταν μιλούμε για τον συγκεκριμένου τομέα, πρέπει να εξετάζουμε τον τουρισμό με έναν πιο πολύπλευρο τρόπο, και πρέπει επίσης να διερευνούμε τι μπορούν να μας προσφέρουν αυτές οι υπηρεσίες από την άποψη της κοινής αγοράς. Ευχαριστώ πολύ.
<SPEAKER ID="233" NAME="Robert Evans" AFFILIATION="PSE">
(EN) Κυρία Πρόεδρε, και εγώ θα ήθελα να συγχαρώ τον εισηγητή, κ. Costa, ο οποίος είναι πρόεδρος της Επιτροπής Μεταφορών και Τουρισμού και ο οποίος άρχισε επισημαίνοντας ότι οι Συνθήκες προβλέπουν πολιτικές που έχουν αντίκτυπο στον τουρισμό. Συνεπώς, είναι ιδιαίτερα πρόσφορο το ότι εξετάζουμε αυτό το θέμα. Επίσης, όπως ο κ. Αρναουτάκης μας υπενθύμισε πριν από λίγο, τουλάχιστον το 12% των θέσεων εργασίας στην ΕΕ βασίζονται στον τουρισμό.
<P>
" ΕΕ είναι σήμερα κάτι πολύ περισσότερο από μια κοινή αγορά για τα εμπορεύματα και το κεφάλαιο. Είναι μια κοινή αγορά για τους ανθρώπους. Οι πολίτες της ΕΕ, όπως γνωρίζουμε, ταξιδεύουν περισσότερο από ποτέ, τουλάχιστον ως τουρίστες. Πολλοί, ίσως οι περισσότεροι, έχουν πολύ καλές εμπειρίες, αλλά η μειοψηφία -οι λίγοι που δεν έχουν τόσο καλές εμπειρίες- είναι αυτή που δυσφημίζει ορισμένες πτυχές του τουριστικού κλάδου.
<P>
Εφιστώ την προσοχή των συναδέλφων συγκεκριμένα στις παραγράφους 24 και 25, οι οποίες ζητούν ένα σύνολο περιεκτικών κατευθυντήριων γραμμών για τα ξενοδοχεία που θα δείχνουν ευαισθησία προς τις ανάγκες των καταναλωτών. Οι εν λόγω κατευθυντήριες γραμμές πρέπει να λάβουν υπόψη τις απαιτήσεις των οικογενειών με παιδιά. Ίσως να μην μπορέσουν όλα τα ξενοδοχεία να ανταποκριθούν σε αυτές, αλλά ο κλάδος πραγματικά πρέπει να γίνει κατά το δυνατόν φιλικός προς τις οικογένειες.
<P>
Επίσης, το σύστημα κατάταξης πρέπει να λάβει υπόψη τις ανάγκες των ηλικιωμένων και των ατόμων με μειωμένη κινητικότητα. " Επιτροπή Μεταφορών το έχει υποστηρίξει στην περίπτωση των αεροπορικών εταιρειών, και το ορθό είναι να απαιτήσει ότι η συγκεκριμένη κοινωνική ομάδα δεν πρέπει να αντιμετωπίζει διακριτική μεταχείριση ούτε και από τα ξενοδοχεία. Ούτε πρέπει να προβαίνουν σε ηθικές αξιολογήσεις σχετικά με το ποιοι μπορούν να χαρακτηρισθούν ως ζευγάρι και ποιοι όχι.
<P>
" έκθεση επισημαίνει επίσης ορθώς, στην παράγραφο 48, η οποία προτείνει την κατάρτιση ενός χάρτη δικαιωμάτων και υποχρεώσεων για τους τουρίστες, ότι οι ίδιοι οι τουρίστες πρέπει να συμπεριφέρονται κατάλληλα και να σέβονται τα ξενοδοχεία και τις τουριστικές επιχειρήσεις.
<P>
Πρόκειται για καλή έκθεση, για ένα κείμενο που προβάλλει "καλά νέα" και στέλνει το μήνυμα ότι το Κοινοβούλιο λαμβάνει λογικά μέτρα προς το συμφέρον των καταναλωτών. Ελπίζω το μήνυμα αυτό να φθάσει στους Ευρωπαίους.
<SPEAKER ID="234" NAME="Alfonso Andria" AFFILIATION="ALDE">
(IT) Κυρία Πρόεδρε, κύριε Επίτροπε, κυρίες και κύριοι, ορισμένες άκρως ενδιαφέρουσες ιδέες προκύπτουν από την πραγματικά εξαιρετική έκθεση του Paolo Costa.
<P>
Θα ήθελα απλώς να προβώ σε ορισμένες σύντομες παρατηρήσεις, με βάση τις έντονες αλλαγές στη ζήτηση που προκάλεσε κυρίως η παγκοσμιοποίηση, η ολοένα και μεγαλύτερη παρουσία τουριστών από τρίτες χώρες στο έδαφός μας και το αυξανόμενο προσδόκιμο ζωής. Όλα αυτά συνεπάγονται ότι πρέπει να θεσπίσουμε μια πολιτική της Ευρωπαϊκής Ένωσης για τον τουρισμό που θα είναι κατάλληλη για τη σημερινή εποχή· πρέπει επίσης να επανεξετάσουμε τους στρατηγικούς της στόχους.
<P>
Ο κ. Queiró επισήμανε την ανάγκη για μια κατάταξη των ξενοδοχειακών εγκαταστάσεων. Συμφωνώ απόλυτα μαζί του και θα πρόσθετα ότι πρέπει επίσης να καθιερωθούν ευρωπαϊκά πρότυπα ποιότητας και ασφάλειας για τα τουριστικά προϊόντα.
<P>
Πρέπει να ανταποκριθούμε στις νέες απαιτήσεις των πολιτών μας ως δικαιούχων και καταναλωτών των τουριστικών υπηρεσιών. Από την άποψη αυτή, θα ήθελα απλώς να αναφέρω δύο παραδείγματα από τις πολλές πρωτότυπες ιδέες που περιέχει η έκθεση Costa: μια επισήμανση "Πρόσβαση για όλους" που θα εγγυάται προσβάσιμες εγκαταστάσεις για τους τουρίστες με μειωμένη κινητικότητα, και το ευρωπαϊκό τουριστικό πρόγραμμα για συνταξιούχους.
<P>
Επιτρέψτε μου να προβώ σε μια καταληκτική παρατήρηση σχετικά με την κατάρτιση: πρέπει επίσης να εξετάσουμε τα ειδικά ατομικά προσόντα των εργαζομένων που απασχολούνται στον τουρισμό για τους συνταξιούχους και για τα άτομα με μειωμένη κινητικότητα.
<SPEAKER ID="235" NAME="Pedro Guerreiro" AFFILIATION="GUE/NGL">
(PT) Ενώ αποδεχόμαστε και εκτιμούμε πολλές από τις πτυχές που καλύπτει η παρούσα έκθεση, πρέπει να παρέμβουμε στη συζήτηση αυτή για να τονίσουμε, πρώτον, ότι η τουριστική δραστηριότητα και ο τουρισμός υψηλού επιπέδου απαιτούν τα επαγγέλματα που σχετίζονται με τον συγκεκριμένο τομέα να διέπονται από νομικά καθεστώτα τα οποία προστατεύουν τα εργασιακά δικαιώματα και προάγουν ποιοτικές θέσεις εργασίας και τα προσόντα των εργαζομένων. Κατά τη γνώμη μας, αυτό συνεπάγεται, μεταξύ άλλων πτυχών, κατάλληλη επαγγελματική κατάρτιση, βελτίωση των συνθηκών εργασίας, προώθηση σταθερών συμβατικών ρυθμίσεων και δίκαια και αξιοπρεπή επίπεδα αποδοχών.
<P>
Δεύτερον, θα θέλαμε να τονίσουμε ότι ο τουρισμός μπορεί να συμβάλει στην εδαφική συνοχή, στην οικονομική ανάπτυξη και στην περιφερειακή απασχόληση, γι' αυτόν τον λόγο πρέπει να υιοθετηθεί μια διατομεακή προσέγγιση στις κοινοτικές πολιτικές και στα κονδύλια για τον τομέα αυτόν, συγκεκριμένα με τη δημιουργία ενός ειδικού κοινοτικού προγράμματος που θα συμπληρώνει τις δράσεις των κρατών μελών. Τα θέματα αυτά αποτελούν το περιεχόμενο ορισμένων από τις προτάσεις που έχουμε καταθέσει και τις οποίες ελπίζουμε να στηρίξει το Κοινοβούλιο.
<SPEAKER ID="236" NAME="Bogusław Liberadzki" AFFILIATION="PSE">
(PL) Κυρία Πρόεδρε, δεν ασχολούμαστε συχνά με τον τουρισμό στο Σώμα και, συνεπώς, είμαι ιδιαίτερα ευγνώμων προς τον κ. Costa, τον εισηγητή. Θα ήθελα να τον συγχαρώ για το επιτυχημένο έργο του.
<P>
Κατά τη γνώμη μου, τα πιο θετικά χαρακτηριστικά της παρούσας έκθεσης είναι η αειφόρος προσέγγιση στον τουρισμό μαζί με την ανάγκη να αυξηθεί η ευρωπαϊκή συνοχή και η ποιότητα ζωής. Επίσης, χαιρετίζω την έμφαση που δίνεται στη σημασία της πρόσβασης στις τουριστικές υπηρεσίες.
<P>
Στην έκθεση αναφέρεται επίσης η πολιτική θεωρήσεων. Το θεωρώ πολύ σημαντικό ζήτημα και πρέπει να δώσουμε μεγάλη προσοχή στην παρακολούθηση του θέματος των θεωρήσεων και της λειτουργίας των σημείων διέλευσης των συνόρων στην επικράτεια των νέων χωρών Σένγκεν. " Ρωσία και η Ουκρανία εξέφρασαν ανησυχίες όσον αφορά το θέμα των θεωρήσεων για τους οδηγούς, συμπεριλαμβανομένων των οδηγών λεωφορείων και των ταχυμεταφορέων. Πράγματι, μόλις εχθές ο κ. Barroso υποδέχθηκε τον επικεφαλής της Ένωσης Διεθνών Οδικών Ταχυμεταφορέων της Ουκρανίας, ο οποίος εξέφρασε τις ανησυχίες τους. Γνωρίζω την κατάσταση και παρέπεμψα το ζήτημα στον κ. Frattini πριν από έναν μήνα. Έως τώρα δεν έχω λάβει απάντηση. Το θεωρώ σημαντικό ζήτημα. Είναι απαραίτητο το Κοινοβούλιο και η Επιτροπή να εστιάσουν στην παρακολούθηση της εφαρμογής της πολιτικής θεωρήσεων.
<SPEAKER ID="237" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Πέμπτη, 29 Νοεμβρίου 2007.
<P>
Γραπτές δηλώσεις (άρθρο 142 του Κανονισμού)
<SPEAKER ID="238" NAME="Alessandro Battilocchio  " AFFILIATION="PSE">
γραπτώς. - (IT) Το αδιέξοδο που αφορά τη Συνταγματική Συνθήκη είχε σοβαρό αντίκτυπο στον τομέα του τουρισμού ο οποίος, σύμφωνα με την προσέγγιση για την οποία συζητάμε, θα πρέπει να αποτελέσει πολιτική της Κοινότητας. Τα κράτη μέλη επιδίωξαν τα τελευταία χρόνια την εφαρμογή στρατηγικών τουρισμού που οδήγησαν, σε γενικές γραμμές, σε συνολική ανάπτυξη του τομέα, εντός των κοινωνικοοικονομικών ρυθμίσεων σε κάθε ένα από τα 27 κράτη μέλη. Ο αριθμός των τουριστών αυξήθηκε, ενισχύθηκαν οι επενδύσεις και αυξήθηκαν οι απαιτήσεις προσωπικού, με εμφανώς θετικές επιπτώσεις για την απασχόληση. Αυτό που έλειπε έως τώρα είναι ένα σαφές, ολοκληρωμένο σχέδιο από την πλευρά των θεσμικών οργάνων της Κοινότητας. Ο ανταγωνισμός μεταξύ των χωρών αυξάνεται και ουσιαστικές νέες προσφορές καθίστανται σαφώς διαθέσιμες σε πολλά μέρη του κόσμου. Υπό αυτές τις συνθήκες, η Ευρώπη πρέπει να δείξει ότι βρίσκεται σε ικανοποιητικό επίπεδο. Με άλλα λόγια, πρέπει να ανταποκριθεί στις σοβαρές προκλήσεις που φαίνονται στον ορίζοντα και να τις ξεπεράσει.
<SPEAKER ID="239" NAME="Zita Gurmai  " AFFILIATION="PSE">
γραπτώς. - (HU) " παγκοσμιοποίηση, οι δημογραφικές αλλαγές, και οι αυξημένες μεταφορές έχουν συμβάλει σημαντικά στην ταχεία ανάπτυξη του τουρισμού, ο οποίος έχει τεράστιες δυνατότητες για την ανάπτυξη και την απασχόληση. Ο τουρισμός συμβάλλει επί του παρόντος κατά σχεδόν 4% στο ΑΕγχΠ της ΕΕ, και έμμεσα περισσότερο από 10%, και αντιστοιχεί περίπου στο 12% όλων των θέσεων εργασίας.
<P>
Ο τουρισμός ενθαρρύνει τους ανθρώπους να αντιλαμβάνονται καλύτερα ο ένας τον άλλο, προωθεί τη διαμόρφωση της ευρωπαϊκής ταυτότητας και, μέσω των σχέσεων μεταξύ των κοινωνικών, οικονομικών και πολιτιστικών ομάδων, ενθαρρύνει τον διάλογο μεταξύ των πολιτισμών. " καθιέρωση ενός μοντέλου για τον ευρωπαϊκό τουρισμό είναι πρωταρχικής σημασίας για την Ένωση, εφόσον πρέπει να βασίζεται σε αρχές που συνδέονται με την ποιότητα και τη βιωσιμότητα των στόχων του τουρισμού και την ίση πρόσβαση για όλους.
<P>
Πρέπει να προωθηθούν ενεργά η απλοποίηση των κανόνων, η εναρμόνιση των πολιτικών που αφορούν τον τουρισμό και η επέκταση της χρήσης των διαθέσιμων ευρωπαϊκών δημοσιονομικών μέσων. " ανάπτυξη του τουρισμού πρέπει να είναι βιώσιμη, με άλλα λόγια πρέπει να σέβεται τις τοπικές κοινότητες και την προστασία του περιβάλλοντος. Προκειμένου να επιτευχθεί αυτό, χρειαζόμαστε ένα πλαίσιο στήριξης και μια αποτελεσματική δομή που θα εμπλέκει όλα τα περιφερειακά και τοπικά μέρη, εντός της οποίας οι εταιρικές σχέσεις και η αποτελεσματική ηγεσία θα καταστούν ευκολότερες. Για τα μέτρα που εφαρμόστηκαν προκειμένου να επιτευχθούν οι στόχοι, πρέπει να λάβουμε υπόψη μας τη θεμελιώδη αρχή της επικουρικότητας, η οποία καθορίζει τον διαχωρισμό της ευθύνης μεταξύ των μεμονωμένων μερών που εμπλέκονται.
<SPEAKER ID="240" NAME="Zita Pleštinská  " AFFILIATION="PPE-DE">
γραπτώς. - (SK) Από την πλευρά της βιώσιμης, ολοκληρωμένης περιφερειακής και τοπικής ανάπτυξης, ο τουρισμός έχει σημαντικό αντίκτυπο στην οικονομική, κοινωνική και εδαφική συνοχή των 27 κρατών μελών της ΕΕ. Διαδραματίζει επίσης σημαντικό ρόλο στην αύξηση της απασχόλησης στις λιγότερο ανεπτυγμένες περιφέρειες της Ευρώπης, βοηθώντας έτσι στην εξάλειψη των περιφερειακών ανισοτήτων. Επίσης, παρόλο που δεν κατέστη ακόμη εφικτή η ανάπτυξη μιας συνεκτικής προσέγγισης όλων των πολιτικών για τον τουρισμό σε επίπεδο ΕΕ, δεν μπορούμε να επιτρέψουμε στην Ευρώπη να χάσει το μερίδιο αγοράς της σε αυτόν τον τομέα.
<P>
" Επιτροπή, από κοινού με τα κράτη μέλη και τα περιφερειακά συμβούλια, πρέπει να ενθαρρύνει και να στηρίξει οικονομικά νέες μορφές τουρισμού, όπως τον οικολογικό τουρισμό, τον αγροτικό τουρισμό, τον κοινωνικό τουρισμό και τον τουρισμό για λόγους υγείας. Το θεωρώ αυτό ως ένα από τα μέσα για τη διασφάλιση της βιώσιμης ανάπτυξης των περιφερειών, με έμφαση στην προστασία της φυσικής και πολιτιστικής κληρονομιάς και στη διατήρησή της για τις μελλοντικές γενιές.
<P>
Ο τουρισμός πρέπει να ενισχυθεί καλύτερα μέσω εκστρατειών ενημέρωσης. Οι ΜΜΕ, κυρίως οι νέες τουριστικές επιχειρήσεις και αυτές που προσφέρουν νέα τουριστικά προϊόντα ή αναπτύσσουν οικονομική δραστηριότητα σε νέα μέρη ή τουριστικές περιοχές, πρέπει να έχουν καλύτερη πρόσβαση σε πληροφορίες και να μπορούν να κάνουν χρήση των διαθέσιμων ευρωπαϊκών χρηματοδοτικών προγραμμάτων μέσω των διαρθρωτικών ταμείων.
<P>
Θα ήθελα επίσης να επισημάνω την ανάγκη ανταλλαγής εμπειριών που αποκτήθηκαν μέσω τουριστικών σχεδίων που έχουν ήδη εφαρμοστεί, τα οποία προσφέρουν την ευκαιρία να διδαχθούμε από λανθασμένες προσεγγίσεις σε αποτυχημένα σχέδια και να αποφύγουμε παρόμοια λάθη σε άλλες ευρωπαϊκές περιοχές.
<SPEAKER ID="241" NAME="Richard Seeber  " AFFILIATION="PPE-DE">
γραπτώς. - (DE) Οι εξελίξεις τα τελευταία χρόνια έδειξαν ότι ο ευρωπαϊκός τουρισμός, όπως οποιοσδήποτε άλλος οικονομικός τομέας, επηρεάζεται ιδιαίτερα από ευρύτερες παγκόσμιες συνθήκες.
<P>
Προκειμένου να ανταποκριθούμε με επιτυχία σε αυτές τις προκλήσεις, είναι σημαντικός ο εντατικότερος συντονισμός των εθνικών πολιτικών. Τα κράτη μέλη, συμβαδίζοντας πλήρως με την αρχή της επικουρικότητας, πρέπει να χρησιμοποιήσουν τις διαθέσιμες ευκαιρίες σε επίπεδο ΕΕ προκειμένου να αναπτύξουν τις ήδη υπάρχουσες εθνικές πολιτικές. Με αυτόν τον τρόπο, η ΕΕ μπορεί να συμβάλει αποτελεσματικά στη χαλιναγώγηση της συνεχώς αυξανόμενης γραφειοκρατίας και των εμποδίων διάλυσης εντός του τουριστικού τομέα μέσω της εναρμόνισης. Σκοπός μας πρέπει να είναι η αποτελεσματική χρήση των διαθέσιμων πόρων και η χρήση όλων των ευκαιριών για τη δημιουργία συνεργιών, προκειμένου να ενισχύσουμε την παγκόσμια ανταγωνιστικότητα της ΕΕ και τη δημιουργία περισσότερων θέσεων απασχόλησης.
<P>
Ένα σημαντικό βήμα, σε αυτό το πλαίσιο, θα ήταν η απλοποίηση των διαδικασιών έκδοσης θεωρήσεων και η μείωση του κόστους των τουριστικών θεωρήσεων σε όλες τις χώρες της ΕΕ.
<P>
Ζητώ επίσης από την ΕΕ να εγκρίνει ομοιόμορφα πρότυπα ποιότητας για τα ξενοδοχεία στην Ευρώπη προκειμένου να ενισχύσει τη διαφάνεια και, ταυτόχρονα, να ενισχύσει τα δικαιώματα των καταναλωτών. Αυτό δεν πρέπει να οδηγήσει, ωστόσο, σε οποιαδήποτε μείωση των εθνικών προτύπων ποιότητας, αλλά θα πρέπει να στείλει ένα σημαντικό μήνυμα στους καταναλωτές. " ΕΕ πρέπει να χρησιμοποιήσει τις υπάρχουσες ευκαιρίες της για να παράσχει ενεργή βοήθεια στα κράτη μέλη σε αυτό το πλαίσιο, χωρίς ωστόσο να αμφισβητήσει τις υπάρχουσες εθνικές αρμοδιότητες.
