<CHAPTER ID="012">
Παραπλανητικές πρακτικές των «εταιρειών καταλόγου» (π.χ. «European City Guides») (συζήτηση) 
<SPEAKER ID="283" NAME="Πρόεδρος">
" ημερήσια διάταξη προβλέπει τη συζήτηση της προφορικής ερώτησης προς το Συμβούλιο σχετικά με τις παραπλανητικές πρακτικές των "εταιρειών καταλόγου" (π.χ. "European City Guides"), της κ. Arlene McCarthy, εξ ονόματος της Επιτροπής Εσωτερικής Αγοράς και Προστασίας των Καταναλωτών - B6-0152/2008).
<SPEAKER ID="284" NAME="Arlene McCarthy">
συντάκτρια. - (EN) Κύριε Πρόεδρε, σαφής στόχος αυτής της προφορικής ερώτησης είναι η ανάληψη δράσης και η αποκατάσταση χιλιάδων μικρών επιχειρήσεων σε όλη την ΕΕ, από τις οποίες καθημερινά δήθεν ευρωπαϊκές "εταιρείες καταλόγου" αποσπούν εκατομμύρια ευρώ. Το παρόν Κοινοβούλιο έχει λάβει εκατοντάδες αναφορές και μια σειρά από επιστολές στα κατά τόπους γραφεία μας από επιχειρήσεις που έχουν πέσει θύματα αλλεπάλληλων κρουσμάτων απάτης κατά μικρών επιχειρήσεων.
<P>
Πρέπει, φυσικά, να αναγνωρίσουμε ότι οι εν λόγω απάτες συμβαίνουν επί 40 και πλέον έτη σύμφωνα με τους εκδότες νόμιμων καταλόγων που εκπροσωπούνται από την EADP (Ευρωπαϊκή Ένωση Εκδοτών Καταλόγων και Βάσεων Δεδομένων). Πρόκειται όμως σίγουρα για μια απάτη που απαιτεί ευρωπαϊκή απάντηση. Για παράδειγμα, η δομή της εταιρείας χαρτοφυλακίου Maiwolf, που είναι ιδιοκτήτρια της European City Guide και άλλων ανάλογων εταιρειών, είναι ένα περίπλοκο δίκτυο ευρωπαϊκών ανέντιμων εταιρειών που είναι καταχωρημένες και δραστηριοποιούνται έχοντας την έδρα τους σε πολλά κράτη μέλη της ΕΕ και στις χώρες ΕΟΧ, Ελβετία και Λιχτενστάιν. Παρά τη νομική δράση και τα πρόστιμα που έχουν επιδικαστεί από δικαστήρια πολλών κρατών μελών, αυτή συνεχίζει να δραστηριοποιείται γελοιοποιώντας τη συνεργασία της ΕΕ όσον αφορά την επιβολή του νόμου. Χρειάστηκαν όντως επτά χρόνια δικαστηρίων για να κλείσει η εταιρεία στη Βαρκελώνη και να επανεκκινήσει, ωστόσο, τη δραστηριότητά της στη Βαλένθια. " εταιρεία χαρτοφυλακίου Maiwolf είναι το κέντρο ενός δικτύου εταιρειών που στήνουν απάτες όχι μόνο σε επίπεδο ΕΕ αλλά σε παγκόσμιο επίπεδο, και πολύ φοβάμαι ότι θα εξακολουθήσει να διαφεύγει από το μακρύ χέρι του νόμου.
<P>
Απαντώντας στην European City Guide, οι εταιρείες νόμιζαν ότι απαντούσαν απλά σε μια αίτηση ενημέρωσης ή ότι ανανέωναν ή διόρθωναν τα δεδομένα τους. Νόμιζαν ότι επρόκειτο για μια δωρεάν υπηρεσία, όταν ξαφνικά βρέθηκαν αντιμέτωποι με ένα τιμολόγιο χιλιάδων ευρώ που περιείχε -αν περιείχε- μικροσκοπικούς χαρακτήρες με συγκεχυμένο και παραπλανητικό τρόπο. " ίδια εταιρεία χαρτοφυλακίου Maiwolf είναι προφανώς και η ιδιοκτήτρια των εταιρειών συλλογής των χρεών, οι οποίες στη συνέχεια αναλαμβάνουν να παρενοχλούν, να εκφοβίζουν και να απειλούν τις εταιρείες για να εξοφλήσουν τα χρέη τους. " ιστοσελίδα "Stop the European City Guide", που έχει αναλάβει την εκστρατεία κατά της απάτης της City Guide, δέχθηκε επίσης νομικές απειλές και ο ISP τους αναγκάστηκε να τις κλείσει, αν και με μεγάλη χαρά σας αναγγέλλω ότι τη στιγμή αυτή είναι ανοιχτές και επαναλειτουργούν.
<P>
Πολλές από τις δραστηριότητες της παραπάνω ανέντιμης εταιρείας παραβιάζουν κατάφωρα την οδηγία του 1984 για την παραπλανητική διαφήμιση. Χρειαζόμαστε καλύτερη και πιο συντονισμένη επιβολή του νόμου για να κλείσουμε τα "παράθυρα" ή τα κενά που εκμεταλλεύονται οι συγκεκριμένες εταιρείες. Μπορώ να ενημερώσω την Προεδρία ότι η επιτροπή μου θα επανεξετάσει την εφαρμογή και τη μεταφορά της οδηγίας για την παραπλανητική διαφήμιση και, φυσικά, την καινούρια οδηγία για τις αθέμιτες εμπορικές πρακτικές. Μας ενδιαφέρει κυρίως το παράδειγμα της μεταφοράς της οδηγίας για την παραπλανητική διαφήμιση από την Αυστρία, όπου οι επιχειρήσεις δεν μπορούν να δεσμεύονται από κάποιο συμβόλαιο αν δεν έχουν υπογράψει ρητά και κατηγορηματικά τους όρους και τις προϋποθέσεις του. Πρόκειται για ένα πρότυπο, Προεδρία, το οποίο ελπίζω να ακολουθήσετε και στις συζητήσεις σας με τα άλλα κράτη μέλη.
<P>
Βέβαια, οι μικρές επιχειρήσεις δεν βοηθούνται από την οδηγία για τις αθέμιτες εμπορικές πρακτικές, αφού αυτή δεν καλύπτει τις συναλλαγές μεταξύ των εταιρειών - ακόμα και για τις μικρές επιχειρήσεις. Τα κράτη μέλη πρέπει να αξιοποιήσουν καλύτερα το διασυνοριακό δίκτυο επιβολής της νομοθεσίας, προκειμένου να τεθούν οι εν λόγω αντιεπαγγελματικές εταιρείες εκτός εμπορίου και λειτουργίας άπαξ διά παντός. Συμμερίζομαι σίγουρα με τους συναδέλφους μου εδώ την αίσθηση απογοήτευσης πολλών από τις μικρές εταιρείες που επί σειρά ετών, και όχι μηνών, υφίστανται αλλεπάλληλους εκφοβισμούς και οικονομικές απώλειες.
<P>
Αν πιστεύουμε, όπως λέμε, ότι οι μικρές επιχειρήσεις αποτελούν τη ραχοκοκαλιά της οικονομίας της ΕΕ, τότε έφτασε η ώρα να ορθώσουμε το ανάστημα μας, να υπερασπιστούμε τα δικαιώματά τους και να τις προστατέψουμε από αυτές τις αθέμιτες πρακτικές. Χαιρετίζω, βέβαια, το ενδιαφέρον της Επιτρόπου Kuneva και τη δέσμευσή της να παρακολουθεί τις δραστηριότητές τους, αν και η παρακολούθηση από μόνη της δεν φέρνει αποτελέσματα και δεν στοχοποιεί ενεργά τις συγκεκριμένες εταιρείες. Θεωρώ ότι είναι απαράδεκτο που οι καταγγελίες των εταιρειών απευθύνονται προφανώς εις ώτα μη ακουόντων και ότι ένας μόνο έμπορος πίσω από τη City Guide έχει κατορθώσει να εδραιώσει τις αθέμιτες πρακτικές του χωρίς να έρχεται αντιμέτωπος με την πλήρη ισχύ της ευρωπαϊκής νομοθεσίας. Καλώ, λοιπόν, σήμερα τα κράτη μέλη να αναλάβουν επειγόντως δράση, να αναγνωρίσουν τις σοβαρές και επιζήμιες συνέπειες της ανοχής μας απέναντι σε αυτόν τον απατεώνα ο οποίος συνεχίζει να "γδύνει" τις επιχειρήσεις μας. Θέλω τα κράτη μέλη, αλλά και η Προεδρία, σήμερα κατά τη διάρκεια της συζήτησής μας, να δεσμευτούν ότι θα αναλάβουν δράση όχι μόνο για να συζητήσουν τα θέματα που είναι γνωστά εδώ και πολλά χρόνια.
<P>
Προτρέπω, λοιπόν, την Προεδρία να απαντήσει σε αυτές τις ερωτήσεις και να συνεργαστεί μαζί μας για την εξεύρεση λύσης για τις επιχειρήσεις που συνεχίζουν να υφίστανται την παραπάνω απάτη.
<SPEAKER ID="285" NAME="Janez Lenarčič">
Προεδρεύων του Συμβουλίου. - (SL) Θα ήθελα να ευχαριστήσω την κ. McCarthy για την ερώτησή της. Θα ήθελα επίσης να εκφράσω τις ευχαριστίες μου στην Επιτροπή Εσωτερικής Αγοράς και Προστασίας των Καταναλωτών. Θα προσπαθήσω να απαντήσω στην ερώτηση στο πλαίσιο που έθεσε η κ. McCarthy.
<P>
Σχετικά με την πρώτη ερώτηση, δηλαδή τι έχουν κάνει τα κράτη μέλη για να κλείσουν τις ανέντιμες υπηρεσίες καταλόγου, οφείλω να σας πληροφορήσω ότι μέχρι σήμερα το Συμβούλιο δεν έχει δεχθεί κάποια προτεινόμενη λύση από τα κράτη μέλη. Ομοίως, δεν έχει πληροφορηθεί ακόμα ούτε για τη δράση που έχουν αναλάβει τα κράτη μέλη για το κλείσιμο των συγκεκριμένων εταιρειών, ούτε για τις προθέσεις των αρμοδίων αρχών τους όσον αφορά την ανταλλαγή εταιρικών δεδομένων.
<P>
Όσον αφορά τη δεύτερη ερώτηση, σχετικά με τις ενέργειες που πρέπει να αναλάβουμε για να κλείσουμε τα "παράθυρα" κατά τη μεταφορά της οδηγίας για την παραπλανητική διαφήμιση - η Ευρωπαϊκή Επιτροπή είναι υπεύθυνη για την παραπάνω οδηγία και την εφαρμογή της, σύμφωνα με το άρθρο 211 της Συνθήκης για την ίδρυση της Ευρωπαϊκής Κοινότητας. Κατά τη γνώμη μου, λοιπόν, το Ευρωπαϊκό Κοινοβούλιο θα πρέπει να απευθύνει την παραπάνω ερώτηση στην Ευρωπαϊκή Επιτροπή.
<P>
Σε σχέση με αυτές τις δύο ερωτήσεις, πρέπει να προσθέσω ότι το Συμβούλιο δεν έχει πληροφορηθεί μέχρι σήμερα τις ενέργειες που έχουν αναλάβει τα κράτη μέλη για να ενημερώσουν τον κόσμο των επιχειρήσεων για τον κίνδυνο που συνιστούν οι ανέντιμες υπηρεσίες καταλόγου.
<P>
Όσον αφορά το ζήτημα της επέκτασης του πεδίου εφαρμογής της οδηγίας για τις αθέμιτες εμπορικές πρακτικές, μπορώ, ωστόσο, να επιβεβαιώσω στην κ. McCarthy ότι η συγκεκριμένη οδηγία δεν καλύπτει τις υποθέσεις που περιγράφει η Επιτροπή Εσωτερικής Αγοράς και Προστασίας των Καταναλωτών. Με άλλα λόγια, δεν καλύπτει υποθέσεις αθέμιτων εμπορικών πρακτικών που στοχεύουν μικρομεσαίες επιχειρήσεις.
<P>
Ο λόγος για το παραπάνω είναι ότι το πεδίο εφαρμογής της εν λόγω οδηγίας περιορίζεται στις σχέσεις μεταξύ της επιχείρησης και του καταναλωτή. Όσον αφορά την πιθανή επέκταση της εν λόγω οδηγίας στις σχέσεις μεταξύ των ίδιων των επιχειρήσεων, μπορώ μόνο να πω ότι το Συμβούλιο θα υιοθετήσει μια στάση για το συγκεκριμένο ζήτημα μόλις υποβληθεί ενώπιόν του η κατάλληλη νομοθετική πρόταση.
<P>
Πρέπει, ωστόσο, να σας υπενθυμίσω ότι το Συμβούλιο έχει ήδη συζητήσει για το θέμα που αφορά το αν η σχετική οδηγία θα πρέπει να καλύπτει και τις πρακτικές ανάμεσα στις ίδιες τις επιχειρήσεις, τη στιγμή που εγκρίθηκε η οδηγία. Οφείλω να σας υπενθυμίσω ότι όχι μόνο η Επιτροπή, αλλά και τα περισσότερα κράτη μέλη απέρριψαν την ιδέα της επέκτασης της οδηγίας, έτσι ώστε η τελευταία να καλύπτει και τις αθέμιτες εμπορικές πρακτικές που δεν βλάπτουν τον καταναλωτή.
<P>
Ανεξάρτητα όμως από τα παραπάνω, πρέπει να τονίσω ότι οι εταιρείες, συμπεριλαμβανομένων των μικρομεσαίων επιχειρήσεων, δεν είναι απροστάτευτες από αυτού του είδους τις πρακτικές. Προστατεύονται από την οδηγία για την παραπλανητική διαφήμιση.
<P>
Θα ήθελα να τελειώσω συμφωνώντας αναφανδόν, εξ ονόματος της Προεδρίας, με την άποψη της Επιτροπής ότι οι αθέμιτες και ανέντιμες πρακτικές των επιχειρήσεων είναι απαράδεκτες σε όλους τους οικονομικούς τομείς. Πιστεύω επίσης ότι πρέπει να αναληφθεί δράση κατά της εν λόγω συμπεριφοράς.
<P>
Τα κράτη μέλη αντιμετωπίζουν τις αθέμιτες εμπορικές πρακτικές σύμφωνα με τη νομοθεσία τους. Το παράδειγμα της European City Guide, το οποίο αναφέρατε στην ερώτησή σας, έχει οδηγηθεί στα δικαστήρια ενός τουλάχιστον κράτους μέλους.
<P>
Θα ήθελα να σας ευχαριστήσω και πάλι για την ερώτησή σας, και θα πρέπει σε κάθε περίπτωση να παρακολουθήσω προσεκτικά τη συζήτηση.
<SPEAKER ID="286" NAME="Simon Busuttil" LANGUAGE="MT">
Κύριε Πρόεδρε, μόλις ανοίξει κάποιος τον συγκεκριμένο κατάλογο -επειδή πρόκειται για μια μεγάλη, ογκώδη έκδοση- βρίσκει εκατοντάδες σελίδες με εκατοντάδες εταιρείες, πολύ συχνά μικρές επιχειρήσεις που βρίσκονται στον συγκεκριμένο κατάλογο αφού έχουν εξαπατηθεί. Δεν ήθελαν να συμπεριληφθούν σε αυτόν, αλλά συμπεριλήφθηκαν χωρίς να το θέλουν. " Επιτροπή Αναφορών του Κοινοβουλίου έχει δεχτεί περί τις 400 αναφορές από μικρές επιχειρήσεις που έπεσαν σε αυτήν την παγίδα. Πιστεύω ότι υπάρχουν τρεις πτυχές για το συγκεκριμένο θέμα. Πρώτον, οι εμπλεκόμενες μικρές επιχειρήσεις είναι θύματα απάτης. Δεύτερον, υπάρχει μια διασυνοριακή, διεθνική πτυχή, για την οποία επομένως οφείλουμε να ενδιαφερθούμε στην Ευρώπη, στο Ευρωπαϊκό Κοινοβούλιο, στο Συμβούλιο και στην Επιτροπή. Τρίτον, εταιρείες όπως η "European City Guides" επωφελούνται από τις αδυναμίες που υπάρχουν στη νομοθεσία.
<P>
Τι κάνει το Ευρωπαϊκό Κοινοβούλιο, ανεξάρτητα με το τι κάνει η Επιτροπή Εσωτερικής Αγοράς και Προστασίας των Καταναλωτών, όπως μας είπε η κ. McCarthy; " Επιτροπή Αναφορών θα συντάξει έκθεση για το εν λόγω θέμα. Εγώ θα είμαι ο εισηγητής και η έκθεσή μου θα έχει τέσσερις στόχους. Πρώτος στόχος θα είναι η περαιτέρω ενημέρωση για το εν λόγω πρόβλημα, που είναι ένα μεγάλο πρόβλημα. Δεύτερον, θα συνεχίσει να ενθαρρύνει το Συμβούλιο και την Επιτροπή, ιδιαίτερα, για να προβούν σε συγκεκριμένες ενέργειες, επειδή αν δεν μπορούν να αναλάβουν σήμερα δράση, θα πρέπει να είναι σε θέση να το κάνουν. Τρίτον, πρέπει επίσης να εξακριβώσουμε αν υπάρχουν νομοθετικές αδυναμίες, και αυτός είναι ο ρόλος της Επιτροπής Εσωτερικής Αγοράς και Προστασίας των Καταναλωτών. Τέλος, πρέπει επίσης να παρασχεθούν στα προαναφερόμενα θύματα χρήσιμες συμβουλές. " Επιτροπή Αναφορών θα διεξαγάγει διαβουλεύσεις και θα συναντηθεί τόσο με τα θύματα και τους κοινωνικούς εταίρους όσο και με την Επιτροπή, προτού εγκρίνει την εν λόγω έκθεση, η οποία αναμένεται να εγκριθεί πριν από το τέλος του έτους.
<SPEAKER ID="287" NAME="Genowefa Grabowska" LANGUAGE="PL">
Κύριε Πρόεδρε, οι δραστηριότητες των εταιρειών που συνεχίζουν τις ανέντιμες εμπορικές πρακτικές αγοράς είναι μόνο άξιες καταδίκης. Πρέπει, ασφαλώς, να προστατεύσουμε τα δικαιώματα των καταναλωτών από τις εν λόγω δήθεν ενέργειες αγοράς και να τους υποστηρίξουμε στη μάχη τους κατά των εταιρειών που, στη σύγχρονη ευρωπαϊκή πραγματικότητα, θεωρούν ότι είναι υπεράνω τιμωρίας. Χιλιάδες εταιρείες ανά την Ευρώπη εξαπατώνται από υποτιθέμενες δωρεάν διαφημιστικές καταχωρίσεις σε επιχειρηματικούς καταλόγους, για τις οποίες στην πραγματικότητα οφείλουν να πληρώσουν από μερικές εκατοντάδες μέχρι μερικές χιλιάδες ευρώ. Οι εκδότες αυτών των ευτελών καταλόγων -από την οπτική γωνία τόσο των επιχειρήσεων όσο και της διαφήμισης- όχι μόνο στοχεύουν σε συγκεκριμένους κλάδους, όπως σε τουριστικά πρακτορεία, ξενοδόχους, γιατρούς, εστιάτορες, ακόμα και στον κόσμο της επιστήμης, αλλά προσεγγίζουν, δυστυχώς, και κρατικούς οργανισμούς και ιδρύματα. Για αυτόν τον λόγο, οι πολίτες της ΕΕ αναρωτιούνται πώς είναι δυνατόν οι αυτουργοί των συγκεκριμένων πρακτικών, που έχουν άλλωστε ήδη εντοπιστεί με το μικρό τους όνομα και το επίθετό τους ως οι ιδιοκτήτες των εταιρειών που εκδίδουν τους εν λόγω καταλόγους, έχουν κατορθώσει να κάνουν μια περιουσία χρησιμοποιώντας αθέμιτες και ανέντιμες πρακτικές, εκμεταλλευόμενοι τους φόβους των μικρών ευρωπαίων επιχειρηματιών απέναντι σε εκδικητικές εταιρείες και τα δικαστήρια.
<P>
ζητώ, κατά συνέπεια, από τη σλοβενική Προεδρία -και απευθύνομαι περισσότερο στην Προεδρία παρά στην Επιτροπή- να αναλάβει τον συντονισμό δράσης των κρατών μελών, στο πεδίο κυρίως της ανταλλαγής πληροφοριών και της αμοιβαίας προειδοποίησης για το συγκεκριμένο είδος αθέμιτης πρακτικής, να αποστείλει πληροφορίες σχετικά με τους ιδιοκτήτες και τα διοικητικά συμβούλια των εν λόγω εταιρειών, και να εισηγηθεί τη θέσπιση αυστηρότερων ποινικών κυρώσεων για το συγκεκριμένο είδος δραστηριότητας. " συνέχιση της σημερινής κατάστασης θα υπονομεύσει την πίστη των επιχειρήσεων και των πολιτών της Ευρωπαϊκής Ένωσης στην ιδέα μιας ενιαίας ευρωπαϊκής αγοράς και θα διαβρώσει, δυστυχώς, τις διαφορές ανάμεσα στους έντιμους επιχειρηματίες και στις οιονεί μαφιόζικες δραστηριότητες.
<SPEAKER ID="288" NAME="Diana Wallis">
εξ ονόματος της Ομάδας ALDE. - (EN) Κύριε Πρόεδρε, ευχαριστώ πολύ την κ. McCarthy και την Επιτροπή Εσωτερικής Αγοράς για την υποβολή της προηγούμενης ερώτησης. Θα προτιμούσα να είχαμε μια πιο δυναμική απάντηση από το Συμβούλιο, οφείλω να ομολογήσω.
<P>
" κατάσταση είναι εντελώς απαράδεκτη και θα ξεκινήσω ομολογώντας σας κάτι. Στην αρχή της δεκαετίας του '80, ήμουν δικηγόρος στο "νωμένο Βασίλειο αλλά άνοιξα ένα γραφείο με έναν δικηγόρο στη Γερμανία. Ξεκινήσαμε να λαμβάνουμε τα γνωστά αιτήματα για το ότι θα έπρεπε να διαφημίσουμε το γραφείο μας σε κάποιον European City Guide και, ακόμα και ως δικηγόροι, νιώσαμε ότι μας εκφόβιζαν και ότι μας παρενοχλούσαν. Αν, λοιπόν, οι δικηγόροι νιώθουν ότι εκφοβίζονται από αυτούς τους ανθρώπους, είμαι σίγουρος ότι το ίδιο θα πρέπει να νιώθουν και οι ΜΜΕ.
<P>
Το περίεργο, όμως, της υπόθεσης είναι ότι η ευρωπαϊκή νομοθεσία πρέπει να είναι σε θέση να προσφέρει μια απάντηση την οποία προφανώς αδυνατεί να δώσει, ακόμα και αν έχουν περάσει 20, 30 χρόνια που συμβαίνουν όλα αυτά. Και όντως, αν διαβάσετε κάποιες από τις επιστολές αυτών των ανθρώπων, επικαλούνται ακόμα και τη νομοθεσία της ΕΕ σε βάρος των ανθρώπων για να τους εκφοβίσουν ακόμα περισσότερο ως θύματα. Και ποια η αντίδραση του Συμβουλίου; Λυπάμαι, αλλά δεν είναι αρκετά όλα όσα αναφέρθηκαν: αν ρίξουμε μια ματιά στην παραπλανητική διαφήμιση θα το διαπιστώσουμε. Ύστερα από τριάντα χρόνια, χρειαζόμαστε πράγματι κάτι περισσότερο.
<P>
Τι υποτίθεται ότι πρέπει να κάνουν οι άνθρωποι; Χρειαζόμαστε μια διεξοδική συζήτηση σχετικά με το αν πρέπει να επαναπροσδιορίσουμε ποιος και τι είναι ένας καταναλωτής. Προσπαθήσαμε να θέσουμε το παραπάνω ζήτημα κατά τη διάρκεια των συζητήσεων για το δίκαιο των συμβάσεων. Πρέπει να εξετάσουμε το θέμα πιο διεξοδικά και εξονυχιστικά, αν θέλουμε να αντιμετωπίσουμε το συγκεκριμένο πρόβλημα.
<P>
Τέλος, αν τα κράτη μέλη είναι υπερβολικά διστακτικά ή υπερβολικά φοβισμένα για να το αντιμετωπίσουν, θα ήθελα να κάνω άλλη μία πρόταση που στην προκειμένη περίπτωση θα πυροδοτήσει ενδεχομένως αντιδράσεις. Αν η Επιτροπή μας δώσει ένα ουσιαστικό σύστημα συλλογικής επανόρθωσης, το οποίο μπορούμε να αποκαλέσουμε "συλλογικές δράσεις", τότε ίσως και οι πολίτες θα μπορέσουν να αναλάβουν από μόνοι τους δράση αν κανείς άλλος δεν αναλαμβάνει για αυτούς. Τώρα υπάρχει μια σκέψη.
<SPEAKER ID="289" NAME="Mairead McGuinness" AFFILIATION="PPE-DE">
(EN) Κύριε Πρόεδρε, μετά από τέσσερα χρόνια, διεξάγουμε επιτέλους μια συζήτηση σχετικά με την European City Guides. Δεν μπορούσα να μεταφέρω τα αρχεία με τις καταγγελίες που έχω, όπως τόνισαν και οι υπόλοιποι συνάδελφοι. " Ευρώπη πλήττεται επειδή δεν έχει επαφή με τους πολίτες της και εδώ μας παρουσιάζεται μια χρυσή ευκαιρία -και απευθύνομαι στο Συμβούλιο- να έρθουμε σε επαφή με τους πολίτες που αντιμετωπίζουν πραγματικό πρόβλημα και που στρέφονται προς τους βουλευτές τους στο Ευρωπαϊκό Κοινοβούλιο για μια λύση.
<P>
Όλα αυτά δεν αφορούν μόνο τις επιχειρήσεις. Έχω ακούσει από γραμματείς σχολών που υπέγραψαν κατά λάθος για την καταχώρησή τους, τρομοκρατούνται και έχουν πληρώσει τα χρήματα. " τραγωδία με την European City Guides είναι ότι αποδίδει επειδή οι άνθρωποι απειλούνται και τρομοκρατούνται. Είτε πληρώνεις είτε όχι, συνεχίζουν να σε παρενοχλούν και να σε κακομεταχειρίζονται. Πρόκειται, όμως, για ένα ευρωπαϊκό πρόβλημα και γι' αυτό απαιτεί ευρωπαϊκή λύση. Υποθέτω ότι πανηγυρίζω κάπως που κάνουμε αυτήν τη συζήτηση και που η συνάδελφός μου, η Simon Busuttil, πρόκειται να υποβάλει έκθεση και να επεξεργαστεί στοιχεία, αλλά νομίζω ότι το Συμβούλιο πρέπει να είναι λίγο περισσότερο προνοητικό σχετικά με το εξεταζόμενο θέμα, όπως εξάλλου και η Επιτροπή.
<P>
Το ζήτημα είναι πολύ συγκεκριμένο και εγείρει πέντε βασικά θέματα που πρέπει να εξεταστούν. Κατά την άποψή μου, το πρόβλημα είναι τεράστιο αλλά οφείλουμε να το ποσοτικοποιήσουμε. " ανταλλαγή πληροφοριών είναι μια καλή ιδέα, αλλά θα μπορούσε να μην ευδοκιμήσει, αν δεν συνοδευτεί από ανάληψη δράσης. Πρέπει να κλείσουμε τα "παράθυρα". Για παράδειγμα, στην Ιρλανδία επικαλούνται την ευρωπαϊκή νομοθεσία σε όσους έχουν καταχωρηθεί στην European City Guides. Τους λένε ότι θα δικαστούν σε άλλο κράτος μέλος και ότι θα τους επιβληθεί πρόστιμο και θα υποστούν κυρώσεις. Λαμβάνουν τηλεφωνήματα που παρενοχλούν σε μεγάλο βαθμό τόσο τους ίδιους όσο και τους συνεργάτες τους. Αυτό είναι απαράδεκτο. Πρέπει σίγουρα να επαναπροσδιορίσουμε τι είναι ένας καταναλωτής επειδή, όπως είπα και νωρίτερα, δεν πρόκειται εδώ μόνο για επιχειρήσεις. Επαναλαμβάνω, ωστόσο. Έχουμε μια χρυσή ευκαιρία να δείξουμε στους ανθρώπους σε όλη την Ευρώπη ότι αναλαμβάνουμε δράση για τα θέματα που τους θίγουν άμεσα. Ας εκμεταλλευτούμε την ευκαιρία και ας μην την χαραμίσουμε σήμερα μόνο με λόγια και με καμία δράση.
<SPEAKER ID="290" NAME="Marian Harkin" AFFILIATION="ALDE">
(EN) Κύριε Πρόεδρε, η ισχύς πολλών από αυτές τις ανέντιμες εταιρείες καταλόγου έγκειται στο ότι βρίσκονται σε άλλο κράτος μέλος και έτσι μοιάζουν άτρωτες, αν δεν επέμβει με κάποιον τρόπο η ΕΕ. Ενσταλάζουν επίσης φόβο στους ανθρώπους, σε πολλές περιπτώσεις πρόκειται για πολύ μικρές επιχειρήσεις χωρίς καμία νομική βοήθεια ή συμβουλή, και πολλοί, αφού παρενοχληθούν για πολλά χρόνια, στο τέλος καταθέτουν τα όπλα και πληρώνουν.
<P>
Όπως και σε πολλούς άλλους ομιλητές, το γραφείο μου έχει κατακλυστεί από καταγγελίες, κυρίως όμως από ανεξάρτητους επαγγελματίες: υδραυλικούς, οδοντίατρους, ιατρούς, ανθρώπους που αποτελούν στόχο της European City Guide. Οι άνθρωποι αυτοί νιώθουν ότι είναι μόνοι τους, ότι πήραν απλά μια λάθος απόφαση, ότι βρέθηκαν σε δύσκολη θέση και ότι κατά κάποιον τρόπο φταίνε.
<P>
Θεωρώ απίστευτο όταν ακούω ότι η πλειονότητα των κρατών μελών δεν επιθυμεί την επέκταση της οδηγίας, ώστε να καλύπτει και τις σχέσεις μεταξύ των εταιρειών. Απλά απορώ, οι μεγάλες εταιρείες δεν πλήττονται επειδή ακριβώς οι εταιρείες που αποτελούν στόχο είναι μικρές επιχειρήσεις; Νομίζω ότι οι πολίτες χρειάζονται περισσότερες και καλύτερες ενέργειες από το Συμβούλιο και την Επιτροπή σε σχέση με τα σημερινά δεδομένα. Νομίζω ότι η σημερινή κατάσταση δεν είναι αρκετά καλή και καλώ το Συμβούλιο να κάνει άμεσα κάτι για αυτό.
<SPEAKER ID="291" NAME="Malcolm Harbour" AFFILIATION="PPE-DE">
(EN) Κύριε Πρόεδρε, θέλω να εισέλθω αμέσως στο θέμα. Θα ήθελα να απευθυνθώ στη σλοβενική Προεδρία. Νομίζω ότι υπήρξε μια σπουδαία Προεδρία. Υπουργέ Lenarčič, θα ήθελα μόνο να σας δώσω τέσσερα στοιχεία που θα ήθελα να τα μεταβιβάσετε στην επόμενη συνεδρίαση των υπουργών Ανταγωνιστικότητας.
<P>
Το πρώτο πράγμα είναι να ζητήσετε από την Επιτροπή να πάρει τον μηχανισμό SOLVIT -που υποτίθεται ότι αντιμετωπίζει κάθε καταγγελία που αφορά την ενιαία εσωτερική αγορά, και όχι μόνο την αγορά- και να τον θέσει με αποφασιστικότητα στην ημερήσια διάταξη. Μπορείτε να τους προτείνετε να διαδώσουν την πληροφορία ότι είναι ήδη διαθέσιμος σε ανεξάρτητους ιστοτόπους -και θα πρέπει να ντρεπόμαστε για το γεγονός ότι οι άνθρωποι που επηρεάζονται από αυτό τελικά το ανέλαβαν μόνοι τους - όπου υπάρχουν πολλές αναλυτικές πληροφορίες, και να εντάξουν τον τομέα αυτόν στη σφαίρα της ευθύνης τους. Αυτό μπορεί να γίνει ευθύς αμέσως. Ιδού, λοιπόν, το πρώτο σας καθήκον.
<P>
Το δεύτερο καθήκον σας είναι να λέτε σε όλους τους συναδέλφους σας ότι οι υπηρεσίες τους ενημέρωσης των επιχειρήσεων (επειδή έχουν υπηρεσίες που απευθύνονται στις ΜΜΕ) θα πρέπει επίσης να μεταδίδουν την παραπάνω πληροφορία σε αυτές στη δική τους γλώσσα και θα πρέπει για αυτό να διαθέσετε ένα μικρό ποσό από τον προϋπολογισμό σας για να εξηγήσετε στις επιχειρήσεις τι τελικά συμβαίνει.
<P>
Τρίτον, δώστε αυτές τις πληροφορίες στις δικές σας αρχές επιβολής του νόμου. Και, επίσης, πείτε στην Επιτροπή και στους ανθρώπους που είναι υπεύθυνοι για την συνεργασία για την προστασία των καταναλωτών: βάλτε το στην ημερήσια διάταξή σας, δεν είναι κάτι το φοβερό. " πληροφορία είναι εδώ. Δεν είναι και τόσο δύσκολο για να γίνει. Υπάρχουν, λοιπόν, τρία πράγματα που πρέπει να κάνετε.
<P>
Και το τέταρτο πράγμα που θα μπορούσατε επίσης να κάνετε είναι να πείτε στους συναδέλφους σας: οι συγκεκριμένες πρακτικές, αν εφαρμόζονται σε βάρος μεμονωμένων καταναλωτών είναι απόλυτα παράνομες σύμφωνα με την οδηγία για τις αθέμιτες εμπορικές πρακτικές. Όλοι γνωρίζουν τι ισχύει. Και οι θιγόμενες εταιρείες αναλαμβάνουν ουσιαστικά τον ρόλο των ιδιωτών καταναλωτών. Αλλά σε μεμονωμένα κράτη μέλη, κατά τη διαδικασία εφαρμογής της οδηγίας (και οφείλω να πω παρεμπιπτόντως ότι τα κράτη μέλη δεν την έχουν εφαρμόσει πολύ καλά και ακόμα και το δικό μου κράτος μέλος υστερεί κατά πολύ), θα μπορούσατε πολύ εύκολα να συμπεριλάβετε μια ρήτρα που θα αναφέρεται ειδικά στους καταλόγους και τις μικρές επιχειρήσεις κατά την εφαρμογή. Δεν είναι και πολύ δύσκολο.
<P>
Έχουμε, λοιπόν, εδώ τέσσερις συγκεκριμένες ενέργειες. Προσβλέπω έτσι σε εσάς κύριε υπουργέ, και όταν κοιτάξουμε την ημερήσια διάταξη περιμένουμε το θέμα αυτό να είναι στην επόμενη ημερήσια διάταξη του Συμβουλίου Ανταγωνιστικότητας. Πώς μπορούμε να εξακολουθούμε να λέμε στις μικρές επιχειρήσεις να συμμετέχουν στην εσωτερική αγορά αν δεν μπορούμε να προσφέρουμε σε εκείνες μια πολύ απλή εγγύηση με μια τόσο απλή πράξη σαν αυτήν; Πρόκειται για μια επαίσχυντη αμέλεια από όλους εμάς που έχει να κάνει με τα καθήκοντά μας για την ενιαία αγορά.
<SPEAKER ID="292" NAME="Richard Corbett" AFFILIATION="PSE">
(EN) Κύριε Πρόεδρε, η European City Guide και οι παρεμφερείς οδηγοί αποτελούν ουσιαστικά έναν εσμό από απατεώνες, αλλά η νομοθεσία μας δεν είναι τόσο καλή για να μας επιτρέψει να τους αντιμετωπίσουμε. Το συγκεκριμένο ζήτημα θα πρέπει επίσης να απασχολήσει την Επιτροπή όσον αφορά την υποβολή κάποιας καινούριας νομοθετικής πρότασης που θα κάνει πιο αυστηρή τη σχετική οδηγία, προκειμένου να μπορέσουμε να τους αντιμετωπίσουμε· όσο όμως υπάρχει αυτή η εκκρεμότητα, η συμβουλή μου σε όσες μικρές επιχειρήσεις έρχονται αντιμέτωπες με τις απαιτήσεις της European City Guide και των σχετικών οδηγών είναι απλή: μην πληρώνετε· αγνοήστε τους· αγνοήστε την πίεση.
<P>
Έχει συσταθεί μια οργάνωση με την ονομασία "Stop the European City Guide", ένας οργανισμός με τα θύματα του παραπάνω οδηγού. Ο ιστότοπός τους έπρεπε να ανακληθεί λόγω της πίεσης και των νομικών απειλών κατά του παρόχου τους των υπηρεσιών Διαδικτύου, έτσι ώστε να τους εξαναγκάσουν να κλείσουν τον ιστότοπό τους. Φιλοξενώ, λοιπόν, τώρα τον δικό τους ιστότοπο στον δικό μου ιστότοπο, έτσι ώστε να μπορούν να κοινοποιούν τις πληροφορίες τους σχετικά με το πώς μπορούν οι επιχειρήσεις να αυτοπροστατευτούν. Χρειαζόμαστε δραστικές ενέργειες. Και τις χρειαζόμαστε σύντομα.
<SPEAKER ID="293" NAME="Marcin Libicki" AFFILIATION="UEN">
(PL) Κύριε Πρόεδρε, θα ήθελα να συγχαρώ την κ. McCarthy για την άψογα προετοιμασμένη προφορική της ερώτηση όσον αφορά τις ανέντιμες πρακτικές των διαφημιστικών εταιρειών με βάση την "European City Guides". " Επιτροπή Αναφορών, της οποίας προεδρεύω, έχει αναθέσει στον κ. Busuttil να εκπονήσει μια αναφορά για το συγκεκριμένο ζήτημα. Έχουμε λάβει έναν τεράστιο αριθμό καταγγελιών που κατηγορούν ακριβώς τη συγκεκριμένη πρακτική. Ο Επίτροπος είπε ότι η Επιτροπή δεν έχει λάβει τέτοιου είδους καταγγελίες που θα μπορούσαν να αποτελέσουν την αφορμή για την έναρξη έρευνας για το συγκεκριμένο ζήτημα, αλλά, από τη δική μου οπτική γωνία, η συγκεκριμένη συζήτηση, παράλληλα με τη συζήτηση που πρόκειται να διεξαχθεί στη βάση της αναφοράς του κ.Busuttil, θα είναι μια επαρκής αφορμή για να αναλάβει η Επιτροπή ανάλογη δράση, αφού οι εν λόγω πρακτικές είναι καθ' όλα ανέντιμες και παρενοχλούν μικρές επιχειρήσεις και καθημερινούς ανθρώπους - με άλλα λόγια, ανθρώπους που δεν έχουν στη διάθεσή τους στρατιές δικηγόρων για να τους προστατεύσουν.
<P>
Προτρέπω την Επιτροπή να αναλάβει δράση για το συγκεκριμένο ζήτημα.
<SPEAKER ID="294" NAME="Brian Crowley" AFFILIATION="UEN">
(EN) Κύριε Πρόεδρε, έχω εξετάσει 19 υποθέσεις ανθρώπων που είναι αδίκως φορτωμένοι με έξοδα και χρέη εξαιτίας της European City Guides. Από αυτούς τους 19, οι 17 ήταν μικρές επιχειρήσεις που απασχολούσαν τρία ή λιγότερα άτομα. Και από αυτούς τους 17, οι έξι ήταν ηλικιωμένοι άνω των 60 χρόνων, οι οποίοι ζούσαν με τον φόβο παραλαβής μιας επιστολής από νομικό σύμβουλο.
<P>
" πραγματικότητα ήταν ότι αυτό που όντως συνέβη στην προκειμένη περίπτωση ήταν μια παρερμηνεία της πράξης πώλησης αγαθών και παροχής υπηρεσιών ή της οδηγίας για τις αθέμιτες εμπορικές πρακτικές, όπως σημείωσε και ο κ. Harbour. Το παραπάνω αποτελεί από μόνο του μια απάτη γιατί, αν συμφωνείς να κάνεις κάτι, αναμένεις να λάβεις κάτι πίσω το οποίο θα πρέπει να προσφέρεται ως αναγνώριση. Αυτό που συνέβη πραγματικά ήταν μια παρερμηνεία όσον αφορά την υπηρεσία που παρεχόταν. Νομίζω, όπως είπαν και κάποιοι από τους συναδέλφους μου, ότι αυτό το θέμα θα αντιμετωπιστεί καλύτερα σε επίπεδο Επιτροπής. Ωστόσο, θα ήταν σωστό το Συμβούλιο Ανταγωνιστικότητας και κάθε υπουργός να έχει επίγνωση του παραπάνω ζητήματος, και να έχει τη δυνατότητα να θεσπίσει νομοθεσία σε εθνικό επίπεδο, κάτι που μπορεί τελικά να αποδειχθεί γρηγορότερο από το να επιχειρηθεί η προώθηση μιας αναθεωρημένης ευρωπαϊκής οδηγίας για το συγκεκριμένο ζήτημα.
<SPEAKER ID="295" NAME="Arlene McCarthy" AFFILIATION="PSE">
(EN) Κύριε Πρόεδρε, θέλω μόνο να συμφωνήσω με τους συναδέλφους μου. Πρέπει να σταματήσουμε να επιρρίπτουμε αλλού τις ευθύνες. Πρέπει να σταματήσουμε τις εταιρείες αυτές που παίζουν μαζί μας κρυφτό. Αυτό είναι το παιχνίδι που παίζουν με εμάς. Δεν φεύγω από αυτήν την Ολομέλεια, κύριε υπουργέ, χωρίς κάποια δέσμευση για ανάληψη δράσης.
<P>
Ο κ. Harbour σας έδωσε κάποιες ιδέες, αλλά θέλω από εσάς να θέσετε συγκεκριμένα πράγματα, όπως έθεσα και εγώ στην παρέμβασή μου στην αρχή. Θέλω να θέσετε στην ομάδα εργασίας του Συμβουλίου το αυστριακό μοντέλο, όπου, στο πλαίσιο της οδηγίας για την παραπλανητική διαφήμιση, απαγορεύονται ήδη οι συγκεκριμένες πρακτικές. Δεν το κάνουν όλα τα κράτη μέλη αυτό. Θα μπορούσατε να ζητήσετε από άλλα κράτη μέλη να ακολουθήσουν το παράδειγμα αυτό, να υιοθετήσουν το αυστριακό μοντέλο και να απαγορεύσουν τις συγκεκριμένες πρακτικές θεσπίζοντας τροπολογίες στην εθνική τους νομοθεσία.
<P>
Θέλω επίσης να ζητήσετε από το Συμβούλιο να συμφωνήσει στη δημιουργία διασυνοριακών δικτύων επιβολής της νομοθεσίας για τους καταναλωτές. Θέλω να τους παροτρύνετε να δεχθούν, να διερευνήσουν και να δράσουν κατά των εταιρειών καταλόγου στο πλαίσιο του διασυνοριακού δικτύου επιβολής της νομοθεσίας. Έτσι θα μπορέσουμε, κατά τη γνώμη μου, να αναλάβουμε κάποια δράση εκτός συνόρων και να σταματήσουμε αυτούς τους ανθρώπους να διαφεύγουν από το μακρύ χέρι του νόμου. Θα ήθελα, λοιπόν, να σας παρακαλέσω να προβούμε σε αυτές τις ενέργειες για να μπορέσουμε όλοι να φύγουμε πιο χαρούμενοι.
<SPEAKER ID="296" NAME="Janez Lenarčič">
Προεδρεύων του Συμβουλίου. - (SL) Σας ευχαριστώ πολύ, κύριε Πρόεδρε, που μου δίνετε τον λόγο. Θα ήθελα επίσης να ευχαριστήσω όλους τους συναδέλφους μας που συμμετείχαν σε αυτήν τη συζήτηση.
<P>
Θα ήθελα να ξεκινήσω διευκρινίζοντας κάτι. Κανένας στο Συμβούλιο, ούτε η Προεδρία, ούτε κάποιο κράτος μέλος, δεν υποστηρίζει τη συνέχιση ή ακόμα και την εκδήλωση ανέντιμης συμπεριφοράς στην εσωτερική αγορά που δημιουργήθηκε από την Ευρωπαϊκή Ένωση. Κάθε άλλο· γι' αυτό εξάλλου αυτή η συζήτηση είναι τόσο καλοδεχούμενη και εγώ προσωπικά την επικροτώ εξ ονόματος της Προεδρίας.
<P>
Δεύτερον, μπορώ να σας διαβεβαιώσω ότι η Προεδρία έχει λάβει υπόψη της τα ομόφωνα αιτήματα για αυξημένη δραστηριότητα και άμεση δράση. Μπορείτε να βασιστείτε πάνω μας για τη διαβίβαση των συγκεκριμένων αιτημάτων στους εταίρους μας στο Συμβούλιο.
<P>
Τρίτον, είμαι πολύ ενθουσιασμένος που η Επιτροπή Αναφορών έχει αποφασίσει την εκπόνηση μιας ειδικής αναφοράς, και προσβλέπουμε με ευχαρίστηση στη συγκεκριμένη αναφορά από τον κ. Busuttil, η οποία αναμένεται να δώσει ώθηση για τις αρμόζουσες δραστηριότητες σε ευρωπαϊκό επίπεδο.
<P>
Ωστόσο, θα ήθελα να τονίσω ένα πράγμα. Κυρία McCarthy, αναφέρατε το παράδειγμα της Αυστρίας. Τα καλά παραδείγματα βοηθούν σίγουρα ώστε να ενθαρρύνονται οι άλλοι για να τα ακολουθήσουν. Και επίσης πιστεύω και εύχομαι η συγκεκριμένη συζήτηση να διαδραματίσει και αυτήν τον ρόλο της. Πρέπει να τονίσω, ωστόσο, ότι η Επιτροπή είναι υπεύθυνη για τη μεταφορά των οδηγιών.
<P>
Όπως έχει ήδη αναφερθεί, και όπως επίσης είπατε στην ερώτησή σας, το συγκεκριμένο ζήτημα αφορά δυο οδηγίες. " οδηγία για τις αθέμιτες εμπορικές πρακτικές δεν καλύπτει το συγκεκριμένο κομμάτι. Μία λύση θα ήταν είτε να επαναπροσδιορίσουμε την έννοια του καταναλωτή, είτε να επεκτείνουμε το πεδίο εφαρμογής της συγκεκριμένης οδηγίας. Αναμένω να τεθούν επί τάπητος και οι δύο επιλογές όταν ληφθεί η απόφαση για τα συγκεκριμένα θέματα.
<P>
Γνωρίζουμε ότι η οδηγία για τις αθέμιτες εμπορικές πρακτικές δεν ισχύει για πολύ καιρό. Τέθηκε σε ισχύ τον περασμένο Δεκέμβριο, και νομίζω ότι θα πρέπει σύντομα να αξιολογήσουμε πώς εφαρμόζεται.
<P>
Δεύτερον, θα ήθελα να τονίσω πάλι ότι η οδηγία για την παραπλανητική διαφήμιση καλύπτει το συγκεκριμένο πεδίο. Κοροϊδίες και απάτες αυτού του είδους αφορούν σίγουρα την παραπλανητική διαφήμιση, το οποίο σημαίνει ότι ορισμένα νομικά διορθωτικά μέτρα είναι ήδη διαθέσιμα.
<P>
Τέλος, θα ήθελα να υπογραμμίσω ότι έχω παρακολουθήσει πολύ προσεκτικά τη συζήτηση και ότι η Προεδρία θα μεταφέρει τη διάθεση αυτής της Ολομέλειας στα μέλη του Συμβουλίου.
<SPEAKER ID="297" NAME="Πρόεδρος">
" συζήτηση έληξε.
<P>
Γραπτές δηλώσεις (άρθρο 142 του Κανονισμού)
<SPEAKER ID="980" NAME="James Nicholson" AFFILIATION="PPE-DE">
, γραπτώς. - " "European Cities Guide" και ανάλογα έντυπα είναι ανέντιμες επιχειρήσεις που στοχεύουν συγκεκριμένα σε ΜΜΕ. Παροτρύνουν τις εταιρείες να εγγραφούν σε υπηρεσίες καταλόγου που παρουσιάζονται ως δωρεάν.
<P>
Ωστόσο, λόγω των ύποπτων και περίπλοκων "μικροσκοπικών χαρακτήρων" που χρησιμοποιούνται, οι συγκεκριμένες κομπίνες προβαίνουν στη συνέχεια στην παρενόχληση των ανθρώπων για χρήματα με έναν άκρως απειλητικό και κακόβουλο τρόπο. " ειρωνεία είναι ότι οι συγκεκριμένες ανέντιμες εταιρείες επικαλούνται τη νομοθεσία της ΕΕ για να εκφοβίσουν ακόμα περισσότερο τους στόχους τους.
<P>
Φυσικά, οι παραπάνω απατεώνες δεν είναι σε καμία περίπτωση αξιόπιστοι για τον καταναλωτή ή την επιχείρηση. Στην πραγματικότητα, αψηφούν πολλά παραδείγματα ευρωπαϊκής νομοθεσίας, όπως π.χ. την οδηγία για την παραπλανητική διαφήμιση του 1984. Το συγκεκριμένο πρόβλημα υφίσταται σε χώρες της ΕΕ και γι' αυτό απαιτείται άμεση δράση.
<P>
" λύση βρίσκεται στη συνεργασία σε επίπεδο ΕΕ, δηλαδή με τη μορφή αυστηρότερης νομοθεσίας. Πρέπει να διασφαλίσουμε ότι κάθε οδηγία της ΕΕ που θα καλύπτει το συγκεκριμένο θέμα δεν θα περιέχει "παράθυρα" και ότι θα εφαρμόζεται αποτελεσματικά σε όλα τα κράτη μέλη.
<P>
Καλώ το Συμβούλιο και την Επιτροπή να συνδράμουν το έργο του Κοινοβουλίου και να αναλάβουν δράση που θα αντικατοπτρίζει το επείγον αυτής της κατάστασης. Αν ενθαρρύνουμε τις ΜΜΕ να ανταγωνιστούν στο εσωτερικό της ενιαίας αγοράς, πρέπει τουλάχιστον να είμαστε σε θέση να εγγυηθούμε την προστασία τους από αυτούς τους ασύστολους απατεώνες.
