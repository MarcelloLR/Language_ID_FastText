<CHAPTER ID=1>
Εκλογή του Προέδρου του Ευρωπαϊκού Κοινοβουλίου
<SPEAKER ID=1 NAME="Πρόεδρος">
 Αρχίζει τώρα, σύμφωνα με το άρθρο 14 του Κανονισμού, η εκλογή του Προέδρου. Ανακοινώνω ότι υποβλήθηκαν οι ακόλουθες υποψηφιότητες:
<P>
κ. Bonde,
<P>
κ. Cox,
<P>
κ. David W. Martin,
<P>
κ. Onesta,
<P>
κ. Wurtz.

<SPEAKER ID=2 LANGUAGE="EN" NAME="Bonde">
Καλημέρα συνάδελφοι. Αυτό το Κοινοβούλιο πρέπει να εξακολουθήσει να είναι πολύγλωσσο. Οι έντεκα γλώσσες δημιουργούν 110 συνδυασμούς. Οι είκοσι δύο γλώσσες 462 συνδυασμούς. Οι τριάντα πέντε γλώσσες 1 090 συνδυασμούς. Μπορείτε άραγε να φανταστείτε μία μετάφραση από τα φινλανδικά στα πολωνικά μέσω των αγγλικών ή των γαλλικών; Mε την άμεση μετάφραση, ορισμένοι θα ψηφίζουν για τον κονδύλιο 2 του προϋπολογισμού, την ώρα που κάποιοι άλλοι θα ψηφίζουν ακόμη για το κονδύλιο 1. Με περισσότερες από μια έμμεσες διερμηνείες, το σύστημά μας θα πάψει να λειτουργεί. Εάν δεν προχωρήσουμε σε μεταρρύθμιση, τότε οι περισσότεροι από εμάς δεν θα μπορούμε πλέον να χρησιμοποιούμε τη γλώσσα μας. Σε δύο χρόνια μπορεί να έχουμε δέκα νέα κράτη μέλη. Τα κτίριά μας δεν είναι προετοιμασμένα για κάτι τέτοιο.
<P>
Σύντομα, ακόμη περισσότερες χώρες - από την Ουκρανία μέχρι τα Βαλκάνια - θα είναι υποψήφιες προς ένταξη. Κινδυνεύουμε να δημιουργηθεί μια νέα Βαβέλ. Ο επόμενος Πρόεδρός μας θα πρέπει να αφοσιωθεί στα θέματα της εσωτερικής μεταρρύθμισης και της επιτυχούς διεύρυνσης. Πράγματι, ο επόμενος Πρόεδρός μας δεν θα έχει πολύ χρόνο για ταξίδια.
<P>
Χρειαζόμαστε μάλλον έναν άνθρωπο των έργων, έναν εργάτη παρά έναν πολιτικό. Και θα είμαστε όλοι συνυπεύθυνοι, εάν δεν έχουμε προετοιμαστεί για τη διεύρυνση ως το 2004. Ο τρόπος που θα ψηφίσουμε σήμερα είναι μέρος αυτής της ευθύνης.
<P>
Κάθε ψήφος υπέρ μου αποτελεί το εξής σαφές μήνυμα προς τους κκ. Cox και Martin: περιορίστε τις φιλοδοξίες σας στα θέματα διεύρυνσης και εσωτερικής μεταρρύθμισης. Σήμερα, χάνουμε πολύ χρόνο λόγω κακής προετοιμασίας των ψηφοφοριών. Εάν μας ρωτήσουν οι δημοσιογράφοι πώς ψηφίσαμε, δεν ξέρουμε πάντοτε να τους πούμε. Εάν ξέραμε, τότε δεν θα είχαμε χρόνο να υπηρετήσουμε το λαό μας. Και τότε θα ήμασταν κακοί βουλευτές του Ευρωπαϊκού Κοινοβουλίου. Αφήστε το θέμα της προετοιμασίας των ψηφοφοριών στις επιτροπές. Δώστε στην Ολομέλεια τη δυνατότητα να ασχοληθεί με τα σημαντικά πολιτικά θέματα. Δώστε μας τουλάχιστον μία εβδομάδα για να διεξάγουμε διαβουλεύσεις και να σκεπτόμαστε πώς θα ψηφίσουμε. Σήμερα, πολλοί βουλευτές δεν έχουν τη δυνατότητα να λαμβάνουν το λόγο κατά τις συζητήσεις. Εάν κάποιος εκπροσωπεί μια μικρή αντιπροσωπεία σε μια μεγάλη Ομάδα, ή μια εναλλακτική θέση, τότε οι κοινοβουλευτικοί εκπρόσωποι της Ομάδας σπανίως τον αφήνουν να μιλήσει. Δώστε σε κάθε βουλευτή το δικαίωμα να λαμβάνει το λόγο τουλάχιστον τρεις φορές το χρόνο. Αφήστε το ένα τρίτο του χρόνου αγόρευσης για πραγματικές συζητήσεις. Αφήστε μας να στριμώχνουμε στον τοίχο τον/την Επίτροπο, όταν δηλώνει ότι η Επιτροπή μπορεί να εγκρίνει την τροπολογία αριθ. 3 και απορρίπτει τις τροπολογίες αριθ. 2, 4, 5, 6, 7, 8 και 9.
<P>
Σήμερα, η διαδικασία από κοινού λήψης αποφάσεων πραγματοποιείται μεταξύ Επιτροπής και Συμβουλίου. Εκείνοι μοιράζονται την πληροφόρηση. Ακόμη και στις επιτροπές συνδιαλλαγής, οι βουλευτές μας δεν έχουν πρόσβαση σε έγγραφα εργασίας, νομικά σημειώματα ή συνοπτικά πρακτικά. Μήπως στην πραγματικότητα "από κοινού" σημαίνει "μονομερώς" ; Στις επιτροπές οι βουλευτές συζητούν για σχέδια νόμου με βάση παρωχημένα σχέδια. Πίσω μας κάθονται νεαροί δημόσιοι υπάλληλοι από τις μόνιμες αντιπροσωπείες. Η Επιτροπή και το Συμβούλιο διαθέτουν όλες τις πληροφορίες που δεν μπορούμε να αποκτήσουμε. Βρίσκομαι εδώ 22 χρόνια. Σε όλο αυτό το διάστημα που είμαι εκλεγμένος βουλευτής δεν έχω λάβει ποτέ επαρκή πληροφόρηση από την επιτροπή. Για να λάβω πληροφορίες, πρέπει να ανακαλύπτω πηγές, όπως δημοσιογράφους. Ο επόμενος Πρόεδρός μας θα πρέπει να διασφαλίσει ότι όλες οι πληροφορίες θα είναι διαθέσιμες σε όλους μας και ότι, εάν χρειαστεί, θα παραπέμψει την Επιτροπή και το Συμβούλιο στη δικαιοσύνη.
<P>
Σήμερα, το 70% όλων των νόμων εγκρίνονται από χαμηλόβαθμους δημοσίους υπαλλήλους σε ομάδες εργασίας. Το 15% ρυθμίζεται από τους πρέσβεις. Μόνο το 15% φτάνει στο επίπεδο των υπουργών, οι οποίοι τότε διαβάζουν χειρόγραφα που έχουν εκπονήσει δημόσιοι υπάλληλοι. Η δημοκρατία γεννήθηκε στην Ευρώπη και θάφτηκε στην Επιτροπή και το Συμβούλιο. Ο επόμενος Πρόεδρός μας θα πρέπει να επανεδραιώσει τη δημοκρατία. Θα πρέπει να μας δώσει το έναυσμα για να συζητήσουμε εάν η μελλοντική Ευρώπη θα αποτελέσει την υλοποίηση του ομοσπονδιακού οράματος μιας δημοκρατικής ΕΕ ή μιας Ευρώπης δημοκρατιών. Ο επόμενος Πρόεδρός μας θα πρέπει να ενώσει όλους τους αιρετούς εκπροσώπους των εθνικών κοινοβουλίων και του Ευρωπαϊκού Κοινοβουλίου, για τη μετατροπή της νομοθετικής διαδικασίας από διαδικασία κεκλεισμένων των θυρών σε ανοικτή διαδικασία, από διαδικασία δημοσίων υπαλλήλων σε διαδικασία εκλεγμένων βουλευτών.
<P>
Για όσα πρέπει να γίνουν, εγώ προσφέρω τις ικανότητες και την ενεργητικότητά μου. Όμως το μόνο που ζητώ είναι να δανειστώ την ψήφο σας για τον πρώτο γύρο: πρώτον, επειδή μπορεί να είναι η μόνη σας ευκαιρία να με ψηφίσετε και δεύτερον, επειδή οι πολλές ψήφοι θα θέσουν σε δοκιμασία τις Ομάδες που βρίσκονται πίσω από τους κκ. Cox και Martin. Αυτή τη φορά χρειαζόμαστε έναν πρακτικό και πολιτικά ουδέτερο εκπρόσωπο για να υπηρετήσει όλους μας. Δώστε στον εαυτό σας μια καλύτερη επιλογή. Επιλέξτε κάποιον καλύτερο, τόσο από τον Cox όσο και από τον Martin, ψηφίζοντας τον κ. Bonde του γραφείου 007.
<P>
Στο τέλος της ημέρας, θα έχουμε μια καλύτερη προεδρία, χάρις σε εκείνους που σχεδίασαν την "πλατφόρμα της δίκαιης προεδρίας" και δημιούργησαν την πρώτη πραγματική εκλογική μάχη στην ιστορία μας. Ο επόμενος πρόεδρος θα διαθέτει πραγματική εντολή και αξίζει την πλήρη υποστήριξή μας.

<SPEAKER ID=3 LANGUAGE="EN" NAME="Cox">
Κύριε Πρόεδρε, κυρίες και κύριοι, φθάσαμε στην ώρα των αποφάσεων. Είχαμε περισσότερους υποψηφίους, περισσότερες συζητήσεις και μεγαλύτερη διαφάνεια. Αυτό αντικατοπτρίζει μια αλλαγή μεθόδου στον τρόπο που λειτουργούσαμε. Πρόκειται για μια θετική αλλαγή που σηματοδοτεί - ελπίζω - τη διάθεση ολόκληρου του Σώματος να αφιερωθεί τα επόμενα χρόνια και στην εξισορρόπηση της εντολής αυτής σε μια κουλτούρα μετατροπής του τρόπου λειτουργίας μας.
<P>
Η προεκλογική εκστρατεία αποκαλύπτει πολλές πτυχές, μεταξύ των οποίων σημαντική θέση κατέχουν τα πλεονεκτήματα και οι αδυναμίες των υποψηφίων - και το ίδιο ισχύει και για μένα. Διαβάζω για τον εαυτό μου σε κόσμια έντυπα ότι είμαι φλύαρος. Ζω στην Ιρλανδία, όπου όλοι είμαστε φλύαροι, κοντά στο Blarney, όπου υπάρχει ένας βράχος κι ένα κάστρο. Στα ιρλανδικά λένε πως, όταν έρθουν επισκέπτες εκεί και φιλήσουν το βράχο, φεύγουν ευφράδεις, εννοώντας αυτό που τα κόσμια έντυπα αποκαλούν φλυαρία.
<P>
Μπορεί όντως να είμαι φλύαρος, όμως το σημαντικότερο σημείο της εκστρατείας αυτής είναι ότι μας έδωσε την ευκαιρία να ακούσουμε και να μάθουμε. Εγώ άκουσα και έμαθα ότι υπάρχει διάθεση για αλλαγή, ότι επικρατεί διάχυτο αίσθημα στο Σώμα πως πρέπει να ασκήσουμε περισσότερη πολιτική, με την καλύτερη έννοια του όρου, που ενέχει οραματισμό. Έμαθα ότι επιθυμούμε λιγότερες ψηφοφορίες και λιγότερα διαδικαστικά και μεγαλύτερα περιθώρια να γίνουμε πολιτικοί και να ασκήσουμε αποτελεσματικότερη επιρροή. Με άλλα λόγια, επιθυμούμε περισσότερη ζωτικότητα στον τρόπο που χειριζόμαστε τις υποθέσεις μας. Πρέπει να φέρουμε εις πέρας πολλά από τα θέματα της μεταρρύθμισης τα οποία παραμένουν ανοικτά για τόσο μεγάλο διάστημα. Το πολύπλοκο καθεστώς των βουλευτών είναι ένα δυσχερές ζήτημα, όπως αποδεικνύει και η σκληρή προσπάθεια της οποίας ηγήθηκε η Nicole Fontaine. Ωστόσο, πρέπει να συνεχίσουμε την προσπάθεια. Θα πω στους βουλευτές το εξής: εγώ θα προσπαθήσω με πρακτικό τρόπο να επιτύχω τη μεταρρύθμιση, χωρίς όμως ποτέ να αγνοήσω τους βουλευτές του Σώματος. Η μεταρρύθμιση θα πραγματοποιηθεί με την πληρέστερη, την πιο διαφανή και την πιο ανοικτή κοινή διαβούλευση.
<P>
(Χειροκροτήματα) Εδώ έμαθα πόσο καλοί είμαστε στο να νομοθετούμε και να συζητούμε περί ισότητας των ευκαιριών και των φύλων, αλλά και πόσο κακοί είμαστε μερικές φορές - ως όργανο - στο να τα εφαρμόζουμε στην πράξη. Δεσμεύομαι σήμερα ενώπιον του Σώματος ότι, εάν τελικά έχω την τιμή να εκλεγώ Πρόεδρος, θα προωθήσω το θέμα της ισότητας των φύλων με ποικίλους τρόπους, αλλά πρωτίστως και περισσότερο εμφανώς η ισότητα αυτή θα καταδεικνύεται από τη σύνθεση του ιδιαίτερου γραφείου μου.
<P>
Από το 1998, έχω την τιμή να ηγούμαι της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών, και μαζί - πιστεύω - με τους συναδέλφους μου έχουμε καθιερώσει έναν τρόπο άσκησης πολιτικής, πράγμα που αποτελεί το αντικείμενο του παρόντος θεσμικού οργάνου. Είμαστε 626 βουλευτές, είμαστε Κοινοβούλιο. Επιδίωξή μου, κύριε Bonde ή όποιοι από τους συναδέλφους συμμερίζονται τους φόβους σας, δεν είναι να γίνω ο δέκατος έκτος πρόεδρος ή ο πρωθυπουργός του δέκατου έκτου κράτους. Είμαι υπερήφανος που είμαι βουλευτής και είναι υποχρέωσή μας να εφαρμόσουμε το κοινοβουλευτικό και δημοκρατικό μας όραμα στα μεγάλα σύγχρονα θέματα της Ευρώπης. Πρέπει να καταστήσουμε την Ευρώπη ικανή να προχωρήσει στο μέλλον ως ήπειρος και πρέπει να καταστήσουμε τη δημοκρατία του Σώματος αυτού ικανή να προσφέρει μια πραγματική ηγεσία και να λειτουργήσει ως αντίβαρο και εξισορροπητικός παράγοντας έναντι των υπερβολών της τεχνοκρατίας και της γραφειοκρατίας.
<P>
Θέλω να πω στον Hans-Gert Poettering και την Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών πόσο πολύ εκτιμώ τόσο την απαρέγκλιτη δέσμευση του ίδιου προσωπικά και της Ομάδας του να αποτελέσουν πλήρεις και πιστούς εταίρους στη συμφωνία που συνάψαμε. Επιπλέον όμως θέλω να δηλώσω το εξής: είχα το προνόμιο να επισκεφθώ πολλές πολιτικές ομάδες, πολλές επιτροπές, πολλές διακομματικές ομάδες. Επιθυμία μου είναι να αναλάβω - εάν μπορώ - την Προεδρία, μια προεδρία με πολλά στοιχήματα, διαθέσιμη να βασιστεί στα ταλέντα εκείνων που θα συμβάλουν. Ζητώ την υποστήριξή σας.
<P>
Τέλος, κύριε Πρόεδρε, μικρότερες Ομάδες του Κοινοβουλίου δεν αντιμετωπίζουν τη βάσιμη πιθανότητα που διαθέτει σήμερα η δική μου Ομάδα του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών. Δεν γνωρίζω ποιο θα είναι το τελικό αποτέλεσμα, γνωρίζω όμως το εξής: δεν καταλαβαίνω πώς εκείνοι που δηλώνουν ότι εκτιμούν τη μεγαλύτερη διαφάνεια, την αλλαγή του συστήματος και οι οποίοι θα επιθυμούσαν μια δικαιότερη κατανομή για όλους, μπορούν να συμβιβαστούν με την υπερψήφιση ενός υποψηφίου μεγάλης Ομάδας, όχι επειδή ο υποψήφιος είναι ακατάλληλος, αλλά επειδή η φύση του συστήματός μας είναι τέτοια. Εάν επιθυμείτε να μεταμορφώσετε το σύστημα, τότε η σημερινή ψήφος θα αποτελέσει την πρώτη απόδειξη για το κατά πόσον είμαστε αφοσιωμένοι στην αναμόρφωση και την αλλαγή. Αυτή είναι η έκκληση που απευθύνω·ζητώ την υποστήριξή σας. Θα ήθελα να έχω την τιμή να αναλάβω την ηγεσία· ωστόσο η απόφαση εναπόκειται σε εσάς.

<SPEAKER ID=4 LANGUAGE="EN" NAME="Martin, David W">
Κύριε Πρόεδρε, συνάδελφοι, δεν πρόκειται να δικαιολογηθώ που ξεκινώ την ομιλία μου ευχαριστώντας την απερχόμενη Πρόεδρο, κ. Fontaine, για το έργο της ως Πρόεδρος. Ηγήθηκε της προσπάθειας για την καταπολέμηση της τρομοκρατίας πολύ πριν από την 11η Σεπτεμβρίου. Είναι προς τιμήν της το γεγονός ότι ανέλαβε τότε εκείνες τις πρωτοβουλίες.
<P>
Ήδη πριν από την ψηφοφορία, ο νικητής είναι γνωστός. Ο νικητής είναι το Ευρωπαϊκό Κοινοβούλιο διότι, όπως πολύ σωστά ανέφερε και ο Pat Cox, οι εκλογές χαρακτηρίζονται από διαφάνεια και αποτελούν μια έντονη αλλά δίκαιη αναμέτρηση. Αυτό δεν μπορεί παρά να βοηθήσει ώστε να αυξηθεί το γόητρο και να βελτιωθεί η εικόνα του οργάνου - το οποίο ειλικρινά θεωρώ απολύτως απαραίτητο. Οι εκλογές για την ανάδειξη του Ευρωπαϊκού Κοινοβουλίου το 1999, το Ευρωβαρόμετρο και άλλες σφυγμομετρήσεις της κοινής γνώμης καταδεικνύουν ότι η εικόνα του συγκεκριμένου θεσμικού οργάνου μας είναι προβληματική. Με τη Συνέλευση, τη διεύρυνση και τις εκλογές για την ανάδειξη του Ευρωπαϊκού Κοινοβουλίου το 2004, βρισκόμαστε αντιμέτωποι με τεράστιες προκλήσεις.
<P>
Κάθε μέλος του Κοινοβουλίου μας έχει τώρα την ευκαιρία να επιλέξει, με μυστική ψηφοφορία, το άτομο που πιστεύει ότι μπορεί να μας καθοδηγήσει καλύτερα σε αυτή τη ζωτικής σημασίας φάση.
<P>
Είμαι μέλος του Κοινοβουλίου αυτού επί 17 χρόνια. Είχα την τιμή να διατελέσω αντιπρόεδρος για τα 12 από αυτά. Την περίοδο εκείνη, απέδειξα την αποφασιστικότητά μου να εργαστώ για το Κοινοβούλιο και για όλα τα μέλη του. Ως εισηγητής των Συνθηκών του Μάαστριχτ και του Αμστερνταμ, διαπραγματεύτηκα με αρχηγούς κυβερνήσεων τη διασφάλιση της συναπόφασης για το Κοινοβούλιο. Ως ένας από τους εκπροσώπους του Ευρωπαϊκού Κοινοβουλίου στη Διάσκεψη των επί των Κοινοτικών Υποθέσεων Οργάνων των Κοινοβουλίων της Ευρωπαϊκής Κοινότητας, προσπάθησα να πείσω τα εθνικά κοινοβούλια σχετικά με τη σημασία που έχει η μέθοδος της συνέλευσης για την επόμενη μεταρρύθμιση των Συνθηκών. Ως αντιπρόεδρος του Κοινοβουλίου, επεδίωξα να εκσυγχρονίσω και να βελτιώσω τις μεθόδους εργασίας μας.
<P>
Έχω βαθιά συνείδηση του γεγονότος ότι όλα όσα έχω επιτύχει σε αυτό Κοινοβούλιο έχουν επιτευχθεί μέσα από τη συνεργασία με συναδέλφους από ολόκληρο το πολιτικό φάσμα. Έχω αγωνιστεί για όσα θεωρώ δίκαια, και μάλιστα αντιβαίνοντας ενίοτε στα συμφέροντα της δικής μου πολιτικής ομάδας και μάλιστα κάποιες φορές ενάντια στα συμφέροντα της ίδιας μου της χώρας.
<P>
Εάν εκλεγώ Πρόεδρος, δεσμεύομαι να αγωνιστώ για όσα χρειάζεται αυτό το Κοινοβούλιο. Αυτά περιλάμβάνουν, πρώτον, ισχυρότερο ρόλο στην εκλογή του νέου Προέδρου της Ευρωπαϊκής Επιτροπής· δεύτερον, την εφαρμογή της διαδικασίας της συναπόφασης για ολόκληρη τη νομοθεσία· τρίτον, τον τερματισμό της τεχνητής διάκρισης μεταξύ υποχρεωτικών και μη-υποχρεωτικών δαπανών· τέταρτον, τη διασφάλιση ότι εμείς, στο Κοινοβούλιο αυτό, είμαστε έτοιμοι για τη διεύρυνση.
<P>
Όλοι γνωρίζουμε ότι η Ευρωπαϊκή Ένωση θα αντιμετωπίσει πολλά ευαίσθητα θέματα τους επόμενους μήνες και τα επόμενα χρόνια. Η αποστολή μου, ως Πρόεδρος θα ήταν να διασφαλίσω ότι σε αυτήν την κρίσιμη περίοδο, η φωνή του Κοινοβουλίου δεν ακούγεται απλώς, αλλά και επηρεάζει τα θέματα αυτά. Η Ολομέλεια αυτή είναι η βιτρίνα του Κοινοβουλίου προς τον κόσμο. Θα πρέπει να είναι ο χώρος όπου ο έξω κόσμος θα μπορεί να εντοπίσει τα πραγματικά σημεία διαφωνίας μεταξύ μας και μεταξύ ημών, αφενός, και της Επιτροπής και του Συμβουλίου, αφετέρου. Εντούτοις, ειλικρινά, επειδή ασχολούμαστε με τόσα πολλά θέματα - περίπου 35 σε κάθε τετραήμερη περίοδο συνόδου - και λόγω της διάρθρωσης των συζητήσεών μας αλλά και του χρόνου που αφιερώνουμε στις ψηφοφορίες, η συνάφεια των προσπαθειών μας είναι ενίοτε δυσνόητη για τον έξω κόσμο. Εμείς, ως Κοινοβούλιο, οφείλουμε να επιλύουμε περισσότερα θέματα σε επίπεδο επιτροπών και να μεταρρυθμίσουμε τόσο τη διάρθρωση των συζητήσεών μας όσο και τον τρόπο διεξαγωγής των ψηφοφοριών. Πρέπει να παράσχουμε στις επιτροπές και στους εισηγητές μας τα απαραίτητα τεχνικά και νομικά μέσα που θα μας επιτρέψουν να γίνουμε πραγματικά ίσοι με το Συμβούλιο ως συν-νομοθέτες.
<P>
Εν ολίγοις, επιθυμία μου είναι το Κοινοβούλιο αυτό να καταστεί πραγματική αίθουσα δημοσίων συζητήσεων -ένα Κοινοβούλιο όπου το ευρύ κοινό θα μπορεί να ακούει έντονες συζητήσεις για πραγματικές πολιτικές επιλογές και όπου κάθε βουλευτής θα αισθάνεται ότι έχει την ευκαιρία να συμμετέχει.
<P>
Πιστεύω ακράδαντα ότι οι βουλευτές αυτού του Κοινοβουλίου κάνουν θαυμάσια προσπάθεια προκειμένου να επιτελέσουν το νομοθετικό, δημοσιονομικό και εποπτικό τους έργο. Ωστόσο, κανένα κοινοβούλιο δεν μπορεί να εργάζεται στο σκοτάδι. Έχει ζωτική σημασία να επανασυνδεθούμε με τους πολίτες, ούτως ώστε να μπορούμε πραγματικά να εκπληρώσουμε αυτό που διεκδικούμε, να γίνουμε δηλαδή η φωνή του λαού στη διαδικασία λήψης αποφάσεων εντός της ΕΕ.
<P>
Τριάντα μήνες είναι λίγος χρόνος. Η μεταρρύθμιση θα καταστεί εφικτή μόνον εάν ο Πρόεδρος έχει την υποστήριξη όλων των βουλευτών από όλες τις πτέρυγες του Κοινοβουλίου. Χρειαζόμαστε έναν Πρόεδρο για όλο το Κοινοβούλιο.
<P>
Ελπίζω ότι όλοι θα συμφωνήσετε πως το παρελθόν μου στο Κοινοβούλιο καταδεικνύει ότι θα μπορούσα να γίνω ένας Πρόεδρος συνολικής αποδοχής. Ήδη έχω δεσμευθεί να συστήσω ένα ιδιαίτερο γραφείο ισόρροπο από άποψη φύλου, εθνικότητας και πολιτικού κόμματος. Θα ήθελα μια ομάδα που να απαρτίζεται από όλα τα ταλέντα από την αριστερά ή τη δεξιά, από κάθε μεγάλη ή μικρή Ομάδα, από κάθε Ομάδα μεσαίου μεγέθους ή από καμιά Ομάδα. Εάν εκλεγώ, δεσμεύομαι να είμαι Πρόεδρος για ολόκληρο το Κοινοβούλιο και για όλα τα μέλη του.
<P>
Εάν με εκλέξετε σήμερα, θα το θεωρήσω ως το αποκορύφωμα της πολιτικής μου σταδιοδρομίας. Όλη μου η ενέργεια, όλη μου η αφοσίωση και όλος μου ο ενθουσιασμός θα διοχετευθεί στην προσπάθεια να διασφαλιστεί ότι αυτό είναι ένα Κοινοβούλιο που μπορεί να μας κάνει υπερήφανους.
<P>
(Ζωηρά χειροκροτήματα)

<SPEAKER ID=5 LANGUAGE="FR" NAME="Onesta">
Έχω την αίσθηση, αγαπητοί συνάδελφοι, ότι κάτι συνέβη κατά τη διάρκεια αυτής της εκστρατείας, σπανίως επιτυγχάνουμε τέτοια ποιότητα συνεργασίας και συνεννόησης μεταξύ μας. Νομίζω ότι θα είναι δύσκολο στο εξής να επιστρέψουμε στα παλιά και να προβούμε πάλι σε εκ των προτέρων αποφασισμένη εκλογή υποψηφίου, θα είναι δύσκολο η Ολομέλεια να περιοριστεί πάλι μόνο στην επικύρωση της προαποφασισμένης εκλογής. Μόνο και μόνο για αυτό, νομίζω ότι η συμμετοχή στην εκστρατεία αυτή ήταν ωραία εμπειρία.
<P>
Αυτό που εκπλήσσει περισσότερο είναι ότι οι πέντε υποψήφιοι προέβαλαν τα ίδια τρία θέματα. Ίσως, όμως, δεν θα πρέπει να μας εκπλήσσει και τόσο, διότι, πέρα από τις διαφορές μας, όλοι καταλήγουμε στο ίδιο συμπέρασμα: είναι ανάγκη το Σώμα μας να προβεί επειγόντως σε μεταρρύθμιση των εργασιών του, να διασφαλίσει την πολυφωνία, καθώς και τον σεβασμό και την ίση μεταχείριση όλων ανεξαιρέτως των βουλευτών σε αυτή εδώ την αίθουσα, και να καταστεί δεκτικότερο προς τους συμπολίτες μας.
<P>
Λοιπόν, ναι στις μεταρρυθμίσεις! Ας μετατρέψουμε την Ολομέλεια σε βιτρίνα των εργασιών μας. Προσωπικά, έχω ένα τρελό όνειρο: να γνωρίσει η αίθουσα αυτή στιγμές έντασης και πάθους τέτοιες ώστε επιτέλους οι βουλευτές στην Ολομέλεια να είναι περισσότεροι από τους διερμηνείς στις καμπίνες. Νομίζω ότι το όνειρο αυτό είναι πραγματοποιήσιμο. Οι ενδεχομένως αναγκαίες μεταρρυθμίσεις δεν πρέπει να θίξουν τη διαφορετικότητά μας. Έχουμε επαρκές πολιτικό αισθητήριο για να διακρίνουμε, μεταξύ μας, συναινετικά, ποια θέματα μπορούν από τεχνικής άποψης να εξετάζονται στο πλαίσιο των επιτροπών και ποια πρέπει οπωσδήποτε να αποτελούν αντικείμενο πολιτικής συζήτησης στην Ολομέλεια.
<P>
Ο πιο ισχυρός δεν πρέπει σε καμία περίπτωση να απλουστεύει τη συζήτηση σε τέτοιο σημείο ώστε να είναι ο μόνος με δικαίωμα έκφρασης. Αληθεύει ότι η δημοκρατία είναι ορισμένες φορές πολύπλοκη, προτιμώ, όμως, την πολυπλοκότητα του διαλόγου από τη στειρότητα του μονολόγου. Όσον αφορά τη μεταρρύθμιση, προσπάθησα να αποδείξω ότι όταν θέλουμε, μπορούμε. Θυμηθείτε το καθεστώς των βοηθών για το οποίο ήμουν αρμόδιος: μετά από 23 χρόνια εμπλοκής, τη συμφωνημένη ημερομηνία, 99,5% των συναδέλφων μας υπέβαλαν όλα τα έγγραφα που απεδείκνυαν ότι οι βοηθοί εργάζονταν όντως βάσει σύμβασης και είχαν πλήρη κοινωνική κάλυψη. Συνεπώς, όσον αφορά τις μεταρρυθμίσεις, εκτός από τη θεωρία υπάρχει και η δράση. Αυτό ακριβώς προσπάθησα απλώς να επιτύχω.
<P>
Ας μιλήσουμε τώρα για την πολυφωνία και τη δικαιοσύνη. Θυμούμαι εκείνη την ημέρα που είχα την τιμή να προεδρεύω κατά τη διάρκεια των ψηφοφοριών μας για ένα πολύ σημαντικό για την Ομάδα μου θέμα: τους ΓΤΟ. Οι ψηφοφορίες διακόπηκαν λόγω πανηγυρικής συνεδρίασης και, όταν επαναλήφθηκαν, απουσίαζαν ορισμένοι συνάδελφοι με αποτέλεσμα να μην συμπληρώνονται οι καθοριστικοί 314 ψήφοι. Ορισμένοι φίλοι από την Ομάδα των Πρασίνων μου είπαν τότε: "Gιrard, ίσως θα έπρεπε να καθυστερήσεις λίγο ώστε να προλάβουν οι σύμμαχοί μας να επιστρέψουν" . Όμως, τι αξία θα είχε ένας πρόεδρος που θα καθυστερούσε ή θα επιτάχυνε τις ψηφοφορίες ανάλογα με την επίπτωση που αυτό θα είχε στο τελικό αποτέλεσμα;" Από ό,τι φαίνεται, διευθύνω τις ψηφοφορίες με γρήγορο αλλά σταθερό ρυθμό. Αυτό είναι κατά τη γνώμη μου το τίμημα για τον σεβασμό που σας οφείλω και για την εμπιστοσύνη που μου δείξατε.
<P>
Πρέπει να αντιμετωπίζω με την ίδια προσοχή τη βουλευτή της Συνομοσπονδιακής Ομάδας της Ευρωπαϊκής Ενωτικής Αριστεράς που με ενημερώνει για τις επισφαλείς θέσεις εργασίας ορισμένων υπαλλήλων μας ή τη βουλευτή των Φιλελευθέρων που μου ζητά να παρέμβω καθώς ορισμένοι συνάδελφοι με ειδικές ανάγκες χρειάζονται πρόσθετη βοήθεια. Επίσης, όταν ο κ. Fatuzzo εκφωνεί ενώπιόν μας τους ωραίους του λόγους, πρέπει να προσπαθώ να έχω έτοιμο τον αντίλογο, να αξιοποιώ το ταλέντο του ως ομιλητή. Καθώς και εγώ προσωπικά προέρχομαι από μικρή Ομάδα, γνωρίζω πολύ καλά τη σημασία που έχει η επίδειξη σεβασμού σε όλους ανεξαιρέτως. Επίσης, όσον αφορά την πολυφωνία, εκτός από τη θεωρία, υπάρχει και η δράση. Αυτό προσπάθησα απλώς να επιτύχω.
<P>
Έρχομαι τώρα στη δεκτικότητα. Αν θυμάστε, πριν από λίγο καιρό, οι αίθουσές μας χρησιμοποιούνταν αποκλειστικά για τις εργασίες μας, κοινώς ήταν άδειες τον περισσότερο καιρό, γεγονός που είναι απαράδεκτο τη στιγμή που είναι γνωστή σε όλους μας η ανάγκη για διάλογο με τους πολίτες στις χώρες μας. Πρωτοστάτησα λοιπόν όσον αφορά την τροποποίηση των κανόνων μας, ώστε να μπορέσει να διεξαχθεί, εδώ, για παράδειγμα, το πρώτο παγκόσμιο συνέδριο για την κατάργηση της θανατικής ποινής. Μάλιστα, επί του παρόντος προετοιμάζονται στις Βρυξέλλες και στο Στρασβούργο, με τη συμμετοχή των επιτροπών μας, και άλλες παρόμοιες δραστηριότητες που καλλιεργούν το διάλογο με τους πολίτες. Όσον αφορά τη δεκτικότητα, ακόμη μια φορά, εκτός από τη θεωρία, υπάρχει και η δράση. Αυτό προσπάθησα απλώς να επιτύχω.
<P>
Από μία άποψη, δεν συμμετέχω σε εκστρατεία εδώ και δυόμισι μήνες, αλλά εδώ και δυόμισι ολόκληρα χρόνια καθώς όλο αυτό το διάστημα μάχομαι για τη μεταρρύθμιση, την πολυφωνία και τη δεκτικότητα του Σώματός μας. Αυτός που δεν λέει λόγια του αέρα, προσπαθεί να τα κάνει πράξη, ακόμη και όταν δεν γνωρίζει ότι θα έρθει κάποτε η στιγμή που θα έχει την τιμή να ζητήσει από τους συναδέλφους του να τον ψηφίσουν. Δεν είμαι, όμως, τόσο φαντασμένος ώστε να υποστηρίζω ότι τα επέτυχα όλα αυτά μόνος μου, καθώς τα πάντα στο Σώμα αυτό είναι αποτέλεσμα συνεργασίας και διαβούλευσης, όπως καλά γνωρίζετε.
<P>
Όσον αφορά το θέμα των βοηθών, η αρχική τελμάτωση οφειλόταν στην ασυνεννοησία μεταξύ των Ομάδων. Κατορθώσαμε, όμως, στο τέλος να εξασφαλίσουμε ομοφωνία στους κόλπους της ομάδας εργασίας: ομοφωνία σε επίπεδο κοσμητόρων και, τέλος, ομοφωνία στους κόλπους του Προεδρείου του Κοινοβουλίου. Στο σημείο αυτό μάλιστα θα ήθελα να συγχαρώ εκείνη που συνέβαλε καθοριστικά στην προώθηση όλων αυτών των μεταρρυθμίσεων όπως και πολλών άλλων στο Σώμα αυτό. Αν και δεν συμμετείχα στην εκλογή της, μου έδινε πάντοτε, όποτε βρισκόμουν σε τέλμα, την ώθηση που χρειαζόμουν για να υπερβώ τα εκάστοτε εμπόδια: ευχαριστώ, κυρία Nicole Fontaine.
<P>
Έχω αφιερωθεί πλήρως στο Κοινοβούλιό μας, - νομίζω ότι το ποσοστό παρουσίας μου στην Ολομέλεια ανέρχεται στο 100%, όπως και μερικών άλλων συναδέλφων - διότι κύριο μέλημά μου είναι η διαβούλευση, διότι είμαι παθιασμένος με την αναζήτηση και την επίτευξη συναίνεσης, ίσως διότι φρονώ ότι η νίκη που οδηγεί στον εκμηδενισμό του αντιπάλου είναι μια μορφή ήττας με την έννοια ότι οδηγεί σε διαιώνιση της αντιπαλότητας. Επομένως, ναι στη μεταρρύθμιση, την πολυφωνία, την ευρεία συναίνεση. Θέλω, όμως, να διατυπώσω μια ευχή: εάν επιτύχουμε αυτόν τον στόχο μας, δεν πρέπει διόλου να επαναπαυτούμε στις δάφνες μας.
<P>
Σκεφθείτε, αγαπητοί συνάδελφοι: όταν ξεκινήσαμε, οι εργασίες μας διέπονταν από Συνθήκη. Όταν θα τις ολοκληρώσουμε πιθανόν να διέπονται από σύνταγμα: διανύουμε μία ιστορική περίοδο. Είμαι απολύτως πεπεισμένος ότι στο πλαίσιο αυτό της αβεβαιότητας που ταλανίζει ολόκληρο τον κόσμο, το Σώμα μας μπορεί να συμβάλει στη μείωση της αδικίας, της βίας, της ρύπανσης, της φτώχειας. Το Σώμα μας είναι η παλλόμενη καρδιά μιας ολόκληρης ηπείρου και, καθώς μας εξέλεξαν στη θέση αυτή εκατοντάδες χιλιάδες συμπολίτες μας, περιβάλλεται από αδιαμφισβήτητη νομιμότητα. Από την τόλμη μας εξαρτάται η μορφή που θα λάβει το Σώμα αυτό.
<P>
Τελειώνοντας, θα ήθελα να πω ότι η εμπειρία αυτή της εκστρατείας ήταν ιδιαίτερα πολύτιμη τόσο για εμένα προσωπικά όσο και για ολόκληρο το Σώμα. Είμαι βέβαιος ότι ο Πρόεδρός μας, όποιος και να είναι, θα καλλιεργήσει περαιτέρω αυτό το κλίμα συνεννόησης, συνεργασίας και δημοκρατικού διαλόγου. Θα ήθελα να τελειώσω με μία μόνη λέξη σε όλες τις γλώσσες εργασίας μας. Αν και η προφορά μου είναι απαίσια, ελπίζω ότι όλοι θα την καταλάβετε διότι την προφέρω με κάθε ειλικρίνεια: obrigado, gracias, grazie, tack, merci, thank you, dank u well, danke, tak, kiitos, ευχαριστώ!
<P>
(Χειροκροτήματα)

<SPEAKER ID=6 LANGUAGE="FR" NAME="Wurtz">
Κύριε Πρόεδρε, αγαπητοί συνάδελφοι, οι συνάδελφοι και φίλοι μου της Ευρωπαϊκής Ενωτικής Αριστεράς/Αριστεράς των Πρασίνων των Βορείων Χωρών με πρότειναν ως υποψήφιο καθώς είμαι πρόεδρος της Ομάδας. Εδώ και δυόμισι χρόνια, προσπαθώ από τη θέση αυτή να συμβάλω στη διατήρηση σε ευρωπαϊκό επίπεδο μιας ορισμένης αντίληψης της εφαρμοσμένης πολιτικής. Αυτό είναι το σύνθημα της υποψηφιότητάς μου.
<P>
Το πρώτο από τα χαρακτηριστικά της είναι αναμφισβήτητα ο γνωστός σε όλους προσανατολισμός προς την αριστερά. Κατά τη γνώμη μου, οι ευρωπαίοι ιθύνοντες δεν διδάσκονται από την ανησυχητική αδιαφορία που επιδεικνύουν οι συμπολίτες μας προς τα ευρωπαϊκά θεσμικά όργανα.
<P>
Στην πράξη, οι ανησυχίες εντείνονται σε θέματα όπως η απασχόληση, η κοινωνική προστασία, ο δημόσιος τομέας, η αειφόρος ανάπτυξη, ενώ στο Συμβούλιο και στην Επιτροπή επικρατεί μια τάση προς την απορύθμιση και την απόλυτη επικράτηση της αγοράς. Νομίζω ότι πρέπει να υιοθετήσουμε σαφή θέση απέναντι σε αυτή την αντίφαση.
<P>
Ομοίως, η προσδοκία των κοινωνικών εταίρων να συμμετέχουν ενεργά στη λήψη αποφάσεων που τους αφορούν συνιστά ένα από τα κύρια χαρακτηριστικά της εποχής μας. Όμως, στους κόλπους των θεσμικών μας οργάνων, η διαβούλευση πριν από την επεξεργασία των πολιτικών και, ακόμη περισσότερο, η αξιολόγηση των αποτελεσμάτων τους αφού εφαρμοσθούν εξακολουθούν να είναι σε μεγάλο βαθμό τυπικές, εάν όχι ανύπαρκτες. Δεν μπορούμε να μένουμε απαθείς μπροστά σε αυτό το μεγάλο χάσμα που αποτελεί το επίκεντρο της διαπιστωθείσας κρίσης εμπιστοσύνης.
<P>
Τέλος, η τρέχουσα διαδικασία της παγκοσμιοποίησης προκαλεί ερωτηματικά και κινητοποιήσεις άνευ προηγουμένου, γεγονός που θα διαπιστώσουμε εκ νέου σε λίγες ημέρες, κατά τη διάρκεια του παγκόσμιου κοινωνικού φόρουμ στο Porto Allθgre. Όμως, η σύγχρονη Ευρώπη δεν διαθέτει ούτε τη φιλοδοξία ούτε τα μέσα για να ανταποκριθεί στις προσδοκίες όλου ανεξαιρέτως του πλανήτη για εναλλακτικές προοπτικές. Πρέπει να αντιδράσουμε. Αρκετοί από εμάς, περά από τους βουλευτές της Ομάδας μου, είμαστε της άποψης ότι, εάν δεν πραγματοποιηθούν σημαντικές αλλαγές, η σημερινή Ευρώπη μας επιφυλάσσει μεγάλες απογοητεύσεις. Συγκεκριμένα, η διεύρυνση, εάν δεν σημειωθεί πρόοδος, από ιστορική ευκαιρία κινδυνεύει να μετατραπεί σε επικίνδυνη παγίδα. Πρέπει να εισακουσθούμε. Πρέπει να αδράξουμε κάθε δυνατή ευκαιρία προκειμένου να εισακουσθούμε, ακόμη και το κατεξοχήν πολιτικό γεγονός του πρώτου γύρου της εκλογής του Προέδρου του Κοινοβουλίου.
<P>
Μια δεύτερη πτυχή του πολιτικού συνθήματος την οποία ασπάσθηκα από την αρχή της κοινοβουλευτικής περιόδου και την οποία επιθυμώ να καταδείξω με την υποψηφιότητά μου είναι η βούληση να μην διαχωρίζονται οι προοδευτικοί ανάλογα με την πολιτική τους κουλτούρα που συχνά εξαρτάται από την ιστορία και την ιδιαίτερη ταυτότητα κάθε λαού. Συνεπώς, όλες οι πολιτικές κουλτούρες είναι εξίσου σεβαστές. Έτσι, στους κόλπους της Ομάδας μου, συναντώνται και συνεργάζονται φανατικοί υπέρμαχοι του ομοσπονδιακού συστήματος και βουλευτές που υποστηρίζουν με πάθος την εθνική κυριαρχία των χωρών τους. Αμφότεροι αντιπροσωπεύουν ένα τμήμα της πραγματικής Ευρώπης. Μόνο από κοινού και στο πλαίσιο του αμοιβαίου σεβασμού που μας ενώνει μπορούμε να σχεδιάσουμε και να οικοδομήσουμε τη μελλοντική Ένωση. Πρόκειται για μια δύσκολη αλλά αναγκαία προσπάθεια, η οποία τελικά, κρίνοντας από την εμπειρία μου, είναι εποικοδομητική. Αυτή είναι μια άλλη πτυχή της υποψηφιότητάς μου.
<P>
Θα ήθελα να αναφέρω τελευταία χωρίς αυτό να σημαίνει ότι είναι λιγότερο σημαντική τη δεοντολογία που πρέπει να διέπει την πολιτική. Μου αρέσει η ειλικρίνεια, η διαφάνεια, η εμπιστοσύνη ακόμη και μεταξύ αντιπάλων, πόσο μάλλον μεταξύ συμμάχων. Έτσι δεν διστάζω να πω ότι εκτιμώ ιδιαίτερα ως άνθρωπο τον αντίπαλό μου, τον κ. Cox, και μάλιστα ότι χαίρομαι για τις καλές σχέσεις που διατηρώ με αρκετούς δεξιούς βουλευτές, συμπεριλαμβανομένου του κύριου εκπροσώπου τους, του κ. Poettering. Στη ζωή, ευτυχώς, δεν περιστρέφονται όλα γύρω από την πολιτική. Οφείλω ωστόσο να δηλώσω με την ίδια σαφήνεια σήμερα ότι ο κοινός υποψήφιος όλων αυτών των πολιτικών Ομάδων δεν θα πρέπει σε καμία περίπτωση να υπολογίζει, κατά τους επόμενους γύρους, στην ψήφο μου ή στην υποστήριξή μου, άμεση ή έμμεση. Το λέω και το εννοώ.
<P>
Στο σημείο αυτό, μια και κάνω λόγο για φίλους, θα ήθελα να εκφράσω την έκπληξη και τη λύπη μου για την πραγματικά απογοητευτική στάση εκείνων που δεν διστάζουν να διεξάγουν, κατά τον πρώτο γύρο, εκστρατεία με σύνθημά τους την πρόοδο και καταλήγουν, στον δεύτερο γύρο, να προσφέρουν την ψήφο τους στον μοναδικό υποψήφιο της δεξιάς, που επιλέχθηκε με αρκετή δυσκολία με αφορμή τη συγκεκριμένη περίσταση και που προέρχεται από μικρή Ομάδα. Καθένας έχει βέβαια τις αρχές και τις μεθόδους του. Εγώ δεν ασπάζομαι τη συγκεκριμένη τακτική.
<P>
Αυτή τη στιγμή, κύριε Πρόεδρε, οι όροι του παιχνιδιού είναι γνωστοί, το μόνο που απομένει είναι να αναλάβει ο καθένας τις ευθύνες του. Σας ευχαριστώ.

<SPEAKER ID=7 NAME="Πρόεδρος">
 Υπενθυμίζω ότι, σύμφωνα με το άρθρο 14 παράγραφος 1 του Κανονισμού, για να εκλεγεί ένας υποψήφιος πρέπει να λάβει κατά τους τρεις πρώτους γύρους της ψηφοφορίας την απόλυτη πλειοψηφία των εκπεφρασμένων ψήφων. Τα λευκά και άκυρα ψηφοδέλτια δεν λαμβάνονται υπόψη για την καταμέτρηση των ψήφων.
<P>
Υπενθυμίζω και πάλι τα ονόματα των βουλευτών που ορίστηκαν χθες ως ψηφολέκτες: η κ. Patsy Sφrensen, οι κύριοι Dieter-Lebrecht Kock, Giuseppe Nistico, Reinhard Rack, Ilkka Suominen και η κ. Alima Boumediene-Thiery. Ζητώ από τους κυρίους ψηφολέκτες να κατευθυνθούν προς την έδρα του Προέδρου.
<P>
Οι οδηγίες για την εκλογή του Προέδρου έχουν ήδη διανεμηθεί. Προχωράμε στην εκλογή του Προέδρου, σύμφωνα με τις διατάξεις του Κανονισμού. Σας έχουν διανεμηθεί ψηφοδέλτια και φάκελοι. Θα σας παρακαλούσα να σημειώσετε το όνομα του υποψηφίου της επιλογής σας, εφόσον μόνο έναν υποψήφιο μπορείτε να ψηφίσετε. Σε περίπτωση που επιθυμείτε να διορθώσετε την ψήφο σας, αρκεί να ζητήσετε από έναν κλητήρα νέο ψηφοδέλτιο και να του επιστρέψετε το παλιό με τη λανθασμένη ένδειξη, το οποίο θα καταστραφεί. Θα θεωρηθούν άκυρα τα ψηφοδέλτια στα οποία έχουν γίνει τροποποιήσεις ή φέρουν σημειώσεις ή τα ψηφοδέλτια στα οποία έχουν σημειωθεί περισσότεροι από ένας υποψήφιοι. Θα σας παρακαλούσα να διπλώσετε το ψηφοδέλτιο στα τέσσερα και να το τοποθετήσετε στο φάκελο. Να κατευθυνθείτε έπειτα στην κάλπη που αντιστοιχεί στο αρχικό γράμμα του ονόματός σας.
<P>
Δεν θα εκφωνήσω τα ονόματα των βουλευτών, θα περιοριστώ να ανακοινώσω την έναρξη και λήξη της ψηφοφορίας. Τα ονόματα των βουλευτών που συμμετέχουν σε μυστική ψηφοφορία πρέπει να καταγραφούν στα πρακτικά. Σας ζητώ, επομένως, να υπογράψετε τον κατάλογο που βρίσκεται δίπλα στην κάλπη προτού να ρίξετε το ψηφοδέλτιό σας. Υπενθυμίζω ότι ο φάκελος που περιλαμβάνει το ψηφοδέλτιο θα τοποθετηθεί στην κάλπη που αντιστοιχεί στο αρχικό γράμμα του ονόματός σας. Οι ψηφολέκτες θα ψηφίσουν στο τέλος της ψηφοφορίας.
<P>
Αρχίζει η ψηφοφορία.
<P>
(Oι βουλευτές προσέρχονται για να ψηφίσουν)
<P>
Η ψηφοφορία έληξε.
<P>
(Η συνεδρίαση διακόπτεται στις 11.03 και συνεχίζεται στις 11.55)

<SPEAKER ID=8 NAME="Πρόεδρος">
Κυρίες και κύριοι βουλευτές, θα ανακοινώσω το αποτέλεσμα της ψηφοφορίας. Ψηφίσαντες: 590. Λευκά ή άκυρα ψηφοδέλτια: 7. Έγκυροι ψήφοι: 583. Απόλυτη πλειοψηφία: 292.
<P>
Θα διαβάσω τώρα τα αποτελέσματα που έλαβε κάθε υποψήφιος:
<P>
κ. Bonde: 66 ψήφοι,
<P>
κ. Cox: 254 ψήφοι,
<P>
κ. David Martin: 184 ψήφοι,
<P>
κ. Onesta: 37 ψήφοι,
<P>
κ. Wurtz: 42 ψήφοι.
<P>
Δεδομένου ότι κανένας υποψήφιος δεν έλαβε την πλειοψηφία των έγκυρων ψήφων, θα προχωρήσουμε στο δεύτερο γύρο. Εάν δεν υπάρχουν παρατηρήσεις, διατηρούνται οι υποψηφιότητες του πρώτου γύρου.

<SPEAKER ID=9 LANGUAGE="FR" NAME="Wurtz">
Κύριε Πρόεδρε, με τη σύμφωνη γνώμη της Ομάδας μου και σε απόλυτη συμφωνία με τις απόψεις που εξέθεσα πριν από τον πρώτο γύρο, αποσύρω την υποψηφιότητά μου. Καλώ εκείνες και εκείνους που με ψήφισαν, τους οποίους ευχαριστώ, να ψηφίσουν τον κ. David Martin.
<P>
(Χειροκροτήματα)

<SPEAKER ID=10 LANGUAGE="FR" NAME="Onesta">
Αγαπητοί συνάδελφοι, με τη σύμφωνη γνώμη της Ομάδας μου, αποσύρω την υποψηφιότητά μου. Η Ομάδα μου προέβη σε διεξοδικές συζητήσεις όσον αφορά τα προτερήματα των διαφόρων υποψηφίων. Νομίζω ότι, όποιο και αν είναι το αποτέλεσμα, θα αποκτήσουμε έναν καλό Πρόεδρο.
<P>
(Χειροκροτήματα)

<SPEAKER ID=11 LANGUAGE="DA" NAME="Bonde">
Κύριε Πρόεδρε, θα ήθελα να πω ευχαριστώ για τις 66 ψήφους. Όσοι με ψηφίσατε μπορείτε να συναντηθείτε στην αίθουσα R31 στις 12.00 και να αποφασίσετε πότε θα αποσυρθώ.

<SPEAKER ID=12 NAME="Πρόεδρος">
 Η προθεσμία για την υποβολή υποψηφιοτήτων για το δεύτερο γύρο λήγει στις 12.15. Οι υποψηφιότητες πρέπει να υποβληθούν στον πρεσβύτερο βουλευτή μέσω του αναπληρωτή Γενικού Γραμματέα.

<SPEAKER ID=13 LANGUAGE="ES" NAME="Barσn Crespo">
Κύριε Πρόεδρε, σύμφωνα με την συμφωνία κυρίων που συνήφθη στη Διάσκεψη των Προέδρων, θα ζητούσα ένα επιπλέον τέταρτο, δηλαδή να αρχίσουμε στη μία παρά τέταρτο.
<P>
(Η συνεδρίαση διακόπτεται στις 12.05 και συνεχίζεται στις 12.45)

<SPEAKER ID=14 NAME="Πρόεδρος">
Τώρα έχουμε μόνο τρεις υποψηφίους: τους κκ. Bonde, Cox και David Martin. Θα προχωρήσουμε επομένως στη δεύτερη ψηφοφορία. Θα διανεμηθούν τα ψηφοδέλτια και οι φάκελοι τους.
<P>
Αρχίζει η ψηφοφορία.
<P>
(Oι βουλευτές προσέρχονται για να ψηφίσουν)
<P>
Η ψηφοφορία έληξε.
<P>
(Η συνεδρίαση διακόπτεται στις 13.15 και συνεχίζεται στις 15.00)

<SPEAKER ID=15 NAME="Πρόεδρος">
Θα διαβάσω τώρα το αποτέλεσμα της ψηφοφορίας που διεξήχθη. Ψηφίσαντες: 592. Λευκά ή άκυρα ψηφοδέλτια: 13. Έγκυροι ψήφοι: 579. Απόλυτη ψηφοφορία: 290. Τα αποτελέσματα που έλαβαν οι τρεις υποψήφιοι είναι τα ακόλουθα:
<P>
κ. Bonde: 76 ψήφοι,
<P>
κ. Cox: 277 ψήφοι,
<P>
κ. David Martin: 226 ψήφοι.
<P>
Δεδομένου ότι κανένας υποψήφιος δεν έλαβε την απόλυτη πλειοψηφία, θα προχωρήσουμε σε τρίτο γύρο. Πρέπει να γνωρίζουμε τώρα εάν όλοι οι υποψήφιοι διατηρούν τις υποψηφιότητες τους. O υποψήφιος κ. Cox διατηρεί την υποψηφιότητά του. O υποψήφιος κ. David Martin επίσης. Κύριε Bonde, διατηρείτε την υποψηφιότητά σας;

<SPEAKER ID=16 LANGUAGE="DA" NAME="Bonde">
Κύριε Πρόεδρε, θα ήθελα να ζητήσω την αναβολή της συνεδρίασης ώστε να μπορέσουμε να συνεχίσουμε τη συζήτηση με τους βουλευτές που με ψήφισαν·
<P>
(Αναταραχή) Είναι προφανές ότι δεν ζητούμε απολύτως καμία πολιτική υποχώρηση. Αυτοί που με ψήφισαν είναι ανεξάρτητοι βουλευτές από τις μικρές και τις μεγάλες Ομάδες, οι οποίοι αισθάνονται ότι δεν εκπληρώθηκαν οι επιθυμίες τους. Είναι ένας ευρύς συνασπισμός που δεν έχει τίποτα το πολιτικό, ωστόσο οι εν λόγω βουλευτές αισθάνονται την ανάγκη να μιλήσουν με τους δύο υποψηφίους οι οποίοι θα συμμετάσχουν στον τελευταίο γύρο της ψηφοφορίας, τους κκ. David Martin και Pat Cox. Βρίσκονται πάνω στην αίθουσα R3, 1 και θα ήθελα να συνεχίσουμε για λίγο ακόμη. Εάν όχι θα αναγκαστώ να διατηρήσω την υποψηφιότητά μου, αν και δεν είναι αυτή η δική μου επιθυμία.

<SPEAKER ID=17 NAME="Πρόεδρος">
 Κύριε Bonde, οφείλω να συμβουλευθώ όλο το Σώμα προκειμένου να ξέρω εάν συμφωνεί ή όχι με τη διακοπή της συνεδρίασης.
<P>
(Το Σώμα ψηφίζει υπέρ της διακοπής της συνεδρίασης)
<P>
(Η συνεδρίαση διακόπτεται στις 15.10 και συνεχίζεται στις 15.40)

<SPEAKER ID=18 NAME="Πρόεδρος">
Ανακοινώνω ότι υποβλήθηκαν οι ακόλουθες υποψηφιότητες:
<P>
κ. Bonde,
<P>
κ. Cox,
<P>
κ. David Martin.
<P>
Θα προχωρήσουμε τώρα στην τρίτη ψηφοφορία. Διανέμονται τώρα τα ψηφοδέλτια και οι φάκελοί τους.
<P>
Αρχίζει η ψηφοφορία.
<P>
(Oι βουλευτές προσέρχονται για να ψηφίσουν)
<P>
Η ψηφοφορία έληξε. Καλώ τους κ. ψηφολέκτες να κατευθυνθούν προς την αίθουσα όπου θα προβούν στην καταμέτρηση των ψήφων.
<P>
(Η συνεδρίαση διακόπτεται στις 16.05 και συνεχίζεται στις 16.39)

<SPEAKER ID=19 NAME="Πρόεδρος">
Θα διαβάσω το αποτέλεσμα της ψηφοφορίας που διεξήχθη. Ψήφισαν: 586. Λευκά ή άκυρα ψηφοδέλτια: 18. Έγκυροι ψήφοι: 568. Απόλυτη πλειοψηφία: 285. Το αποτέλεσμα είναι το εξής:
<P>
κ. Bonde: 33 ψήφοι,
<P>
κ. Cox: 298 ψήφοι,
<P>
κ. David Martin: 237 ψήφοι.
<P>
O κ. Patrick Cox, όπως όλοι κατάλαβαν, έλαβε την απόλυτη πλειοψηφία των ψήφων. Σας συγχαίρω ειλικρινά, κύριε Patrick Cox, για την εκλογή σας, και σας εκφράζω τις καλύτερες ευχές μου για την άσκηση της θητείας σας, για μία θητεία επιτυχή και καλή για το Ευρωπαϊκό Κοινοβούλιο. Καλώ τον κ. βουλευτή να καταλάβει την έδρα του Προέδρου.
<P>
(Ζωηρά χειροκροτήματα)

<SPEAKER ID=20 NAME="Πρόεδρος">
 Νιώθω πολύ παράξενα σε αυτή τη θέση.
<P>
Συνάδελφοι, η σημερινή ημέρα ήταν μια καλή ημέρα για την κοινοβουλευτική δημοκρατία στο Ευρωπαϊκό Κοινοβούλιο. Θέλω να ευχαριστήσω τον συνάδελφό μας κ. Soares, τον πρεσβύτερο βουλευτή, για τον τρόπο που προήδρευσε της σημερινής συνεδρίασης έως τώρα.
<P>
(Χειροκροτήματα) Στην παρούσα εκλογή, σήμερα, το Σώμα φάνηκε να έχει διαιρεθεί σε τρεις περιπτώσεις. Αυτό σημαίνει πολιτική και δημοκρατία. Το Σώμα έλαβε την απόφασή του και αυτό προσδίδει τώρα νομιμότητα. Οφείλω να σας ομολογήσω ότι, μετά την ένταση της δημοκρατικής αναμέτρησης τους τελευταίους αυτούς μήνες και τις προηγούμενες ώρες σήμερα, έχω ένα βαθύτερο αίσθημα για τη νομιμότητα της εντολής αυτής της προεδρίας και σας ευχαριστώ γι' αυτό.
<P>
Ευχαριστώ τον κ. David Martin για τον τρόπο με τον οποίο διεξήγαγε την εκστρατεία του γύρω από τα θέματα που διατύπωσε και ανέπτυξε, τα οποία συνιστούν κοινό προβληματισμό και για τα οποία πρέπει να αναλάβουμε δράση.
<P>
Ευχαριστώ τον κ. Bonde για όσα προσέφερε σε αυτήν την εκστρατεία και ιδιαίτερα τη διατύπωση του προβληματισμού πολλών βουλευτών οι οποίοι αισθάνονται περισσότερο περιθωριοποιημένοι από όσο θα έπρεπε.
<P>
Ευχαριστώ τον κ. Onesta, επειδή προσέφερε το χαρακτηριστικό του σθένος στο πρόγραμμα της μεταρρύθμισης και δεσμεύομαι ως προς το πρόγραμμα αυτό.
<P>
Ευχαριστώ τον κ. Wurtz για τις ευγενικές του παρατηρήσεις νωρίτερα σήμερα. Γνωρίζω ότι η πολιτική μας χωρίζει, καθώς ο καθένας μας έχει τις δικές του πεποιθήσεις. Δεν οφείλουμε τις πεποιθήσεις μας σε κανέναν, ούτε σε άτομο ούτε σε ομάδα ατόμων. Τα πιστεύω, το πάθος και η λογική είναι μέρος της προσφοράς μας στην πολιτική μας, αλλά και εκτίμηση ότι μπορούμε να συνεργαστούμε μεταξύ μας. Ο κ. Wurtz έφερε στην επιφάνεια και αυτό το στοιχείο.
<P>
Ευχαριστώ τους συναδέλφους μου της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών. Νιώθω πολύ υπερήφανος που για πρώτη φορά, μετά από δύο και πλέον δεκαετίες, ένας εκπρόσωπος της Ομάδας αυτής διαδραματίζει σημαντικό ρόλο στη δημοκρατική ζωή του Κοινοβουλίου. Τούτο έχει να συμβεί από την πρώτη συνέλευση της Κοινότητας Ανθρακα και Χάλυβα, πριν από 50 χρόνια. Είναι τιμή να προεδρεύω σήμερα του Σώματος. Δηλώνω δε στους φίλους μου της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών ότι η στιγμή αυτή αφήνει μια γλυκόπικρη γεύση: γλυκιά, για όλους εκείνους τους λόγους που προφανώς φαντάζεστε, και γλυκόπικρη, επειδή εγώ ανέκαθεν ασκούσα το πολιτικό μου έργο, εβδομάδα την εβδομάδα και μέρα με την ημέρα, στους κόλπους αυτής της Ομάδας. Σας ευχαριστώ για όλη την εμπιστοσύνη που μου δείξατε στο διάστημα αυτών των ετών. Ελπίζω να μπορέσω να σας ανταποδώσω ένα χρέος ευγνωμοσύνης και τιμής.
<P>
(Χειροκροτήματα)
<P>
Ευχαριστώ τον κ. Poettering και την Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών που με έχρισαν υποψήφιο, παράλληλα με την Ομάδα του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών, καθώς και για την ολόψυχη υποστήριξή σας, με την έννοια ότι κάνατε πράξη όσα είχατε πει. Είναι πάντοτε σημαντικό να έχει κανείς αξιόπιστους εταίρους στην πολιτική. Αποτελεί βάση πάνω στην οποία μπορούμε να εργαστούμε στο Κοινοβούλιο χωρίς να αποκλείουμε κανέναν. Ευχαριστώ όλους όσοι με ψήφισαν. Λαμβάνοντας υπόψη και όσους ψήφισαν άλλους υποψηφίους, τώρα που το θέμα έχει λήξει, ελπίζω ότι θα μπορέσουμε να αναπτύξουμε μια προεδρία που να ενδιαφέρεται πραγματικά, αφιερωμένη στην οικοδόμηση - στο πλαίσιο του Κοινοβουλίου και της Ένωσης - ενός Κοινοβουλίου και μιας Ένωσης κατάλληλων για το μέλλον της Ευρώπης.
<P>
Τόσο προσωπικά όσο και εξ ονόματος όλων των συναδέλφων μας, θα ήθελα να συγχαρώ ειλικρινά την Nicole Fontaine,
<P>
(Χειροκροτήματα)... για το θάρρος της, για τον δυναμισμό της και για το άοκνο καθημερινό της έργο με στόχο την προάσπιση των συμφερόντων του Κοινοβουλίου μας. Κυρία Πρόεδρε, η θητεία σας στην προεδρία αυτού του θεσμικού οργάνου υπήρξε λαμπρή και εξαιρετική.
<P>
Nicole, ως φίλος, σε ευχαριστώ θερμότατα.
<P>
Νωρίτερα σήμερα, όταν όλοι οι υποψήφιοι κληθήκαμε να λάβουμε το λόγο για πέντε λεπτά, δήλωσα ότι αισθάνομαι πως πρέπει να ασκήσουμε περισσότερη πολιτική σε αυτήν την αίθουσα. Πήραμε όμως τη δήλωσή μου πολύ σοβαρά υπόψη, με άλλα λόγια, περισσότερη πολιτική, ναι, αλλά δεν περίμενα ότι θα είχαμε και τρεις γύρους ψηφοφορίας. Σε αυτήν τη φάση, δείχνετε τέτοιον ενθουσιασμό για την πολιτική ώστε θα πρέπει να δούμε πώς μπορούμε να χρησιμοποιήσουμε αυτόν τον ενθουσιασμό για το μέλλον. Αυτό μου θύμισε κατά κάποιον τρόπο, δεδομένης της ιρλανδικής ευρωπαϊκής καταγωγής μου, το τριφύλλι, το οποίο έχει τρία φύλλα και αντιπροσωπεύει τόσα για μας. Αυτή τη φορά, χρειάστηκαν τρεις προσπάθειες για να καταλήξουμε σε αποτέλεσμα.
<P>
Θα ήθελα να μοιραστώ μαζί σας μια ιστορία η οποία δεν έχει κλασικά κοινοβουλευτικό χαρακτήρα, αλλά που για μένα έχει σχέση και σημασία ειδικά σήμερα. Είναι μια ιστορία γραμμένη από έναν από τους πιο φημισμένους αρχιτέκτονες της ευρωπαϊκής μας ολοκλήρωσης, τον Robert Schuman, ο οποίος έγραψε κάποτε, εκτός πολιτικής, ότι κάποιος άγιος ιρλανδικής καταγωγής - ο άγιος Columbanus - "είναι ο προστάτης άγιος εκείνων που επιδιώκουν την οικοδόμηση μιας ενωμένης Ευρώπης" . Δεν λέω εν μέσω Κοινοβουλίου ότι είναι έργο μας να ασχοληθούμε με τέτοια ιερά θέματα, ή να παρεισφρήσουμε στο χώρο αυτό. Όμως υπενθυμίζω την ιστορία επειδή στα τέλη του έκτου και στις αρχές του εβδόμου αιώνα αυτός ο ηγούμενος, ποιητής, διανοούμενος και ιεροκήρυκας - και δεν ήταν ο μόνος Ιρλανδός που ασχολείτο με όλα αυτά - υπήρξε συνιδρυτής του μοναχισμού στο δυτικό κόσμο, στην πρώιμη μεσαιωνική Ευρώπη. Σήμερα τα λείψανά του φυλάσσονται στην πόλη Bobbio της Ιταλίας, όπου εξακολουθεί να εορτάζεται η μνήμη του.
<P>
Πριν από 1300 χρόνια, αυτός ο πρωτοπόρος Ιρλανδός Ευρωπαίος έγραψε ότι προερχόταν "από την άκρη του κόσμου" . Εγώ προέρχομαι από τη δυτική ακτή της Ευρώπης, από την άκρη του ευρωπαϊκού μας κόσμου, και είμαι βαθιά υπερήφανος για την καταγωγή μου. Παρόλο που αποδέχομαι και αναγνωρίζω ότι σήμερα δεν εξελέγην για την ιρλανδική μου καταγωγή, εντούτοις σας ευχαριστώ που μπορώ επίσης να γιορτάζω για αυτήν την καταγωγή και για αυτήν την εθνικότητα. Εσείς ανακαλύψατε στην καρδιά της ευρωπαϊκής δημοκρατίας την ικανότητα να πάρετε κάποιον από τις μικρότερες Ομάδες και από τα μικρότερα κράτη και να πείτε ότι στη σύγχρονη ευρωπαϊκή δημοκρατία υπάρχει χώρος για όλους, ακόμη και γι' αυτούς που βρίσκονται στο περιθώριο, γεωγραφικό ή άλλο. Στέλνετε ένα ισχυρό μήνυμα σε μια Ευρώπη που πρόκειται να διευρυνθεί. Σας ευχαριστώ και σας τιμώ γι' αυτό.
<P>
(Χειροκροτήματα)
<P>
Τώρα, θα πω λίγα λόγια στα ιρλανδικά. Γιατί το κάνω; Τα ιρλανδικά είναι η μητρική μου γλώσσα. Είναι μια αρχαία γλώσσα από μια αρχαία ευρωπαϊκή χώρα. Είναι μεν επίσημη γλώσσα, αλλά δεν ανήκει στις γλώσσες εργασίας της Ευρωπαϊκής Ένωσης. Το κάνω για να επισημάνω την πεποίθησή μου ότι ο πολιτιστικός πλουραλισμός και η πολιτισμική ποικιλομορφία είναι στοιχεία εκ των ουκ άνευ της Ευρώπης στην οποία είμαι αφοσιωμένος και την οποία επιδιώκουμε να οικοδομήσουμε.
<P>
(Χειροκροτήματα)
<P>
Tαimid ar imeall na heachtra is tαbhachtaν i nua-stair na hEorpa, forleathnϊ an Aontais Eorpaigh. Is ι an tosaνocht pholaitiϊil is prαinnν ar fαd nα go gcuirfν bailchrνoch rathϊil ar na caibidlν faoin bhforleathnϊ. As athaontϊ na hEorpa a leanfaidh sι go dtabharfar Eoraip scoilte le chιile d'fhonn comhluachanna agus rath eacnamaνoch a bheith ag a muintir i bpαirt le chιile.
<P>
(Βρισκόμαστε στην αυγή του σημαντικότερου γεγονότος της πρόσφατης ευρωπαϊκής ιστορίας, της διεύρυνσης της Ευρωπαϊκής Ένωσης. Η επιτυχής ολοκλήρωση των διαπραγματεύσεων για τη διεύρυνση συνιστά πρωταρχική πολιτική προτεραιότητα. Η προσπάθεια για την επανένωση της Ευρώπης φέρνει κοντά τις χώρες μιας διηρημένης Ευρώπης, προκειμένου να μοιραστούν κοινές αξίες και οικονομική ευημερία.)
<P>
Δημιουργούμε ένα οικοδόμημα με τη βοήθεια των κοινών αξιών και της μελλοντικής οικονομικής και κοινωνικής ευημερίας και πραγματοποιούμε έργο ιστορικών διαστάσεων.
<P>
Η Συνέλευση, η οποία ξεκινά το Μάρτιο και για την οποία πρέπει τώρα να εργαστούμε, συνιστά μια ακόμη ευκαιρία να διαμορφώσουμε τα θεσμικά όργανα και τις συνθήκες κατάλληλα για το κοινό ευρωπαϊκό μας μέλλον και για τις προκλήσεις που θα κληθούμε να αντιμετωπίσουμε. Η διαδικασία της Βαρκελώνης, για την οποία θα μιλήσουμε αύριο και κατά τις προσεχείς εβδομάδες και τους προσεχείς μήνες, θα αποτελέσει ένα μήνυμα ότι και εμείς πρέπει να συμμετάσχουμε και να προσφέρουμε στη μεταρρύθμιση, να προωθήσουμε την απασχόληση και να αναπτύξουμε την κοινωνική και οικονομική ικανότητα στην Ευρώπη, στην οποία πιστεύουμε. Η κοινή κεντρική ιδέα, στην οποία θα ήθελα να αφιερώσω αυτήν την προεδρία, είναι η πολιτική δέσμευση - μέσα από την ηγεσία των πολιτικών, από την επισήμανση του δημόσιου στόχου μας και από την εμμονή στην προστιθέμενη αξία που προσφέρουμε σε ευρωπαϊκή κλίμακα - ότι εμείς οικοδομούμε το δημοκρατικό τμήμα του μέλλοντος της Ευρώπης και ότι αποτελούμε τον εξισορροπητικό παράγοντα, το αντίβαρο και την πηγή του δημοκρατικού ελέγχου της ευρωπαϊκής τεχνοκρατίας. Συνεπώς, στο πλαίσιο του δημόσιου στόχου μας, αποτελούμε απαραίτητο εργαλείο για ένα εμπλουτισμένο ευρωπαϊκό μέλλον.
<P>
Είναι σύνηθες, όπως καταλαβαίνω, μετά την ανάδειξη του Προέδρου, να ζητά να του/της επιτραπεί να απευθύνει λόγο στο Κοινοβούλιο το πρωί της επομένης των εκλογών, οπότε θα έχει παρέλθει η ταλαιπωρία της ψηφοφορίας και θα είναι καλύτερα προετοιμασμένος/η να εκφράσει μια γενική άποψη. Εγώ επέλεξα αυτή τη στιγμή για να πω δυο λόγια. Παρακαλώ να μου επιτρέψετε να μιλήσω για το στρατηγικό μας στόχο κάποια άλλη ημέρα, αν και θα πρότεινα να μην γίνει αύριο διότι αύριο θα ακούσουμε τους δημόσιους στόχους της ισπανικής Προεδρίας. Εάν θέλουμε να γίνουμε ένα επικοινωνιακό Κοινοβούλιο, τότε πρέπει να βρούμε το χώρο μας, πρέπει να βρούμε το χρόνο μας, πρέπει να γίνουμε κατανοητοί, να έχουμε τις απόψεις μας, να τις διατυπώνουμε και να πείσουμε γι' αυτές. Θέλω να σας ζητήσω να το εξετάσουμε από κοινού σοβαρά, εάν δέχεστε να εξετάσετε το θέμα μαζί μου.
<P>
Από τότε που μεταφερθήκαμε εδώ, πριν δυο χρόνια, καθόμουν στα τελευταία έδρανα του Κοινοβουλίου και παλιότερα, από το 1989, στην άλλη πλευρά του καναλιού. Πίσω ακριβώς από τον Πρόεδρο, βλέπετε την εικόνα της Ευρώπης με τα δώδεκα αστέρια. Είμαστε πολιτικοί, οπότε βεβαίως πρέπει να είμαστε πραγματιστές και να πατάμε γερά στη γη· ωστόσο τίποτε δεν μας απαγορεύει να κοιτάμε αυτά τα άστρα και να κάνουμε όνειρα σχετικά με το ποιο μέλλον θέλουμε να δημιουργήσουμε. Σας καλώ, για τα επόμενα δυόμισι χρόνια, μέσα από μια προεδρία με ενεργό ρόλο, ανοιχτή σε όσους θα συνδράμουν και επιθυμούν να αναπτύξουν αυτό που είμαστε ως Κοινοβούλιο, να συμμετάσχετε μαζί μου σε μια πράξη ευρωπαϊκού οραματισμού, να στρέψουμε μερικές φορές το βλέμμα πάνω από την ενδοσκόπηση και να αναζητήσουμε στα αστέρια ένα είδος ευρωπαϊκού οράματος και ονείρου. Διότι, όταν φανταζόμαστε το σήμερα, δημιουργούμε τις δυνατότητες για το αύριο.
<P>
Φίλοι μου, σας ευχαριστώ για την εξαιρετική αυτή τιμή. Νιώθω ενθουσιασμό, αλλά και ταπεινοφροσύνη για την τιμή που μου κάνετε. Θα αφιερώσω δε όλη μου την ενεργητικότητα, στο βαθμό που μπορώ να προωθήσω τις καταστάσεις, ώστε να παρακινηθούν ή να κινητοποιηθούν οι πλειοψηφίες σε αυτήν την αίθουσα. Θέλω να εργαστώ μαζί σας στις επιτροπές· θέλω να εργαστώ μαζί σας στη Διάσκεψη των Προέδρων και στο Προεδρείο, προκειμένου να επιτύχουμε μαζί το μέγιστο των δυνατοτήτων μας.
<P>
Σας ευχαριστώ για την τιμή που μου κάνατε σήμερα να μου δώσετε τη ευκαιρία να το πράξω.
<P>
(Χειροκροτήματα)

<SPEAKER ID=21 LANGUAGE="DE" NAME="Poettering">
Κύριε Πρόεδρε, κύριε Πρόεδρε της Επιτροπής, αγαπητοί συνάδελφοι, η 15η Ιανουαρίου 2002 είναι μια σημαντική ημερομηνία για την ιστορία του Ευρωπαϊκού Κοινοβουλίου. Εκλέξαμε έναν νέο Πρόεδρο. Κύριε Πρόεδρε, εξ ονόματος του Ευρωπαϊκού Λαϊκού Κόμματος και των Ευρωπαίων Δημοκρατών θέλω να σας εκφράσω τα πιο θερμά μας συγχαρητήρια.
<P>
(Χειροκροτήματα)
<P>
Παρακαλώ τις άλλες πολιτικές ομάδες να δείξουν κατανόηση για την ακόλουθη επισήμανσή μου - και θα αναφερθώ αμέσως στους υποψηφίους. Πολλοί αμφέβαλαν εάν και κατά πόσο είναι δυνατόν να εκλεγεί στη θέση του Προέδρου του Ευρωπαϊκού Κοινοβουλίου μέλος του, προερχόμενο όχι μόνο από μια μικρή χώρα, αλλά και από μια μικρή κοινοβουλευτική ομάδα. Κύριε Πρόεδρε, θα ήθελα να σας πω, απευθυνόμενος ωστόσο στο σύνολο του Σώματος, ότι είμαι ευγνώμων που μας δόθηκε η ευκαιρία - και στην δική μου Ομάδα - να επιδείξουμε με σαφήνεια την πολιτική καλλιέργεια της Ευρώπης, δηλαδή ότι ακόμα και μια μικρή κοινοβουλευτική ομάδα, ακόμα και μια μικρή χώρα έχει τη δυνατότητα να αναλάβει ένα από τα σημαντικότερα καθήκοντα της Ευρωπαϊκής Ένωσης.
<P>
(Χειροκροτήματα)
<P>
Αυτή η Ευρώπη θα ήταν μια φτωχή Ευρώπη εάν στις υπεύθυνες θέσεις αναδείκνυε μόνο προσωπικότητες από τις αποκαλούμενες μεγάλες χώρες. Αυτή η Ευρώπη θα είναι η Ευρώπη που σέβεται την αξιοπρέπεια όλων των ανθρώπων, όλων των Ευρωπαίων, μόνον εάν οι ευκαιρίες προσφέρονται σε όλους, εάν τη θέση του Προέδρου του Κοινοβουλίου μπορούν να την αναλάβουν προσωπικότητες από την Ιρλανδία, όπως εσείς, ή αντίστοιχα τη θέση του Προέδρου της Επιτροπής μπορεί να την αναλάβει ο συνάδελφός μας Jacques Santer από το Λουξεμβούργο, ο οποίος χαίρει μεγάλης εκτίμησης.
<P>
Θεωρώ ότι αυτό είναι και το σημερινό μήνυμα. Καθιστούμε για άλλη μια φορά εμφανές ότι αυτή την Ευρώπη δεν την κυριαρχούν λίγοι, αλλά ότι ο καθένας μας έχει τη δική του φωνή, τη δική του βαρύτητα και τη δική του ευθύνη. Κύριε Πρόεδρε, για το έργο σας - έργο που θα επωμισθείτε τώρα εξ ονόματος ολόκληρου του Ευρωπαϊκού Κοινοβουλίου - σας εύχομαι καλή τύχη και καλή επιτυχία για το κοινό μέλλον της γηραιάς αλλά και συνεχώς ανανεούμενης ηπείρου μας.
<P>
Θα ήθελα τώρα να εκφράσω την εκτίμησή μου και στους συνυποψηφίους σας, στον Gιrard Onesta, στον Francis Wurtz, στον Jens-Peter Bonde και ειδικά στον David Martin. David Martin, θυμάμαι ακόμα πολύ καλά τη συζήτηση που είχαμε στο Εδιμβούργο, την πρωτεύουσα ενός επίσης μικρού έθνους της Ευρώπης, την πρωτεύουσα της Σκωτίας.
<P>
Έχουν περάσει πολλά χρόνια από τότε, αλλά κατά τη διάρκεια αυτής της συζήτησης - δεν είχα τότε κάποια ιδιαίτερη αρμοδιότητα εδώ στο Κοινοβούλιο - μου έγινε πολύ έντονα αντιληπτό ότι όποιες και να είναι οι διαφορές στους πολιτικούς προσανατολισμούς των Ομάδων του Ευρωπαϊκού Κοινοβουλίου, αποτελεί δείγμα μεγάλου πλούτου και ταυτόχρονα μεγάλης ανάγκης οι Ομάδες αυτές να συμφωνούν μεταξύ τους και να είναι ενωμένες όσον αφορά ένα πράγμα, συγκεκριμένα όσον αφορά το ειρηνικό, φιλελεύθερο και δημοκρατικό μέλλον της ηπείρου μας. Για τον λόγο αυτό θα ήθελα και πάλι να εκφράσω σε όλους τους υποψηφίους και ιδιαίτερα στον David Martin τις θερμές ευχαριστίες μας καθώς και την εκτίμησή μας.
<P>
(Χειροκροτήματα)
<P>
Επιτρέψτε μου να πω ακόμα δυο λόγια. Κύριε Πρόεδρε, αυτή η ήπειρος ήταν χωρισμένη στα δύο. Όταν το 1979 πολλοί από εμάς εκλέχθηκαν σε αυτό το Κοινοβούλιο - εκπρόσωποι της δικής μου Ομάδας αλλά και άλλων Ομάδων - κανείς μας δεν θα τολμούσε να ονειρευτεί ότι σε μερικά χρόνια θα είχαμε τη δυνατότητα να καλωσορίσουμε στους κόλπους μας, εδώ στο Ευρωπαϊκό Κοινοβούλιο, συναδέλφους από την Κεντρική Ευρώπη.
<P>
Κύριε Πρόεδρε, θα ήθελα να κάνω την εξής πρόταση: να προσκαλέσουμε παρατηρητές από τις υποψήφιες προς ένταξη χώρες να συμμετέχουν εδώ στο Ευρωπαϊκό Κοινοβούλιο ήδη από την πρώτη ημέρα της υπογραφής των συνθηκών προσχώρησης των χωρών τους, ώστε να είναι σε θέση να προετοιμάσουν τις πατρίδες τους για δημοκρατικές εκλογές το έτος 2004.
<P>
Κύριε Πρόεδρε, έχετε τις καλύτερες ευχές της Ομάδας μου. Κανείς δεν πρόκειται να με κατακρίνει που το λέω αυτό σήμερα εξ ονόματος της κοινοβουλευτικής ομάδας, της οποίας έχω την τιμή να είμαι πρόεδρος. Είμαι μάλιστα και υπερήφανος που τηρήσαμε τον λόγο μας. Στην πολιτική είναι πολύ σημαντική η εμπιστοσύνη. Η Ομάδα μας θα είναι πάντα στο πλευρό σας όταν πρόκειται για το ειρηνικό και δημοκρατικό μέλλον μιας δυνατής και ενωτικής Ευρώπης - και αυτό το λέω απευθυνόμενος επίσης σε όλες τις άλλες Ομάδες.
<P>
Σας εύχομαι καλή επιτυχία για το έργο σας και να έχετε τον Θεό μαζί σας.
<P>
(Χειροκροτήματα)

<SPEAKER ID=22 LANGUAGE="ES" NAME="Barσn Crespo">
Κύριε Πρόεδρε, καταρχάς, εξ ονόματος της Ομάδας του Ευρωπαϊκού Σοσιαλιστικού Κόμματος, θέλω να σας συγχαρώ ολόψυχα για την εκλογή σας. Πέρα από το να σας συγχαρώ, θέλω να σας ευχηθώ και καλή επιτυχία, διότι αναλάβατε την Προεδρία μετά από μία σκληρή εκλογική μάχη μαζί μας. Δεν σας ψηφίσαμε, αλλά είστε ο Πρόεδρός μας και ελπίζουμε να ασκήσετε το καθήκον σας με την ευγένεια, την αμεροληψία και την κομψότητα που σας χαρακτηρίζουν.
<P>
Πιστεύουμε επίσης ότι συνεργαστήκαμε ενεργά για να δώσουμε ένα παράδειγμα δημοκρατίας σε όλους τους Ευρωπαίους. Η δημοκρατία συνεπάγεται πολιτικό αγώνα με σεβασμό και με κοινότητα αξιών και βρισκόμαστε σε μία απολύτως αποφασιστική στιγμή. Γιατί; Διότι επιβεβαιώσαμε τις κοινές αξίες μας. Ελπίζω ότι θα υπερασπιστείτε τις θέσεις του Ευρωπαϊκού Κοινοβουλίου στη Συνέλευση που αρχίζουμε αυτή τη στιγμή σχετικά με το μέλλον της Ευρώπης και, κυρίως, αυτήν την επιβεβαίωση του Χάρτη των Θεμελιωδών Δικαιωμάτων μας ως επιβεβαίωσης μίας κοινότητας αξιών. Συμβαίνει επίσης να είμαστε οικοδεσπότες της Συνέλευσης, διότι πρόκειται να λάβει χώρα στην έδρα μας. Ευτυχώς, το Κοινοβούλιο μπορεί να είναι το ανοιχτό σπίτι όλων των Ευρωπαίων που εσείς υπερασπίζεστε υπεύθυνα. Και να μην υποστηρίξετε μόνο τις θέσεις του Ευρωπαϊκού Κοινοβουλίου, αλλά να συμβάλετε επίσης στο να μπορέσουν οι συνάδελφοί μας από τα εθνικά κοινοβούλια να συμμετάσχουν ενεργά σ' αυτή τη διαδικασία, η οποία αρχίζει σχεδόν ταυτόχρονα με την Προεδρία σας.
<P>
Σκέφτομαι επίσης εκείνους του Ευρωπαίους που θέλουν να ενσωματωθούν στην κοινή μας περιπέτεια. Πιστεύω ότι είναι ήδη σημαντικό να τους αντιμετωπίσουμε σαν να ανήκαν στο σπίτι μας από φέτος τον Μάρτιο χωρίς να περιμένουμε να γίνουν οι επικυρώσεις. Πρόκειται να αποτελέσουν μέλη της Συνέλευσης. Πρέπει να αναπτύξουμε σχέσεις μαζί τους. Μιλάμε ήδη για μία διευρυμένη Ένωση. Αλλά αυτή δεν είναι η κατάλληλη στιγμή για να υπεισέλθω σε πολλές λεπτομέρειες. Έχω εμπιστοσύνη και ελπίδες στην εναρκτήρια ομιλία σας, στην οποία θα διαπιστώσουμε το περιεχόμενο που θέλετε να δώσετε στην Προεδρία σας στο πλαίσιο αυτής της διαδικασίας.
<P>
Επιτρέψτε μου επίσης, κύριε Πρόεδρε, να ευχαριστήσω όλους εκείνους που συνεργάστηκαν ενεργά και με αφοσίωση σ' αυτή τη εκλογική διαδικασία. Καταρχάς, τον συνάδελφό μου στην Ομάδα μου David Martin, με τον οποίο είχα την ευκαιρία να μοιραστώ ευθύνες εδώ και χρόνια, στο Προεδρείο του Κοινοβουλίου και στην Προεδρία, τον Francis Wurtz, ο οποίος πιστεύω ότι υπήρξε ένα ανοιχτός και έντιμος υποψήφιος, τον Gιrard Onesta και τον Jens-Peter Bonde, ο οποίος στάθηκε ικανός να πολώσει εντελώς όλη την εκλογική διαδικασία και στην συνέχεια είχε την κομψότητα να σας προσφέρει ένα λουλούδι. Εγώ δεν το είχα προβλέψει, κύριε Πρόεδρε.
<P>
Εν πάση περιπτώσει, επαναλαμβάνω τα συγχαρητήριά μας ως Ομάδας, τη δέσμευσή μας για μία αφοσιωμένη συνεργασία μαζί σας, ελπίζοντας ότι θα είστε ο Πρόεδρος όλων των Ευρωπαίων για μία πιο προοδευτική Ευρώπη, με περισσότερη κοινωνική δικαιοσύνη, με μία αειφόρο ανάπτυξη και, κυρίως, μία Ευρώπη στην οποία θα έχουμε τη δυνατότητα να θέσουμε τα θεμέλια ενός συντάγματος για όλους τους Ευρωπαίους.
<P>
(Χειροκροτήματα)

<SPEAKER ID=23 NAME="Πρόεδρος">
Ακόμη κι αν δεν υπάρχει ανθοδέσμη, τα ίδια σας τα λόγια αξίζουν όσο μια ανθοδέσμη.
<P>
Παραβλέποντας το προβάδισμα και λόγω του χαρακτήρα της ημέρας, θα ήθελα να καλέσω στο βήμα το φίλο και συνάδελφό μου κ. David Martin.

<SPEAKER ID=24 LANGUAGE="EN" NAME="Martin, David">
Κύριε Πρόεδρε, καταρχάς, πριν σας συγχαρώ, θα ήθελα να δηλώσω ότι είναι τιμή για ολόκληρο το Σώμα να έχει έναν διακεκριμένο Ευρωπαίο και ακάματο δημοκράτη όπως ο κ. Soares να προεδρεύει της εκλογής προέδρου. Ήταν υπέροχο που τον είδαμε στη θέση αυτή.
<P>
(Χειροκροτήματα)
<P>
Σας απευθύνω τα θερμά μου συγχαρητήρια. Ήταν μια νίκη την οποία πραγματικά αξίζατε. Χρειάστηκε να διεξαγάγετε σκληρή εκστρατεία και το κάνατε. Πολεμήσατε θαρραλέα και σε όλη τη διάρκεια της προεκλογικής εκστρατείας αποδείξατε ότι έχετε όλα τα προσόντα για να γίνετε πρώτης τάξεως Πρόεδρος του Κοινοβουλίου. Περιμένω με ανυπομονησία να συνεργαστούμε.
<P>
Με δεδομένα όσα είπατε και με βάση το παρελθόν σας στο Σώμα αυτό, είμαι βέβαιος ότι θα εργαστείτε για την προάσπιση των δικαιωμάτων και των συμφερόντων κάθε βουλευτή, ότι θα είστε δίκαιος με όλο το πολιτικό φάσμα, ότι θα υποστηρίξετε με συνέπεια τα δικαιώματα του Σώματος προς τα έξω και ότι θα επιδείξετε σθένος απέναντι στα άλλα όργανα, όταν χρειαστεί. Σας προσφέρω την αμέριστη συμπαράστασή μου και την αφοσίωσή μου για τα δυόμισι χρόνια της θητείας σας. Ανυπομονώ να συνεργαστούμε.
<P>
Θα ήθελα να ευχαριστήσω τη δική μου πολιτική ομάδα, καταρχάς επειδή μου επέτρεψε να θέσω υποψηφιότητα και εκ δευτέρου για την υποστήριξη που μου παρείχε τους τελευταίους τρεις ή τέσσερις μήνες. Και το σημαντικότερο ίσως, θα ήθελα να ευχαριστήσω εκείνους που δεν με ψήφισαν. Υπολογίζω ότι έχω μιλήσει σε 300-400 βουλευτές περίπου. Έχω μιλήσει με κάθε ομάδα αυτού του Κοινοβουλίου. Έχω μιλήσει σε επιτροπές και σε διακομματικές ομάδες. Όπου κι αν πήγα, με αντιμετώπισαν με εξαιρετική αβρότητα και ευγένεια. Ακόμη και άτομα που διαφωνούσαν μαζί μου ήταν πρόθυμα να με ακούσουν. Αυτό είναι δημοκρατία στην πράξη. Ευχαριστώ ολόκληρο το Κοινοβούλιο για τη συμπεριφορά αυτή.
<P>
(Χειροκροτήματα)
<P>
Εμφορούμενος από το ίδιο πνεύμα, θα ήθελα να ευχαριστήσω τον κ. Poettering για όσα δήλωσε και τα οποία εμπίπτουν στην ίδια κατηγορία. Δεν είναι ώρα για σχοινοτενείς λόγους, κ. Πρόεδρε, ωστόσο η νίκη σας αξίζει. Σας εύχομαι κάθε καλό. Κάποια στιγμή, κατά την προεκλογική εκστρατεία σας, δηλώσατε πως όποιο κι αν ήταν το αποτέλεσμα μια-δυο εβδομάδες μετά τις εκλογές, θα τα πίναμε γερά. Το περιμένω με ανυπομονησία!
<P>
(Γέλια και παρατεταμένα χειροκροτήματα)

<SPEAKER ID=25 NAME="Πρόεδρος">
Όσον αφορά τη συγκεκριμένη έκφραση, η οποία γράφηκε πλέον στα πρακτικά και την οποία δεν μπορώ να διαψεύσω ότι χρησιμοποίησα σε μια συζήτηση στις 28 Νοεμβρίου 2001 στις Βρυξέλλες, θυμάμαι ότι κάποια στιγμή, αφού ολοκλήρωσα τα σχόλιά μου, είπα σχετικά με την πρόταση που ο κ. David Martin κατέθεσε μόλις στα πρακτικά ότι το ένα μου μισό, το ιρλανδικό, ήθελε ένα ποτό το άλλο μου όμως μισό, το σκωτσέζικο, δεν ήθελε να το πληρώσει.
<P>
(Γέλια)
<P>
Συνεπώς δεν έχουμε ακόμη καταλήξει όσον αφορά τους κανόνες της συνάντησης.
<P>
(Γέλια)
<P>
Παρακαλώ τους κκ. Bonde, Onesta και Wurtz να παρευρεθούν, εάν μπορούν.

<SPEAKER ID=26 LANGUAGE="FR" NAME="Onesta">
Κύριε Πρόεδρε, φυσικά, όπως όλοι οι συνάδελφοι, σας συγχαίρω για τη νίκη σας την οποία, προφανώς, αξίζετε, καθώς προήλθε μετά από συνεχή σκέψη, μετά από συνεχή διάλογο, κατά τη διάρκεια των τελευταίων εβδομάδων. Νομίζω ότι οι ωραιότερες νίκες είναι αυτές για τις οποίες προετοιμαζόμαστε αργά και σταθερά. Η δική σας, με την ταχύτητα με την οποία προετοιμάστηκε, είναι ασφαλώς πολύ ωραία.
<P>
Μας αναγγείλατε μια ουδέτερη αλλά όχι ουδετεροποιημένη προεδρία. Έχω την αίσθηση λοιπόν, μετά από την πρώτη σας ομιλία, ότι θα τηρήσετε τον λόγο σας, διότι νομίζω ότι είστε ουδέτερος: η μέχρι τώρα πορεία σας συνηγορεί υπέρ αυτού και νομίζω ότι θα δίδετε την ίδια προσοχή σε όλους. Όμως, η προεδρία σας δεν θα είναι ουδετεροποιημένη, διότι είστε υπέρμαχος της Ευρώπης. Αναφερθήκατε πρώτα-πρώτα στη σημαία που βρίσκεται απέναντι σε εμάς και πίσω από εσάς, κύριε Πρόεδρε. Είναι αλήθεια ότι αυτή η σημαία μας ενώνει παρά τις διαφορές που μας χωρίζουν, τις οποίες δεν αγνοήσατε επιλέγοντας να μιλήσετε σε μια γλώσσα που δεν συγκαταλέγεται μεταξύ των γλωσσών εργασίας, είναι, όμως, επίσημη γλώσσα. Υπάρχουν τόσες ευρωπαϊκές γλώσσες που θα μπορούσαν να καταστούν επίσημες την ημέρα που η Ευρώπη θα έχει προσεγγίσει περισσότερο τους πολίτες της. Νομίζω ότι ο συμβολισμός σας ήταν απολύτως επιτυχής.
<P>
Τελειώνοντας, ευελπιστώ ότι η προεδρία σας θα εξελιχθεί όπως και ο πρώτος λόγος που εκφωνήσατε στην αίθουσα αυτή με τη νέα σας ιδιότητα, με καλή θέληση και με χαμόγελο.
<P>
(Χειροκροτήματα)

<SPEAKER ID=27 NAME="Πρόεδρος">
Θα κάνω ό,τι μπορώ.

<SPEAKER ID=28 LANGUAGE="FR" NAME="Wurtz">
Κύριε Πρόεδρε, τόσο η Ομάδα μου όσο και εγώ προσωπικά, σας συγχαίρω ειλικρινά για την εκλογή σας. Όλοι γνωρίζουν ότι δεν υποστηρίξαμε την υποψηφιότητά σας αλλά ότι τρέφουμε ιδιαίτερο σεβασμό προς το πρόσωπό σας. Εξάλλου είμαστε δημοκράτες. Αυτή τη στιγμή, είστε ο Πρόεδρος όλων των βουλευτών. Αναλαμβάνετε να συνεχίσετε το έργο που επιτέλεσε με επιτυχία κατά το πρώτο ήμισυ της κοινοβουλευτικής περιόδου η κ. Nicole Fontaine, η οποία, καθόλη τη διάρκεια της θητείας της, σεβάστηκε την ομοφωνία και συνεργάστηκε αρμονικά με όλους. Ευχή μας είναι να εξακολουθήσουμε να συνεργαζόμαστε και μαζί σας με τον ίδιο τρόπο. Μάλιστα, καθώς σας γνωρίζω, δεν έχω καμία αμφιβολία για τούτο. Για τους λόγους αυτούς και με αυτό το πνεύμα, σας εύχομαι καλή τύχη, κύριε Πρόεδρε.
<P>
(Χειροκροτήματα)

<SPEAKER ID=29 LANGUAGE="FR" NAME="Pasqua">
Κύριε Πρόεδρε, όλες οι εκλογές με μυστική ψηφοφορία που διεξάγονται στους κόλπους μιας Συνέλευσης ενέχουν πάντοτε κινδύνους, ενέχουν πάντοτε αγωνία για το τελικό αποτέλεσμα. Αναγνωρίζω ότι στον γεμάτο ένταση και πάθος αυτόν αγώνα ήρθατε πρώτος, αγγίξατε πρώτος τη γραμμή της νίκης, συγκεντρώσατε τις περισσότερες ψήφους. Φυσικά σας συγχαίρουμε για τούτο. Θεωρούμε μάλιστα ότι είστε κατάλληλος για Πρόεδρος. Είχα την τύχη να γνωρίσω, στους κόλπους της Διάσκεψης των Προέδρων, τη διπλωματικότητα που σας διακρίνει και την ευγένεια των λόγων σας, αλλά και τη σταθερότητα με την οποία υπερασπίζετε τις απόψεις σας.
<P>
Έτσι λοιπόν, καθόλη τη διάρκεια της σημερινής ημέρας, κύριε Πρόεδρε, αισθανόμουν την ανησυχία σας, συμμεριζόμουν την αγωνία σας για την αβέβαιη έκβαση αυτής της ψηφοφορίας και, τελικά, βίωσα μαζί σας το αποτέλεσμα σαν μια μορφή λύτρωσης.
<P>
Αμέσως μετά την εκλογή σας, δηλώσατε ότι είστε Πρόεδρος ολόκληρου του Σώματος, ότι είστε Πρόεδρος όλων των βουλευτών, εκείνων που σας ψήφισαν αλλά και εκείνων που δεν σας ψήφισαν. Στο εξής θα είστε ο Πρόεδρος όλων. Φυσικά, εάν συζητήσετε με κάθε βουλευτή ξεχωριστά, θα διαπιστώσετε ότι εκείνοι που σας ψήφισαν είναι πολύ περισσότεροι από όσους επισήμως πιστωθήκατε. Στο κάτω-κάτω, όμως, έτσι έχουν τα πράγματα.
<P>
Οι υποσχέσεις που δίδετε, κύριε Πρόεδρε, λαμβανομένων υπόψη των προτερημάτων που έχετε λόγω της ιρλανδικής σας καταγωγής, δεν πρέπει να απευθύνονται σε έναν μόνο βουλευτή αυτού του Σώματος. Έτσι, αν αποφασίζετε, εγκαινιάζοντας την προεδρία σας, να προσφέρετε ένα ποτό, κατανοώ τις ανησυχίες του ιρλανδικού μισού σας που καλείται να πληρώσει. Διότι επιτρέψτε μου να σας πω ότι εάν επιθυμείτε να είστε τίμιος και να τηρήσετε τις δεσμεύσεις που αναλάβατε, το θέμα δεν είναι το ένα ποτό που θα προσφέρετε σε ένα μόνο άτομο, αλλά τα 626 ποτά που θα προσφέρετε σε όλους τους παρευρισκομένους. Μάλιστα, κύριε Πρόεδρε, έτσι είναι!
<P>
Τελειώνω με κάτι πιο σημαντικό. Θα ήθελα να πω ότι η Ομάδα της οποίας είμαι Πρόεδρος, η Ομάδα Ένωση για την Ευρώπη των Εθνών, συμμερίζεται τα πρώτα λόγια που είπατε ως Πρόεδρος σχετικά με την ανάγκη διαφύλαξης της διαφορετικότητας των πολιτισμών μας, διότι η δύναμη της Ευρώπης έγκειται ακριβώς στη συγκέντρωση των προτερημάτων όλων των λαών και όχι στην τάση που αναπτύσσεται ενδεχομένως κατά καιρούς για εξάλειψη των εν λόγω διαφορών. Το σημειώνουμε λοιπόν και αυτό. Βασιζόμαστε σε εσάς για να το επιτύχετε. Μπορείτε να υπολογίζετε στην υποστήριξή μας όπως επίσης και στην επαγρύπνησή μας, εάν χρειαστεί, όσον αφορά τις αποφάσεις που θα λαμβάνονται.

<SPEAKER ID=30 NAME="Πρόεδρος">
Ευχαριστώ, κύριε Pasqua. Ήρθε η ώρα να σας αποκαλύψω ότι, αύριο, στις 13.00, καλώ όλους τους βουλευτές για ένα ποτό έξω από αίθουσα αυτή. Η πρόσκληση ισχύει και για εσάς, κύριε Pasqua.

<SPEAKER ID=31 LANGUAGE="FR" NAME="Cohn-Bendit">
Κύριε Πρόεδρε, Pat Cox, σας εξέλεξε στη θέση του Προέδρου η πλειοψηφία των βουλευτών αυτού του Σώματος. Μέσα στην κάλπη, υπάρχουν διαφορετικές ψήφοι. Θα ήθελα λοιπόν να σας υπενθυμίσω κάτι. Ξέρω καλά ότι όταν προέρχεται κανείς από μικρή Ομάδα - ανήκατε πολύ καιρό σε μικρή Ομάδα - έχει τη συνήθεια να δίδει συμβουλές σε όλους. Παραμένοντας λοιπόν πιστός στη συνήθειά σας επιτρέψτε μου να δώσω συμβουλές στον Πρόεδρο αυτού του Σώματος ο οποίος κατέχει μια πολύ πιο σημαντική θέση από τη θέση του προέδρου μιας πολύ μικρής Ομάδας ή του συμπροέδρου. Θα ήθελα λοιπόν να σας υπενθυμίσω τα σοφά λόγια ενός παλιού ραβίνου. Ο ραβίνος αυτός λοιπόν είχε τη συνήθεια να απαντά όταν, σε δύσκολες καταστάσεις, του έλεγαν "μπορείς να επιλέξεις μεταξύ δύο δυνατοτήτων" : "λοιπόν, στην περίπτωση αυτή, επιλέγω την τρίτη" .
<P>
Κύριε Πρόεδρε, νομίζω ότι σήμερα οφείλετε να λησμονήσετε ποιοι σας ψήφισαν και ποιοι δεν σας ψήφισαν. Εκπροσωπείτε το θεσμικό όργανο που μάχεται για το συμφέρον της Ευρωπαϊκής Ένωσης. Εκπροσωπείτε την ιδέα της Ευρώπης κατά της οποίας ακριβώς βάλλουν πολιτικοί που ανήκουν σε μία από τις Ομάδες εκείνων που σας ψήφισαν: τυχαία, στην τύχη, ο κ. Χάιντερ, τυχαία, στην τύχη, ο κ. Μπερλουσκόνι. Προσδοκώ από εσάς να υποστηρίξετε όχι τα συμφέροντα εκείνων που σας ψήφισαν αλλά το συμφέρον της Ευρώπης, χωρίς να λαμβάνετε υπόψη εκείνους που σας ψήφισαν και τους λόγους για τους οποίους σας ψήφισαν.
<P>
Αυτό προσδοκούσαμε από την κ. Fontaine και το έπραξε σχεδόν πάντοτε. Γνωρίζω ασφαλώς ότι ποτέ κανένας δεν θα πράξει ακριβώς ό,τι του ζητά το θεσμικό όργανο. Όμως, κύριε Cox, έχετε βάλει ένα ηθικό στοίχημα: να χειραφετηθείτε από την τεράστια ισχύ εκείνων που σας υποστήριξαν και που σας εξέλεξαν. Ο αγώνας αυτός δεν θα είναι εύκολος και εάν έχετε ανάγκη από ανεξαρτησία, από συμμάχους που προασπίζονται την πολυφωνία, η Ομάδα των Πρασίνων, εκείνοι που σας ψήφισαν και εκείνοι που δεν σας ψήφισαν, είναι στη διάθεσή σας. Μην επιτρέψετε στον εαυτό σας να προσχωρήσει σε κάποια πλευρά: το καθήκον σας, ως Πρόεδρος, είναι η προάσπιση της ελευθερίας της πολυφωνίας.

<SPEAKER ID=32 LANGUAGE="EN" NAME="Riis-Jψrgensen">
Κύριε Πρόεδρε, τα καταφέρατε! Ήταν υπέροχο: Είχατε ένα όνειρο και το υλοποιήσατε. Ευτυχώς έχετε κι άλλα όνειρα κι άλλα οράματα. Είμαι σίγουρη ότι θα επιτύχετε και πάλι.
<P>
Εξ ονόματος της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών, σας εκφράζω τα συγχαρητήριά μας. Είμαστε τόσο υπερήφανοι για εσάς! Θα μας λείψετε. Θα μας λείψει η δέσμευσή σας, τα οράματά σας και το καλό σας χιούμορ. Αλλά, ευτυχώς, θα παραμείνετε ανάμεσά μας. Θα κάνουμε το παν για να συνεργαστούμε μαζί σας και να διασφαλίσουμε ότι τα όνειρά σας, τα όνειρά μας θα πραγματοποιηθούν. Σας εύχομαι ό,τι καλύτερο. Μου λείπετε υπερβολικά!
<P>
(Χειροκροτήματα)

<SPEAKER ID=33 NAME="Bonde">
Κύριε Πρόεδρε, πριν από 29 χρόνια, επισκέφθηκα τον Mαrio Soares στο διαμέρισμά του στο Παρίσι όπου ήταν εξόριστος. Τότε δεν ήξερα ότι σήμερα θα σας ευχαριστούσα για τον τρόπο με τον οποίο προεδρεύσατε της συνεδρίασης αυτής. Υπέγραψα το έγγραφο απόσυρσης της υποψηφιότητας και προετοίμασα την ομιλία απόσυρσης και λυπάμαι που η τελευταία ψηφοφορία ξεκίνησε με το όνομά μου. Θα ήθελα να ευχαριστήσω τους 76 συναδέλφους που μου χάρισαν την ψήφο τους στο δεύτερο γύρο για να υποστηρίξουν την πλατφόρμα της δίκαιης προεδρίας.
<P>
Ήταν σαφές από την αρχή ότι η μάχη θα διεξήγετο μεταξύ των κκ. Cox και David Martin. Είχαμε καλές συζητήσεις στις Ομάδες και μια υπέροχη τηλεοπτική αναμέτρηση που διοργανώθηκε από το European Voice και την Εκστρατεία για την Κοινοβουλευτική Μεταρρύθμιση. Η τελική αναμέτρηση πριν από την ψηφοφορία σήμερα ήταν αποτέλεσμα μιας κοινής πρωτοβουλίας των πέντε υποψηφίων. Η φιλία μας δεν αποδυναμώθηκε, αλλά ενισχύθηκε.
<P>
Αγαπητέ κύριε Cox, συγχαρητήρια για τη νίκη σας. Κερδίσατε την πλειοψηφία σε μυστική ψηφοφορία. Δεν είστε πλέον αποτέλεσμα συμφωνίας. Έχετε μια σαφή εντολή από το Σώμα. Η προεκλογική εκστρατεία σας έκανε να συνειδητοποιήσετε τα προβλήματα που πρέπει να λύσουμε. Η διαδικασία ψηφοφορίας πρέπει να αναθεωρηθεί· ο χρόνος αγόρευσης θα πρέπει να επιτρέπει τη ζωηρή συζήτηση, όλοι οι βουλευτές θα πρέπει να έχουν πρόσβαση σε όλα τα έγγραφα της νομοθετικής διαδικασίας οι μικρές Ομάδες και οι ανεξάρτητοι βουλευτές θα πρέπει να έχουν δίκαιη κατανομή θέσεων· όσοι κάθονται στα τελευταία έδρανα θα πρέπει να έχουν τη δυνατότητα να μιλούν τουλάχιστον τρεις φορές το χρόνο, οι νεοεισερχόμενοι θα πρέπει να προσκαλούνται ως παρατηρητές και να γίνεται αποδεκτή η γλώσσα τους. Η Συνέλευση θα πρέπει να αντικατοπτρίζει δεόντως τις διαφορετικές θέσεις τόσο της πλειοψηφίας που τάσσεται υπέρ της ομοσπονδίας όσο και των μειοψηφιών. Μια δημοκρατία πρέπει να είναι δίκαιη στον τρόπο που αντιμετωπίζει τις μειονότητές της και εσείς θα είσαστε δίκαιος στον τρόπο που θα υπηρετήσετε τις πολλές μειονότητες του Σώματος. Σας εύχομαι 30 μήνες σκληρής δουλειάς προς όφελος όλων μας. Συγχαρητήρια.
<P>
(Χειροκροτήματα)

<SPEAKER ID=34 NAME="Balfe">
Εξ ονόματος της αρκετά μεγάλης Ομάδας των Μη Εγγεγραμμένων που απαριθμεί περισσότερα από τριάντα μέλη, ορισμένα από τα οποία είναι πρόσφυγες από άλλους χώρους, σας συγχαίρω για την ανάληψη της προεδρίας. Πρόκειται για μια ευρεία και ανομοιογενή ομάδα με πολλές πολιτικές φιλοσοφίες που καλύπτουν ολόκληρο το πολιτικό φάσμα, όμως το κοινό τους στοιχείο είναι ότι όλοι τους διαθέτουν πολιτική εντολή, όλοι τους υποστηρίζονται από χιλιάδες άτομα, συχνά όντως από εκατομμύρια ανθρώπους σε διάφορες κάλπες σε διαφορετικές χώρες. Ο Ουίνστον Τσώρτσιλ ανέφερε κάποτε ότι η δημοκρατία μπορεί να είναι άβολη, αλλά είναι το καλύτερο σύστημα που ξέρουμε.
<P>
Κι εσείς ο ίδιος, στην εισαγωγή σας, κάνατε λόγο για ανθρώπους που νιώθουν περιθωριοποιημένοι. Συχνά, οι άνθρωποι αυτής της ομάδας νιώθουν περιθωριοποιημένοι· πράγματι, κάποιοι από αυτούς ανήκαν κάποτε σε μια ομάδα που διαλύθηκε και δυσαρεστήθηκαν ιδιαίτερα για τον τρόπο που συνέβη αυτό. Δεν θέλω να κάνω συγκεκριμένα πολιτικά σχόλια, επειδή θα ήταν πολύ δύσκολο να βρω ένα κοινό πολιτικό σημείο σε αυτήν την ομάδα· θα ήθελα, ωστόσο, να δώσω έμφαση στο σημείο που ενώνει όλα τα μέλη της Ομάδας των Μη Εγγεγραμμένων, ότι δηλαδή περιμένουμε από εσάς δικαιοσύνη, περιμένουμε ορθολογιστική αντιμετώπιση, περιμένουμε να δείξετε την αναγνώρισή σας στα μέλη αυτού του τμήματος του Κοινοβουλίου όταν μιλούν και περιμένουμε να αναγνωρίσετε ότι πολλοί από εμάς μπορεί να είμαστε περίεργοι, ωστόσο είμαστε δημοκράτες και επιθυμούμε να διαδραματίσουμε ρόλο στις εργασίες του Σώματος.
<P>
Προέρχεστε από μια μικρή χώρα και από μια μικρή ομάδα. Πράγματι, γνωρίζουμε ότι προέρχεστε από μια πολύ μικρή ομάδα, καθώς υπήρξατε ομάδα του ενός ατόμου, όταν ήρθατε από την Ιρλανδία. Εγώ είμαι σήμερα μια ομάδα του ενός ατόμου κι αυτό αποτελεί κοινό μας σημείο. Έτσι, από ένα μέλος ομάδας του ενός ατόμου προς ένα άλλο μέλος ομάδας του ενός ατόμου, επιτρέψτε μου να σας εκφράσω τα συγχαρητήριά μου. Ανυπομονώ να συνεργαστώ μαζί σας και γνωρίζω ότι όλοι οι συνάδελφοί μου στα νέα αυτά έδρανα προσβλέπουν σε σας για δίκαιη αντιμετώπιση και, ελπίζω, για δημοκρατικό σεβασμό, τον οποίο γνωρίζω ότι όλοι αξίζουν.
<P>
(Χειροκροτήματα)

<SPEAKER ID=35 NAME="Πρόεδρος">
Κύριε Balfe, ως ομάδα του ενός ατόμου, είμαι βέβαιος ότι το αίσθημα αυτό είναι ομόφωνο.
<P>
Μόλις ολοκληρώσαμε την κοινοβουλευτική μας διαδικασία, όμως έχουμε κοντά μας και συναδέλφους από την Ευρωπαϊκή Επιτροπή, την παρουσία των οποίων σημειώνω με ευγνωμοσύνη, καθώς πρόκειται για σημαντική στιγμή στη δημοκρατική μας ζωή στο Κοινοβούλιο.

<SPEAKER ID=36 LANGUAGE="IT" NAME="Prodi">
. (IT) Κύριε Πρόεδρε, θα ήθελα να απευθύνω τα θερμότερα συγχαρητήριά μου για την εκλογή σας στην Προεδρία του Ευρωπαϊκού Κοινοβουλίου. Με αυτήν επισφραγίζεται η πολιτική διαδρομή ενός ειλικρινούς και πεπεισμένου ευρωπαϊστή και, συνεπώς, με μεγάλο ενθουσιασμό ετοιμάζομαι να εγκαινιάσω μαζί σας μια σχέση συνεργασίας, η οποία εύχομαι να είναι πλούσια και καρποφόρα. Όπως πλούσια και καρποφόρα ήταν η σχέση συνεργασίας που είχαμε με την κ. Fontaine και η οποία μας επέτρεψε να αναπτύξουμε μια σχέση μεταξύ Επιτροπής και Κοινοβουλίου που θεωρώ πραγματικά υποδειγματική. Πράγματι, η ενισχυμένη και εποικοδομητική συνεργασία των οργάνων μας αποτελεί το πρωταρχικό στοιχείο για τη σωστή λειτουργία όλου του κοινοτικού συστήματος και είμαι βέβαιος ότι υπό την καθοδήγησή σας η συνεργασία αυτή δεν θα λείψει.
<P>
Κυρίες και κύριοι βουλευτές, ο ρόλος του ελέγχου των εκτελεστικών καθηκόντων της Επιτροπής που ασκείτε είναι απαραίτητος για τη σωστή λειτουργία και για τη διαφάνεια του κοινοτικού συστήματος. Σε αυτήν την αρχή της διαφάνειας πρέπει να εδραιώνονται οι μεγάλες διαδικασίες τις οποίες έχουν αναλάβει τα όργανά μας αυτή τη μεγάλη ιστορική στιγμή: η διεύρυνση και η συντακτική διαδικασία που ξεκίνησε πριν από λίγες εβδομάδες στο Λάκεν και η οποία θα αρχίσει σε λίγους μήνες εδώ.
<P>
Το Ευρωπαϊκό Κοινοβούλιο εκπροσωπεί άμεσα τους ευρωπαίους πολίτες και είναι αυτονόητο να αναλάβει πρωτεύοντα ρόλο στην οικοδόμηση της νέας Ευρώπης. Το Ευρωπαϊκό Κοινοβούλιο και η Επιτροπή έχουν από κοινού τη δυνατότητα ή, μάλλον, την υποχρέωση να αποδείξουν ότι μπορεί να αναπτυχθεί μια νέα σχέση μεταξύ των πολιτών και των ευρωπαϊκών οργάνων.
<P>
Κύριε Πρόεδρε, συγχαρητήρια και πάλι για την εκλογή σας. Θα είμαι ευτυχής, μαζί με τους συναδέλφους μου Επιτρόπους, να συνεργαστώ μαζί σας για την επίτευξη αυτού του στόχου.
<P>
(Χειροκροτήματα)

<SPEAKER ID=37 LANGUAGE="FR" NAME="Sylla">
Κύριε Πρόεδρε, ήρθε και η δική μου σειρά να σας ευχαριστήσω και να σας συγχαρώ. Δεν έχω να προσθέσω κάτι στα όσα είπε ο Πρόεδρος Francis Wurtz.
<P>
Θα ήθελα μόνο να κάνω την εξής παρατήρηση. Συχνά, μας λένε ότι το Κοινοβούλιο δεν είναι αντιπροσωπευτικό των κοινωνιών μας, των σχολείων μας, ακόμη και των γηπέδων ποδοσφαίρου μας. Είναι γεγονός ότι δεν συμμετέχουν ακόμη στο Σώμα αυτό αρκετές γυναίκες, ότι δεν συμμετέχουν αρκετοί μετανάστες. Αντιθέτως, υπάρχει ένας τομέας, και εφιστώ την προσοχή σας σε αυτό, στον οποίο η συμμετοχή των δύο αυτών κατηγοριών αγγίζει υψηλά ποσοστά. Πρόκειται για τον τομέα των οικιακών βοηθών, των ανθρώπων που εργάζονται για τη δική μας άνεση. Αν προσέξουμε καλύτερα - και καθώς είστε ο Πρόεδρος όλων, θα ήθελα να δώσετε προσοχή και σε αυτούς τους ανθρώπους - θα διαπιστώσουμε ότι πολλοί από τους ανθρώπους αυτούς που εργάζονται για τη δική μας άνεση είναι μετανάστες.
<P>
Το δεύτερο θέμα που θα ήθελα να θίξω, και δεν πρόκειται ίσως για παραξενιά, είναι το εξής: προκαλέσατε σε όλους μας μεγάλη έκπληξη μιλώντας στη μητρική σας γλώσσα. Η δική μου - προέρχομαι από τη Σενεγάλη, είμαι γάλλος βουλευτής - είναι τα bambara. Θα ήθελα λοιπόν να διατυπώσω την ευχή, πριν από το τέλος αυτής της κοινοβουλευτικής περιόδου, να έχω μια φορά, ως βουλευτής, την ευκαιρία να εκφραστώ στη μητρική μου γλώσσα, διότι νομίζω ότι έτσι φαίνεται η διαφορετικότητα, ότι αυτός είναι επίσης ένας τρόπος αναγνώρισης του άλλου, καθώς παρά τις πολλές διαφορές μας καλούμαστε να οικοδομήσουμε από κοινού το μέλλον μας.
<P>
(Χειροκροτήματα)

<SPEAKER ID=38 NAME="Πρόεδρος">
Συνάδελφοι, σας ευχαριστώ όλους για τις θερμές ευχές και τις συμβουλές και επαναλαμβάνω ότι αύριο, κατά τη μεσημβρινή διακοπή, καλώ όλους τους βουλευτές να μετάσχουν μαζί μου σε έναν σύντομο εορτασμό.
<P>
Αυτό μας φέρνει στο επόμενο σημείο της ημερήσιας διάταξης. Τώρα, πρέπει να εκλέξουμε τους Αντιπροέδρους του Κοινοβουλίου. Η ώρα είναι 5.30 μμ. Εάν υπάρχουν τροπολογίες, θα τις λάβω υπόψη, αλλά προτείνω να ορίσουμε ως προθεσμία κατάθεσης υποψηφιοτήτων τις 6 μμ. Οι υποψηφιότητες θα πρέπει να κατατεθούν στον Αναπληρωτή Γενικό Γραμματέα, στο γραφείο R 00.101 του κτιρίου Louise Weiss. Ελπίζω να συμφωνείτε.

<SPEAKER ID=39 LANGUAGE="ES" NAME="Barσn Crespo">
Κύριε Πρόεδρε, για προφανείς λόγους, πρέπει να επιλέξουμε μεταξύ των δύο σεναρίων και ζητούμε να γίνει σεβαστή η ημερησία διάταξη ως είχε, δηλαδή η προθεσμία την υποβολής υποψηφιοτήτων να παραταθεί μέχρι τις έξι και μισή.

<SPEAKER ID=40 NAME="Πρόεδρος">
Ενδέχεται να συντρέχουν ειδικές συνθήκες στην περίπτωση του εν λόγω αιτήματος. Εάν το επιθυμεί και το Σώμα και αποδεχθούμε την πρόταση - καθώς ξοδέψαμε πολύ χρόνο σε ψηφοφορίες και χρειάζεται να γίνουν επαφές και διαβουλεύσεις - τότε οι υποψηφιότητες θα πρέπει να έχουν κατατεθεί έως τις 6.30 μμ., το οποίο σημαίνει ότι ψηφίζουμε στις 7 μμ.
<P>
Η συνεδρίαση διακόπτεται.
<P>
(Η συνεδρίαση διακόπτεται στις 17.35 και επαναλαμβάνεται στις 19.05).

<SPEAKER ID=41 NAME="Banotti">
Κύριε Πρόεδρε, καταρχάς θερμά συγχαρητήρια για την εκλογή σας. Θα ήθελα απλώς να προβώ σε μια ανακοίνωση τεχνικής φύσεως, πριν ξεκινήσουμε την ψηφοφορία. Σημειώθηκε μια γενική βλάβη στο δίκτυο ηλεκτρονικών υπολογιστών η οποία διήρκησε πέντε λεπτά λόγω μηχανικού προβλήματος. Το πρόβλημα εντοπίστηκε και λύνεται, και τα καλά νέα είναι ότι το σύστημα αυτή τη στιγμή λειτουργεί. Μην πανικοβάλλεστε: η κατάσταση αντιμετωπίζεται από τα κατάλληλα άτομα και ευελπιστούμε ότι δεν θα υπάρξουν περαιτέρω προβλήματα.

<CHAPTER ID=2>
Εκλογή των Αντιπροέδρων του Ευρωπαϊκού Κοινοβουλίου
<SPEAKER ID=42 NAME="Πρόεδρος">
Η ημερήσια διάταξη προβλέπει την εκλογή των Αντιπροέδρων του Ευρωπαϊκού Κοινοβουλίου.
<P>
Θα ήθελα να σας ενημερώσω σχετικά με τον κατάλογο των υποψηφιοτήτων οι οποίες έχουν ληφθεί. Έχω λάβει τις ακόλουθες υποψηφιότητες Cederschiφld, Colom i Naval, Δημητρακόπουλος, Friedrich, Imbeni, Lalumiθre, David Martin, ...
<P>
(Ζωηρά χειροκροτήματα)
<P>
... Onesta, Pacheco Pereira, Podestΰ, Provan, Puerta, Gerhard Schmid, Vidal-Quadras Roca.
<P>
Οι υποψήφιοι έχουν επιβεβαιώσει ότι αποδέχονται την υποψηφιότητά τους. Ο αριθμός των υποψηφίων δεν υπερβαίνει τον αριθμό των προβλεπόμενων εδρών. Συνεπώς, προτείνω να εκλεγούν δια βοής, δυνάμει του άρθρου 13, παράγραφος 1 του Κανονισμού.
<P>
(Ζωηρά χειροκροτήματα)
<P>
Το χειροκρότημα αποτελεί ένδειξη επιδοκιμασίας που επιβεβαιώνει ότι οι 14 έχουν πλέον εκλεγεί Αντιπρόεδροι. Ωστόσο, τώρα θα πρέπει να διεξαχθεί ψηφοφορία για να καθοριστεί το προβάδισμα. Κατά συνέπεια δηλώνω ότι οι εν λόγω υποψήφιοι εκλέγονται αντιπρόεδροι του Ευρωπαϊκού Κοινοβουλίου και συγχαίρω κάθε έναν ξεχωριστά για την εκλογή του.
<P>
Τώρα θα ψηφίσουμε για να καθορίσουμε το προβάδισμα. Δεδομένου ότι ψηφίζουμε μόνο για το προβάδισμα, δεν απαιτείται ειδική πλειοψηφία. Τώρα θα διανεμηθούν τα ψηφοδέλτια, προκειμένου να καθοριστεί η σειρά προβαδίσματος. Οι ψηφολέκτες εξακολουθούν να είναι οι ίδιοι όπως και κατά την εκλογή Προέδρου. Ζητώ λοιπόν από τους ψηφολέκτες να πάρουν τη θέση τους δίπλα στις κάλπες.

<SPEAKER ID=43 LANGUAGE="DE" NAME="Friedrich">
Κύριε Πρόεδρε, έχω μία ερώτηση. Μέχρι τώρα, για να είναι το ψηφοδέλτιό μας έγκυρο έπρεπε να βάζουμε σταυρούς προτίμησης σε τουλάχιστον επτά υποψηφίους. Εξακολουθεί να ισχύει αυτός ο όρος, δηλαδή ότι πρέπει να βάλουμε σταυρούς προτίμησης σε τουλάχιστον επτά υποψηφίους;

<SPEAKER ID=44 NAME="Πρόεδρος">
Εξ όσων γνωρίζω, κύριε Friedrich, έχετε τη δυνατότητα να θέσετε σταυρό προτίμησης σε όσους υποψηφίους θέλετε, όσο μεγάλος ή μικρός κι αν είναι ο αριθμός τους. Είναι επιλογή σας. Δεν υπάρχει κανένας κανόνας επί του θέματος.
<P>
Παρακαλώ, χρησιμοποιείστε μόνο τα επίσημα ψηφοδέλτια και σημειώστε τα τετράγωνα που αντιστοιχούν στους υποψηφίους που επιθυμείτε να ψηφίσετε. Εάν θελήσετε να αλλάξετε την ψήφο σας, ζητήστε νέο ψηφοδέλτιο από τον κλητήρα και παραδώστε του το παλιό.
<P>
Προχωρούμε τώρα στην ψηφοφορία.
<P>
Τα αποτελέσματα θα ανακοινωθούν αύριο.
<P>
Όσον αφορά την εκλογή των Κοσμητόρων, η προθεσμία κατάθεσης υποψηφιοτήτων λήγει απόψε στις 10 μμ.
<P>
Οι υποψηφιότητες θα πρέπει να κατατεθούν στον Αναπληρωτή Γενικό Γραμματέα, στο γραφείο R00.101 του κτιρίου Louise Weiss.
<P>
(Η συνεδρίαση λήγει στις 19.28)

