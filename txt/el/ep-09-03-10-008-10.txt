<CHAPTER ID="008-10">
10. Ίση μεταχείριση και πρόσβαση ανδρών και γυναικών στις τέχνες του θεάματος (
<P>
Πριν από την ψηφοφορία:
<SPEAKER ID="114" NAME="Claire Gibault" LANGUAGE="FR">
Κύριε Πρόεδρε, κυρίες και κύριοι, οι σταδιοδρομίες στις τέχνες του θεάματος δεν είναι απρόσβλητες από τη συνεχιζόμενη ύπαρξη σημαντικών ανισοτήτων μεταξύ ανδρών και γυναικών.
<P>
Καθώς έχω αρμοδιότητες στον τομέα των τεχνών, το θέμα αυτό με αγγίζει ιδιαίτερα, δεδομένου ότι οι διακρίσεις εις βάρος των γυναικών στις τέχνες του θεάματος εξακολουθούν να κυριαρχούν, ιδίως στις ανώτερες θέσεις: υπάρχουν ελάχιστες γυναίκες διευθύντριες στο θέατρο, στον χορό, στην όπερα και ούτω καθεξής.
<P>
Για παράδειγμα, είναι σημαντικό να διευρυνθεί η πρακτική της πραγματοποίησης ακροάσεων πίσω από παραπέτασμα για την πρόσληψη μουσικών ορχήστρας, κατ' αναλογία προς την ισχύουσα επιχειρηματική πρακτική της εξέτασης ανώνυμων βιογραφικών σημειωμάτων, εν μέρει επειδή αυτός είναι ο μόνος τρόπος για να κατακτήσουν οι γυναίκες θέσεις σολίστ στις ορχήστρες, αλλά και επειδή είναι ένας καλός τρόπος για την καταπολέμηση των διακρίσεων λόγω φύλου.
<P>
Επιπλέον, η ισορροπία μεταξύ επαγγελματικών και οικογενειακών υποχρεώσεων είναι ακόμη πιο δύσκολη για τις γυναίκες στον συγκεκριμένο τομέα, λόγω των ασυνήθιστων ωραρίων εργασίας του επαγγέλματός τους, εξ ου και η αναγκαιότητα ειδικών ωραρίων λειτουργίας για παιδικούς σταθμούς που να ανταποκρίνονται στις ανάγκες των καλλιτεχνών.
<P>
Κυρίες και κύριοι, η Ευρώπη, ως αρχέγονη κοιτίδα του πολιτισμού, δεν μπορεί να παραμείνει άπρακτη μπροστά στα προβλήματα αυτά που την κάνουν να υποφέρει.
