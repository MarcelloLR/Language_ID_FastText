<CHAPTER ID="012-01">
1. Νικαράγουα
<SPEAKER ID="220" NAME="Πρόεδρος">
" ημερήσια διάταξη προβλέπει τα τρία σχέδια ψηφίσματος σχετικά με τη Νικαράγουα.
<SPEAKER ID="221" NAME="Bogusław Sonik">
συντάκτης. - (PL) Κύριε Πρόεδρε, η πολιτική του εν ενεργεία προέδρου της Νικαράγουας Daniel Ortega αποδεικνύει την αδιάλειπτη ισχύ του παλαιού κομμουνιστικού ρητού: "όταν καταλάβουμε την εξουσία, δεν θα την παραδώσουμε ποτέ". Στη δεκαετία του 1980, οι Σαντινίστας δεν μπορούσαν να κρατήσουν μια ένοπλη δικτατορία και, πιεζόμενοι από την κοινή γνώμη, δεν διέθεταν άλλη επιλογή παρά να αποδεχθούν δημοκρατικούς κανόνες.
<P>
Ο Ortega εξελέγη Πρόεδρος στις εκλογές του 2006. Οι Σαντινίστας επέστρεψαν στην εξουσία. Από την αρχή κιόλας, χρησιμοποίησε τις παλιές και δοκιμασμένες μεθόδους του εκφοβισμού και της εξάλειψης, υπό διάφορα δήθεν νομικά προσχήματα, οποιασδήποτε μορφής πολιτικού ανταγωνισμού. Ο μηχανισμός των Σαντινίστας διπλασίασε αρχικά τον κρατικό μηχανισμό ακολουθώντας το παράδειγμα των κουβανέζικων επιτροπών για την υπεράσπιση της επανάστασης. Τον Δεκέμβριο του 2008, το Ευρωπαϊκό Κοινοβούλιο επέστησε την προσοχή στην εκστρατεία εκφοβισμού στην οποία είχαν επιδοθεί οι κρατικές αρχές, τα κόμματα και οι πολίτες που συνδέονταν με τους Σαντινίστας σε βάρος των οργανώσεων των ανθρωπίνων δικαιωμάτων και των μελών τους, των δημοσιογράφων και των εκπροσώπων των μέσων ενημέρωσης. " Διεθνής Αμνηστία έγραψε για τη βία που ακολούθησε ύστερα από τις εκλογές της τοπικής αυτοδιοίκησης. Οι επιθέσεις και οι ξυλοδαρμοί των δημοσιογράφων πολλαπλασιάστηκαν.
<P>
Τώρα ο Ortega, χειραγωγώντας το Ανώτατο Δικαστήριο, προσπαθεί να επιφέρει αλλαγές στο Σύνταγμα οι οποίες θα του επιτρέψουν να ξαναβάλει υποψηφιότητα για να επανεκλεγεί. Μπορούμε να προβλέψουμε, με μεγάλη βεβαιότητα, ότι η επόμενη κίνηση θα είναι να αυτοανακηρυχθεί πρόεδρος εφ' όρου ζωής, καθώς ο Φιντέλ Κάστρο είναι το πρότυπο των λαϊκιστών της Managua και του Καράκας και κατά την περίοδο της διακυβέρνησης του Κάστρο δεν διενεργήθηκαν ποτέ ελεύθερες εκλογές.
<P>
Καλώ την Ευρωπαϊκή Επιτροπή να βγάλει τα συμπεράσματά της από αυτήν την κατάσταση και να αναλογιστεί, εν μέσω των παραβιάσεων των διεθνών προτύπων των ανθρωπίνων δικαιωμάτων, μήπως πρέπει να επανεξετάσει τις υφιστάμενες συμφωνίες συνεργασίας με αυτήν τη χώρα, για να μην αποδειχθεί τελικά ότι οι ρήτρες των ανθρωπίνων δικαιωμάτων είναι απλά και μόνο κούφια λόγια.
<SPEAKER ID="222" NAME="Adam Bielan" LANGUAGE="PL">
Κύριε Πρόεδρε, το περασμένο Σάββατο, ύστερα από κάλεσμα πολιτικών της αντιπολίτευσης, δεκάδες χιλιάδες νικαραγουανοί πολίτες διαδήλωσαν κατά της πολιτικής του προέδρου Daniel Ortega, μια πολιτική που οδηγεί κατευθείαν στην εγκαθίδρυση δικτατορίας στη Νικαράγουα.
<P>
Σας υπενθυμίζω ότι στις 19 Οκτωβρίου, το Ανώτατο Δικαστήριο αποφάσισε να άρει τα συνταγματικά εμπόδια που εμπόδιζαν τον πρόεδρο Ortega να ξαναθέσει υποψηφιότητα για μια επιπλέον θητεία. Το γεγονός αυτής καθεαυτής της αλλαγής δεν είναι εξωφρενικό επειδή, φυσικά, δεν υπάρχει τέτοιος νόμος σε πολλές ευρωπαϊκές χώρες, αυτό όμως που είναι εξωφρενικό είναι ο τρόπος με τον οποίον ελήφθη η συγκεκριμένη απόφαση. Ως γνωστόν, ο πρόεδρος Ortega δεν διαθέτει πλειοψηφία δύο τρίτων στο Κοινοβούλιο, και έτσι έπρεπε να καταφύγει στην παραβίαση του συντάγματος προκειμένου να άρει την απαγόρευση για την επανεκλογή του. Αν επιτρέψουμε στον Daniel Ortega να ξαναθέσει υποψηφιότητα για πρόεδρος το 2011, μπορεί μια μέρα να ξυπνήσουμε και να δούμε τη Νικαράγουα να ελέγχεται από μια πραγματική δικτατορία.
<P>
Ως εκ τούτου, ζητώ από την Ευρωπαϊκή Επιτροπή να επιστήσει την προσοχή σε αυτό το πρόβλημα στις περαιτέρω διαπραγματεύσεις σχετικά με τη συμφωνία σύνδεσης ΕΕ-Κεντρικής Αμερικής και να χρησιμοποιήσει κάθε δυνατό μέσο ώστε να εμποδίσει τις φιλοδοξίες του Προέδρου Ortega.
<SPEAKER ID="223" NAME="Johannes Cornelis van Baalen">
συντάκτης. - (ΕΝ) Κύριε Πρόεδρε, είμαι ευγνώμων στο παρόν Σώμα για την υποστήριξή του προς την αντιπροσωπεία της Διεθνούς Ένωσης των Φιλελεύθερων Κομμάτων της οποίας ήμουν επικεφαλής κατά την επίσκεψη στη Managua. Πήγαμε με συμφιλιωτική διάθεση ύστερα από την πρόσκληση της κοινοβουλευτικής πλειοψηφίας για να μιλήσουμε για το σύνταγμα, τις εκλογές, την προεκλογική εκστρατεία και τα ανθρώπινα δικαιώματα και τις πολιτικές ελευθερίες. Μας εξύβρισαν, μας αποκάλεσαν πειρατές και πολλά άλλα. Μας απειλούσαν με απέλαση από τη χώρα, απειλούσαν ότι θα μας κηρύξουν "ανεπιθύμητα πρόσωπα", ενώ ειπώθηκε και ότι προετοιμάζαμε την κήρυξη golpe-δηλαδή πραξικοπήματος.
<P>
Αλλά το σημαντικότερο είναι ότι εξύβρισαν την πατρίδα μου και ότι καταπιέζουν τους ομοεθνείς τους. Νομίζω ότι η Ευρωπαϊκή Ένωση οφείλει να παρακολουθεί τα τεκταινόμενα στη Νικαράγουα και ότι πρέπει να αποστείλει παρατηρητές στις εκλογές του 2011 υποστηρίζοντας τη δημοκρατική αντιπολίτευση. Ελπίζω επίσης να κάνουμε και εμείς το ίδιο και να είμαστε αντικειμενικοί όσον αφορά το αποτέλεσμα των εκλογών στην Ονδούρα. Πριν πάρουμε οποιαδήποτε απόφαση, ας δούμε πρώτα αν οι εκλογές της Κυριακής θα είναι ελεύθερες και δίκαιες. Αν αναγνωρίσουμε το αποτέλεσμα των εκλογών, μπορεί να τερματιστεί η συνταγματική κρίση που ταλανίζει αυτήν τη χώρα.
<SPEAKER ID="224" NAME="Tunne Kelam" LANGUAGE="EN">
Κύριε Πρόεδρε, στη σημερινή Λατινική Αμερική παρατηρείται μια άκρως ανησυχητική τάση εδραίωσης των λαϊκίστικων καθεστώτων με την παράταση της θητείας των εν ενεργεία προέδρων - κατά προτίμηση ισόβια. Αυτός ήταν ο δρόμος που οδήγησε τον Χίτλερ στην εξουσία. Του Λένιν ήταν η αδιαφορία, αλλά τα αποτελέσματα ήταν ακριβώς τα ίδια.
<P>
Αυτοί οι πρόεδροι με διευρυμένες εξουσίες δεν μπόρεσαν ή δεν θέλησαν να βελτιώσουν την ποιότητα ζωής των πολιτών τους. " Κούβα αποτελεί ένα ζοφερό και οδυνηρό παράδειγμα για το πώς η ζωή των καθημερινών ανθρώπων καταστρέφεται και παραβλάπτεται επί δεκαετίες. Στη Νικαράγουα βλέπουμε ένα προειδοποιητικό παράδειγμα που δείχνει ότι αυτού του είδους οι κυβερνώντες δεν αλλάζουν. Επιστρέφουν στην εξουσία μόνο και μόνο για να την ξαναεκμεταλλευτούν.
<P>
Χρέος μας λοιπόν τώρα είναι να καταδικάσουμε σθεναρά αυτές τις παραβιάσεις του συντάγματος της Νικαράγουας και να συσχετίσουμε αυτό το ζήτημα με έναν πολύ πιο αποτελεσματικό έλεγχο επί της χρησιμοποίησης των πόρων που παρέχουμε στη Νικαράγουα για την ανάπτυξή της. Είναι πολύ απογοητευτικό που ο Οργανισμός Αμερικανικών Κρατών δεν αντέδρασε σε αυτές τις κατάφωρες παραβιάσεις του συντάγματος που διέπραξε ένα από τα κράτη μέλη του.
<SPEAKER ID="225" NAME="Véronique De Keyser" LANGUAGE="FR">
Κύριε Πρόεδρε, είμαι πολύ χαρούμενη που ο κ. van Baalen επέστρεψε στην Ευρώπη ασφαλής και που απελάθηκε μόνο όταν είχε ήδη επιβιβαστεί στο αεροπλάνο.
<P>
Για να μιλήσουμε όμως τώρα σοβαρά, θα ήθελα να πω εξ ονόματος της Ομάδας μου ότι δεν θα συμμετάσχουμε σε αυτό το παιχνίδι. Αυτό που θέλω να πω είναι ότι, αν και η Ομάδα του Ευρωπαϊκού Λαϊκού Κόμματος (Χριστιανοδημοκράτες) απέρριψε την πρότασή μας για μια κατεπείγουσα συζήτηση σχετικά με την Ουγκάντα και τους νόμους κατά των ομοφυλοφίλων, καθώς και για άλλη μια κατεπείγουσα συζήτηση σχετικά με το Ιράν και τις εκτελέσεις που πραγματοποιούνται εκεί, θέλουν τώρα να εμπλακούμε στο παιχνίδι να ταχθούμε υπέρ ή κατά του Ortega, με τις διαδηλώσεις να συνεχίζονται ακόμα στη Νικαράγουα.
<P>
Αυτό απλά δεν γίνεται! Νομίζω ότι οι κατεπείγουσες συζητήσεις που πραγματοποιούμε σε αυτήν την αίθουσα, προκειμένου να προσφέρουμε πραγματική βοήθεια σε ανθρώπους ή σκοπούς που δοκιμάζονται, δεν πρέπει να χρησιμοποιούνται για να εξυπηρετούν τα προσωπικά πολιτικά συμφέροντα των βουλευτών του ΕΚ. Ως εκ τούτου, η Ομάδα μου αποφάσισε όχι μόνο να μην υπογράψει αυτό το ψήφισμα, αλλά και να μην ψηφίσει και να ταχθεί κατά των όσων συμβαίνουν εδώ σήμερα. " συζήτηση αυτή απαξιώνει το Ευρωπαϊκό Κοινοβούλιο.
<SPEAKER ID="226" NAME="Raül Romeva i Rueda" LANGUAGE="ES">
Κύριε Πρόεδρε, στο ίδιο πλαίσιο, νομίζω ότι δεν είναι μόνο θλιβερό, αλλά σίγουρα είναι και ντροπή να χειραγωγείται με τέτοιον τρόπο μια τόσο σημαντική σύνοδος όσο αυτή εδώ, η οποία αφορά επείγοντα ζητήματα, και ως εκ τούτου εκπλήσσομαι, όχι μόνο επειδή σήμερα το θέμα είναι η Νικαράγουα, αλλά και επειδή σε άλλες περιπτώσεις όπου υποτίθεται πως είχαμε συζητήσει πολύ πιο σοβαρά θέματα, δεν είχε συμβεί αυτό. Σήμερα δε προστίθεται και ένας άλλος παράγοντας: το γεγονός ότι άλλα ζητήματα που στην ημερήσια διάταξη παραμερίσθηκαν επειδή συμπεριλήφθηκε αυτό εδώ. Αυτές οι ενέργειες είναι εντελώς ακατάλληλες σε ό,τι αφορά το περιεχόμενο των συζητήσεων για επείγοντα θέματα.
<P>
Για παράδειγμα, θα μπορούσαμε και θα έπρεπε να είχαμε συζητήσει το ζήτημα της Δυτικής Σαχάρας. Θα έπρεπε να είχαμε συζητήσει για την τρέχουσα κατάσταση ανθρώπων όπως π.χ. η Aminatou Haidar, που επί του παρόντος υποφέρει εξαιτίας της κατάφωρης παραβίασης και στέρησης των πιο θεμελιωδών δικαιωμάτων της. Θα έπρεπε επίσης να συζητούσαμε για την κατάσταση των πάρα πολλών ανθρώπων που βρίσκονται σε προσφυγικούς καταυλισμούς, ή στα κατεχόμενα από το Μαρόκο εδάφη, μια κατάσταση για την οποία πρέπει πραγματικά να λάβουμε σαφή θέση.
<P>
Αυτά είναι τα θέματα που θα μπορούσαμε να έχουμε συζητήσει σήμερα, και αυτό δεν συμβαίνει επειδή η Ομάδα του Ευρωπαϊκού Λαϊκού Κόμματος (Χριστιανοδημοκράτες) μας φέρνει ένα θέμα προς συζήτηση το οποίο δεν νομίζω ότι είναι τόσο αξιόλογο ή τόσο σημαντικό για μια τέτοια σύνοδο.
<SPEAKER ID="227" NAME="Ilda Figueiredo" LANGUAGE="PT">
Κύριε Πρόεδρε, θα ήθελα να εκφράσω τη λύπη μου για αυτήν τη συζήτηση που αφορά μια ψευδεπίγραφη κατάσταση εκτάκτου ανάγκης και απλά και μόνο απαξιώνει το Ευρωπαϊκό Κοινοβούλιο.
<P>
Το επείγον θέμα που θα έπρεπε να συζητήσουμε είναι η πρόσφατη τραγωδία που προκάλεσε ο τυφώνας Ida ο οποίος έπληξε το Ελ Σαλβαδόρ στις αρχές Νοεμβρίου. Ο τυφώνας αυτός άφησε πίσω του περισσότερους από 200 νεκρούς και αγνοούμενους, κατέστρεψε υποδομές και σημαντικό εξοπλισμό, ιδίως στους τομείς της υγείας, της εκπαίδευσης, της υδροδότησης και της αποχέτευσης οξύνοντας τη φτώχεια στη χώρα.
<P>
Το επείγον ζήτημα που θα έπρεπε να συζητήσουμε είναι η διαθεσιμότητα έκτακτων πόρων και η ανακατανομή των διαθέσιμων πόρων της ΕΕ για την κατάσταση έκτακτης ανάγκης, η δρομολόγηση ενός σχεδίου ανασυγκρότησης και μείωσης του κινδύνου και η στήριξη των πολιτών του Ελ Σαλβαδόρ.
<P>
Το επείγον ζήτημα θα ήταν να καταδικάσει αυτό το Κοινοβούλιο το στρατιωτικό πραξικόπημα στην Ονδούρα και να απαιτήσει την επιστροφή του προέδρου Zelaya, ο οποίος εξελέγη νόμιμα από τον λαό της Ονδούρας.
<P>
Το επείγον ζήτημα θα ήταν η απαίτηση για σεβασμό των θεμελιωδών δικαιωμάτων του λαού της Δυτικής Σαχάρας.
<P>
Δυστυχώς, τίποτα από όλα αυτά δεν κατέστη δυνατό να γίνει λόγω της αντίθεσης της Ομάδας του Ευρωπαϊκού Λαϊκού Κόμματος (Χριστιανοδημοκράτες). Ως εκ τούτου, όπως ανέφεραν ήδη οι συνάδελφοί μου, αρνούμαστε να συνεργαστούμε με αυτήν την ψευδεπίγραφη κατάσταση έκτακτης ανάγκης η οποία απαξιώνει το Ευρωπαϊκό Κοινοβούλιο.
<SPEAKER ID="228" NAME="Jürgen Klute" AFFILIATION="GUE/NGL">
(DE) Κύριε Πρόεδρε, συμφωνώ απολύτως με τους προηγούμενους ομιλητές. Θα ήθελα να υπενθυμίσω σε όλους ότι και ο πρόεδρος της Κολομβίας επιχείρησε να παρατείνει τη θητεία του παραβιάζοντας την τρέχουσα κολομβιανή νομοθεσία και επομένως και αυτό το ζήτημα θα έπρεπε να μας είχε απασχολήσει.
<P>
Το πιο σημαντικό όμως που θα ήθελα να τονίσω είναι το γεγονός ότι το γερμανικό ίδρυμα Friedrich Naumann, το οποίος έχει στενούς δεσμούς με το γερμανικό Ελεύθερο Δημοκρατικό Κόμμα, ενεπλάκη στο πραξικόπημα της Ονδούρας. Σχετικά με αυτό το ζήτημα υπήρξε τουλάχιστον μια συζήτηση στη Γερμανία. Οι υπότροφοι του ιδρύματος, με μια ανοικτή επιστολή, αποστασιοποιήθηκαν από αυτήν την πολιτική. Δεν πρέπει να ξεχνούμε ότι ο κ. van Baalen είναι πρόεδρος της Διεθνούς Ένωσης των Φιλελεύθερων Κομμάτων και στον ιστοτόπο του ιδρύματος Friedrich Nauman αναφέρεται ότι ο ίδιος συζήτησε το ενδεχόμενο ενός πραξικοπήματος με τις ένοπλες δυνάμεις της Νικαράγουας. Νομίζω ότι σε τέτοιες περιπτώσεις - και μέχρι σήμερα δεν έχει υπάρξει καμία διάψευση - μια χώρα όπως η Νικαράγουα θα πρέπει να έχει το θάρρος να απελαύνει τέτοιους πολιτικούς. Αν θέλουμε να είμαστε ειλικρινείς, οφείλουμε να παραδεχτούμε ότι η κατάσταση στην Ευρώπη θα ήταν ακριβώς η ίδια.
<P>
Αυτό που συμβαίνει εδώ δεν αποτελεί τίποτα περισσότερο από μια απροκάλυπτη απόπειρα απαξίωσης και δημόσιας διαπόμπευσης των χωρών, των κρατών και των κυβερνήσεων της Λατινικής Αμερικής οι οποίες προσπαθούν να εφαρμόσουν πιο κοινωνικές πολιτικές. Εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστερά των Πρασίνων των Βορείων Χωρών, θα ήθελα για άλλη μια φορά να δηλώσω απερίφραστα ότι εμείς δεν θα υποστηρίξουμε αυτήν την προσπάθεια.
<SPEAKER ID="229" NAME="Ιωάννης Κασουλίδης" AFFILIATION="PPE">
(EN) Κύριε Πρόεδρε, δεν καταλαβαίνω την αντίδραση των αξιότιμων βουλευτών που κάθονται στα δεξιά έδρανα αυτού του ημικύκλιου σχετικά με την επιλογή των θεμάτων που συζητούμε σήμερα.
<P>
Δεν καταλαβαίνω για ποιον λόγο δεν είναι επείγον να λάβουμε τον λόγο, συζητώντας ένα ζήτημα που αφορά τη μεταχείριση ενός εκ των βουλευτών αυτού του Κοινοβουλίου που επισκέφθηκε μια χώρα ασκώντας το δικαίωμά του ως πρόεδρος της Διεθνούς Ένωσης Φιλελεύθερων Κομμάτων. Δεν καταλαβαίνω γιατί δεν μπορούμε να λάβουμε τον λόγο και να συζητήσουμε για αυτό το ζήτημα, καθώς και για αυτήν τη νέα τάση που παρατηρείται στη Λατινική Αμερική, όπου κάποιοι επιχειρούν να αλλάξουν αυθαίρετα το σύνταγμα της χώρας τους και να σταματήσουν μια παράδοση που ανέκαθεν ίσχυε και αφορά τη μία ή τις δύο θητείες του αρχηγού κράτους στις χώρες τους.
<P>
Οι αξιότιμοι φίλοι μας μίλησαν ήδη για άλλα τέσσερα ζητήματα και θα ήθελα να μάθω πότε θα συζητήσουμε για το προκείμενο ζήτημα, δεδομένου ότι υπάρχουν μόνο τρία ζητήματα στην ημερήσια διάταξη.
<P>
(Ο Πρόεδρος διακόπτει τον ομιλητή)
<SPEAKER ID="230" NAME="Justas Vincas Paleckis" AFFILIATION="S&amp;D">
(LT) Υποστηρίζω ανεπιφύλακτα την άποψη της Ομάδας μου ότι αυτό δεν θα έπρεπε να είχε συμπεριληφθεί στην ημερήσια διάταξη καθώς στον κόσμο υπάρχουν σήμερα πολύ πιο σημαντικά και πολύ πιο πιεστικά προβλήματα. Αν είναι να συζητήσουμε για τη Νικαράγουα, θα πρέπει πρώτα να αναφερθούμε στο γεγονός ότι η συγκεκριμένη χώρα έχει το υψηλότερο χρέος στον κόσμο και ότι είναι μια από τις φτωχότερες χώρες της Λατινικής Αμερικής. Το κομμουνιστικό πείραμα δεν ήταν η λύση για τη χώρα αυτή, ούτε όμως και το νεοφιλελεύθερο πείραμα. Πρόκειται για μια χώρα στην οποία οι δύο υπερδυνάμεις, η Αμερική και η Σοβιετική Ένωση, είχαν υπερβολικά μεγάλη ανάμειξη και για αυτόν ακριβώς τον λόγο η χώρα αυτή βρίσκεται συνεχώς στο χείλος του εμφυλίου πολέμου. Είναι εύλογο το ότι υπάρχουν ισχυρές βίαιες τάσεις εκεί τις οποίες πρέπει να καταδικάσουμε. Ωστόσο, ας μην ξεχνάμε ότι και εδώ στην Ευρώπη έχουμε ισχυρές βίαιες τάσεις. Ας επικεντρωθούμε λοιπόν σε πολύ πιο σοβαρά ζητήματα.
<SPEAKER ID="231" NAME="Gesine Meissner" AFFILIATION="ALDE">
(DE) Κύριε Πρόεδρε, έχουν ήδη ειπωθεί διάφορα για το συγκεκριμένο ζήτημα. Ένας ομιλητής εξήγησε ότι αυτό το ζήτημα δεν θα πρέπει να συζητηθεί καθώς υπάρχουν πιο επείγοντα ζητήματα που αφορούν πιο σημαντικές παραβιάσεις των ανθρωπίνων δικαιωμάτων. Δεν αντιλέγω, ωστόσο πιστεύω ότι εμείς οι Ευρωπαίοι που εργαζόμαστε για να διασφαλίσουμε ότι αξίες όπως τα ανθρώπινα δικαιώματα και οι ελευθερίες -παραδείγματος χάρη, η ελευθεροτυπία- τηρούνται παντού, πρέπει να υπερασπιζόμαστε αυτήν την ελευθερία όποτε αντιλαμβανόμαστε ότι αυτή απειλείται.
<P>
Αναφέρθηκε επίσης, για παράδειγμα, ότι το ίδρυμα Friedrich Naumann ενεπλάκη στο πραξικόπημα. Ως μέλος του Ελεύθερου Δημοκρατικού Κόμματος, απορρίπτω κατηγορηματικά αυτόν τον ισχυρισμό. Αυτά είναι φήμες που έχουν διαδοθεί και που είναι απολύτως ανυπόστατες.
<P>
Το τρίτο σημείο που αναφέρθηκε είναι οι κατηγορίες σε βάρος του κ. van Baalen ο οποίος φέρεται να είχε συζητήσει για ένα πραξικόπημα και γι'αυτόν τον λόγο απελάθηκε από τη χώρα. Αν δεν μπορείς να συζητήσεις ανοιχτά για όλων των ειδών τα ζητήματα -για εμάς αυτό εντάσσεται στην ελευθερία του τύπου και της έκφρασης, δύο ελευθεριών τις οποίες έχουμε εδώ και εκτιμούμε απεριόριστα- αποτελεί άραγε αυτό έναν λόγο για να απελάσεις κάποιον από τη χώρα, απλά και μόνο επειδή συζητήθηκε ένα οποιοδήποτε ζήτημα; Το γεγονός ότι αυτό γίνεται δημόσια δεν αποτελεί δικαιολογία για να απελάσεις κάποιον από τη χώρα, απλά και μόνο επειδή πραγματοποιήθηκε μια συζήτηση. Πρόκειται για μια παντελώς εσφαλμένη προσέγγιση.
<SPEAKER ID="232" NAME="Charles Tannock" AFFILIATION="ECR">
(ΕΝ) Κύριε Πρόεδρε, η Νικαράγουα παραμένει μια από τις φτωχότερες χώρες της αμερικανικής ηπείρου. Το γεγονός ότι ο πρόεδρος Daniel Ortega δεν κατάφερε να βελτιώσει την κατάσταση στη χώρα του, παρά τις ατελείωτες σοσιαλιστικές ουτοπικές υποσχέσεις όταν ανήλθε στην εξουσία, σημαίνει ότι η Νικαράγουα χρειάζεται τώρα αλλαγή ηγεσίας.
<P>
Το σύνταγμα της χώρας επιτρέπει στον αρχηγό του κράτους μια μόνο θητεία, μια σοφή - ενίοτε - πολιτική σε μια περιοχή που ρέπει προς την αστάθεια, αλλά ο Ortega για άλλη μια φορά δείχνει ότι περιφρονεί την κοινοβουλευτική δημοκρατία και το κράτος δικαίου καταχρώμενος τις εξουσίες του Συνταγματικού Δικαστηρίου.
<P>
Από την άποψη αυτήν, δεν διαφέρει καθόλου από τον αριστεριστή ομόλογό του Hugo Chαvez της Βενεζουέλας. Και οι δύο άνδρες έγιναν γνωστοί καταγγέλλοντας τους caudillos αλλά τώρα αυτοί οι ίδιοι μετατρέπονται σε caudillos της Αριστεράς, και ως τέτοιοι συνιστούν μια αληθινή απειλή για την περιφερειακή δημοκρατική σταθερότητα, κυρίως αν λάβουμε υπόψη το χάος που επικρατεί στη γειτονική Ονδούρα. Ο Daniel Ortega έχει ήδη απογοητεύσει τον λαό του και τη χώρα του πολλές φορές. Αν πιστεύουμε πραγματικά στη δημοκρατία και την ελευθερία, δεν μπορούμε να αγνοούμε το δράμα των πολιτών της Νικαράγουας.
<SPEAKER ID="233" NAME="Reinhard Bütikofer" AFFILIATION="Verts/ALE">
(DE) Κύριε Πρόεδρε, από όλη αυτήν τη μάλλον δύσκολη συζήτηση είναι εμφανές ένα πράγμα. " βουλευτής της Ομάδας της Συμμαχίας Φιλελεύθερων και Δημοκρατών για την Ευρώπη επιβεβαίωσε έμμεσα ότι το ζήτημα ενός πραξικοπήματος ήταν όντως το θέμα αυτών των συζητήσεων. Υπεραμύνθηκε των όσων συνέβησαν με το επιχείρημα ότι θα πρέπει να είναι δυνατό να συζητιούνται τα πάντα, ακόμα και ένα πραξικόπημα. Αυτό είναι ένα αξιοσημείωτο αποτέλεσμα που βγήκε από τη συζήτηση αυτή, το οποίο μας βοηθά να αποσαφηνίσουμε την κατάσταση και είμαι ευγνώμων για αυτό.
<SPEAKER ID="234" NAME="Karel De Gucht">
μέλος της Επιτροπής. - (EN) Κύριε Πρόεδρε, αξιότιμοι συνάδελφοι, όπως γνωρίζετε, η Ευρωπαϊκή Ένωση έχει ξεκινήσει έναν δύσκολο διάλογο με αυτήν τη χώρα με στόχο την περιφρούρηση της δημοκρατίας και την αποκατάσταση της εμπιστοσύνης των πολιτών της στους δημοκρατικούς θεσμούς της χώρας.
<P>
Την ίδια στιγμή, η ΕΕ προσπαθεί να διατηρήσει μια ισορροπία με τη μακροχρόνια δέσμευσή μας να υποστηρίξουμε τη δημοκρατία και τη σταθερότητα σε αυτήν την αναπτυσσόμενη χώρα και στην περιφέρεια της Κεντρικής Αμερικής γενικότερα.
<P>
Ύστερα από τις δημοτικές εκλογές που πραγματοποιήθηκαν τον Νοέμβριο του 2008, οι οποίες αμαυρώθηκαν από καταγγελίες για εκτεταμένη νοθεία, η εμπιστοσύνη των διεθνών δωρητών απέναντι στην εν ενεργεία κυβέρνηση έχει πέσει σε ιστορικά χαμηλά επίπεδα. Λόγω του μη σεβασμού των θεμελιωδών δημοκρατικών αρχών, περιλαμβανομένων των ελεύθερων και δίκαιων εκλογών, η κοινότητα των δωρητών αναθεωρεί συστηματικά τα χαρτοφυλάκια συνεργασίας της και, σε ορισμένες περιπτώσεις, επαναπροσανατολίζει ή αναστέλλει δραστηριότητες συνεργασίας μέχρι να βελτιωθούν οι συνθήκες.
<P>
" Επίτροπος Ferrero-Waldner έλαβε την απόφαση να αναστείλει την εκταμίευση όλων των πόρων του προϋπολογισμού που προορίζονται για τη Νικαράγουα από την 1η Ιανουαρίου 2009. " απόφαση αυτή ελήφθη ύστερα από μια συζήτηση με τα κράτη μέλη στο Συμβούλιο.
<P>
Ύστερα από πολλές επαφές με τις αρχές της Νικαράγουας, οι οποίες ανέλαβαν αξιόπιστες δεσμεύσεις για την πραγματοποίηση διορθωτικών ενεργειών, η Επιτροπή προχώρησε στις αρχές του Οκτωβρίου σε μια μόνο πληρωμή ύψους 10 εκατομμυρίων ευρώ από το πρόγραμμα δημοσιονομικής στήριξης για τον εκπαιδευτικό τομέα. Το ποσό αυτό αντιπροσωπεύει μικρό μόνο μέρος των πόρων που έχουν ανασταλεί, οι οποίοι ανέρχονται σε ένα επιπλέον ποσό ύψους 46 εκατομμυρίων ευρώ.
<P>
Την προηγούμενη εβδομάδα υπήρξε κριτική στους κόλπους του Συμβουλίου Ανάπτυξης επειδή δεν είχαν προηγηθεί συζητήσεις με τα κράτη μέλη για το συγκεκριμένο ζήτημα. Χωρίς να υπεισέλθω σε λεπτομέρειες, νομίζω ότι είναι πολύ σημαντικό, όταν λαμβάνουμε τέτοιου είδους αποφάσεις, να έχουμε ένα είδος διαδικασίας κατά την οποία θα προσπαθούμε τουλάχιστον να διασφαλίσουμε ότι η Ευρωπαϊκή Επιτροπή και τα κράτη μέλη θα ακολουθούν την ίδια γραμμή σε ό,τι αφορά τα μεμονωμένα κράτη μέλη. Αν, τελικά αυτό δεν καθίσταται δυνατό, τότε φυσικά ο καθένας θα δικαιούται να κάνει ό,τι αυτός ή αυτή θεωρεί αναγκαίο.
<P>
" κυβέρνηση της Νικαράγουας έχει προαναγγείλει ότι οι επόμενες περιφερειακές εκλογές του 2010 και οι γενικές εκλογές του 2011 θα διαθέτουν εθνικές και διεθνείς ομάδες παρατηρητών. " κυβέρνηση έχει ήδη καλέσει επίσημα την ΕΕ να σχηματίσει μια αποστολή παρατηρητών. " κυβέρνηση έχει ήδη δεσμευτεί, μεταξύ άλλων, ότι θα βελτιώσει το ληξιαρχείο και τους εκλογικούς καταλόγους της με τη στήριξη ενός προγράμματος της Ευρωπαϊκής Επιτροπής και ότι την επόμενη χρονιά θα ορίσει αξιόπιστες και επαγγελματικές εκλογικές αρχές.
<P>
Από την άλλη μεριά, οι τελευταίες εξελίξεις, όπως η απόφαση του τμήματος Συνταγματικών Υποθέσεων, σίγουρα θέτουν υπό αμφισβήτηση τη σοβαρότητα της πρόθεσης της κυβέρνησης της Νικαράγουας να ανταποκριθεί στις δεσμεύσεις της. " ΕΕ εξέφρασε επανειλημμένως, και πιο πρόσφατα μέσω ενός διαβήματος στο οποίο προέβη η τοπική τρόικα τη Δευτέρα στις 21 Νοεμβρίου, την ανησυχία της σχετικά με αυτήν την εξέλιξη.
<P>
Σε τελευταία ανάλυση, η υλοποίηση αυτών των δεσμεύσεων θα είναι εξαιρετικά σημαντική για τη σταδιακή επανάληψη των προγραμμάτων δημοσιονομικής στήριξης. Συνεχίζουμε να εργαζόμαστε σε στενή συνεργασία με τα κράτη μέλη, καθώς και με το Ευρωπαϊκό Κοινοβούλιο, όπως φαίνεται από την παρούσα συζήτηση. Αν η στιγμή είναι η κατάλληλη ή όχι, αυτό είναι φυσικά ένα ζήτημα που θα πρέπει να εξεταστεί από το ίδιο το Κοινοβούλιο.
<SPEAKER ID="235" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί στο τέλος της συζήτησης.
