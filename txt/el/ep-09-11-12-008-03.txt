<CHAPTER ID="008-03">
3. Σύνοδος Κορυφής ΕΕ-Ρωσίας της 18ης Νοεμβρίου 2009 στη Στοκχόλμη (ψηφοφορία)
<SPEAKER ID="083" NAME="Hannes Swoboda" AFFILIATION="S&amp;D">
(DE) Κύριε Πρόεδρε, θα ήθελα να καταθέσω την ακόλουθη τροπολογία, η οποία συντάχθηκε από κοινού με τον συντάκτη της πρότασης ψηφίσματος. Θα διαβάσω το κείμενο στα αγγλικά.
<P>
"καταδικάζει την αποτρόπαια δολοφονία του Maksharip Aushev, δημοφιλούς αγωνιστή υπέρ των ανθρωπίνων δικαιωμάτων και στελέχους της αντιπολίτευσης, ο οποίος σκοτώθηκε από σφαίρα στην Ινγκουσετία". Ακολουθεί διαγραφή, αλλά η συνέχεια θα έχει ως εξής: "καλεί ειδικότερα τις ρωσικές αρχές να υιοθετήσουν προληπτικά προστατευτικά μέτρα όσον αφορά τους υπερασπιστές των ανθρώπινων δικαιωμάτων, όπως την έναρξη διεξαγωγής ερευνών αμέσως μόλις κάποια απειλή εναντίον τους γίνει γνωστή στην εισαγγελία και στο δικαστικό σύστημα".
<P>
Αυτό θα αποτελούσε ξεκάθαρο μήνυμα και, κατά συνέπεια, υποστηρίζω μια τέτοια τροπολογία, από κοινού με την Ομάδα των Πρασίνων, η οποία κατέθεσε την τροπολογία προς ψήφιση.
<SPEAKER ID="086" NAME="Vytautas Landsbergis" AFFILIATION="PPE">
(EN) Κύριε Πρόεδρε, δεδομένου ότι η απόσυρση της υπογραφής της Ρωσίας από τη Συνθήκη για τον Ενεργειακό Χάρτη δεν αποτελεί μεμονωμένο γεγονός, αλλά πρόκειται για μέθοδο που έχει χρησιμοποιηθεί πολλές φορές μέχρι σήμερα, θα ήταν σκόπιμο να αναφερθεί ότι η εν λόγω απόσυρση "υπονομεύει την αξιοπιστία της υπογραφής της συγκεκριμένης χώρας εν γένει".
<P>
Καθώς πασχίζουμε την εξασφάλιση νέων υπογραφών, θα έπρεπε να ζητήσουμε από τον αξιότιμο εταίρο μας να επιδεικνύει μεγαλύτερη σοβαρότητα στο μέλλον.
<SPEAKER ID="088" NAME="Vytautas Landsbergis" AFFILIATION="PPE">
(EN) Κύριε Πρόεδρε, υπάρχει ένα λάθος στην αιτιολογική σκέψη ", είτε λόγω σφάλματος κατά τη διατύπωση είτε λόγω παράλειψης, διότι αναφέρει ότι η πρόσφατη διένεξη ήταν μεταξύ της Γεωργίας και των αποσχισθεισών περιοχών της". Εδώ λείπει μία λέξη.
<P>
Σύμφωνα με την έκθεση της αποστολής ενημέρωσης, επρόκειτο για πόλεμο ή στρατιωτική σύγκρουση στη Γεωργία μεταξύ της Ρωσίας και της Γεωργίας, στην οποία ενεπλάκησαν επίσης ορισμένες επιπρόσθετες μονάδες των συμμάχων της Ρωσίας, καθώς και μισθοφόροι από τον βόρειο Καύκασο. Συνεπώς, αν δεν θέλουμε το ψήφισμά μας να είναι αφελές ή μεροληπτικό, πρέπει να προβούμε στην ακόλουθη προσθήκη: "ανάμεσα στη Ρωσία και τη Γεωργία και τις αποσχισθείσες περιοχές της".
<P>
Κανείς δεν πιστεύει πραγματικά ότι ο στρατός της νότιας Οσετίας βομβάρδιζε το Γκόρι και πλησίαζε την Τιφλίδα. Για αυτό ο πρόεδρος Sarkozy μετέβη αεροπορικώς επί τόπου για να συναντήσει τον πρόεδρο Medvedev και όχι τον πρόεδρο Kokoity.
<P>
Ας συμπληρώσουμε αυτό το εκ παραδρομής κενό με καθαρή συνείδηση.
