<CHAPTER ID="012">
Διάταξη των εργασιών
<SPEAKER ID="022" NAME="Πρόεδρος">
Το τελικό σχέδιο ημερήσιας διάταξης, που κατάρτισε η Διάσκεψη των Προέδρων κατά τη συνεδρίαση της Τετάρτης 10 Φεβρουαρίου 2010, σύμφωνα με το άρθρο 137 του Κανονισμού, έχει διανεμηθεί.
<P>
Με τη σύμφωνη γνώμη των πολιτικών ομάδων, θέλω να προτείνω τις ακόλουθες τροποποιήσεις:
<P>
Πέμπτη:
<P>
Σχετικά με τη συνεδρίαση της Πέμπτης, η Ομάδα των Σοσιαλιστών και Δημοκρατών στο Ευρωπαϊκό Κοινοβούλιο υπέβαλε αίτημα αναβολής της ψηφοφορίας επί της έκθεσης του κ. Lehne περί των ετήσιων λογαριασμών εταιρειών ορισμένων μορφών όσον αφορά τις μικρομονάδες.
<SPEAKER ID="023" NAME="Martin Schulz" LANGUAGE="DE">
Κύριε Πρόεδρε, η ομάδα μας είχε μια πολύ έντονη συζήτηση σχετικά με την έκθεση Lehne σήμερα το πρωί. Δεν ολοκληρώσαμε τη συζήτηση επί αυτής της έκθεσης στην ομάδα. Συμβαίνουν αυτά στις ομάδες ορισμένες φορές. Θα θέλαμε να ζητήσουμε από τον κ. Lehne, ως εισηγητή, να μας δώσει περιθώριο μέχρι την περίοδο συνόδου του Μαρτίου για να μελετήσουμε ξανά την κατεύθυνση προς την οποία μπορούμε να πάμε με αυτήν την έκθεση και τη στάση που εμείς, ως Σοσιαλδημοκράτες, θέλουμε να τηρήσουμε σε σχέση με το θέμα αυτό. Υπάρχουν διαφορετικές προσεγγίσεις στην ομάδα μας - οφείλω να το ομολογήσω.
<P>
Θα ήμουν ευγνώμων αν μας δινόταν η ευκαιρία να διεξαγάγουμε τη συζήτηση, αλλά μόνον εφόσον εσείς, κύριε Lehne, μας επιτρέψετε να αναβάλουμε την ψηφοφορία για την πρώτη περίοδο συνόδου του Μαρτίου. Αυτό θα δώσει στην ομάδα μου τουλάχιστον -αν και πιστεύω και σε άλλες ομάδες- λίγο περισσότερο χρόνο για μια εκτενή συζήτηση, προκειμένου να καταλήξουμε σε μια άποψη.
<SPEAKER ID="024" NAME="Klaus-Heiner Lehne" LANGUAGE="DE">
Κύριε Πρόεδρε, κυρίες και κύριοι, θεωρώ θετικό το ότι η Ομάδα της Προοδευτικής Συμμαχίας των Σοσιαλιστών και Δημοκρατών στο Ευρωπαϊκό Κοινοβούλιο εξετάζει ενδελεχώς αυτό το θέμα. Ωστόσο, θέλω να πω ότι το Κοινοβούλιο ενέκρινε ένα ψήφισμα σχεδόν ομόφωνα τον Δεκέμβριο του 2008, στο οποίο απευθύναμε έκκληση στην Ευρωπαϊκή Επιτροπή να υποβάλει ακριβώς το είδος της πρότασης που συζητάμε τώρα. Το Κοινοβούλιο πρέπει επίσης να εμμείνει σε αυτά που το ίδιο αποφάσισε και στη δεδηλωμένη πρόθεση αυτού του Σώματος εδώ και χρόνια.
<P>
Επειδή είναι φυσικό να υπάρχουν ανησυχίες για ορισμένα πράγματα σχετικά με κάθε νομοθετική πρόταση, επιλύσαμε τις ανοιχτές ερωτήσεις μέσω ενός συμβιβασμού στην Επιτροπή Νομικών Θεμάτων. Θέλω να καταστήσω σαφές ότι αυτός ο συμβιβασμός είναι έτοιμος για έγκριση. Εντούτοις, κατανοώ ότι έχει μια λογική η περαιτέρω διεύρυνση της ομάδας που υποστηρίζει αυτήν την έκθεση. Αν οι προσπάθειες του κ. Schulz αποσκοπούν στην αύξηση του αριθμού των υποστηρικτών, τότε δεν έχω καμία αντίρρηση να αναβληθεί μέχρι την προσεχή σύνοδο της Ολομέλειας τον Μάρτιο. Αυτή είναι η προσωπική μου άποψη επί του θέματος. Δεν είναι η άποψη της ομάδας, η οποία αποφάσισε ρητά το αντίθετο σήμερα το πρωί. Ωστόσο, πιστεύω ότι πρέπει να δώσουμε στους Σοσιαλιστές μια ευκαιρία να καταλήξουν σε ένα συμπέρασμα, ώστε να μπορέσουν και να συμβάλουν και εκείνοι στη μείωση της γραφειοκρατίας και τους βάρους που επωμίζονται οι μικρομεσαίες επιχειρήσεις.
<SPEAKER ID="025" NAME="Dirk Sterckx" AFFILIATION="ALDE">
(NL) Κύριε Πρόεδρε, θέλω να ευχαριστήσω τον συνάδελφό μου βουλευτή, κ. Lehne, γι' αυτό που μόλις είπε, αλλά παρόλ' αυτά θα ήθελα να ζητήσω να μας δοθεί η ευκαιρία, λόγω των περιστάσεων, να υποβάλουμε τροπολογίες και να τις συζητήσουμε. Επί του παρόντος, έχουμε προγραμματισμένη μόνο μία ψηφοφορία χωρίς την ευκαιρία να υποβάλουμε τροπολογίες στην έκθεση του κ. Lehne.
<SPEAKER ID="026" NAME="Martin Schulz" AFFILIATION="S&amp;D">
(DE) Κύριε Πρόεδρε, θα ήθελα να επαναλάβω το αίτημά μου. Δεν υπάρχει αμφιβολία ότι είμαστε υπέρ της συζήτησης. Αιτούμαστε απλώς την αναβολή της ψηφοφορίας. Ωστόσο, για να είμαστε δίκαιοι, οφείλω να προσθέσω ότι, όσο και αν κατανοώ τον ευσεβή πόθο του κ. Lehne, η ομάδα μας διέπεται από τη δημοκρατία. Κύριε Lehne, δεν μπορώ να σας διαβεβαιώσω για το αποτέλεσμα.
<SPEAKER ID="028" NAME="Hannes Swoboda" AFFILIATION="S&amp;D">
(DE) Κύριε Πρόεδρε, θα είμαι σύντομος. Τις τελευταίες ημέρες, προτάθηκαν δύο σημαντικές υποψηφιότητες: η πρώτη είναι του εκπροσώπου της Ευρωπαϊκής Επιτροπής στις "νωμένες Πολιτείες της Αμερικής στην Ουάσινγκτον και η δεύτερη του ειδικού εντεταλμένου για το Αφγανιστάν. Και οι δύο υποψηφιότητες είναι αμφιλεγόμενες και γίνονται διάφορες συζητήσεις και για τις δύο. Δεν θέλω να υπεισέλθω στο ζήτημα των προσόντων αυτήν τη στιγμή. Σας ζητώ απλώς, κύριε Πρόεδρε, πριν αναλάβουν τα καθήκοντά τους, να παρουσιαστούν και οι δύο ενώπιον της Επιτροπής Εξωτερικών Υποθέσεων ώστε να μας δοθεί η δυνατότητα να έχουμε μια συζήτηση εκεί, και ελπίζω ότι ο Πρόεδρος της Επιτροπής και ο Πρόεδρος του Συμβουλίου θα στηρίξουν πλήρως αυτήν την πρόταση με τη βοήθειά σας, κύριε Πρόεδρε.
<P>
(Χειροκροτήματα)
