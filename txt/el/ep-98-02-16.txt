<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 29 Ιανουαρίου 1998.

<SPEAKER ID=2 NAME="Πρόεδρος">
Κυρίες και κύριοι, από την τελευταία σύνοδο της ολομέλειας του Σώματος διεπράχθησαν νέες τρομοκρατικές ενέργειες σε τρία κράτη μέλη της Ευρωπαϊκής Ένωσης: στις 6 Φεβρουαρίου δολοφονήθηκε στο Αιάκειο ο Claude Erignac, νομάρχης της Κορσικής και εκπρόσωπος του κράτους στη συγκεκριμένη περιφέρεια, ενώ στις 30 Ιανουαρίου, η τρομοκρατική οργάνωση ΕΤΑ δολοφόνησε στη Σεβίλλη έναν ακόμα δημοτικό σύμβουλο του Λαϊκού Κόμματος, τον Alberto Jimιnez Becerril, στην προκειμένη περίπτωση, μαζί με τη γυναίκα του, την Ascensiσn Garcνa.·Επίσης, η ειρηνευτική διαδικασία στη Βόρειο Ιρλανδία δέχθηκε εκ νέου επίθεση, με διαδοχικές τρομοκρατικές ενέργειες κατά πολιτών του Ulster.
<P>
Αν και υπάρχει κίνδυνος να θεωρηθεί επανάληψη, φρονώ ότι το θεσμικό μας όργανο έχει καθήκον να καταδικάσει για άλλη μια φορά τις εν λόγω ενέργειες. Όλες οι προαναφερθείσες τρομοκρατικές ενέργειες θα πρέπει να προξενούν σε εμάς, τους εκπροσώπους των Ευρωπαίων πολιτών, το ίδιο ξεκάθαρο και απερίφραστο αίσθημα αποστροφής, καθώς και να μας ωθούν εκ νέου να εντείνουμε τη συνεργασία κατά της τρομοκρατίας στους κόλπους της Ένωσης.
<P>
Ανεξαρτήτως των πολιτικών της στόχων, η τρομοκρατία δεν αποτελεί παρά μια σοβαρότατη μορφή καταπάτησης του δικαιώματος στη ζωή, που συνιστά το πρώτο και σημαντικότερο από τα ανθρώπινα δικαιώματα.
<P>
Έχω αποστείλει στις κυβερνήσεις των αντίστοιχων χωρών τα ανάλογα τηλεγραφήματα συλλυπητηρίων και συμπαράστασης, εκφράζοντας τα συναισθήματα αυτού του Σώματος.
<P>
Σας καλώ να τηρήσουμε ενός λεπτού σιγή στη μνήμη των θυμάτων.
<P>
(Το Σώμα τηρεί ενός λεπτού σιγή)

<CHAPTER ID=2>
Τουρισμός
<SPEAKER ID=3 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
Α4-0040/98 του κυρίου De Luca, εξ ονόματος της Επιτροπής Ελέγχου του Προϋπολογισμού, σχετικά με την ειδική έκθεση αριθ. 3/96 του Ελεγκτικού Συνεδρίου που αφορά την πολιτική τουρισμού και την προώθησή της, -Α4-0049/98 της κ. Wemheuer, εξ ονόματος της Επιτροπής Ελέγχου του Προϋπολογισμού, σχετικά με τις πιθανολογούμενες απάτες και παρατυπίες στον τομέα του τουρισμού.
<SPEAKER ID=4 NAME="De Luca">
Κύριε Πρόεδρε, αξιότιμοι συνάδελφοι, η εμπεριστατωμένη εξέταση των μεθόδων διαχείρισης της πολιτικής του τουρισμού επιβεβαίωσε τελικά ότι φοβόμασταν και γνωρίζαμε από πολύ καιρό. Παρά πολύ συχνά η Ευρωπαϊκή Ένωση χρησιμοποίησε κατά τρόπο τουλάχιστον ανάρμοστο τους χρηματοδοτικούς πόρους που διέθετε. Διοικητικές ατασθαλίες, κακή διαχείριση, διαφθορά, ακόμα και απάτη, απετέλεσαν δυστυχώς τον κανόνα στον τομέα της πολιτικής του τουρισμού. Ήδη από καιρό το Κοινοβούλιο είχε επικεντρώσει την προσοχή του, με όλο και μεγαλύτερη ανησυχία, στον εν λόγω τομέα, κρούοντας επανειλημμένα τον κώδωνα του κινδύνου.
<P>
Στην ειδική έκθεση 3/96 του Ελεγκτικού Συνεδρίου επισημάνθηκαν ανεπάρκειες, περιπτώσεις κακής διαχείρισης και περιπτώσεις πραγματικής υπεξαίρεσης, έγινε δε ιδιαίτερη μνεία στο Ευρωπαϊκό Έτος του Τουρισμού.
<P>
Κατά την εκτέλεση της εντολής της Επιτροπής Ελέγχου του Προϋπολογισμού, ο υποφαινόμενος εισηγητής διαπίστωσε με έκπληξη και δυσαρέσκεια τόσο σοβαρές οργανωτικές ανεπάρκειες και αδυναμίες παρακολούθησης της Γενικής Διεύθυνσης ΧΧΙΙΙ, η οποία είναι υπεύθυνη για τον συγκεκριμένο τομέα, που δεν είναι αξιοπερίεργο ότι αποκαλύφθηκαν ατασθαλίες και απάτες σε πολύ μεγάλο βαθμό συγκριτικά με τα κονδύλια που προορίζονταν για τις πραγματικές δράσεις που στόχευαν στην ανάπτυξη του τουρισμού.
<P>
Όλα αυτά, κύριε Πρόεδρε, συνθέτουν ολέθρια εικόνα στα μάτια των πολιτών για τις γραφειοκρατικές δομές της Ευρωπαϊκής Ένωσης, και βλάπτουν την πολιτική του τουρισμού, που θα έπρεπε να αποτελεί προτεραιότητα και να διεκδικεί, κατά συνέπεια, πολύ μεγαλύτερες πιστώσεις στο πλαίσιο του προϋπολογισμού συγκριτικά με τις σημερινές.
<P>
Ως εκ τούτου, η πρώτη προσήκουσα παρατήρηση επί του προκειμένου αφορά την επικριτέα προσπάθεια της Εκτελεστικής Επιτροπής να αποκρύψει τόσο τις σοβαρές δυσλειτουργίες και τους συνενόχους, όσο και την έκταση της διαφθοράς στον εν λόγω τομέα, σε τέτοιο σημείο που δημιουργήθηκαν πραγματικές προστριβές με το Κοινοβούλιο.
<P>
Πράγματι, όλη η συμπεριφορά της Επιτροπής χαρακτηρίσθηκε από απαράδεχτη τάση αποσιώπησης, με στόχο την ελάφρυνση των ευθυνών των υπαλλήλων της και ειδικά του γενικού δευθυντή, ανεξαρτήτως της ποινικής ή διοικητικής φύσης των ευθυνών. Εξάλλου, το γεγονός ότι δεν κινήθηκε πειθαρχική διαδικασία εντός των προθεσμιών που προβλέπονται από τον κανονισμό υπηρεσιακής κατάστασης των υπαλλήλων αποτελεί αδιάψευστη απόδειξη.
<P>
Ταυτόχρονα, και η αξιέπαινη από πολλές απόψεις πρωτοβουλία της UCLAF αποδεικνύεται ελάχιστα αποτελεσματική, καθώς η λειτουργική εξάρτησή της από την Εκτελεστική Επιτροπή δεν διασφαλίζει την απαιτούμενη ανεξαρτησία.
<P>
Αξιότιμοι συνάδελφοι, η έκθεση που έχω την τιμή να σας παρουσιάσω δεν φιλοδοξεί βέβαια να επιλύσει ριζικά τα προβλήματα που ανέκυψαν, αλλά αποτελεί μια πρώτη ουσιαστική προσπάθεια να αποφευχθεί μελλοντικά επανάληψη παρόμοιων περιστατικών και, κυρίως, να διασφαλισθεί ότι δυσλειτουργίες και απάτες δεν θα αποκρύπτονται για τόσο μεγάλο χρονικό διάστημα από το Ελεγκτικό Συνέδριο, το Κοινοβούλιο και τις δικαστικές αρχές.
<P>
Στον τομέα του τουρισμού επισημάνθηκαν σοβαρές παρατυπίες, που ποικίλλουν από την κατάχρηση άμεσων επιδοτήσεων έως την εφαρμογή μη διαφανών διαδικασιών επιλογής προσφορών στις περιπτώσεις προκήρυξης διαγωνισμού, ενώ αφορούν επίσης το χαμηλό επίπεδο επιμόρφωσης του προσωπικού, στον τομέα τόσο της διαχείρισης όσο και του οικονομικού ελέγχου. Το μόνο αποτέλεσμα των επανηλειμμένων εκκλήσεων του Ελεγκτικού Συνεδρίου και του Κοινοβουλίου ήταν μια όψιμη αναδιοργάνωση με στόχο τη διοικητική εξυγίανση της Γενικής Διεύθυνσης ΧΧΙΙΙ, χωρίς ωστόσο καμία διαβεβαίωση για την οριστική εξάλειψη των ουσιαστικών προβλημάτων που επισημάνθηκαν στην ειδική έκθεση του Ελεγκτικού Συνεδρίου και στην εμπεριστατωμένη ανάλυση που διενεργήθηκε από κοινού με την Επιτροπή Ελέγχου του Προϋπολογισμού.
<P>
Συνεπώς, το μόνο που απομένει να κάνει το Κοινοβουλίου είναι να χορηγήσει απαλλαγή για το 1996 υπό την προϋπόθεση ότι η Επιτροπή θα αποδείξει διεξοδικά και κυρίως με πειστικότητα ότι υιοθέτησε νέα και αποτελεσματικά διοικητικά μέτρα και ότι ανέλαβε αποφασιστική δράση για την επιστροφή των καθ'υπέρβαση καταβληθέντων κονδυλίων.
<P>
Η υπόθεση του τουρισμού επαναπροβάλλει επίσης το καθ'όλα επίκαιρο ζήτημα της επαγγελματικής ασυλίας των Ευρωπαίων υπαλλήλων και του τρόπου με τον οποίο χειρίσθηκε η Επιτροπή τη δυνατότητά της για άρση της ασυλίας - που παραπέμπει σε πραγματικό και ουσιαστικό προνόμιο.
<P>
Συγχρόνως, αποδείχθηκε σαφέστατα ότι τα στοιχεία που διαβιβάσθηκαν στις υπεύθυνες δικαστικές αρχές, συμπεριλαμβανομένου του Κοινοβουλίου, καθυστέρησαν και ήταν ελλιπή. Το γεγονός αυτό τεκμηριώνει την ανάγκη θέσπισης σαφούς υποχρέωσης να διαβιβάζονται μελλοντικά στο ακέραιο όλα τα στοιχεία που διαθέτει η Εκτελεστική Επιτροπή, ούτως ώστε να ενισχυθεί η εξελεγκτική δράση του Κοινοβουλίου. Η ρύθμιση δεν μπορεί να περιοριστεί στην αναμονή της έκβασης των ποινικών διαδικασιών, που πρέπει να ακολουθήσουν την πορεία τους με τη συνεργασία των δικαστικών αρχών, αλλά πρέπει να προχωρήσει σε ενίσχυση των πειθαρχικών διαδικασιών για την επιβολή κυρώσεων σε περιπτώσεις που ευνοούν, είτε λόγω επιπολαιότητας είτε λόγω ανικανότητας, τη διαφθορά και τις ατασθαλίες, ακόμη και ανεξάρτητα από τυχόν ποινικές κυρώσεις.
<P>
Πεισθήκαμε, λοιπόν, από τα παραπάνω εκτεθέντα για την ανάγκη δημιουργίας εξεταστικής επιτροπής, με στόχο όχι τόσο την εξακρίβωση του επιπέδου διαφθοράς στον τομέα του τουρισμού, αλλά τον καθησυχασμό της ανησυχίας μας για την πιθανότητα να ανακύψει παρόμοια κατάσταση και στο ευρύτερο 20 % των χρηματοδοτήσεων που διαχειρίζεται η Εκτελεστική Επιτροπή, άμεσα προφυλαγμένη από κάποια μορφή πραγματικά θεσμοθετημένου ελέγχου.
<P>
Για τον λόγο αυτό υποστηρίζουμε, και όσον αφορά το μέλλον, τη λύση που προτάθηκε στο πλαίσιο τροπολογίας της σοσιαλιστικής ομάδας, όπου προβλέπεται η ανάθεση στην Επιτροπή Ελέγχου του Προϋπολογισμού σταθερών εξουσιών ελέγχου και ενημέρωσης, παρόμοιων με εκείνων των εξεταστικών επιτροπών.
<P>
Ολοκληρώνοντας την παρέμβασή μου, κύριε Πρόεδρε, εκφράζω τις ευχαριστίες μου στους συναδέλφους που συνεργάσθηκαν για την παρούσα έκθεση. Για τον λόγο αυτό και ενόψει κάποιας ενίσχυσης των εξουσιών του Κοινοβουλίου ως εξελεγκτικού οργάνου, ζητώ την ψήφιση της παρούσας έκθεσης.
<P>
(Χειροκροτήματα)

<SPEAKER ID=5 NAME="Wemheuer">
Κύριε Πρόεδρε, αγαπητοί συνάδελφοι, κυρίες και κύριοι Επίτροποι, θα προσπαθήσω κατ'αρχάς να εκφράσω τη διαφοροποίηση που επανειλημμένα προσπάθησα να κάνω κατά τη διάρκεια της συζήτησης και η οποία γίνεται προφανώς δύσκολα κατανοητή. Ο συνάδελφος De Luca ασχολήθηκε με τις παρατυπίες στον τομέα του τουρισμού, καθώς αυτές αποτελούν επίσης ένα από τα θέματα της ειδικής έκθεσης του Ελεγκτικού Συνεδρίου. Συνεπώς η συμβολή του μπορεί να θεωρηθεί κατά κάποιον τρόπο και συμβολή της Επιτροπής στο θέμα της πολιτικής τουρισμού.
<P>
Η έκθεσή μου αναφέρεται στη συμπεριφορά της Επιτροπής, στις διαδικασίες που ακολούθησε, στις κατηγορίες που διατυπώθηκαν, στο ερώτημα εάν το Κοινοβούλιο ενημερώθηκε επαρκώς και στο ερώτημα εάν κατά τη δική μας άποψη υπήρξε ικανοποιητική η συνεργασία με τις δικαστικές αρχές των κρατών μελών.
<P>
Δεν υπάρχει καμία ένδειξη ότι η στάση της Επιτροπής επηρεάστηκε από το γεγονός ότι επρόκειτο για την πολιτική τουρισμού. Συνεπώς, η συμβολή μου δεν αποτελεί συμβολή στην πολιτική τουρισμού της Επιτροπής. Δίνω μεγάλη σημασία στο να ξεκαθαρισθεί και πάλι αυτό το θέμα. Ίσως κατορθώσω εδώ να αποσαφηνίσω πού ακριβώς έγκειται η διαφορά. Πιστεύω ότι η στάση της Επιτροπής δεν θα ήταν διαφορετική, εάν είχαν συμβεί παρόμοια γεγονότα σε οποιονδήποτε άλλον τομέα πολιτικής της. Κατά συνέπεια, οι παρατηρήσεις μου έχουν γενικό χαρακτήρα.
<P>
Θέλω να εστιάσω την προσοχή σε δύο σημεία. Το πρώτο σημείο αφορά τον τρόπο που λειτούργησε η Επιτροπή έναντι του Κοινοβουλίου. Εάν κοιτάξει κάποιος τον κατάλογο των σχετικών εκθέσεων και τον αριθμό των ερευνών που πραγματοποιήθηκαν σχετικά με το πρόβλημα αυτό, θα μπορούσε να υποθέσει ότι στην ιστορία της Επιτροπής δεν έχει υπάρξει περίπτωση που να έχει διερευνηθεί σε τέτοιο βαθμό και θα πρέπει, κατά συνέπεια, η παραπομπή στο Κοινοβούλιο να ήταν πολύ λεπτομερής. Τα πράγματα όμως δεν είναι έτσι. Σχεδόν όλα όσα έγιναν, έγιναν κατ' επιθυμίαν και υπό την πίεση του Κοινοβουλίου. Τα αποτελέσματα των ερευνών κάθε άλλο παρά κοινοποιούνταν αμέσως εκεί που έπρεπε. Αντίθετα, συχνά τα λαμβάναμε μόνο αφού τα είχαμε ζητήσει. Μερικές φορές, μάλιστα, δεν έφθαναν ποτέ στα χέρια μας, επειδή δεν μπορεί κανείς να ζητήσει παρά μόνο εκείνα τα πράγματα, των οποίων την ύπαρξη γνωρίζει. Δεν ξέρω εάν σήμερα γνωρίζουμε όλες τις έρευνες που διεξήχθησαν. Όπως είπαμε, μπορούμε να αξιολογήσουμε μόνο αυτό που μας κοινοποιείται. Λάβαμε τα αποτελέσματα των ερευνών τόσο αργά, που δεν μπορέσαμε να τα λάβουμε υπόψη στις σχετικές αποφάσεις, δηλαδή στις αποφάσεις για τη χορήγηση απαλλαγής στην Επιτροπή. Κατ'αυτόν τον τρόπο, όμως, παραβιάστηκε το αντίστοιχο δικαίωμα του Κοινοβουλίου, ένα σημαντικό, ένα ουσιώδες δικαίωμα.
<P>
Δεν θα πρέπει να νομίζετε ότι μας κάνετε χάρη όταν μας ενημερώνετε. Η ενημέρωση αποτελεί δικαίωμά μας, και μάλιστα δικαίωμα που παρέχεται από συμβάσεις. Δεν θα έπρεπε να χειρίζεστε επιπόλαια το θέμα αυτό. Δεν θα πρέπει να λέτε ότι έρχεται πάλι κάποιος να ρωτήσει για πολλοστή φορά τα ίδια πράγματα! Αυτό θα πρέπει επιτέλους να σταματήσει! Αφού είναι όλα ήδη γνωστά! Λοιπόν όχι! Έχουμε το δικαίωμα να ρωτάμε μέχρι να αποδεχθούμε και να μπορούμε να αποδεχθούμε ότι πρόκειται για την οριστική απάντηση!
<P>
Μπορεί η Επιτροπή να επέδειξε μεγάλη εμβρίθεια στο θέμα αυτό, αλλά της λείπει κάθε ευαισθησία. Εάν αυτή η ειδική επιτροπή, στην οποία αναθέσατε την επανάληψη του ελέγχου όλων των αρχείων του τουριστικού τομέα, ήταν ανεξάρτητη, πιθανόν το αποτέλεσμα να ήταν το ίδιο, αλλά το κέρδος σε αξιοπιστία θα ήταν πολύ μεγαλύτερο. Εσείς, όμως, έχετε διαφορετική άποψη. Το βλέπετε μόνο από εσωτερική άποψη, και αυτό ακριβώς δυσκολεύει τόσο τα πράγματα.
<P>
Φθάνοντας στο τέλος, θα αναφερθώ ακόμα λίγο στις σχέσεις με τις δικαστικές αρχές των κρατών μελών. Δεν θέλω να προβώ σε αξιολογήσεις, αλλά πρέπει να γίνει απόλυτα σαφές στην Επιτροπή, στην κοινή γνώμη, στους υπαλλήλους της Επιτροπής, στους βουλευτές αυτού του Σώματος, και γενικότερα σε όλους όσους σχετίζονται με το ζήτημα αυτό το εξής: Η Επιτροπή και οι υπάλληλοί της υπόκεινται εξ ίσου σε μια απολύτως κανονική νομοθεσία - παραλίγο να πω "επίγεια δικαιοσύνη»- όπως και οι υπόλοιποι άνθρωποι. Μπορεί να προστατεύονται από διατάξεις ασυλίας, αλλά οι νόμοι ισχύουν, και τούτο πρέπει να καταδειχθεί με την συμπεριφορά σας, με τον τρόπο που χειρίζεσθε τους νόμους.
<P>
Η Επιτροπή δεν είναι το δέκατο έκτο κράτος μέλος της Ευρωπαϊκής Ένωσης, με δική της νομοθεσία. Δεν είναι ούτε κράτος εν κράτει, όπως το Βατικανό, για να μπορεί να ορίζει η ίδια τον χρόνο, τον τόπο και τον τρόπο που θα ασκηθεί δικαιοσύνη. Σας παρακαλώ να το λάβετε υπόψη σας για το συμφέρον όλων μας!
<P>
(Χειροκροτήματα)

<SPEAKER ID=6 NAME="Cunnigham">
Κύριε Πρόεδρε, η συγκεκριμένη απάτη στον τομέα του τουρισμού έριξε μια πολύ σκοτεινή σκιά όχι μόνο στον εν λόγω τομέα αλλά και σε ολόκληρη την Ευρωπαϊκή Ένωση. Δεν έχουμε άλλη επιλογή παρά να καταδικάσουμε την απάτη αυτή, και πρέπει να καταδικάζουμε κάθε απάτη, όπου κι αν τη συναντούμε.
<P>
Η απάτη προκαλεί βλάβη όχι μόνο στον τομέα του τουρισμού αλλά και στο συνολικό οικοδόμημα των θεσμικών οργάνων μας. Επιθυμώ, λοιπόν, να εκφράσω ξεκάθαρα την καταδίκη μας. Θα ήθελα, ωστόσο, να αναγνωρίσω την πρόοδο που σημειώθηκε στον τομέα του τουρισμού τα τελευταία χρόνια, από τότε που ανέλαβε καθήκοντα ο νέος Επίτροπος, Χρήστος Παπουτσής. Πολλές βελτιώσεις οφείλονται σε αυτόν και στους ανθρώπους που εργάζονται σε αυτόν τον τομέα.
<P>
Πρέπει, επομένως, να αντισταθμίσουμε την καταδίκη με τη σημειωθείσα πρόοδο και να προχωρήσουμε εμπρός. Ας αναλογισθούμε ότι ο τουρισμός αποτελεί από τις σημαντικότερες βιομηχανίες σε ολόκληρη την Ευρωπαϊκή Ένωση και δημιουργεί χιλιάδες θέσεις εργασίας σε πάρα πολλές χώρες της Ευρωπαϊκής Ένωσης.
<P>
Κατά συνέπεια, πρέπει να καταδικάσουμε όσα συνέβησαν στο παρελθόν αλλά ταυτόχρονα να προχωρήσουμε εμπρός. Πρέπει να συνεργασθούμε με την Επιτροπή για την προώθηση της τουριστικής βιομηχανίας. Η βιομηχανία αυτή ήταν, έως κάποιο βαθμό, η Σταχτοπούτα της Ευρωπαϊκής Ένωσης για πάρα πολύ μεγάλο χρονικό διάστημα και θα πρέπει να ενθαρρυνθεί προκειμένου να δημιουργηθούν περισσότερες θέσεις εργασίας και να υπάρξει μεγαλύτερη σταθερότητα και ανάπτυξη στις οικονομίες των χωρών μας. Είναι σημαντικό να προχωρήσουμε μαζί εμπρός προς όφελος των πολιτών μας, καθώς θέσεις εργασίας θα δημιουργηθούν μέσω της ανάπτυξης του τουριστικού τομέα.

<SPEAKER ID=7 NAME="Λαμπράκη">
Κύριε Πρόεδρε, θέλω να συγχαρώ τη συνάδελφο κυρία Wemheuer για την αφοσίωση στο έργο της κατά την εκπόνηση της έκθεσής της που μας παρουσιάζει σήμερα. Λαμβάνω τον λόγο για να τονίσω ότι, μετά τη διεξοδική συζήτηση που είχαμε στα πλαίσια της Σοσιαλιστικής Ομάδας, διαπιστώσαμε ότι τα παλαιά θέματα απάτης που αφορούν στον τουρισμό, όπως άλλωστε αναφέρει και η ίδια η εισηγήτριά μας, αντιμετωπίσθηκαν από την Επιτροπή τόσο με διοικητικές αλλαγές όσο και με την παραπομπή των θεμάτων στη δικαιοσύνη με πρωτοβουλία της ίδιας της Επιτροπής και του αρμόδιου Επιτρόπου, του κ. Παπουτσή, οι δε σχετικές αποφάσεις εκκρεμούν.
<P>
Θεωρούμε υποχρέωσή μας να κάνουμε αυτήν την δήλωση, γιατί η έκθεση αυτή δεν αφορά μόνον τον τουρισμό, όπως υποδηλώνει ο τίτλος. Αφορά γενικά το θέμα της απαραίτητης διαφάνειας και συνετής λειτουργίας των υπηρεσιών της Επιτροπής. Και αυτές οι παρατηρήσεις σχετικά με τον τρόπο λειτουργίας της Επιτροπής και με τον τρόπο συνεργασίας της Επιτροπής με το Κοινοβούλιο μας βρίσκουν όλους σύμφωνους και είναι βέβαιο ότι όλοι θα συμβάλουμε προς αυτήν την κατεύθυνση.

<SPEAKER ID=8 LANGUAGE="EN" NAME="Kellet-Bowman">
Κύριε Πρόεδρε, πρόκειται για ένα πολύ παλιό θέμα που χρειάστηκε πολύ χρόνο για να φθάσει σε αυτό το στάδιο, και χωρίς την εργασία της κ.Wemheuer πιθανόν να ήμασταν ακόμα στο σκοτάδι.
<P>
Ο κύριος McMillan -Scott απεκάλυψε το 1989 όσα συνέβησαν τότε, και κατά την πενταετία που ακολούθησε οι εκθέσεις του είχαν ως ένα βαθμό αγνοηθεί και παραβλεφθεί. Η έκθεση της Επιτροπής Ελέγχου του Προϋπολογισμού δεν απάλλαξε τη ΓΔ ΧΧΙΙΙ από τις ευθύνες της, αλλά την άφησε ουσιαστικά να διαφύγει ατιμωρητί. Δεν χρειάζεται να υπενθυμίσουμε τι πήγαινε στραβά γιατί όλα αυτά τα έχει παραδεχθεί η Επιτροπή και παραθέτω "αν και οι περισσότερες πράξεις είχαν λάβει χώρα ή βρίσκοταν σε εξέλιξη πριν το συλλογικό αυτό όργανο αναλάβει δράση, η Επιτροπή αναγνωρίζει ότι ως θεσμικό όργανο είναι υπόλογη για τέτοιες πράξεις ως προς την πληροφόρηση του Κοινοβουλίου και ως προς τα μέτρα για την επανόρθωση των αδυναμιών. Η Επιτροπή αποδέχεται ότι ορισμένες πλευρές του τουριστικού προγράμματος θα μπορούσαν να είχαν αντιμετωπισθεί διαφορετικά. Λυπάται που δεν υπήρξαν αντιδράσεις στα προειδοποιητικά στοιχεία και με τη σύνεση που θα έπρεπε. Έγιναν μαθήματα τα λάθη του παρελθόντος.»
<P>
Πιστεύω ότι το παρελθόν έχει παρέλθει πλέον. Φυσικά εξακολουθούμε να πρέπει να αντιμετωπίσουμε την ανάκτηση μέρους από τα χρήματα τα οποία δεν έχουν επιστραφεί ακόμη στην Επιτροπή, και το ζήτημα αυτό εξετάζεται και αντιμετωπίζεται από τις αστυνομικές αρχές σε τουλάχιστον δύο χώρες. Θα ήθελα να επισημάνω στην Επιτροπή ότι οι δυσκολίες που αντιμετωπίσαμε μαζί τους οφείλονται σε κακώς εννοούμενη αφοσίωση προς τους προκατόχους τους. Πιστεύω ότι η αφοσίωση τέθηκε σε λάθος βάση, γεγονός που οδήγησε εν πολλοίς στην καθυστέρηση.
<P>
Ο κύριος De Luca έχει απόλυτο δίκιο όταν λέει ότι τα αποτελέσματα της έρευνας αυτής έφεραν πιο κοντά την Ευρωπαϊκή Επιτροπή και την Επιτροπή Ελέγχου του Προϋπολογισμού του Κοινοβουλίου ως προς την αντιμετώπιση ορισμένων προβλημάτων. Διενεργήθηκε ενδελεχής εξέταση στη ΓΔ ΧΧΙΙΙ, και νομίζω ότι η ορθή και αποτελεσματική διαχείριση εκ μέρους του κ.Liikanen θα αποτρέψει επανάληψη παρόμοιου συμβάντος σε άλλες Γενικές Διευθύνσεις. Συνεπώς, έχει σημειωθεί πρόοοδος. Όπως ανέφεραν ήδη δύο ομιλητές, η πολιτική τουρισμού έχει υποφέρει και πρέπει να μπορέσει να προχωρήσει.
<P>
Συνοπτικά, οι εκθέσεις Wemheuer και De Luca δικαίωσαν πλήρως δύο ατόμα. Κατ' αρχάς, τον ίδιο τον κύριο McMillan- Scott, η επιμονή και η εμμονή του οποίου οδήγησαν στην συνέχιση των ερευνών, οι οποίες, σε αντίθετη περίπτωση, θα είχαν σταματήσει. Δικαιώθηκε επίσης ο δημοσιογράφος που διεξήγαγε τις έρευνες, το έργο του οποίου είναι πολύ εποικοδομητικό για τις εργασίες μας.
<P>
(Χειροκροτήματα)

<SPEAKER ID=9 LANGUAGE="FR" NAME="Giansily">
Κύριε Πρόεδρε, αγαπητοί συνάδελφοι, απέναντι στο τεράστιο πρόβλημα της απάτης, το οποίο γίνεται εξαιρετικά ανησυχητικό στην επικράτεια της Ένωσης, καταρτίζεται σταδιακά μια νέα στρατηγική, με την παρότρυνση του Ευρωπαϊκού Κοινοβουλίου.
<P>
Εδώ και πολλά χρόνια το Κοινοβούλιο καταβάλλει κάθε προσπάθεια για να επιτύχει αύξηση των μέσων εκ μέρους του Συμβουλίου και της Επιτροπής. Για την καταπολέμηση αυτής της μάστιγας και για να μπορεί η Κοινότητα να προστατεύει καλύτερα τα οικονομικά της συμφέροντα, δεν θα πρέπει οι πολιτικές αυτές να εκτρέπονται από τον στόχο τους, και πρέπει να παρασχεθεί εγγύηση στους πολίτες της Ευρώπης ότι τα δημόσια κεφάλαια αξιοποιούνται πράγματι για το δημόσιο συμφέρον.
<P>
Η εξαιρετική έκθεση του κυρίου De Luca συμβάλλει σημαντικά στην κατανόηση των παραγόντων που προκάλεσαν την απάτη στον τομέα του τουρισμού και των σχέσεων συνάφειάς τους. Το να εκφράζουμε τη λύπη μας και να καταδικάζουμε δεν αρκεί. Είναι γεγονός ότι η Επιτροπή συνελήφθη να διαχειρίζεται παράτυπα μια από τις σημαντικότερες εσωτερικές της πολιτικές, αλλά το σημαντικότερο είναι η ανάλυση των συγκεκριμένων ανεπαρκειών που επέτρεψαν τόσες πολλές παρατυπίες στις δράσεις που συνδέονται με την πολιτική του τουρισμού και η υλοποίηση εποικοδομητικών προτάσεων για την ανεύρεση λύσεων ώστε να αντιμετωπισθεί αυτή η κατάσταση.
<P>
Το έργο αυτό επιτελέσθηκε από τον κύριο De Luca. Είναι δυνατόν να μη μας δημιουργεί κατάπληξη, αν όχι αγανάκτηση, το γεγονός ότι η διαχείριση της πολιτικής του τουρισμού διενεργούνταν ούτως ώστε να παρέχει τη δυνατότητα καταβολής ενισχύσεων σε οργανισμούς που δεν τις δικαιούνταν, να υπογράφονται συμβάσεις από αναρμόδια άτομα και να γίνονται αποδεκτές, να μην καθορίζονται σαφώς οι επιλέξιμες δαπάνες, και ο πραγματικός δικαιούχος μιας επιχορήγησης ή μιας χρηματοδότησης να μην είναι κατ'ανάγκη ο δικαιούχος που είχε καθοριστεί στις συμβάσεις;
<P>
Τέτοιου είδους δυσλειτουργίες και ανεπάρκειες είναι απαράδεκτες! Προκειμένου να προοδεύσουμε θα πρέπει να κάνουμε το παν να κατανοήσουμε πώς εκφυλίστηκε η κανονική λειτουργία αυτής της πολιτικής και πώς δημιουργήθηκαν και εξελίχθηκαν οι παρεκκλίσεις και οι παρατυπίες για να οξυνθούν στη συνέχεια σε τόσο μεγάλο βαθμό ώστε να προκαλέσουν το ενδιαφέρον των μέσων ενημέρωσης.
<P>
Το να αναγνωρίζουμε το λάθος σημαίνει ότι αρχίζουμε ήδη να διαβλέπουμε την αλήθεια. Αυτό που έχει σημασία αυτή τη στιγμή είναι να διαθέσει η Επιτροπή τα μέσα που ανταποκρίνονται στις φιλοδοξίες της και να υλοποιήσει τα μέτρα αντιμετώπισης που προτείνονται από την έκθεση De Luca και από το Κοινοβούλιο. Το να συμφωνούμε σε μία συζήτηση δεν αρκεί: πρέπει να εκφρασθεί με δράση. Περιμένουμε, λοιπόν, χαρακτηριστικές ενέργειες που να αποδεικνύουν την αποφασιστικότητα των υπευθύνων της Ένωσης.

<SPEAKER ID=10 LANGUAGE="SV" NAME="Thors">
Κύριε Πρόεδρε, είναι σωστή η άποψη της κυρίας Wemheuer ότι το Κοινοβούλιο θα θέτει ερωτήσεις επ' αυτού του ζητήματος μέχρι να λάβουμε απαντήσεις. Θεωρώ ότι πρόκειται για μία απολύτως σωστή βάση. Θα ασκήσουμε κατ' αυτόν τον τρόπο την δυνατότητά μας για διενέργεια ελέγχου. Το SEM 2000 δεν αρκεί ως απάντηση, έστω κι αν το εν εξελίξει έργο είναι καλό, αλλά πρέπει να ξεμπερδεύουμε με αυτό το ζήτημα μια και καλή. Πιστεύω ότι αξίζει να προσπαθήσουμε να επικεντρώσουμε την προσοχή μας μάλλον στη διερεύνηση ολόκληρης της διαδικασίας χορήγησης απαλλαγής, παρά να προσπαθούμε να βρούμε μεμονωμένους ενόχους σε τόσο μεγάλη έκταση, όπως συνέβη.
<P>
Αγαπητοί συνάδελφοι, υπάρχουν εντούτοις στην έκθεση σημεία που προβληματίζουν, ως προς το ότι ίσως δεν έχουμε δεί τόσο ξεκάθαρα αυτό που υποστηρίζουμε: συνεχίζουμε δηλαδή να απαιτούμε μεγαλύτερο έλεγχο, περισσότερο προσωπικό ή ένα σύστημα διοίκησης με μεγαλύτερη διαφάνεια έναντι της κοινής γνώμης. Η ύπαρξη διαφάνειας προς την κοινή γνώμη αποτελεί τον καλύτερο έλεγχο των πόρων της Κοινότητας. Ελπίζω ότι το Κοινοβούλιο θα ακολουθήσει αυτόν τον δρόμο.
<P>
Κατά τα άλλα, πρέπει να πω ότι δεν πρέπει να οδηγηθούμε σε λάθος συμπεράσματα και να επιδιώκουμε πιο συγκεντρωτικές διαδικασίες. Θα ακολουθήσουμε λάθος δρόμο. Πιστεύω, επίσης, ότι θα πρέπει να επιδείξουμε μεγάλη προσοχή στον ρόλο που σκοπεύουμε να δώσουμε στην Ομάδα Συντονισμού για την Καταπολέμηση των Περιπτώσεων Απάτης (UCLAF), διότι υπάρχουν ενδείξεις ότι αυτή η ομάδα μετατρέπεται σε "ένα μικρό κράτος εν κράτει» και ότι η αποτελεσματικότητά της δεν είναι ίσως τόσο μεγάλη όσο θα επιθυμούσαμε.
<P>
Ελπίζω επίσης ότι, σε συνάρτηση με αυτό, θα εκμεταλλευθούμε την ευκαιρία για να δημιουργήσουμε ενιαίους γενικούς κανόνες στην Ένωση σχετικά με τους λογιστικούς ελέγχους, μεγαλύτερη ομοιογένεια όσον αφορά τη νομοθεσία για τα λογιστικά και ποιές βεβαιώσεις θα πρέπει να παρέχονται μελλοντικά. Ομοίως, σε άλλες περιπτώσεις εξετάσαμε τους κανόνες είσπραξης που είναι ασαφείς, καθώς και την ανάκληση. Τέλος, ελπίζω επίσης ότι από αυτήν τη διαδικασία θα οδηγηθούμε σε χρήσιμα συμπεράσματα όσον αφορά την αναθεώρηση του κανονισμού υπηρεσιακής κατάστασης των υπαλλήλων για το προσωπικό ολόκληρης της Ένωσης.

<SPEAKER ID=11 LANGUAGE="FI" NAME="Seppδnen">
Αξιότιμε κύριε Πρόεδρε, τα γεγονότα που συζητάμε τώρα έχουν συμβεί πρίν γίνει η Φινλανδία μέλος της Ευρωπαϊκής Ένωσης, και επομένως δεν αφορούν εμάς, αλλά τα νοτιότερα κράτη μέλη. Δεν αναφέρομαι ειδικά σε κάποια χώρα, επειδή όλες οι χώρες βρίσκονται νοτιότερα της Φινλανδίας.
<P>
Οι έρευνες αποκαλύπτουν ότι στην Ευρωπαϊκή Ένωση υφίσταται τεράστιο πρόβλημα σε θέματα ελέγχου. Έχει καταδειχθεί ότι η διοικητική ρευστότητα αποτελεί χαρακτηριστικό της Ευρωπαϊκής Ένωσης, και δεν αφορά μόνο τη διοίκηση στον τομέα του τουρισμού, αλλά, όπως αποδεικνύει η εμπειρία μας, ειδικά τη διοίκηση στον γεωργικό τομέα και στον τομέα, για παράδειγμα, της ενεργειακής πολιτικής.
<P>
Οι έρευνες κατέδειξαν ότι η Επιτροπή ευθύνεται για σοβαρές παραλείψεις. Φαίνεται πως η Επιτροπή ενήργησε όπως η αστυνομία του Βελγίου. Το να κατηγορείται η Επιτροπή ότι έχει λάβει αρνητική θέση σχετικά με τις έρευνες, ότι αποκρύπτει πληροφορίες από το Κοινοβούλιο και ότι δεν προσπαθεί να αποσαφηνίσει παρατυπίες που έχουν σημειωθεί αποτελεί πολύ σοβαρό θέμα. Η μη χορήγηση απαλλαγής για το 1996 δικαιολογείται, σε περίπτωση που η Επιτροπή δεν παραδίδει τα έγγραφα που έχει ζητήσει το Κοινοβούλιο. Προκαλεί έκπληξη το γεγονός ότι στην Επιτροπή εργάζονται τόσοι υπάλληλοι με ανεπαρκή προσόντα. Κατά τη γνώμη μου, με τους μισθούς που πληρώνει η Επιτροπή, θα έπρεπε να βρεθεί προσωπικό με επάρκεια προσόντων.
<P>
Οι εισηγητές της έκθεσης έχουν κάνει εξαιρετική δουλειά, αλλά, κατά τη γνώμη μου, δεν έχουν αποδώσει αρκετή σημασία στις παραλείψεις των εθνικών εξελεγκτικών οργάνων. Παραλείψεις έχουν σημειωθεί και εκεί που διανέμονται και εκεί που λαμβάνονται χρήματα.. Μια και αρχίζουμε να κυνηγάμε τους ληστές, πιστεύω ότι πρέπει να τους πιάσουμε και στις δύο περιπτώσεις. Σχετικά με το τελευταίο θέμα, εύχομαι και οι εθνικές αρχές να συνειδητοποιήσουν τις ευθύνες τους και το Κοινοβούλιο να στείλει σχετικό μήνυμα προς τις εθνικές αρχές, προκειμένου ο έλεγχος να καταστεί αποτελεσματικότερος.

<SPEAKER ID=12 LANGUAGE="SV" NAME="Holm">
Κύριε Πρόεδρε, η κ.Wemheuer γράφει στην έκθεσή της ότι " μετά /.../το 1989 η Επιτροπή απέκρυψε σχετικές πληροφορίες από το Κοινοβούλιο και /.../ του Ελεγκτικού Συνεδρίου, το ενημέρωσε μόνο μετά από αδικαιολόγητες καθυστερήσεις και, μερικές φορές, του παραχώρησε παραπλανητικές πληροφορίες». Μπορεί τα πράγματα να είναι πραγματικά τόσο άσχημα στην Επιτροπή; Τί προσπαθεί πραγματικά να αποκρύψει; Διότι πρέπει, βέβαια, να υπάρχει κάτι, διαφορετικά δεν θα ενεργούσε κατ' αυτόν τον τρόπο, δηλαδή οχυρωνόμενη και προσπαθώντας να προστατεύσει υπαλλήλους της και να αποκλείσει τη δημοσιότητα. Φαίνεται ότι τα πράγματα είναι πολύ άσχημα όσον αφορά τη διαφάνεια των συστημάτων της ΕΕ. Προφανώς, η Επιτροπή δεν τολμά να αντικρίσει τον πολίτη κατάματα και να εξηγήσει τί πήγε στραβά, πού έκανε λάθος, καθώς προσπάθησε να καταφέρει κάτι με έναν συγκεκριμένο τρόπο. Είναι πολύ δύσκολο να εκφρασθεί δημόσια ομολογία από την Επιτροπή.
<P>
Θέλω να ρωτήσω τα μέλη της Επιτροπής που παρευρίσκονται σήμερα μήπως θα ήταν καλύτερα να υπήρχε μια πραγματική δημοσιότητα στην Επιτροπή. Όπως είπε η κυρία Thors, τα καλύτερα όργανα ελέγχου που υπάρχουν είναι η δημοσιότητα και η διαφάνεια, ένα από τα οποία θα έπρεπε να διαθέτουμε σε μεγάλο βαθμό. Αυτή η ιστορία διαρκεί σχεδόν δέκα χρόνια. Γι· αυτό, το καλύτερο θα ήταν μάλλον να ξεκαθαρισθούν τα πράγματα τώρα, ώστε να μη συνεχίσουμε να αναμασάμε συνεχώς το ίδιο ζήτημα. Διότι εμείς, ως Κοινοβούλιο, δεν θα ξεχάσουμε τις ερωτήσεις που έχουμε θέσει. Το μόνο που κάνει το Ευρωπαϊκό Κοινοβούλιο είναι να εκπληρώνει το καθήκον και την υποχρέωσή του να ενεργεί ως το εξελεγκτικό όργανο της ΕΕ.
<P>
Η Ομάδα των Πρασίνων θα υποστηρίξει στο έπακρο την έκθεση Wemheuer. Ωστόσο, από πλευράς Επιτροπής Ελέγχου του Προϋπολογισμού, δεν είμαστε ικανοποιημένοι με τον έλεγχο και την εύρεση σφαλμάτων, αλλά συντάξαμε πολλές εποικοδομητικές προτάσεις για το πώς θα ενεργούμε καλύτερα στο μέλλον. Ελπίζω πραγματικά η Επιτροπή να διαβάσει τις εκθέσεις μας και να προσπαθήσει στο μέλλον να πράξει το καλύτερο.

<SPEAKER ID=13 LANGUAGE="EN" NAME="Ewing">
Κύριε Πρόεδρε, θα ήθελα ξεκινώντας να συγχαρώ τους δύο θαρραλέους εισηγητές, οι οποίοι εξέθεσαν όλα αυτά τα πραγματικά δυσάρεστα γεγονότα με μεγάλη σαφήνεια και χωρίς υπεκφυγές. Θα ήθελα επίσης να εκφράσω την εκτίμηση μου στον κύριο Mc Millan-Scott, γιατί θυμάμαι ότι, όταν ξεκίνησε αυτή η υπόθεση το 1989, ήταν σχεδόν μόνος του - μολονότι πάντοτε τον υποστήριξα- αναζητώντας την αλήθεια ως προς αυτό το ανήθικο ζήτημα όπου γέμισαν τσέπες και όπου οι άνθρωποι οι οποίοι γέμισαν τις τσέπες τους δεν έχουν ακόμα, από όσο γνωρίζω, επιστρέψει τίποτα, ούτε τους ζητήθηκε επισήμως κάτι τέτοιο.
<P>
Όλοι γνωρίζουμε ότι πρέπει να προχωρήσουμε εμπρός και ότι οι σημερινοί υψηλά ιστάμενοι δεν ευθύνονται για τις λεηλασίες αυτές.
<P>
Γνωρίζουμε όλοι τη σημασία του τουρισμού. Ο τουρισμός παραμένει σε μεγάλο βαθμό ο κοιμισμένος γίγαντας στα κράτη μέλη. Γνωρίζουμε ότι μπορεί να προσφέρει περισσότερες θέσεις εργασίας - αναφέρθηκαν 100 εκατομμύρια, αλλά όλοι γνωρίζουμε ότι μπορεί να είναι ακόμα περισσότερες μέσω διακρατικής συνεργασίας και δραστηριοτήτων εμπορίας, καθώς και με τουριστικές περιόδους μεγαλύτερης διάρκειας σε ορισμένα κράτη μέλη. Μιλώ με κάποια θέρμη ως προς τούτο, γιατί η περιοχή της Κοινότητας από όπου προέρχομαι δεν προσφέρει πάντα τις καλύτερες καιρικές συνθήκες, αλλά είναι πολύ ωραία για διακοπές ορισμένου τύπου. Δεν θέλουμε να χτυπήσουμε κατακέφαλα τον κοιμισμένο γίγαντα. Τούτο, ωστόσο, διαφέρει από το να προσπαθούμε να αντιμετωπίσουμε τα λάθη του παρελθόντος, προκειμένου να εξασφαλίσουμε ότι δεν θα επαναληφθούν. Αυτή είναι η θέση των περισσοτέρων από εμάς.
<P>
Θεωρούμε ότι εξακολουθούν να υπάρχουν πολλά που πρέπει να διαλευκανθούν και ότι πρέπει να τεθούν τα ερωτήματα γιατί αποκρύφθηκαν οι πληροφορίες ή γιατί ήταν παραπλανητικές, και γιατί οι παράτυπες πρακτικές γίνονταν ανεκτές επί χρόνια, ίσως, όπως ανέφερε ο κύριος Kellett-Bowman, λόγω υπέρμετρης πίστης. Όταν όμως πρόκειται για παράνομες και δόλιες πράξεις, κανένα εκλεγμένο μέλος του Κοινοβουλίου δεν μπορεί να ανέχεται υπέρμετρη πίστη. Αναρωτιέμαι εάν θα γίνουν άραγε προσπάθειες ανάκτησης των χρημάτων μέσω αντιστάθμισης και εάν καθυστερεί χρονικά η ποινική δίωξη στα αναφερθέντα δύο κράτη μέλη. Ακουσα ότι μπορεί να μην υπάρχει άλλος τρόπος αντιμετώπισης του προβλήματος αυτού. Δεν άκουσα τίποτα για διαθεσιμότητα, απολύσεις ή πρόστιμα. Είναι προς το συμφέρον του Κοινοβουλίου να γνωρίζει εάν θα συμβεί κάτι τέτοιο.
<P>
Η απαλλαγή αποτελεί σημαντικό όπλο για το Κοινοβούλιο, αλλά καθίσταται δύσκολη υπόθεση εάν το Κοινοβούλιο και η Επιτροπή Ελέγχου του Προϋπολογισμού δεν διαθέτουν τα στοιχεία. Πρέπει να εξασφαλίσουμε ότι θα έχουμε τις πληροφορίες πριν χορηγήσουμε απαλλαγή για το 1996. Τούτο πρέπει να γίνει υπό όρους έως ότου εξασφαλίσουμε ότι θα λάβουμε τις απαντήσεις σε όλα τα ζητήματα που τέθηκαν εδώ.
<P>
Θα υπάρξει συμφωνία της Επιτροπής στο μέλλον; Στην παράγραφο 9 ο κύριος De Luca καλεί την Επιτροπή να υποβάλει εντός τριών μηνών κατάσταση όσον αφορά την ανάκτηση καθ'υπέρβαση πληρωμών. Συμφωνεί η Επιτροπή ως προς το σημείο αυτό; Συμφωνεί η Επιτροπή ότι πρέπει στο εξής να υπάρχει πλήρης διαφάνεια και ότι παρόμοιες πρακτικές δεν θα πρέπει να επαναληφθούν στο μέλλον, ακόμη κι αν διακυβεύεται η πίστη; Θέτω στην Επιτροπή τα ερωτήματα αυτά, και ελπίζω να λάβουμε απαντήσεις.

<SPEAKER ID=14 LANGUAGE="FR" NAME="Buffetaut">
Κύριε Πρόεδρε, το θέμα σχετικά με τις πιθανολογούμενες απάτες και παρατυπίες στον τομέα του τουρισμού είναι από τα πιο ανησυχητικά που έπρεπε να εξετάσει η Επιτροπή Ελέγχου του Προϋπολογισμού, διότι απορρέει από συνειδητή βούληση της Επιτροπής να αποφύγει τις ευθύνες της και να αποκρύψει από το Κοινοβούλιο - το οποίο ας υπενθυμίσουμε ότι αποτελεί το θεσμικό όργανο που εκπροσωπεί τους λαούς της Ευρωπαϊκής Ένωσης - την πραγματικότητα και τη σοβαρότητα των δυσλειτουργιών της ΓΔ XXIII.
<P>
Χρειάζεται άραγε να υπενθυμίσουμε ότι οι πρώτες υποψίες απάτης εκφράσθηκαν το 1989; Έκτοτε, ακολούθησαν διαδοχικά οι εκθέσεις, οι εσωτερικοί έλεγχοι των λογαριασμών και οι ειδικές εκθέσεις που κατέληγαν στο συμπέρασμα ύπαρξης σοβαρών διοικητικών ελλείψεων και καταφανών παρατυπιών.
<P>
Ωστόσο, η Επιτροπή ακολούθησε φανερά μια πολιτική κωλυσιεργίας, προκειμένου να μη δημοσιοποιηθεί το σκάνδαλο και να μην ενημερωθεί πλήρως το Κοινοβούλιο. Πώς εξηγείται ότι χρειάσθηκε να περάσουν πέντε ολόκληρα χρόνια από τότε που οι υψηλόβαθμοι υπεύθυνοι της Επιτροπής κινητοποιήθηκαν και έως ότου λογοδοτήσει ο επικεφαλής της μονάδας "Τουρισμός» για τις ενέργειές του;
<P>
Δυστυχώς και άλλοι φάκελοι που εξέτασε η Επιτροπή Ελέγχου του Προϋπολογισμού αποδεικνύουν ότι αυτά τα γεγονότα δεν αποτελούν μεμονωμένα φαινόμενα. Πρόκειται για ανησυχητική ένδειξη ότι η Επιτροπή παρουσιάζει πάρα πολύ συχνά διοικητικές ανεπάρκειες, πληττόμενη από απάτες, παρατυπίες, ακόμη και διαφθορά.
<P>
Η Επιτροπή δεν πρέπει πλέον να συμπεριφέρεται σαν κράτος εν κράτει, για να χρησιμοποιήσω μια γαλλική έκφραση, ή σαν ένα επιπλέον κράτος της Ευρωπαϊκής Ένωσης, κάτι το οποίο ειπώθηκε προηγουμένως, αλλά χωρίς να υπόκειται σε κανέναν πολιτικό έλεγχο, ούτε εσωτερικό, ούτε εκ μέρους του Κοινοβουλίου μας.
<P>
Οι εκθέσεις De Luca και Wemheuer αποτελούν μια σθεναρή θέση. Η απαλλαγή για το 1996 εξαρτάται πλέον από τις απαντήσεις της Επιτροπής σε αυτές τις δύο εκθέσεις.
<P>
Το Ευρωπαϊκό Κοινοβούλιο πρέπει να υπενθυμίσει στην Επτροπή ότι η στάση της αποφυγής της αλήθειας μπορεί να βλάψει σοβαρά την εικόνα της Ένωσης, καθώς και την υπόληψη του Κοινοβουλίου, το οποίο θα εμφανίζεται, κατά συνέπεια, ως αναποτελεσματικό και άνευ σημασίας.

<SPEAKER ID=15 LANGUAGE="DE" NAME="Lukas">
Κύριε Πρόεδρε, όταν η εν λόγω περίπτωση του τουρισμού καθίσταται λυδία λίθος για την Επιτροπή, τα ευρωπαϊκά θεσμικά όργανα, με πρώτη την Επιτροπή, θα πρέπει να καταβάλουν κάθε προσπάθεια ώστε να μην καταρρεύσει η ευρωπαϊκή τουριστική πολιτική από το σκάνδαλο αυτό. Για αυτόν τον λόγο, οι προτάσεις των εισηγητών που θα συμβάλουν στην αποσαφήνιση και τη βελτίωση των συνθηκών θα πρέπει να υλοποιηθούν το συντομότερο δυνατόν. Θεωρώ ότι επείγει η άμεση σύσταση μιας κοινοβουλευτικής υποεπιτροπής.
<P>
Από τη μια πλευρά πρόκειται για τη βελτίωση του καθιερωμένου τρόπου λειτουργίας της Επιτροπής, στο σύνολό της, και όχι μόνο όσον αφορά τον τουρισμό. Από την άλλη πλευρά, όμως, πρόκειται επίσης για την απελευθέρωση του τουρισμού από μία εικόνα που τον βλάπτει, από έναν αρνητικό συμβολισμό. Ο τουρισμός, καθώς δεν διαθέτει δική του νομική βάση στο πλαίσιο της συνθήκης, αντιμετωπίζεται ούτως ή άλλως από την ΕΕ σαν αποπαίδι. Μία έξυπνη ευρωπαϊκή τουριστική πολιτική θα μπορούσε να φροντίσει να δημιουργηθούν στον τομέα του τουρισμού νέες θέσεις απασχόλησης, αφού ο εν λόγω τομέας παρέχει τη δυνατότητα αυτή περισσότερο από οποινδήποτε άλλον. Πρέπει να λάβει κανείς επίσης υπόψη ότι η Ευρώπη μπορεί μεν να κατέχει παγκοσμίως την πρώτη θέση στον τουρισμό, αλλά εδώ και χρόνια χάνει όλο και μεγαλύτερο μερίδιο από την παγκόσμια αγορά.
<P>
Για τον λόγο αυτόν, είναι απαραίτητο να εξαλειφθούν ριζικά οι αρνητικές πτυχές και να δοθεί κατόπιν στην Επιτροπή η δυνατότητα, τόσο από την άποψη του προσωπικού όσο και από την άποψη του προϋπολογισμού, να επιτελέσει με επιτυχία το έργο της.

<SPEAKER ID=16 LANGUAGE="DE" NAME="Bφsch">
Κύριε Πρόεδρε, κυρίες και κύριοι, εάν ποτέ πίστεψε κάποιος ότι στην ευρωπαϊκή διοίκηση είναι καλύτερο να αποκρύπτονται παρά να αποκαλύπτονται πράγματα, τότε πήρε το μάθημά του τουλάχιστον σήμερα, με την υποβολή προς συζήτηση των δύο αυτών εκθέσεων.
<P>
Δεν μπορούμε σήμερα να υπολογίσουμε το μέγεθος της πραγματικής υλικής ζημίας που προκλήθηκε στον τουρισμό της Ευρωπαϊκής Ένωσης από αυτές τις παραβλέψεις - για να εκφράσουμε με ήπιους όρους το πρόβλημα. Ωστόσο, πρέπει ταυτόχρονα να λάβουμε υπόψη ότι με αυτές τις δύο εκθέσεις αναλαμβάνουμε μεγάλες υποχρεώσεις ως κοινοβουλευτικοί εκπρόσωποι. Εκτός από το ότι δεσμεύουμε την Επιτροπή να επιδείξει ικανοποιητικά αποτελέσματα των ενεργειών της έως την ημερομηνία της απαλλαγής της για το 1996, δεν αποκλείουμε ρητά και τη δυνατότητα σύστασης μιας εξεταστικής επιτροπής. Αλλά το σημαντικότερο είναι ότι δεσμευθήκαμε και εμείς οι ίδιοι για τη μεταρρύθμιση της λειτουργίας της κοινοβουλευτικής Επιτροπής Ελέγχου του Προϋπολογισμού.
<P>
Αυτό είναι τόσο σημαντικό επειδή οι δύο εκθέσεις που έχουμε στα χέρια μας, σε συνδυασμό με άλλες εκθέσεις - όπως π.χ. με την έκθεση του συναδέλφου Fabra Valles για τα προγράμματα MED ή της συναδέλφου Kjer-Hansen για το πρόγραμμα PHARE - κατέστησαν σαφές ότι, λόγω της μέχρι τώρα προφανώς ελλιπούς ροής πληροφοριών, δεν είμαστε σε θέση να εκπληρώσουμε πλήρως το καθήκον μας ως πολιτικοί εκπρόσωποι των συμφερόντων των Ευρωπαίων φορολογουμένων. Τούτο βέβαια δεν θα μπορεί να γίνεται στο μέλλον με τη μορφή μιας επονομαζόμενης ουδέτερης επιτροπής. Στο πλαίσιο αυτής της οπτικής και κατά τη λήψη των αποφάσεων που πρέπει να λάβουμε σχετικά με αυτές τις εκθέσεις, θα πρέπει να θέσουμε το ερώτημα - και μάλιστα ως Σώμα και όχι ως Επιτροπή Ελέγχου του Προϋπολογισμού - ποιό είναι πχ το καλύτερο σημείο για να τοποθετηθεί στο άμεσο μέλλον η Γραμματεία μας. Πρόκειται για πρακτικά θέματα, με τα οποία όμως πρέπει να ασχοληθούμε, βάσει της σημερινής έκθεσης.
<P>
Ως Επιτροπή Ελέγχου του Προϋπολογισμού παραχωρήσαμε στο Ελεγκτικό Συνέδριο αντίστοιχους πόρους για να μπορεί στο μέλλον να διεκπεραιώνει καλύτερα τις εργασίες του. Για τον λόγο αυτό, θα πρέπει και εμείς, ως Κοινοβούλιο, να μπορούμε να παρακολουθούμε το εν λόγω έργο του. Βρισκόμαστε εντός της διαδικασίας επαναπροσδιορισμού των καθηκόντων μας ως εξελεγκτικού οργάνου της ευρωπαϊκής γραφειοκρατίας. Πρέπει να είναι σαφές για μας ότι τα συμφέροντα της Επιτροπής και των μελών της δεν αποτελούν κατ'ανάγκη και δικά μας συμφέροντα, και πιστεύω ότι, υπ'αυτή την έννοια, μπορούμε να εγκρίνουμε απολύτως τις δύο ανωτέρω εκθέσεις.

<SPEAKER ID=17 LANGUAGE="DE" NAME="Theato">
Κύριε Πρόεδρε, κυρίες και κύριοι, το όλο θέμα θα καταντούσε σχεδόν γελοίο, εάν δεν ήταν τόσο σοβαρό. Ασχολούμαστε με γεγονότα που έχουν συμβεί εδώ και χρόνια και των οποίων η δημοσιονομική σημασία είναι σχετικά μηδαμινή. Οι αναρίθμητες έρευνες που διενεργήθηκαν στον τομέα του τουρισμού από το Ελεγκτικό Συμβούλιο, το Ευρωπαϊκό Κοινοβούλιο, τα δικαστήρια, αλλά και την ίδια την Επιτροπή, η οποία φέρει την πλήρη ευθύνη ως προς αυτό, φτάνουν και μέχρι το 1989. Δεν έχουμε, λοιπόν, να κάνουμε τίποτα καλύτερο παρά να ασχολούμαστε με αυτές τις παλιές ιστορίες; Πιστεύω, όμως, ότι δεν είναι αυτό το ζητούμενο.
<P>
H περίπτωση του τουρισμού αποτελεί μάλλον απλό σύμπτωμα της συνήθους τακτικής της Επιτροπής, τακτικής που μπορεί κάποιος να υποπτευθεί ότι κυριαρχεί ή κυριαρχούσε και σε άλλους τομείς. Αποτελεί καθήκον του Κοινοβουλίου να εξετάζει, στο πλαίσιο της λειτουργίας του ως εξελεγκτικού οργάνου, ενδείξεις κακής διαχείρισης, να αποκαλύπτει περιπτώσεις κακής λειτουργίας, καθώς και παρατυπιών, μέχρι και απάτης, καθώς επίσης να απαιτεί και να επιστατεί στην καταπολέμησή τους. Προκειμένου, όμως, να πετύχει τον στόχο αυτό, το Κοινοβούλιο χρειάζεται έγκαιρη και ανεπιφύλακτη ενημέρωση, κυρίως από την Επιτροπή, ακόμα και στην περίπτωση που πιθανόν να πρόκειται για δικούς της υπαλλήλους που έχουν υποπέσει λόγω αμέλειας ή συνειδητά, σε παραπτώματα. Εξάλλου, ο προστατευτικός μανδύας της ασυλίας θα μπορούσε ακόμα και να παρεμποδίσει, σε κάποιες περιπτώσεις, τη δικαιολογημένη τους υπεράσπιση.
<P>
Στην προκείμενη περίπτωση, το Κοινοβούλιο λάμβανε τις απαραίτητες πληροφορίες, ιδιαίτερα στο παρελθόν, με καθυστέρηση και αποσπασματικά. Το γεγονός ότι φωτίσθηκε η σκοτεινή περίπτωση του τομέα του τουρισμού οφείλεται, αφενός στο Ελεγκτικό Συνέδριο, που υπέβαλε δύο ειδικές εκθέσεις, και αφετέρου στους εισηγητές του Κοινοβουλίου που υπέβαλαν τρεις εκθέσεις. Οι εκθέσεις αυτές δεν είναι δυνατόν να αρέσουν στην Επιτροπή. Κατόπιν επισταμένης και επίπονης εργασίας, η κυρία Wemheuer εξέτασε όλο το χρονικό φάσμα των γεγονότων. Με δική της πρωτοβουλία ανακάλυψε πηγές, άγνωστες μέχρι σήμερα σε μας, μελέτησε επίσημα έγγραφα, τα οποία όμως, - γεγονός που με λυπεί - δεν αξιολόγησε και δεν και δεν συμπεριέλαβε στην αξιολόγησή της με τα ίδια σταθμά. Βάσει αυτής θα μπορούσε κανείς να συναγάγει συμπεράσματα για ενοχές που δεν έχουν αποδειχθεί.
<P>
Παρόλο που στο επίκεντρο των εκθέσεων βρίσκεται το Ευρωπαϊκό Έτος Τουρισμού, ο κύριος de Luca μας παραπέμπει ιδιαίτερα σε σοβαρότατες περιπτώσεις δυσλειτουργίας που συναντώνται σε πολλές Γενικές Διευθύνσεις, αναφέροντας όμως, ταυτόχρονα, και τις προσπάθειες της Επιτροπής να διορθώσει τα πράγματα. Ωστόσο, οι προσπάθειες αυτές, όπως εμφανίζονται επίσης στις διάφορες γραπτές και προφορικές παρουσιάσεις των τριών Επιτρόπων, της κυρίας Gradin, του κυρίου Liikanen και του κυρίου Παπουτσή, καθώς και του Γενικού Γραμματέα της Επιτροπής Ελέγχου του Προϋπολογισμού, δεν είναι επαρκείς.
<P>
Τα αιτήματά μας είναι σαφώς διατυπωμένα. Αναφέρουμε ενδεικτικά μερικά από αυτά: μεγαλύτερη διαφάνεια, ανεπιφύλακτη ενημέρωση, ιδιαίτερα δε όταν φαίνεται να εμπλέκονται υπάλληλοι της ΕΕ, ανεξάρτητες εντεταλμένες έρευνες από την Ομάδα Συντονισμού για την Καταπολέμηση Περιπτώσεων Απάτης (UCLAF), έλεγχος του ζητήματος της ασυλίας και αυστηρός δημοσιονομικός έλεγχος. Όπως ανέφερα αρχικά, θεωρούμε ότι τα πράγματα είναι πολύ σοβαρά και στις δύο αποφάσεις. Θεωρώ ότι δεν έχει και πολύ νόημα η απλή απειλή ότι θα συσταθεί κοινοβουλευτική επιτροπή για τη διεξαγωγή ερευνών, και μάλιστα όταν δεν θέλουμε να χρησιμοποιήσουμε κατά κόρο ένα τέτοιο εργαλείο. Θεωρώ περισσότερο αναγκαία την ενίσχυση των αρμοδιοτήτων και του δυναμικού στελέχωσης της Επιτροπής Ελέγχου του Προϋπολογισμού, και απευθύνομαι σε σας, κύριε Πρόεδρε, και στην Ευρωπαϊκή Επιτροπή, με την ελπίδα ότι συνεργαζόμενοι θα μπορέσουμε να κάνουμε μια νέα αρχή για το καλύτερο.

<SPEAKER ID=18 LANGUAGE="PT" NAME="Rosado Fernandes">
Κύριε Πρόεδρε, κύριοι Επίτροποι, οι συνάδελφοι De Luca και Wemheuer παρουσίασαν από μια καινούρια οπτική γωνία αυτά που διαδραματίζονται σχετικά με τις απάτες, ένα ζήτημα που με απασχολούσε διαρκώς από την πρώτη στιγμή που εισήλθα σε αυτό το Κοινοβούλιο.
<P>
Στην προκειμένη περίπτωση, αυτό που τίθεται επί τάπητος δεν είναι οι εθνικοί φορείς του κλάδου, ούτε τα κράτη μέλη, παρά εκείνο που κάποιος όχι και τόσο αρεστός υπάλληλος της Επιτροπής απεκάλεσε «the rotten heart of Europe ». Πράγματι, υπάρχουν ζητήματα τα οποία δεν πρέπει να υποτιμούνται, υπάρχουν δυσλειτουργίες που δεν μπορούν να παραβλέπονται, υπάρχουν νομικές πτυχές που δεν λαμβάνονται υπόψη. Υπάρχει κάτι το οποίο ονομάζεται διαφάνεια - που κατ' εμέ θα έπρεπε να χαρακτηρίζεται εντιμότητα - και που δεν γίνεται σεβαστό. Το γεγονός είναι ότι πρέπει να καταπολεμηθεί η διαφθορά, εφόσον οι απάτες είναι αποτέλεσμα της διαφθοράς. Όταν διαπιστώνεται διαφθορά, θα πρέπει να προβλέπονται κυρώσεις, θα πρέπει να επιτυγχάνεται εναρμόνιση της ποινικής νομοθεσίας των κρατών μελών, ούτως ώστε να υπάρχει όντως η δυνατότητα να τιμωρούνται αυστηρά όσοι διαπράττουν απάτες.
<P>
Η αλήθεια είναι ότι θεωρώ εξαιρετικά θετικό τον τρόπο προσέγγισης του θέματος από τον κύριο De Luca, που μας δείχνει όσα συνέβησαν στη Γενική Διεύθυνση XXIII όσον αφορά ένα τόσο προσοδοφόρο μέσο, όπως ο τουρισμός στην Ευρώπη. Οφείλουμε λοιπόν να δράσουμε προσφεύγοντας σε ένδικα μέσα, προτού η απάτη γενικευθεί. Οφείλουμε να δράσουμε προς τα πάνω και, στη συνέχεια, προς τα κάτω, ούτως ώστε να βρεθεί τρόπος να τιμωρηθούν όλοι όσοι παρέβησαν αυτό που ονομάζεται "κανόνες καλής συμπεριφοράς».
<P>
Όντως, πιστεύω πως πρέπει να δώσουμε τη μάχη σε αυτό το επίπεδο, φρονώ ότι η Επιτροπή Ελέγχου του Προϋπολογισμού ενεργεί προς τη σωστή κατεύθυνση και είναι μεγάλη μου τιμή το γεγονός ότι παρεμβαίνω σήμερα σε αυτή τη συζήτηση, μιας και γνωρίζω τα μέλη αυτής της επιτροπής και έχω υπόψη μου το εξαίρετο έργο που έχουν επιτελέσει έως τώρα.

<SPEAKER ID=19 LANGUAGE="NL" NAME="Van Dam">
Κύριε Πρόεδρε, τα συμπεράσματα του Ελεγκτικού Συνεδρίου για την οικονομική διαχείριση στον τομέα του τουρισμού κατά την περίοδο 1990-1995 είναι ανησυχητικά. Κατά τις αναθέσεις έργου, έλειπαν ο σαφής ορισμός των στόχων, οι αποδεκτοί προϋπολογισμοί, καθώς και η εγγύηση της αμεροληψίας της επιτροπής επιλογής. Τα προσόντα των στελεχών ήταν ανεπαρκή. Η έγκριση έργων έγινε χωρίς τη σφραγίδα του οικονομικού ελεγκτή και επιδοτήσεις πληρώθηκαν χωρίς υποβολή αποδεικτικών εγγραφών. Συνοψίζοντας, υπήρχαν όλες οι προϋποθέσεις για να ευδοκιμήσουν παρατυπίες και απάτες.
<P>
Διαπιστώνουμε με ικανοποίηση ότι στα πλαίσια του SEM-2000, η Επιτροπή ασχολήθηκε με τη βελτίωση της οικονομικής διαχείρισης. Εκτιμούμε ακόμη ότι η Επιτροπή διοργάνωσε μία Task Force για την έρευνα περιπτώσεων πιθανής απάτης στον τομέα του τουρισμού. Παρά ταύτα, το Κοινοβούλιο δεν μπορεί ακόμη να κλείσει τον φάκελο για τις απάτες, καθώς δεν έχει ακόμα ζητηθεί η επιστροφή για ένα μεγάλο μέρος των χρημάτων που καταβλήθηκαν καθ'υπέρβαση. Η αμεροληψία της επιτροπής επιλογής δεν είναι πάντα εγγυημένη και δεν ελήφθησαν ακόμη πειθαρχικά μέτρα κατά των υπεύθυνων ανωτέρων στελεχών.
<P>
Η σύσταση εξεταστικής επιτροπής είναι βαρύ πολιτικό μέσον. Εάν, ωστόσο, η Επιτροπή δεν ανταποκριθεί δεόντως στα αιτήματα της έκθεσης De Luca, το Κοινοβούλιο θα αναγκασθεί να καταφύγει σε αυτό το μέτρο.
<P>
Ζητώ ακόμα από την Επιτροπή να μελετήσει σε βάθος την απόδοση των κοινοτικών προγραμμάτων για τον τουρισμό. Αποτελεί σοβαρό λάθος ότι μέχρι τώρα δεν διενεργήθηκε αποτελεσματική αξιολόγηση των έργων. Εάν η Επιτροπή δεν δραστηριοποιηθεί εδώ, το Κοινοβούλιο θα αναγκασθεί να βγάλει τα συμπεράσματά του κατά την εκπόνηση του προϋπολογισμού για το 1999. Δεν μπορούμε να συνεχίζουμε επ' άπειρον να διαθέτουμε πιστώσεις για έργα των οποίων η αποτελεσματικότητα δεν μπορεί να αποδειχθεί.
<P>
Εκτός από την αξιολόγηση της απόδοσης, πρέπει να διεξαχθεί και έρευνα για το κατά πόσον τα ευρωπαϊκά προγράμματα διαθέτουν πρακτικά πλεονεκτήματα σε σχέση με τις εθνικές δραστηριότητες. Σύμφωνα με τον συνάδελφο κύριο De Luca, δεν αμφισβητείται η σημασία του τουρισμού στα πλαίσια της κοινοτικής πολιτικής. Όμως, δεν αμφισβητείται κάτι εφόσον όλοι συμφωνούν. Τον διαβεβαιώνω ότι σε αυτόν τον τομέα, τα πράγματα δεν είναι έτσι. Εμένα τουλάχιστον, κανείς δεν μπόρεσε να με πείσει ποτέ για την ανάγκη και τη χρησιμότητα μιας ευρωπαϊκής πολιτικής τουρισμού.

<SPEAKER ID=20 LANGUAGE="DA" NAME="Blak">
Κύριε Πρόεδρε, το θέμα που συζητάμε σήμερα είναι παλιό. Παρόλο, όμως, που το γνωρίζω από καιρό, συνεχίζει να με αναστατώνει η εξέλιξή του. Θέματα όπως τούτο παγιώνουν τους πολυάριθμους μύθους και πλάνες που ευδοκιμούν στα θεσμικά όργανα της Ένωσης. Όλο και περισσότεροι άνθρωποι σε όλη την Ευρώπη πιστεύουν ότι η Επιτροπή είναι ένα κλειστό σύστημα που αρνείται να συμμορφωθεί με το περιβάλλον της και τις απαιτήσεις των πολιτών, ότι υπάρχει τεράστια γραφειοκρατία, όπου οι μισοί δημόσιοι υπάλληλοι κλέβουν και εξαπατούν, ενώ οι άλλοι μισοί επιχειρούν να καλύψουν τις παρανομίες. Ο κόσμος γίνεται καχύποπτος και αποξενώνεται από την ευρωπαϊκή συνεργασία. Ως μέλος της Επιτροπής Ελέγχου του Προϋπολογισμού, ξέρω ότι αυτοί οι μύθοι δεν ευσταθούν. Γνωρίζω ότι η Επιτροπή είναι πολύ καλύτερη από τη φήμη της. Είναι καθήκον μας να επιστήσουμε την προσοχή των πολιτών στις πολλές καλές πλευρές της ευρωπαϊκής συνεργασίας, αλλά πρέπει επίσης να λάβουμε σοβαρά υπόψη τα προβλήματα που υπάρχουν. Πρέπει να είμαστε ανοιχτοί όσον αφορά τα προβλήματα και να ανταποκρινόμαστε γρήγορα όταν ανακύπτουν. Δυστυχώς, υπάρχουν άνθρωποι στην Επιτροπή που δεν έχουν κάνει καλά τη δουλειά τους όσον αφορά το συγκεκριμένο θέμα, κι εδώ δεν αναφέρομαι μόνο σε εκείνους που έχουν εμπλακεί στις ίδιες τις απάτες αλλά και σε όσους έχουν έκτοτε ερευνήσει το θέμα και οι οποίοι ήταν υπεύθυνοι να ενημερώσουν το Κοινοβούλιο. Όσοι δεν έχουν κάνει τη δουλειά τους σωστά φέρουν μεγάλη ευθύνη. Συντελούν στην υποδαύλιση του σκεπτικισμού και της αποξένωσης που εμφανίζονται σε πολλά κράτη μέλη έναντι στην ΕΕ.
<P>
Υπάρχουν εντούτοις πράγματα για τα οποία μπορούμε να χαιρόμαστε. Ειδικά το έργο της κυρίας Wemheuer στο συγκεκριμένο ζήτημα υπήρξε παραδειγματικό. Θέλω επίσης να εκφράσω την ικανοποίησή μου για τον Επίτροπο επί θεμάτων Προϋπολογισμού, κύριο Liikanen. Αισθάνομαι ότι μιλάμε την ίδια γλώσσα όσον αφορά τη διαχείριση και τη διαφάνεια στα θεσμικά όργανα της ΕΕ. Πιστεύω ότι η Επιτροπή έμαθε το μάθημά της από αυτό το λυπηρό ζήτημα με τον τουρισμό, αλλά τούτο θα διαπιστωθεί στο μέλλον, όταν ανακύψει η επόμενη απάτη. Ελπίζουμε να μην επαναληφθούν τα ίδια λάθη.

<SPEAKER ID=21 NAME="Σαρλής">
Κύριε Πρόεδρε, κύριοι συνάδελφοι, το ψήφισμα το οποίον εισηγείται η κυρία Wemheuer, όπως τροποποιήθηκε, δεν αποτελεί κατηγορητήριο κατά προσώπων αλλά κατά διατρήτων και υπόπτων διαδικασιών που εκτρέφουν την συναλλαγή εδώ και δεκαετίες. Εξ αιτίας αυτών των διαδικασιών καθυστέρησε και καθυστερεί η διεκπεραίωση ποινικών και πειθαρχικών υποθέσεων και παραγράφονται αξιώσεις. Θύματα όλης αυτής της καθυστέρησης αποτελούν παραγωγικοί κλάδοι της ευρωπαϊκής οικονομίας, στη συγκεκριμένη περίπτωση ο τουρισμός, οι οποίοι στερούνται και στερήθηκαν κοινοτικής στήριξης λόγω της περιρρέουσας καχυποψίας σχετικά με την χρηματοδότηση αυτών των κλάδων. Κλασικό παράδειγμα αποτελεί το πρόγραμμα ΦΙΛΟΞΕΝΙΑ, του οποίου η χρηματοδότηση εξασφαλίσθηκε την τελευταία στιγμή, τον περασμένο Δεκέμβριο, διότι ακριβώς κανείς δεν ήθελε να υποστηρίξει ένα εξαίρετο κατά τα άλλα πρόγραμμα στήριξης του τουρισμού.
<P>
Ένα δεύτερο θέμα το οποίο θα ήθελα να επισημάνω, κύριοι συνάδελφοι, είναι ότι η Επιτροπή Ελέγχου του Προϋπολογισμού δεν μπορεί να επιτελέσει σωστά το έργο της που αφορά την απαλλαγή ή μη της Επιτροπής από την ευθύνη εκτέλεσης του προϋπολογισμού για τον απλούστατο λόγο ότι η Επιτροπή δεν παρέχει στοιχεία στο Ευρωπαϊκό Κοινοβούλιο. Πώς εμείς να εισηγηθούμε προς την Ολομέλεια να χορηγήσει ή να μη χορηγήσει απαλλαγή στην Επιτροπή, εάν η ίδια η Επιτροπή δεν παρέχει σε εμάς στοιχεία; Γι'αυτόν τον λόγο υπάρχει μία σχετική τροπολογία η οποία κατατέθηκε και με την οποία ζητούμε να δοθεί στην Επιτροπή Ελέγχου του Προϋπολογισμού το status εξεταστικής επιτροπής ούτως ώστε να μπορούμε, όταν ζητούμε στοιχεία, να τα παίρνουμε από την Επιτροπή.
<P>
Ένα άλλο στοιχείο το οποίον είναι ουσιαστικό, κύριε Πρόεδρε, και στο οποίο η δική σας προσωπική προσφορά θα είναι σημαντική, είναι ότι πρέπει να αναδιαρθρωθούν οι δομές της Επιτροπής Ελέγχου του Προϋπολογισμού. Δεν είναι δυνατόν αυτή η επιτροπή να λειτουργεί με τα μέσα τα οποία της παρέχονται σήμερα, ούτε και με τη σημερινή διάρθρωσή της -το έθιξαν και άλλοι συνάδελφοι το στοιχείο αυτό. Τούτο πρέπει να αποτελέσει θέμα πρώτης προτεραιότητος του Προεδρείου και υμών προσωπικώς, κύριε Πρόεδρε.
<P>
Θα ήθελα, επίσης, να παρακαλέσω πολύ να γίνει μιά επανόρθωση, διότι ορισμένες από τις μεταφράσεις του ψηφίσματος της κυρίας Wemheuer σε διάφορες γλώσσες δεν είναι ορθές. Αναφέρομαι ειδικότερα στην ελληνική μετάφραση. Θα παρακαλέσω να επέλθουν ορισμένες διορθώσεις ειδικά όσον αφορά το σημείο 4 της πρότασης ψηφίσματος.

<SPEAKER ID=22 LANGUAGE="EN" NAME="Fitzsimons">
Κύριε Πρόεδρε, θα ήθελα να επαινέσω τους δύο εισηγητές και να συμφωνήσω με όσα ήδη αναφέρθηκαν απόψε.
<P>
Η σύντομη παρέμβασή μου αφορά την έκθεση De Luca για την πολιτική της Ένωσης στον τομέα του τουρισμού. Το τρέχον λειτουργικό πρόγραμμα για τον τουρισμό στην χώρα μου, την Ιρλανδία, αντιπροσωπεύει 369 εκατομμύρια λίρες Ιρλανδίας, ποσό που υπερβαίνει το 8 % συνολικών δαπανών του διαρθρωτικού ταμείου. Σύμφωνα με την ενδιάμεση αξιολόγηση του Ιρλανδικού Ιδρύματος Οικονομικών και Κοινωνικών Ερευνών για τις δαπάνες των διαρθρωτικών ταμείων στην Ιρλανδία, από το 1994 ως το 1999 θα δημιουργηθούν στην Ιρλανδία περισσότερες από 30.000 θέσεις εργασίας στον τομέα του τουρισμού.
<P>
Ένα από τα σημαντικότερα ζητήματα που πρέπει να εξετασθούν είναι πως θα αντιμετωπισθεί από την ιρλανδική τουριστική βιομηχανία η εισαγωγή του ενιαίου νομίσματος στα πλαίσια της Ευρωπαϊκής Ένωσης. Το ζήτημα αυτό έχει πολλές πτυχές. Πρώτον, η εισαγωγή του ενιαίου ευρωπαϊκού νομίσματος θα οδηγήσει σε μείωση των επιτοκίων, η οποία, με την σειρά της, θα οδηγήσει σε μεγαλύτερες καταναλωτικές δαπάνες, που σημαίνει μεγαλύτερη αναλογία δαπανών για προϊόντα σχετικά με τον ιρλανδικό τουρισμό. Δεύτερον, το ενιαίο ευρωπαϊκό νόμισμα συνεπάγεται μια ελεύθερη ζώνη κεφαλαίων στα σύνορα, όπου δεν θα υπάρχουν πλέον bureaux de change ..
<P>
Τέλος, η εξάλειψη του κόστους. συναλλαγής είναι θετική για την ιρλανδική τουριστική βιομηχανία, καθώς μειώνεται σημαντικά το κόστος του ταξιδιού και των διακοπών.
<P>
Το μέλλον είναι λαμπρό και το ενιαίο ευρωπαϊκό νόμισμα θα αυξήσει τον αριθμό των τουριστών, το οποίο σημαίνει αυξημένες θέσεις εργασίας στον ιρλανδικό τουρισμό και υγιή βιομηχανία τον επόμενο αιώνα.

<SPEAKER ID=23 LANGUAGE="EN" NAME="Tomlinson">
Κύριε Πρόεδρε, οι εξαιρετικές εκθέσεις τoυ κυρίου De Luca και της κυρίας Wemheuer κατέδειξαν σαφώς ότι ο τουρισμός αποτελεί βέβαια πρόβλημα, αλλά και σύμπτωμα ενός πολύ μεγαλύτερου προβλήματος. Πρέπει να αντιμετωπίσουμε και τα δύο: το πρόβλημα του Ευρωπαϊκού Έτους Τουρισμού και τα σε μεγάλο βαθμό ανεπαρκή συστήματα της Επιτροπής - τα οποία μαρτυρούν την ανεπάρκεια με την οποία αντιμετωπίσθηκε η έκθεση του Ελεγκτικού Συνεδρίου. Πρόκειται για ιστορία σχεδόν δέκα ετών. Προηγείται σαφώς χρονικά της θητείας της σημερινής Επιτροπής. Όμως η Επιτροπή, ως θεσμικό όργανο, καθυστέρησε να αναγνωρίσει την ενοχή της, και πρέπει να πω ότι, εάν η Επιτροπή είχε εφαρμόσει σωστά τις αρχές της ανακριτικής διαδικασίας περί λογιστικών θεμάτων, η ιστορία που προέκυψε με το Ευρωπαϊκό Έτος Τουρισμού θα είχε διευθετηθεί εντός εβδομάδων αν όχι ημερών. Ωστόσο, ξεκίνησε μια ιστορία που συνεχίσθηκε επί μήνες, επί χρόνια. Πρέπει να οδηγηθούμε σε διδάγματα τόσο όσον αφορά θεσμικά ζητήματα, όσο και αναφορικά με το ίδιο το Έτος Τουρισμού.
<P>
Ως προς τη διαδικασία αυτή, πρέπει να πω στην Επιτροπή ως θεσμικό όργανο - και τώρα απευθύνομαι στην τελευταία Επιτροπή - ότι παρουσίασε σοβαρότατες ανεπάρκειες σχετικά με την ενημέρωση που παρείχε τόσο στο Κοινοβούλιο όσο και στο Ελεγκτικό Συνέδριο. Σε οποιοδήποτε άλλο πλαίσιο, εκτός αυτής της συνάθροιση επιπέδου, θα έλεγα ότι παραπλάνησε εσκεμμένα, και, για να εκφρασθώ σε απλή γλώσσα, ότι είπε ψέματα και ακολούθησε μια διαδικασία εσκεμμένης εξαπάτησης των θεσμικών οργάνων η οποία οδήγησε το Κοινοβούλιο στην έκθεση Holzfuss. Η νέα Επιτροπή άργησε να το αναγνωρίσει αυτό, όμως κάλλιο αργά παρά ποτέ. Κατά συνέπεια, αναγνωρίζουμε και δεχόμαστε τη μετάνοια που εκφράζεται από τον κύριο Liikanen εκ μέρους του θεσμικού οργάνου, παρόλο ότι όλοι γνωρίζουμε ότι δεν ήταν άμεσα υπεύθυνος.
<P>
Ωστόσο, η ιστορία αυτή είναι μια σειρά αποτυχιών: αποτυχημένης πολιτικής, αποτυχίας ελέγχου μιας σύμβασης, αποτυχημένου δημοσιονομικού ελέγχου, αποτυχίας να αποκαλυφθούν τα σφάλματα, αποτυχίας να αντιμετωπισθούν οι ανεπάρκειες, αποτυχίας να ομολογηθεί η ενοχή, και, πάνω από όλα, αποτυχίας να υπάρξει εξιλέωση με την πρώτη ευκαιρία. Κατά τη διαδικασία αυτή προκλήθηκαν δύο σοβαρές ζημίες: επλήγη η ίδια η πολιτική τουρισμού, καθώς και γενικότερα η φήμη της Ευρωπαϊκής Ένωσης, και ειδικότερα η φήμη της Επιτροπής. Η απορία πολλών είναι πώς, εάν δυσκολευόμαστε τόσο πολύ να ανακοινώσουμε τα αποτελέσματα μιας έρευνας για μια μικρή, σε τελευταία ανάλυση, υπόθεση, μια υπόθεση σχετικά απλή η οποία αφορά σχετικά μικρό χρηματικό ποσό, πώς μπορεί η κοινή γνώμη να είναι βέβαιη ότι το ίδιο αυτό θεσμικό όργανο μπορεί να αντιμετωπίσει περιπτώσεις που αφορούν πολύ μεγαλύτερα χρηματικά ποσά, σε πολύ πιο περίπλοκους πολιτικούς τομείς, με πολύ πιο περίπλοκες νομοθετικές ρυθμίσεις. Πιστεύω ότι η ευρύτερη κοινή γνώμη υποστηρίζει εν γένει ότι, εάν οι εμπορικές επιχειρήσεις προάσπιζαν τα συμφέροντα τους και τα συμφέροντα των μετόχων τους με την αυθαίρετη ανεπάρκεια που επέδειξε η Επιτροπή στην προστασία των φορολογουμένων, τότε δεν θα αντιμετωπίζαμε παρά πτωχεύσεις.
<P>
Πρέπει, λοιπόν, να εξετάσουμε τα διδάγματα που εξάγονται και τα οποία είναι σαφή: πρέπει να ερευνηθούν και να εξετασθούν τα συστήματα, καθώς και να βελτιωθούν. Εάν τεθεί ζήτημα εξεταστικής επιτροπής, θα πρέπει να αφορά τον τομέα αυτό και να εξετασθεί το σύστημα που ακολουθεί η Επιτροπή για την αντιμετώπιση κατηγοριών εναντίον της και εναντίον του προσωπικού της σχετικά με ανεπάρκεια, ακαταλληλότητα και παρατυπία.
<P>
Πρέπει να γίνουν μεταρρυθμίσεις στην Επιτροπή Ελέγχου του Προϋπολογισμού, όχι μόνο ως προς το προσωπικό, τη θέση και τις εξουσίες του, μολονότι και αυτά είναι σημαντικά. Πρέπει να επανεξετάσουμε τις δομές και τις διαδικασίες, ώστε στην Επιτροπή Ελέγχου του Προϋπολογισμού να μην επικρατεί μια τόσο έντονη ατμόσφαιρα διοργανικής χαρούμενης οικογένειας, παρά να τίθενται περισσότερα ερωτήματα όπου το μαχαίρι θα πλησιάζει περισσότερο στο κόκκαλο, περιορίζοντας ίσως μερικές φορές τη δράση, αλλά καθιστώντας την ουσιαστικότερη.
<P>
Εάν αυτά είναι τα διδάγματα που προέκυψαν από τις εκθέσεις De Luca και Wemheuer, τότε οι δυο αυτές εκθέσεις θα έχουν προσφέρει στο Κοινοβούλιο και στους Ευρωπαίους φορολογούμενους σημαντική βοήθεια.

<SPEAKER ID=24 LANGUAGE="ES" NAME="Fabra Vallιs">
Κύριε Πρόεδρε, βρισκόμαστε μπροστά σε ένα από εκείνα τα θέματα που μόνο και μόνο το γεγονός ότι αποτελούν συχνά αντικείμενο συζήτησης του Ευρωπαϊκού Κοινοβουλίου υποδηλώνει ότι κάτι δεν πάει καλά. Και μάλιστα, παρά το γεγονός ότι το Κοινοβούλιο ανταποκρίνεται στον εξελεγκτικό του ρόλο, παρά το ότι το Ελεγκτικό Συνέδριο εκπονεί τις εκθέσεις του, παρόλο που η Ομάδα Συντονισμού για την Καταπολέμηση των Περιπτώσεων Απάτης (UCLAF) έχει ολοκληρώσει τις έρευνές της, καθώς επίσης, κύριοι Επίτροποι, παρά το αδιαμφισβήτητο γεγονός ότι η Επιτροπή καταβάλλει τεράστιες προσπάθειες προκειμένου να ενταθούν οι έλεγχοι που ασκεί όσον αφορά τα περιστατικά για τα οποία συζητάμε. Όλα τα παραπάνω, ωστόσο, θα είναι ανώφελα, εάν εξακολουθεί να απουσιάζει ο κατάλληλος συντονισμός μεταξύ της Επιτροπής και των αρμόδιων εθνικών υπηρεσιών.
<P>
Πέραν τούτου, ακόμη αναμένουμε τη διαβεβαίωση της Επιτροπής ότι θα προσφεύγει αυτομάτως στις καθ' ύλην αρμόδιες εθνικές δικαστικές αρχές όταν υπάρχουν βάσιμες ενδείξεις για κρούσματα απάτης, διαφθοράς ή οποιουδήποτε άλλου παραπτώματος στο οποίο εμπλέκονται υπάλληλοι. Έως ότου η διαδικασία που προανέφερα παγιωθεί, δεν θα πρέπει να εφησυχάσει ούτε η Επιτροπή, ούτε το Κοινοβούλιο.

<SPEAKER ID=25 LANGUAGE="EN" NAME="McMillan-Scott">
Κύριε Πρόεδρε, ίσως αρμόζει να έχω τον τελευταίο λόγο στη συζήτηση αυτή ενώπιον της Επιτροπής. Θα ήθελα απλά να ανεφέρω ότι κατά τα πρώτα έξι χρόνια της θητείας μου στο Ευρωπαϊκό Κοινοβούλιο προσπαθούσα να ενισχύσω τη θέση του τουρισμού στην ημερήσια δάταξη. Το 1990 εορτάσθηκε ως Ευρωπαϊκό Έτος Τουρισμού. Η Επιτροπή δεν κατάφερε να το οργανώσει σωστά και, όταν ανακαλύψαμε παρατυπίες, δεν ήταν καν σε θέση να τις καλύψει. Για τον λόγο αυτό βρισκόμαστε σήμερα, οκτώ χρόνια μετά, στο Ευρωπαϊκό Κοινοβούλιο και συζητάμε δύο εκθέσεις που εξετάζουν παρατυπίες και περιπτώσεις απάτης.
<P>
Κατά συνέπεια, συμπεραίνω (α) ότι δεν θα πρέπει να υπάρχει ασυλία για τους υπαλλήλλους της Επιτροπής, (β) ότι η UCLAF πρέπει να διαχωρισθεί πλήρως από την Επιτροπή και να αποτελέσει ανεξάρτητο σώμα, και (γ) ότι το Ελεγκτικό Συνέδριο θα πρέπει να ντρέπεται για τις δύο εκθέσεις που εκπόνησε ως προς αυτό το ζήτημα.
<P>
Πιστεύω επίσης ότι θα πρέπει να ενισχυθεί η κοινοβουλευτική Επιτροπή Ελέγχου του Προϋπολογισμού. Θα πρέπει, όπως οι εξελεγκτικές επιτροπές του αμερικανικού Κογκρέσου, να είναι εξουσιοδοτημένη να δίδει εντολή για διενέργεια δικών της ερευνών πριν θέσει το ζήτημα στο Ελεγκτικό Συνέδριο ή στην UCLAF. Τέλος, δεν είμαι ικανοποιημένος με τον ρυθμό των δικαστικών διαδικασιών στα δύο κράτη στα οποία έγινε αναφορά - τη Γαλλία και το Βέλγιο. Έχουν περάσει δύο χρόνια από τότε που κατατέθηκαν οι κατηγορίες. Μίλησα χθες με τον Βέλγο δικαστή, ο οποίος επιβεβαίωσε ότι η δίκη προχωρεί στο Βέλγιο. Στη Γαλλία η δίκη ξεκινά στις 13 Μαρτίου, δηλαδή δύο χρόνια μετά από την αρχική κατάθεση των κατηγοριών. Ο ρυθμός είναι πάρα πολύ αργός. Δεν θα είναι αυτή η τελευταία λέξη του Κοινοβουλίου ως προς το εν λόγω ζήτημα.
<P>
Το 1994 η πόρτα παρέμεινε ανοικτή για το θέμα μιας τροπολογίας που κατέθεσα. Παρακαλώ το Κοινοβούλιο να εξακολουθήσει να την κρατά ανοικτή κατά την αυριανή ψηφοφορία.

<SPEAKER ID=26 NAME="Gradin">
Κύριε Πρόεδρε, ο αγώνας κατά των παρατυπιών, της απάτης και της διαφθοράς αποτελεί μια σημαντική πολιτική προτεραιότητα για τη σημερινή Επιτροπή. Το μήνυμα αυτό πρέπει να καταστεί απολύτως σαφές για όσους σκέφτονται να καταχραστούν τα χρήματα των φορολογουμένων για δικό τους προσωπικό κέρδος. Ως προς τον γενικό αυτό στόχο συμφωνώ απόλυτα με τους δύο εισηγητές, τη κυρία Wemheuer και τον κύριο De Luca. Ένα αποτελεσματικό σύστημα για την αντιμετώπιση τέτοιου είδους προβλημάτων είναι επίσης αποφασιστικής σημασίας για την Επιτροπή ως θεσμικό όργανο και για την ευρωπαϊκή δημόσια διοίκηση.
<P>
Αρχικά θα ήθελα να αποκρούσω την άποψη ότι η Επιτροπή παρείχε παραπλανητικές πληροφορίες στην περίπτωση του τουρισμού. Η σημερινή Επιτροπή κατέβαλε κάθε δυνατή προσπάθεια να ρίξει φως σε αυτή την περίπλοκη υπόθεση. Προσπάθησε να είναι κατά το δυνατόν διαφανής, έχοντας ως στόχο να παράσχει μια αξιόπιστη εικόνα των γεγονότων κατά τα τελευταία χρόνια. Δόθηκε εντολή στις υπηρεσίες μου να συνεργασθούν με το Κοινοβούλιο με διαφάνεια και εποικοδομητικά, τόσο στον τομέα του τουρισμού, όσο και σε οποιονδήποτε άλλο τομέα. Κατέστησα σαφές ότι οποιαδήποτε υποψία παράνομης συμπεριφοράς θα πρέπει να διώκεται δυναμικά.
<P>
Στην περίπτωση του τουρισμού, οι υπηρεσίες μου συμμετείχαν από την αρχή στις έρευνες. Τα αποτελέσματα των προσπαθειών αυτών απετέλεσαν τη βάση για τα μέτρα κατά μεμονωμένων υπαλλήλων. Η UCLAF είχε άμεσες ανεπίσημες επαφές με τις διωκτικές αρχές, τον Ιούλιο του 1994, και, τον Δεκέμβριο του ίδιου έτους, ζήτησε επίσημα να ξεκινήσουν οι έρευνες για αυτές τις παρανομίες. Το Κοινοβούλιο ενημερωνόταν τακτικά.
<P>
Προφανώς υπάρχουν όρια στη δημοσιότητα που μπορεί να δοθεί σε μια υπόθεση για την οποία διενεργείται ανάκριση. Συνήθως επιβάλλονται περιορισμοί στην Επιτροπή, εάν μία υπόθεση η οποία βρίσκεται σε εξέλιξη εμπίπτει στις εθνικές νομικές απαιτήσεις περί εχεμύθειας. Λαμβάνοντας αυτό υπόψη, το Κοινοβούλιο, εξ όσων γνωρίζω, ενημερώθηκε σωστά σχετικά με το θέμα.
<P>
Επιτρέψτε μου τώρα να επανέλθω σε όσα έπραξε η Επιτροπή και σε όσα προτίθεται να πράξει προκειμένου να μπορεί να αντιμετωπίσει καλύτερα την απάτη και τη διαφθορά. Όταν ανέλαβα τα καθήκοντα μου, το 1995, η αρμοδιότητα καταπολέμησης της απάτης ήταν διασκορπισμένη σε πολλές διαφορετικές υπηρεσίες της Επιτροπής. Η πρώτη μου ενέργεια ήταν να ενοποιήσω όλες τις μονάδες καταπολέμησης της απάτης στο πλαίσιο της UCLAF, η οποία μετετράπει, συνεπώς, σε συνολική λειτουργική υπηρεσία. Τα τελευταία χρόνια η UCLAF έχει διερευνήσει περισσότερες από 150 υποθέσεις άμεσων δαπανών, όπου περιλαμβάνονται έρευνες για μια σειρά περιπτώσεων που αφορούν τις παρατυπίες στο πλαίσιο της Επιτροπής.
<P>
Από το 1995 και μετά, η υπηρεσία δημοσιονομικού ελέγχου έχει διενεργήσει περισσότερους από 500 ελέγχους δικαιούχων και 20 ελέγχους δημοσιονομικού συστήματος στο πλαίσιο της Επιτροπής. Οι εκθέσεις οδηγούν είτε σε δημοσιονομικές διορθώσεις, είτε σε προτάσεις διοικητικών βελτιώσεων. Τώρα εφαρμόζεται μια σειρά από νέα μέτρα για την ορθή και αποτελεσματική διαχείριση στο πλαίσιο του Theme 2000. Τα μέτρα αυτά περιλαμβάνουν την ενίσχυση της πρόληψης και εστιάζονται περισσότερο στον έλεγχο και τη δημοσιονομική παρακολούθηση των αποτελεσμάτων. Καλωσορίζω μια σειρά προτάσεων της έκθεσης De Luca προς την κατεύθυνση αυτή.
<P>
Η Επιτροπή έχει περιγράψει λεπτομερώς τους κανόνες, τις πρακτικές και τις διαδικασίες σε έγγραφο το οποίο σας διαβιβάσθηκε τον Νοέμβριο του 1997. Το ίδιο έγγραφο ανακοίνωνε επίσης μια σειρά κατευθύνσεων δράσης προς εφαρμογή. Επιτρέψτε μου να σας εξηγήσω τη συνέχεια της δράσης μου στον τομέα της αρμοδιότητας μου. Πρώτον, βρίσκομαι στη φάση της προετοιμασίας μιας απόφασης της Επιτροπής η οποία θα καθορίσει σαφείς και συνολικούς κανόνες σχετικά με τις εσωτερικές έρευνες της UCLAF. Αυτό θα επιτρέψει στην UCLAF να δρα με μεγαλύτερη ταχύτητα και απρόσκοπτα. Δεύτερον, θα ενισχυθεί η λειτουργική ανεξαρτησία της UCLAF. Αυτό θα επιτευχθεί παρέχοντας στη ηγεσία της UCLAF καθεστώς παρόμοιο με αυτό του ανεξάρτητου δημοσιονομικού ελεγκτή, γεγονός που σημαίνει, μεταξύ άλλων, ότι η ηγεσία της UCLAF μπορεί να μου ζητήσει να θέσω, υπό την ιδιότητα μου ως υπεύθυνη Επίτροπος, μια συγκεκριμένη υπόθεση στο Σώμα των Επιτρόπων.
<P>
Τρίτον, θα ενισχυθεί η οργανωτική ανεξαρτησία της UCLAF. Θα μετατρέψω την υφιστάμενη διεύθυνση σε επιχειρησιακή ομάδα στο πλαίσιο της γενικής γραμματείας. Επιπλέον, θα προτείνω να ενισχυθεί η συνεργασία με τις δικαστικές αρχές μέσω μονάδας επαφής, στο πλαίσιο της UCLAF, αποτελούμενης από εμπειρογνώμονες των κρατών μελών με ειδίκευση στο ποινικό δίκαιο. Η πρόταση αυτή τέθηκε στην έκθεση Tomlinson για τη διαμετακόμιση. Πρέπει, όμως, να καταστεί σαφές ότι η μονάδα αυτή μπορεί να υλοποιηθεί μόνο με την υποστήριξη των υπεύθυνων για τον προϋπολογισμό αρχών.
<P>
Τέταρτον, θα βελτιώσω επίσης τις σχέσεις της UCLAF με τα κράτη μέλη. Πρακτικά αυτό σημαίνει ότι η UCLAF θα έχει το προνόμιο να συνδιαλέγεται με την Επιτροπή για την αντιμετώπιση ποινικών υποθέσεων απάτης και διαφθοράς. Ορισμένα από τα θέματα αυτά θα συζητηθούν και τον επόμενο μήνα, σε σχέση με την έκθεση του κ.Bφsch. Η έκθεση Wemheuer ζητά από την Επιτροπή τακτική ενημέρωση σχετικά με τις έρευνες της UCLAF και ειδικούς ελέγχους της υπηρεσίας δημοσιονομικού ελέγχου. Σχετικά με τις έρευνες της UCLAF, σκοπεύω να εξετάσω τον τρόπο συστηματικής βελτίωσης της ροής πληροφοριών. Θα το πράξω σεβόμενη τα δικαιώματα του ατόμου και τις υποχρεώσεις εχεμύθειας στις έρευνες, και σε σχέση με τις νομικές ενέργειες.
<P>
Ως προς τον κατάλογο ειδικών εκθέσεων ελέγχου της υπηρεσίας δημοσιονομικού ελέγχου, θα φροντίσω να παρέχεται στο Κοινοβούλιο τακτικά. Πιστεύω ότι τα μέτρα που επεσήμανα θα ενισχύσουν την ικανότητα μας να αντιμετωπίζουμε περιπτώσεις απάτης και παρατυπίες. Ωστόσο, προτίθεμαι να συνεχίσω τον διάλογο με το Κοινοβούλιο σχετικά με τον τρόπο με τον οποίο μπορεί να συνεχισθεί η βελτίωση των επιδόσεών μας στον αγώνα μας κατά των πειθαρχικών παραπτωμάτων.

<SPEAKER ID=27 NAME="Παπουτσής">
Κύριε Πρόεδρε, κυρίες και κύριοι βουλευτές, θα ήθελα πρώτα από όλα να ευχαριστήσω τα μέλη της Επιτροπής Ελέγχου του Προϋπολογισμού, αλλά ιδιαίτερα τους εισηγητές, τον κ. De Luca και την κ. Wemheuer, για την αναλυτική εξέταση που έκαναν σε ό, τι αφορά το θέμα της διερεύνησης των δράσεων υπέρ του τουρισμού.
<P>
Ελπίζω ότι θα εκτιμήσετε τις προσπάθειές μας για να φέρουμε σε πέρας, σε συνεργασία με το Κοινοβούλιο, αυτήν την ιδιαίτερα δύσκολη υπόθεση η οποία, εν τούτοις, μας έδωσε πολλά χρήσιμα διδάγματα και πολλές εμπειρίες.
<P>
Θα αναφερθώ κατ'αρχάς στο θέμα του ξεκαθαρίσματος των φακέλλων του παρελθόντος. Όπως γνωρίζετε, αποφασίσαμε να επανεξετάσουμε όλες τις άμεσες δράσεις που ανελήφθησαν υπέρ του τουρισμού από το 1989 έως το 1995, παρότι το Ελεγκτικό Συνέδριο είχε ζητήσει μόνον την επανεξέταση των δράσεων που ανελήφθησαν κατά το Ευρωπαϊκό 'Ετος Τουρισμού. Θέλω λοιπόν να σας ενημερώσω ότι μέχρι το τέλος του μηνός θα έχει ολοκληρωθεί το ιδιαίτερα δύσκολο έργο της αναλυτικής εξέτασης και των 800 δράσεων που έχουν αναληφθεί μέχρι το 1995.
<P>
Σε σύνολο πληρωμών 31, 4 εκατομμυρίων ECU έχουν μέχρι στιγμής διαπιστωθεί, καθ'υπέρβαση πληρωμές ύψους 4, 7 εκατομμυρίων ECU. Έχουν ήδη εκδοθεί εντολές επιστροφής πληρωμών ύψους 2 εκατομμυρίων ECU και έχουμε ετοιμάσει εντολές ύψους 2, 3 εκατομμυρίων ECU, ενώ παράλληλα έχουμε ήδη λάβει εξ επιστροφής περίπου μισό εκατομμύριο ECU. Η διαδικασία που έχουμε ξεκινήσει γίνεται ιδιαίτερα δύσκολη λόγω διαφόρων παραγόντων, όπως ο χρόνος που έχει παρέλθει από τότε, η φύση των στόχων και η δυσκολία εκτίμησης κάποιων αποτελεσμάτων. Παράλληλα, πολλές από αυτές τις υποθέσεις μπορεί να καταλήξουν στα δικαστήρια, αφού ήδη το 40 % των εντελλομένων να επιστρέψουν χρήματα έχουν αμφισβητήσει αυτές τις εντολές. Είμαστε όμως αποφασισμένοι να συνεχίσουμε αυτό το έργο και να παρουσιάσουμε έναν πλήρη απολογισμό των αποτελεσμάτων το συντομότερο δυνατόν.
<P>
Τα όσα ανέφερα όμως μέχρι τώρα αποτελούν την λογιστική πλευρά του ζητήματος. Εν τούτοις, υπάρχει και μία σειρά από περισσότερο πολιτικά ζητήματα, τα οποία θα ήθελα να θίξω. Ένα βασικό ερώτημα που έχουν θέσει πολλά μέλη του Κοινοβουλίου είναι το εξής: »Τί μάθατε από αυτήν την υπόθεση και τί μέτρα πήρατε και ποιές επίσης είναι οι επιπτώσεις στον τουρισμό; » Πολλοί μάλιστα από τους σημερινούς ομιλητές ανεφέρθησαν και στα τρία αυτά ερωτήματα. Θα ήθελα λοιπόν να αναφερθώ στα συμπεράσματά μας:
<P>
Συμπέρασμα πρώτον: οι δράσεις υπέρ του τουρισμού δεν μας έδωσαν μόνον αρνητικά, αλλά μας έδωσαν και θετικά διδάγματα. Έτσι λοιπόν μάθαμε, και πιστεύω οι περισσότεροι μάθαμε ότι ο τουρισμός είναι, και προβλέπεται να μείνει και τις επόμενες δεκαετίες, η μεγαλύτερη ευρωπαϊκή βιομηχανία και ένας από τους περισσότερο υποσχόμενους χώρους για την δημιουργία νέων θέσεων απασχόλησης.
<P>
Συμπέρασμα δεύτερον: ο στόχος της ποιότητας και της ανταγωνιστικότητας του ευρωπαϊκού τουρισμού πρέπει να στηριχθεί με συγκεκριμένες και συντονισμένες δράσεις, σε συνεργασία με τα κράτη μέλη αλλά και με την βιομηχανία. Δράσεις με ρεαλιστικούς στόχους που θα αξιολογούνται σε συνεχή, καθώς και σε ex ante και σε ex post βάση.
<P>
Συμπέρασμα τρίτον: απαιτείται συστηματικός συντονισμός των κοινοτικών δράσεων που επηρεάζουν τον τουρισμό. Ήδη μάλιστα στα πλαίσια αυτά ο Γενικός Διευθυντής της ΓΔ ΧΧΙΙΙ της Ευρωπαϊκής Επιτροπής προεδρεύει μιας διϋπηρεσιακής ομάδας όλων των διευθύνσεων που αναλαμβάνουν δράσεις υπέρ του τουρισμού.
<P>
Συμπέρασμα τέταρτον: εάν θέλουμε να είμαστε αποτελεσματικοί στην δράση υπέρ του τουρισμού χρειαζόμαστε ένα νομικό πλαίσιο που θα καθορίζει ότι η τουριστική διάσταση θα λαμβάνεται υπ'όψη κατά τον καθορισμό, αλλά και κατά την εκτέλεση των άλλων πολιτικών.
<P>
Ορισμένα από αυτά τα συμπεράσματα τα εφαρμόσαμε, κατά πρώτον στην διαδικασία υιοθέτησης, αλλά και στο περιεχόμενο της πρότασης της Επιτροπής για το πρώτο πολυετές πρόγραμμα υπέρ του ευρωπαϊκού τουρισμού, το ΦΙΛΟΞΕΝΙΑ, ένα πρόγραμμα που έχει δοκιμασθεί επανειλημμένα από το Ευρωπαϊκό Κοινοβούλιο, την Οικονομική και Κοινωνική Επιτροπή, την Επιτροπή των Περιφερειών, την τουριστική βιομηχανία και 13 κράτη μέλη. Θεωρώ όμως ότι είναι μεγάλη αντίφαση για τα ευρωπαϊκά θεσμικά όργανα όταν διακηρύσσουν ότι θέλουν διαφάνεια, θέλουν αποτελεσματικότητα στην χρήση των δαπανών, θέλουν και επιδιώκουν την συνεργασία των κρατών μελών, αλλά και τον θεσμικό έλεγχο των δράσεων από το Κοινοβούλιο και το Συμβούλιο, και την ίδια στιγμή υπάρχουν ορισμένα κράτη μέλη που καθυστερούν την έγκριση ενός προγράμματος που ακριβώς κατοχυρώνει αυτούς τους στόχους στους οποίους συμφωνούμε όλοι. Ορισμένοι μιλούν για υποκρισία. Εγώ μιλώ απλώς για πολιτική αντίφαση, η οποία κάποια στιγμή θα πρέπει να επιλυθεί.
<P>
Το δεύτερο πράγμα το οποίο κάναμε ήταν να αναδιοργανώσουμε πλήρως την Γενική Διεύυθυνση ΧΧΙΙΙ. Τα μέλη της Επιτροπής Ελέγχου του Προϋπολογισμού έχουν ήδη λάβει αναλυτικό σημείωμα για όλες αυτές τις αλλαγές. Και αυτές οι αλλαγές που ξεκίνησαν πριν από ακριβώς 18 μήνες σε στενή συνεργασία με τον συνάδελφό μου κ. Liikanen περιλαμβάνουν μεταξύ άλλων την δημιουργία δύο νέων μονάδων, η μία εκ των οποίων ασχολείται με τους πόρους και τον έλεγχο και η δεύτερη με τα συμβόλαια.
<P>
Οι αυστηρές διαδικασίες που εφαρμόζουμε σε σχέση με την επιλογή, την παρακολούθηση και την αξιολόγηση των δράσεων αντικατοπτρίζουν ήδη τις συστάσεις που περιλαμβάνονται στην έκθεση του κ. De Luca. Το αποτέλεσμα αυτών των διαδικασιών είναι ότι σήμερα η Γενική Διεύθυνση ΧΧΙΙΙ είναι μεταξύ των καλύτερων διευθύνσεων σε ό, τι αφορά την εφαρμογή του προγράμματος SEM 2000. Λυπάμαι όμως, κύριε Πρόεδρε, διότι παρά το γεγονός ότι, όπως άλλωστε αναγνωρίζουν και οι εισηγητές, ο τουρισμός είναι πολύ σημαντικός για την απασχόληση και την ανάπτυξη, η υπόθεση αυτή είχε αναπόφευκτα αρνητικές συνέπειες σε ό, τι αφορά τις προοπτικές εφαρμογής μιας αποτελεσματικής πολιτικής υπέρ του τουρισμού.
<P>
Κύριε Πρόεδρε, κυρίες και κύριοι βουλευτές, ολοκληρώνω την παρέμβασή μου σε αυτό το στάδιο της συζήτησης. Νομίζω ότι αναφέρθηκα στα σημαντικότερα ζητήματα που αφορούν τις δικές μου αρμοδιότητες και που αναφέρονται στις δύο εκθέσεις. Ωστόσο όμως, είμαι πάντοτε στην διάθεση του Κοινοβουλίου, όπως γνωρίζετε, προκειμένου να σας κρατώ ενήμερους για την πρόοδο των εργασιών μας.

<SPEAKER ID=28 NAME="Liikanen">
Θα ήθελα απλά να κάνω ορισμένες επισημάνσεις σε όσα ανέφεραν οι συνάδελφοί μου.
<P>
Πρώτον, αναφέρθηκε προηγουμένως ότι δεν ελήφθησαν πειθαρχικά μέτρα για το ζήτημα σχετικά με τον τουρισμό, γεγονός που δεν ισχύει. Το 1995 και το 1996 ελήφθησαν πειθαρχικά μέτρα κατά υπαλλήλων της Επιτροπής.
<P>
Δεύτερον, είναι σημαντικό ότι πέρισυ η Επιτροπή εξέδωσε μια ανακοίνωση για τα δημοσιονομικά και διοικητικά μέτρα. Το πράξαμε στην Επιτροπή Ελέγχου του Προϋπολογισμού. Το σημαντικό εδώ είναι ότι καθιερώσαμε ένα σύστημα όπου κάθε υποψία θα διερευνάται, για να οδηγήσει σε απόφαση είτε για τον αβάσιμο χαρακτήρα οποιασδήποτε περαιτέρω δράσης, είτε για την εκκίνηση πειθαρχικών διαδικασιών. Τούτο δεν λειτούργησε πάντοτε σωστά, αλλά θα το καταφέρουμε μέσω των νέων διαδικασιών.
<P>
Τρίτον, πρέπει να θυμόμαστε επίσης ότι, ακόμη και σε μια τέτοια περίπτωση, πρέπει να σεβόμαστε το κράτος δικαίου. Υπάρχει πάντοτε το τεκμήριο της αθωότητας και το δικαίωμα υπεράσπισης, και το αναφέρω εδώ διότι υπάρχουν πολλοί υπάλληλοι της Επιτροπής που νιώθουν να απειλούνται από το θέμα αυτό. Πρέπει να είμαστε πάντοτε πολύ σαφείς στον εντοπισμό των προβλημάτων, ώστε να μην δημιουργείται αβεβαιότητα για τους υπαλλήλους που επιτελούν από κάθε άποψη σωστά τα καθήκοντα τους.
<P>
Τέταρτον, το σημαντικότερο δίδαγμα είναι ότι πρέπει να επιβάλουμε τάξη. Όταν αποφασίζουμε πώς θα λειτουργήσουν τα προγράμματα, πρέπει να έχουμε σωστό προγραμματισμό: θα πρέπει να υπάρχει περιορισμένος αριθμός στόχων, απλή διοίκηση, σαφείς κανόνες επιλεξιμότητας και, το σημαντικότερο, διαφάνεια και ανοικτές διαδικασίες καθ'όλη την πορεία. Συμφωνώ με όσους ανέφεραν ότι η διαφάνεια αποτελεί τον φθηνότερο έλεγχο, επειδή υπό διαφανείς συνθήκες όσοι δεν πήραν χρήματα ελέγχουν όσους τα πήραν. Αυτή η απλότητα, η σαφήνεια και η διαφάνεια είναι το καλύτερο μέσο που μπορούμε να έχουμε στη διάθεσή μας.
<P>
Χρειάζεται, φυσικά, να έχουμε καλή συνεργασία με όλους τους ελεγκτές μας. Συνεργαζόμαστε με το Ελεγκτικό Συνέδριο, προσπάθεια που δεν είναι πάντοτε εύκολη, αλλά αξίζει τον κόπο. Διαθέτουμε την κοινοβουλευτική Επιτροπή Ελέγχου του Προϋπολογισμού, που είναι η φωνή των Ευρωπαίων και των εκλεγμένων εκπροσώπων τους. Είμαστε επίσης έτοιμοι να συνεργασθούμε στο μέλλον με εσάς. Ελπίζω να μπορέσουμε να επικεντρώσουμε τις προσπάθειές μας σε αυτά τα προγράμματα μεταρρύθμισης. Έχω δει σχέδια εκθέσεων για τα προγράμματα του συστήματος υγιούς και αποτελεσματικής δημοσιονομικής διαχείρισης (SEM 2000). Αντιμετωπίζουμε πολλές νέες προκλήσεις για το πώς θα χειρισθούμε τις δαπάνες της Κοινότητας από το 2000 και μετά. Πρέπει να επικεντρώσουμε την προσοχή μας σε αυτά τα ζητήματα, λαμβάντας υπόψη τα διδάγματα του παρελθόντος. Η Επιτροπή είναι έτοιμη για τη συνεργασία αυτή.

<SPEAKER ID=29 LANGUAGE="EN" NAME="McMillan-Scott">
Κύριε Πρόεδρε, μια παρατήρηση ως προς την ενημέρωση: η κυρία Gradin, ανέφερε ότι η Επιτροπή απευθύνθηκε στην αστυνομία για το ζήτημα της ΓΔ ΧΧΙΙΙ. Η βελγική αστυνομία επιβεβαιώνει ότι στην αστυνομία δεν απευθύνθηκε η Επιτροπή αλλά εγώ. Πρόκειται για βασικό σημείο και οι επιστολές βρίσκονται στην διάθεση του Κοινοβουλίου, εάν επιθυμεί να τις δει. Θα ήθελα να επαναλάβω την ερώτηση που έθεσα στην Επιτροπή στις 23 Νοεμβρίου: σε πόσες περιπτώσεις η Επιτροπή απευθύνθηκε στην αστυνομία για ζητήματα εσωτερικής απάτης στα 41 χρόνια της ιστορίας της; Είναι πράγματι καιρός να λάβουμε μια απάντηση.

<SPEAKER ID=30 NAME="De Luca">
Κύριε Πρόεδρε, θα ήθελα να διευκρινίσω ένα σημαντικότατο θέμα. Πριν από λίγα λεπτά ο Επίτροπος Liikanen μας δήλωσε ότι επεβλήθησαν πειθαρχικές κυρώσεις εναντίον κάποιων υπαλλήλων. Η δήλωση αυτή, ωστόσο, είναι αντίθετη προς τις επανειλημμένες τοποθετήσεις της Επιτροπής ενώπιον της Επιτροπής Ελέγχου του Προϋπολογισμού. Συνεπώς, θα ήθελα να μας αναφέρει ο κύριος Επίτροπος με μεγαλύτερη σαφήνεια σε ποιούς υπαλλήλους, πότε και για ποιούς λόγους επιβλήθηκαν οι κυρώσεις. Σε αντίθετη περίπτωση, θα διαιωνίζεται μια πρωτάκουστη κατάσταση, όπου οποιοσδήποτε εμφανίζεται ενώπιον του Κοινοβουλίου, προσκομίζει πληροφορίες και στη συνέχεια οι Επίτροποι δηλώνουν το αντίθετο. Θα ήθελα να αποκλεισθεί η περίπτωση απλής παραδρομής εκ μέρους του Επιτρόπου Liikanen.

<SPEAKER ID=31 NAME="Gradin">
Κύριε Πρόεδρε, εξ όσων γνωρίζω, η Επιτροπή ήλθε σε επαφή με τη βελγική αστυνομία τον Σεπτέμβριο του 1994, ενώ οι δικές σας επαφές έγιναν τον Φεβρουάριο του 1995.

<SPEAKER ID=32 NAME="Liikanen">
Κύριε Πρόεδρε, το κείμενο είναι γραμμένο στα γαλλικά. Θα σας το διαβάσω: "η Αρμόδια για τους Διορισμούς Αρχή (ΑΔΑ), κατόπιν της απόφασης της 22ας Ιουνίου 1995, η οποία τίθεται σε ισχύ από την 1η Αυγούστου 1995, επέβαλε σε έναν υπάλληλο την ποινή της απόλυσης, με δικαίωμα συνταξιοδότησης. Στη συνέχεια, η ΑΔΑ, κατόπιν της απόφασης της 28ης Ιουλίου 1995, επέβαλε σε έναν υπάλληλο την ποινή της καταγγελίας της σύμβασης του ως εκτάκτου υπαλλήλου, με έναρξη ισχύος από την 1η Αυγούστου 1995.
<P>
Μπορώ να διαβιβάσω στον κύριο De Luca το λεπτομερές κείμενο.

<SPEAKER ID=33 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=3>
Χρηματοδοτική συνδρομή στην Ουκρανία
<SPEAKER ID=34 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A4-0025/98) της κυρίας E. Mann, εξ ονόματος της Επιτροπής Εξωτερικών Οικονομικών Σχέσεων, σχετικά με την πρόταση απόφασης του Συμβουλίου για τη χορήγηση συμπληρωματικής μακροοικονομικής συνδρομής προς την Ουκρανία [COM(97)0588 - C4-0614/97-97/0312(CNS)].

<SPEAKER ID=35 NAME="Mann, Erika">
ΚύριεΠρόεδρε, αξιότιμοι συνάδελφοι, βρισκόμαστε και πάλι ενώπιον μιας εισήγησης σχετικά τεχνικού χαρακτήρα. Ωστόσο, τα έχουμε καταφέρει πολλές φορές και θα τα καταφέρουμε και τούτη τη φορά να περάσουμε μια τέτοιου είδους εισήγηση από το Κοινοβούλιο. Αυτό που πρέπει να κατανοήσουμε είναι ότι και τα μακροοικονομικά μέτρα στήριξης που θέτουμε στη διάθεση της Ουκρανίας αποτελούν μέρος μιας συνολικής στρατηγικής που θα παρέχει θετική συνδρομή στη δύσκολη διαδικασία μετασχηματισμού στην Ουκρανία. Στο πλαίσιο αυτό περιλαμβάνεται η συμφωνία εταιρικής σχέσης και η συμφωνία συνεργασίας, αλλά και η προσωρινή συμφωνία. Τούτη τη στιγμή, όμως, είναι πολύ πιο σημαντικό το πρόγραμμα δράσης που έχουμε μπροστά μας, το οποίο θα παρουσιάσει σύντομα και στο Κοινοβούλιο ο συνάδελφος Titley. Εδώ δρομολογείται ουσιαστικά η συνέργεια, που θα παρουσιασθεί από τον συνάδελφο και της οποίας η εεξεργασία έγινε στα διάφορα συνοδευτικά προγράμματα για τους Ουκρανούς στο πλαίσιο της Ευρωπαϊκής Ένωσης.
<P>
Όσον αφορά τώρα το μακροοικονομικό πρόγραμμα χρηματοδοτήσεων. Η Επιτροπή προτείνει να διαθέσει η Κοινότητα ένα τρίτο δάνειο στην Ουκρανία, για την εξασφάλιση του ισοζυγίου πληρωμών της χώρας. Αυτή τη φορά το δάνειο ανέρχεται σε 150 εκατομμύρια Ecu και η διάρκειά του είναι 10 έτη. Η Επιτροπή το ανακοίνωσε ήδη τον Δεκέμβριο του 1996, και το Συμβούλιο "Οικονομία και Δημοσιονομικά» συμφώνησε ουσιαστικά από τον Ιανουάριο του 1997. Με το ποσό των 150 εκατομμυρίων Ecu η Eυρωπαϊκή Ένωση αναλαμβάνει να καλύψει περίπου το ένα τέταρτο του προσδοκώμενου χρηματοδοτικού ελλείμματος για τα έτη 1997 και 1998, το οποίο εκτιμάται ότι θα ανέλθει σε 765 εκατομμύρια Ecu. Η συμμετοχή της Ευρωπαϊκής Ένωσης παραμένει στα συνήθη πλαίσια. Οι πόροι που θα πρέπει να αντλήσει η Επιτροπή από την αγορά κεφαλαίων θα διοχετευθούν στην Ουκρανία με τους ίδιους όρους. Η χορήγηση των δανείων συνδέεται με τις πολιτικοοικονομικές δεσμεύσεις που ήδη αναφέρθηκαν και αφορούν τη σταθεροποίηση του συνόλου της οικονομίας και τη συνέχιση της διαρθρωτικής προσαρμογής. Σε στενή συνεργασία με το Διεθνές Νομισματικό Ταμείο και την Διεθνή Τράπεζα θα ελέγχεται σε τακτά διαστήματα η τήρηση των δεσμεύσεων αυτών.
<P>
Για την επιστροφή του δανείου θα υπάρξει εγγύηση από τον ευρωπαϊκό προϋπολογισμό. Σύμφωνα με την απόφαση για χρησιμοποίηση κονδυλίων από το Ταμείο Εγγυήσεων, τα κράτη μέλη καλούνται να καταβάλουν στο Ταμείο αυτό 15 % του συνολικού δανείου, δηλαδή 22, 5 εκατομμύρια Ecu. Η Επιτροπή θα υποβάλλει στο Συμβούλιο και στο Ευρωπαϊκό Κοινοβούλιο, τουλάχιστον μία φορά το χρόνο, έκθεση σχετικά με την εξέλιξη αυτών των δυνατοτήτων δανειοδότησης. Πέραν τούτου, είναι σημαντικό να γνωρίζουμε ότι η εκταμίευση θα πραγματοποιηθεί αυτή τη φορά σε δύο δόσεις - πράγμα που δεν συμβαίνει πάντα - και ότι το Διεθνές Νομισματικό Ταμείο και η Διεθνής Τράπεζα καθορίζουν κριτήρια ελέγχου. Η Ευρωπαϊκή Ένωση ακολουθεί πάντα πολύ πιστά τα κριτήρια αυτά.
<P>
Το πρώτο κριτήριο είναι η επίτευξη ικανοποιητικής προόδου των μακροοικονομικών προγραμμάτων. Η επεξεργασία αυτού του μακροοικονομικού προγράμματος έχει γίνει σε συνεργασία με το Διεθνές Νομισματικό Ταμείο και στο πλαίσιο του διακανονισμού χορήγησης πιστώσεων "stand by». Το δεύτερο κριτήριο είναι η επίτευξη προόδου ως προς τις διαρθρωτικές μεταρρυθμίσεις. Γνωρίζουμε ότι πρόκειται για ένα πολύ κρίσιμο σημείο και ότι εμείς, από την πλευρά της Ευρωπαϊκής Ένωσης και, όπως είναι φυσικό, ιδιαίτερα από την πλευρά του Ευρωπαϊκού Κοινοβουλίου, ασκούσαμε πάντα πίεση ώστε οι διαρθρωτικές αλλαγές στην Ουκρανία να συντελεσθούν με ταχύτερους ρυθμούς απ΄ό, τι στο παρελθόν. Όπως ήδη αναφέρθηκε, αυτό θα είναι το τρίτο δάνειο χρηματοδοτικής συνδρομής το οποίο θέτει η Κοινότητα στη διάθεση της Ουκρανίας, ώστε να μπορέσει να επιτύχει ισορροπία στις ευρύτατες διαδικασίες προσαρμογής και μεταρρύθμισης. Οι Ουκρανοί αποφάσισαν το 1996 να επιβάλουν, με τη βοήθεια του Διεθνούς Νομισματικού Ταμείου, ένα σταθεροποιητικό και μεταρρυθμιστικό πρόγραμμα για την περίοδο 1997-99, το οποίο - σας υπενθυμίζω - επρόκειτο να υποστηριχθεί από ένα διευρυμένο ταμείο διευκόλυνσης. Το Κοινοβούλιο δεν συμφώνησε, ωστόσο, με αυτή την πρόταση της κυβέρνησης και, συνεπώς, δεν μπόρεσε να επιτευχθεί συμφωνία ως προς τα ουσιαστικά σημεία του προγράμματος. Για τον λόγο αυτόν, η κυβέρνηση προσέγγισε τότε το Διεθνές Νομισματικό Ταμείο με μία νέα πρόταση, την οποία έχουμε σήμερα μπροστά μας. Σύμφωνα με την πρόταση αυτή, η Ουκρανία χρειάζεται μόνο για ένα μικρό χρονικό διάστημα συμπληρωματική χρηματοδότηση, και μάλιστα για το διάστημα 1997-1998.
<P>
Η σταθεροποίηση και η πρόοδος των μακροοικονομικών μεταρρυθμίσεων έχουν επιβραδυνθεί σημαντικά, γεγονός που θα πρέπει να μας απασχολήσει. Θέλω να ασχοληθούμε σύντομα με δύο τροπολογίες που υπέβαλε η Επιτροπή Προϋπολογισμών. Έχω προτείνει να γίνει αποδεκτή η μία από τις δύο τροπολογίες, ενώ έχω απορρίψει τη δεύτερη. Και οι δύο αναφέρονται στο ότι θα πρέπει νασυμπεριληφθεί ως κριτήριο το κλείσιμο του σταθμού του Τσερνομπίλ, τόσο για την εκταμίευση της κάθε δόσης, όσο και για την έγκριση του συνολικού προγράμματος, γεγονός που μπορώ να αποδεχθώ. Εξάλλου, και η Επιτροπή έχει ήδη δηλώσει ότι το αποδέχεται. Η Επιτροπή Προϋπολογισμών έκανε μια διεύρυνση, την οποία μπορώ να αποδεχθώ σε ένα γενικότερο πλαίσιο. Είμαι, ωστόσο, της γνώμης ότι κατά τον έλεγχο των δύο δόσεων δεν θα έπρεπε να προστεθούν εκ νέου οι διαδικασίες ελέγχου για το κλείσιμο του σταθμού του Τσερνομπιλ, το 2000.

<SPEAKER ID=36 LANGUAGE="DE" NAME="Habsburg-Lothringen">
Κύριε Πρόεδρε, θα ήθελα να ευχαριστήσω ειλικρινά την κυρία Mann για την εισήγηση που εκπόνησε, καθώς και για το εξαιρετικό της έργο, γενικότερα, στο πλαίσιο των δραστηριοτήτων της ως μέλος της αποστολής στην Ουκρανία. Στην αρχή επεσήμανε ότι πρόκειται για έκθεση τεχνικού χαρακτήρα. Βλέποντας τον αριθμό των παρόντων εδώ στην ολομέλεια, μπορεί κανείς να διαπιστώσει αμέσως πότε η ημερήσια διάταξη περιλαμβάνει έκθεση τεχνικού χαρακτήρα. Από την άλλη πλευρά, σε αυτή την έκθεση διαδραματίζουν αναμφίβολα σημαντικότατο ρόλο κάποιες ανθρώπινες διαστάσεις που αναλύθηκαν πολύ λίγο.
<P>
Πρέπει να λάβουμε υπόψη ότι η σταθερότητα στη χώρα αυτή, την Ουκρανία, εξαρτάται σε πολύ μεγάλο βαθμό από τη συνέχιση της στήριξής της εκ μέρους της Ευρωπαϊκής Ένωσης. Η Ουκρανία είναι, αναμφισβήτητα, μία από τις χώρες της πρώην Σοβιετικής Ένωσης που, παρά τις οικονομικές της δυσκολίες, έχει σημειώσει εμφανώς τις μεγαλύτερες προόδους σε ευρωπαϊκό πλαίσιο. Πρόκειται για μια χώρα που ακολουθεί μια σχετικά σταθερή, δική της πορεία εξόδου από τον χώρο της πρώην Σοβιετικής Ένωσης. Για τον λόγο αυτό, είναι πολύ σημαντικό να δείξουμε ότι εμείς, από την πλευρά της Ευρωπαϊκής Ένωσης, υποστηρίζουμε αυτήν την αυτόνομη πορεία, παρόλο ότι υπάρχουν δυσκολίες. Όπως τόνισε μεταξύ άλλων και η κυρία Mann, η Ουκρανία έχει αναλάβει κάποιες δεσμεύσεις έναντι της Διεθνούς Τραπέζης και άλλων φορέων που είναι πρόθυμοι να της χορηγήσουν χρηματοδοτική συνδρομή.
<P>
Θεωρώ πολύ σημαντικό να εξετάσουμε, στο πλαίσιο του γενικού αυτού συσχετισμού, τί σημαίνει ο σταθμός του Τσερνομπίλ και ο έλεγχός του. Η κυρία Mann υποστήριξε τη θέση αυτή έως ένα σημείο. Τα προηγούμενα χρόνια είχαμε την τάση να λέμε ότι υποστηρίζουμε την Ουκρανία για την κατασκευή των αντιδραστήρων ROVNO II und CHMELNITZKY IV, υπό τον όρο να κλείσει ο σταθμός του Τσερνομπίλ. Δεν πιστεύω, - και αυτό υποστηρίζω και ως Αυστριακός - ότι εδώ επικρατεί η άποψη πως αυτή είναι και η σωστή γραμμή. Πρέπει να υποστηρίξουμε την Ουκρανία και να την καταστήσουμε ικανή να δημιουργήσει τέτοιου είδους υποδομές, ώστε να είναι σε θέση να καταργήσει αυτούς τους ρωσικούς αντιδραστήρες που είναι τόσο επικίνδυνοι για όλους μας. Το ζήτημα της υποστήριξης της Ουκρανίας στην αυτόνομη πορεία της είναι πολύ σημαντικό.

<SPEAKER ID=37 NAME="Κακλαμάνης">
Κύριε Πρόεδρε, εν πρώτοις, θα ήθελα κι εγώ να συγχαρώ την εισηγήτρια, την κυρία Mann. Δεύτερον, θα ήθελα να πω ότι βεβαίως η έκθεση έχει έναν έντονο τεχνικό χαρακτήρα, αλλά έναν τεχνικό χαρακτήρα που είναι ντυμένος τόσο απ'έξω όσο και από μέσα με πολύ συγκεκριμένο πολιτικό περιεχόμενο.
<P>
Τόσο εγώ όσο και η ομάδα μου θα στηρίξουμε την έκθεση αυτή, θα υπερψηφίσουμε δηλαδή την πρόταση για ανάγκη χορήγησης και νέου δανείου προς την Ουκρανία, αφού το νέο αυτό δάνειο έχει δύο στόχους: πρώτον, την οικονομική ανάπτυξη της χώρας αυτής, και δεύτερον, την πολιτική σταθερότητα της χώρας αυτής, ένα στοιχείο που είναι απολύτως απαραίτητο. Οι δύο αυτοί στόχοι αποτελούν συνιστώσες για τη βελτίωση της ποιότητας της ζωής των ανθρώπων που ζουν εκεί.
<P>
Ασχέτως όμως του ότι τόσο εγώ όσο και η ομάδα μου θα υπερψηφίσουμε την έκθεση, θα ήθελα να εκφράσω τη διαφωνία μου σε ό, τι αφορά τις προϋποθέσεις που έβαλε η Επιτροπή Προϋπολογισμών, και πιο συγκεκριμένα για τον πυρηνικό αντιδραστήρα του Τσερνομπίλ. Θα ήθελα να σας ενημερώσω, κυρία Mann -το είπα και στην Επιτροπή Προϋπολογισμών- ότι τρεις φορές σε ερωτήσεις μου εάν τα χρήματα που ήδη έχουν δοθεί στην Ουκρανία γι'αυτόν τον σκοπό, δηλαδή για το κλείσιμο του αντιδραστήρα του Τσερνομπίλ ή την βελτίωση του εξωτερικού περιβλήματος, όντως δαπανήθηκαν γι'αυτόν τον σκοπό, η Επιτροπή, ο αρμόδιος Επίτροπος κ. Van Den Broek μου απήντησε, διπλωματικά μεν, αλλά σαφέστατα ότι υπήρχαν υπόνοιες ότι δεν χρησιμοποιήθηκαν γι'αυτόν τον σκοπό. Γι'αυτό, εάν θέλετε, η Επιτροπή Προϋπολογισμών υπήρξε ιδιαίτερα αυστηρή σε ό, τι αφορά την προϋπόθεση χορήγησης της δεύτερης δόσης του νέου δανείου.
<P>
Αναγνωρίζοντας τις άλλες αναγκαιότητες της χώρας αυτής, παρά ταύτα τόσο εγώ όσο και η ομάδα μου θα υπερψηφίσουμε την έκθεση. Θα είναι όμως η τελευταία φορά που θα εγκρίνουμε μία τέτοια μορφή δανείου χωρίς να έχουμε πάρει συγκεκριμένες απαντήσεις, όχι μόνο στα άλλα θέματα που σωστά θέσατε εσείς αλλά και σε ό, τι αφορά τον πυρηνικό αντιδραστήρα του Τσερνομπίλ.

<SPEAKER ID=38 LANGUAGE="NL" NAME="Plooij-Van Gorsel">
Κύριε Πρόεδρε, κυρία Επίτροπε, συγχαίρω κατ'αρχάς την κυρία Mann για την εξαιρετική της έκθεση. Η Ουκρανία, από τότε που έγινε ανεξάρτητο κράτος, κατέχει στρατηγική θέση ως γέφυρα ανάμεσα σε Ανατολή και Δύση. Έχει, κατά συνέπεια, μεγάλη σημασία να υποστηρίξει η Ευρωπαϊκή Ένωση την Ουκρανία όπου μπορεί στην πορεία της προς το ελεύθερο εμπόριο και τη δημοκρατία. Δυστυχώς, οι τόσο απαραίτητες οικονομικές και πολιτικές μεταρρυθμίσεις υλοποιούνται με πολύ κόπο.
<P>
Για την εδραίωση της σταθερότητας, είναι ουσιαστική η οικονομική ανάπτυξη. Για αυτόν τον σκοπό, απαιτείται ένας αξιόπιστος τομέας ενέργειας. Παρά την αισθητή μείωση της ζήτησης ενέργειας, ο τομέας αντιμετωπίζει μεγάλα προβλήματα στην Ουκρανία. Αυτός είναι, εξάλλου, και ο λόγος που η Ένωση της παρέχει σημαντική βοήθεια στο πλαίσιο του TACIS.
<P>
Ωστόσο, πολλές από αυτές τις ευρωπαϊκές επιχορηγήσεις μπορούν να χρησιμοποιηθούν αποδοτικότερα, ιδίως σε ό, τι αφορά την επιλογή των έργων. Στον τομέα της ενέργειας, για παράδειγμα, η επιλογή προσανατολίζεται συχνά στη διάδοση υφιστάμενων, αλλά πεπαλαιωμένων τεχνολογιών, όπως η πυρηνική ενέργεια. Κι όμως, ακριβώς σε αυτόν τον τομέα η Ευρωπαϊκή Ένωση μπορεί να παίξει έναν πρωτοποριακό και κατευθυντήριο ρόλο στην προώθηση της εξοικονόμησης ενέργειας και στην εξεύρεση οικολογικά ήπιων λύσεων.
<P>
Δεύτερον, κατά τη χορήγηση δανείων πρέπει να ληφθεί υπόψη εάν το χρηματοδοτούμενο έργο αποτελεί από οικονομική άποψη την αποδοτικότερη λύση. Η ομάδα μου δεν έχει πεισθεί ότι η κατασκευή δύο νέων πυρηνικών μονάδων στην Ουκρανία, για να αντισταθμισθεί η ενεργειακή απώλεια από το κλείσιμο του Τσερνομπίλ, αποτελεί από οικονομική άποψη τη least cost option - τη λύση με το χαμηλότερο κόστος. Οι επενδύσεις σε εξοικονόμηση ενέργειας και καθαρές πηγές ενέργειας είναι προτιμότερες από τη διατήρηση πάση θυσία των πυρηνικών μονάδων.

<SPEAKER ID=39 LANGUAGE="DE" NAME="Schroedter">
Κύριε Πρόεδρε, αγαπητοί συνάδελφοι, ο όρος χρηματοδοτική συνδρομή ακούγεται καλά, αλλά δυστυχώς καλούμεθα να συμφωνήσουμε σε μια διαδικασία που διατηρεί τη δραστηριότητα του διεθνούς χρηματοδοτικού κυκλώματος. Τα χρήματα αυτά δεν προορίζονται για προγράμματα δημοσίου συμφέροντος. Συμφωνώ μαζί σας ότι η Ουκρανία χρειάζεται επειγόντως γενναιόδωρα προγράμματα στήριξης για την σταθεροποίηση της δημοκρατικής της πορείας. Ωστόσο, με αυτήν τη χρηματοδοτική συνδρομή χρησιμοποιείται το δημόσιο χρήμα των φορολογουμένων της ΕΕ για να πληρωθούν τα χρέη που δημιούργησαν προς όφελός τους στην Ουκρανία το ΔΝΤ και η Διεθνής Τράπεζα.
<P>
Τα αποκαλούμενα σταθεροποιητικά σας προγράμματα δεν λαμβάνουν καθόλου υπόψη τις πραγματικές κοινωνικές και οικονομικές δυσκολίες που εμφανίζονται στη διάρκεια της διαδικασίας μετασχηματισμού, παρά ωθούν, αντίθετα, την Ουκρανία σε αδυναμία να καταβάλει πληρωμές. Η επονομαζόμενη μακροοικονομική χρηματοδοτική συνδρομή της ΕΕ αποτελεί, συνεπώς, βοήθεια για τη μεταφορά κεφαλαίων προς το ΔΝΤ και τη Διεθνή Τράπεζα μέσω του ουκρανικού προϋπολογισμού.
<P>
Η πρόταση της Επιτροπής Προϋπολογισμών περιέχει σκέψεις άξιες υποστήριξης, γι'αυτό και θα την υποστηρίξουμε κι εμείς. Ενόψει, όμως, των πραγματικών διεθνών χρηματοδοτικών διαπραγματεύσεων, δεν μπορεί να λειτουργήσει ούτε αυτή.

<SPEAKER ID=40 NAME="Cresson">
Κύριε Πρόεδρε, κυρίες και κύριοι βουλευτές, η παρούσα πρόταση η οποία αποσκοπεί στην χορήγηση προς την Ουκρανία συμπληρωματικής μακροοικονομικής χρηματοδοτικής συνδρομής 150 εκατομμυρίων Ecu είναι αποτέλεσμα της συμφωνίας αρχής που διατυπώθηκε στο Συμβούλιο ECOFIN τον Ιανουάριο του 1997.
<P>
Η παρουσίαση της πρότασης της Επιτροπής καθυστέρησε για διάφορους λόγους, που παρατίθενται στη συνέχεια. Πρώτον, σημειώθηκαν σημαντικές καθυστερήσεις στην εκταμίευση της δεύτερης δόσης του προηγούμενου μακροοικονομικού δανείου της Κοινότητας προς την Ουκρανία λόγω νομικών προβλημάτων εκ μέρους της ουκρανικής πλευράς. Στη συνέχεια, προέκυψαν ολισθήσεις όσον αφορά την υλοποίηση του οικονομικού προγράμματος 1997/1998, που υποστηρίζεται από μια συμφωνία stand-by του ΔΝΤ ύψους 549 εκατομμυρίων δολαρίων. Η υλοποίηση αυτού του προγράμματος μόλις αναθεωρήθηκε και θεωρείται πλέον ικανοποιητική.
<P>
Στην παρούσα φάση, η ουκρανική οικονομία θα πρέπει να αντιμετωπίσει τις εξαιρετικά δύσκολες εσωτερικές και εξωτερικές προκλήσεις. Ενδεχόμενες καθυστερήσεις στην υλοποίηση των ζωτικών διαρθρωτικών μεταρρυθμίσεων κινδυνεύουν να εκμηδενίσουν τα αποτελέσματα της μακροοικονομικής σταθεροποίησης των τελευταίων χρόνων, συγκεκριμένα τη σημαντική μείωση του πληθωρισμού και την εισαγωγή, υπό ικανοποιητικούς όρους, ενός νέου σταθερού νομίσματος. Επίσης, υπό την επίδραση της νομισματικής κρίσης της Νοτιοανατολικής Ασίας, οι προοπτικές εξωτερικής χρηματοδότησης της Ουκρανίας έχουν χειροτερεύσει.
<P>
Η Επιτροπή θεωρεί ότι, στο πλαίσιο αυτό, η απόφαση για χορήγησης συμπληρωματικής μακροοικονομικής χρηματοδοτικής συνδρομής θα αποτελούσε σαφές μήνυμα προς την Ουκρανία ότι η Κοινότητα είναι έτοιμη να παράσχει μια σημαντική συμπληρωματική βοήθεια, εάν οι ουκρανικές αρχές λάβουν τα δραστικά μέτρα οικονομικής πολιτικής που είναι απαραίτητα για τη διατήρηση της διαδικασίας μεταρρύθμισης στη χώρα αυτή. Αυτή η υποστήριξη στοχεύει στην περαιτέρω ενίσχυση της θέσης της Ουκρανίας όσον αφορά τα συναλλαγματικά αποθέματα και στη συνδρομή για την ελάφρυνση του κοινωνικού κόστους που συνδέεται με την υλοποίηση των απαραίτητων διαρθρωτικών μεταρρυθμίσεων. Συμπληρωματική χρηματοδοτική βοήθεια αναμένεται επίσης εκ μέρους άλλων διμερών χορηγών, και συγκεκριμένα εκ μέρους των Ηνωμένων Πολιτειών και της Ιαπωνίας.
<P>
Αντίθετα από το Κοινοβούλιο, η Επιτροπή θεωρεί θεμελιώδη την ανάληψη δέσμευσης εκ μέρους των ουκρανικών αρχών για την υλοποίηση του σχεδίου κλεισίματος του πυρηνικού αντιδραστήρα του Τσερνομπίλ, σύμφωνα με τους όρους που υποστηρίζονται από την Ομάδα των Επτά και την Ευρωπαϊκή Ένωση. Η εισαγωγή της πρότασης για συμπληρωματική μακροοικονομική χρηματοδοτική συνδρομή περιλαμβάνει ειδική αναφορά σε αυτό το κλείσιμο. Η Επιτροπή μπορεί να αποδεχθεί, από αυτή την άποψη, την τροπολογία του Ευρωπαϊκού Κοινοβουλίου.
<P>
Ολοκληρώνοντας, θα επισημάνω ότι στο πλαίσιο αυτό η Επιτροπή χαιρετίζει την πρόθεση των ουκρανικών αρχών να αντιμετωπίσουν το τρέχον οικονομικό πρόγραμμα ως προσωρινό πρόγραμμα, καθώς και τη σταθερή τους βούληση, στο υψηλότερο πολιτικό επίπεδο, να καταρτίσουν λεπτομερές και ολοκληρωμένο πρόγραμμα μεσοπρόθεσμων οικονομικών και διαρθρωτικών μεταρρυθμίσεων ικανών να επαναφέρουν σταθερά τη χώρα στο δρόμο μιας διαρκούς ανάπτυξης.

<SPEAKER ID=41 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=4>
Έρευνα και Τεχνολογική Ανάπτυξη (ετήσια έκθεση 1997)
<SPEAKER ID=42 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A4-0031/98) της κυρίας Bloch von Blottnitz, εξ ονόματος της Επιτροπής Έρευνας, Τεχνολογικής Ανάπτυξης και Ενέργειας, σχετικά με την ετήσια έκθεση της Επιτροπής όσον αφορά τις δραστηριότητες έρευνας και τεχνολογικής ανάπτυξης στην Ευρωπαϊκή Ένωση (1997[COM(97)0373-C4-0435/97].

<SPEAKER ID=43 NAME="Bloch von Blottnitz">
Κύριε Πρόεδρε, συζητώντας σήμερα την ετήσια έκθεση του 97' για τις δραστηριότητες της ΕΕ. στον τομέα της έρευνας και της τεχνολογικής ανάπτυξης, θα έπρεπε να κάνουμε μερικές σκέψεις επί της ουσίας. Είναι, άραγε, αναγκαίο να έχουμε μια ετήσια έκθεση, όταν οι απαιτήσεις του Κοινοβουλίου όσον αφορά την τελευταία ετήσια έκθεση δεν υλοποιήθηκαν; Όπως λέει και μια γερμανική λαϊκή ρήση "αφήστε τα σκυλιά να γαβγίζουν, το καραβάνι προχωράει.».
<P>
Πρέπει βέβαια να αναγνωρίσουμε ότι η Επιτροπή κατέβαλε προσπάθειες σε μερικά σημεία, με τη στατιστική αξιολόγηση των ενισχύσεων που χορηγήθηκαν στα προγράμματα και με μια εμπεριστατωμένη παρουσίαση του τέταρτου προγράμματος πλαισίου. Εξακολουθούν, όμως, να λείπουν σημαντικά σημεία, όπως η διασύνδεση με άλλα προγράμματα και με τις δραστηριότητες του δικού μας Κοινού Κέντρου Ερευνών (ΚΚΕρ). Λείπει ένα σχήμα αξιολόγησης των αποτελεσμάτων των ενισχύσεων και των δραστηριότήτων στον τομέα της ΕΤΑ που να χρησιμεύει ως βάση για τις μελλοντικές ετήσιες εκθέσεις. Λείπει, επίσης, ένα ανεξάρτητο κεφάλαιο συμπερασμάτων για τον ρόλο της ενίσχυσης προς βιομηχανικές επιχειρήσεις στομεμονωμενων προγραμμάτων, προ πάντων λείπει μία αξιολόγηση ενδεχομένων φαινομένων διάχυσης. Θα έπρεπε, επίσης, να υπολογισθούν με αριθμητική ακρίβεια και να ερμηνευθούν τα λεγόμενα της Επιτροπής για το κόστος προσωπικού και το διοικητικό κόστος, διαφορετικά θα μπορούσαν να υπάρξουν υπόνοιες ότι το κόστος αυτό είναι υπερβολικά υψηλά σε σύγκριση με ό, τι επιτεύχθηκε.
<P>
Συνοψίζοντας, θα ήθελα να πω ότι η ετήσια έκθεση του 1997 παραμένει σε πολλούς τομείς μια απλή παρουσίαση γεγονότων. Σε λίγες μόνο περιπτώσεις περιέχει τεκμηριωμένες αναλύσεις, ενώ περιέχει επίσης αρκετά ιδιόρρυθμες αξιολογήσεις, όπως π.χ. κατά την περιγραφή των επιστημονικο-τεχνικών αποτελεσμάτων του τέταρτου προγράμματος πλαισίου. Η Επιτροπή αναφέρεται εδώ σε επαναστατικά επιτεύγματα και σημαντικά αποτελέσματα σχετικά με τη δορυφορική παρακολούθηση των δασοπυρκαγιών ή όσον αφορά γνώσεις σχετικά με τις επιπτώσεις της έκρηξης του ηφαιστείου στην Ισλανδία ή την ανάπτυξη ενός ρομπότ που μπορεί να λειτουργήσει σε θαλάσσιο βάθος 6000 μέτρων.
<P>
Αυτά, όμως, δεν αποτελούν στην πραγματικότητα προγράμματα που μπορούν να συμβάλουν ουσιαστικά στην επίτευξη των κοινοτικών στόχων για βελτίωση της ποιότητας ζωής του πληθυσμού και της οικονομικής ανάπτυξης. Μεγαλύτερη συμβολή στη βελτίωση της ποιότητας ζωής έχουν οι τομείς των παγκόσμιων κλιματικών μεταβολών και των τεχνολογιών της πληροφορίας και των επικοινωνιών, καθώς και η ανάπτυξη καθαρών ενεργειακών τεχνολογιών και αποδοτικής χρήσης ενέργειας.
<P>
Γενικότερα, θα έπρεπε για όλες τις ερευνητικές δραστηριότητες να διερωτώμαστε διαρκώς εάν οι εν λόγω δραστηριότητες είναι χρήσιμες για τον άνθρωπο και εάν μπορεί κανείς να τις υποστηρίξει από ηθική άποψη. Πολύ εύκολα ξεχνάμε αυτό το αποφασιστικής σημασίας σημείο, με αποτέλεσμα η έρευνα να αυτονομείται, να χρησιμεύει στις εξειδικευμένες γνώσεις λίγων. Επιπλέον, ενέχει τον κίνδυνο να στραφεί εναντίον της δημοκρατίας και να συμβάλει στην αλλοτρίωση. Είναι ελάχιστες οι περιπτώσεις όπου το να προχωρούμε ταχύτερα, ν' ανεβαίνουμε ψηλότερα, να προχωρούμε μακρύτερα κάνει πραγματικά ευτυχισμένη την ανθρωπότητα!
<P>
Τέλος, επιτρέψτε μου να αναφερθώ σύντομα στις ΜΜΕ, το προβληματικό μας παιδί. Εξακολουθεί να επείγει η ανεύρεση μιας απλοποιημένης διαδικασίας για τις επιχειρήσεις αυτές. Οι διαδικασίες αιτήσεων και προτάσεων είναι υπερβολικά περίπλοκες και χρονοβόρες, και γι'αυτόν τον λόγο δεν καταλήγουν στην ομάδαστόχο, παρά σε σπάνιες περιπτώσεις. Κατά τη γνώμη μου, θα είχε πολύ μεγαλύτερη επιτυχία η άμεση δημιουργία εντός της Επιτροπής μιας υπηρεσίας υποστήριξης της υποβολής αιτήσεων μόνο για τις μικρές επιχειρήσεις - ούτε καν για τις μεσαίες που έχουν μέχρι και 500 συνεργάτες. Η βιομηχανία διαθέτει η ίδια δικά της τμήματα για τον σκοπό αυτό. Μια τέτοια υπηρεσία θα οδηγούσε σε πραγματικές καινοτομίες και σε δημιουργία θέσεων απασχόλησης, παρεμποδίζοντας επίσης τα φαινόμενα διάχυσης.

<SPEAKER ID=44 LANGUAGE="DE" NAME="Lange">
Κύριε Πρόεδρε, κυρία Επίτροπε, ο αφελής αναγνώστης αυτής της έκθεσης θα μπορούσε να θέσει το ερώτημα για ποιούς λόγους να υπάρχει άραγε αυτή η έκθεση. Θα του απαντούσαμε αμέσως ότι αυτό αποτελεί τμήμα της Συνθήκης. Τούτο δεν μου αρκεί, όμως, ως αιτιολόγηση. Θα ήθελα να σκεφτώ το θέμα κάπως καλύτερα, εάν δηλαδή πρόκειται για μια περιγραφική έκθεση ή για μια έκθεση αξιολόγησης. Εάν πρόκειται μόνο για περιγραφική έκθεση, τότε μπορεί κανείς εύκολα να μαντέψει τα συμπεράσματά της. Χρειάζεται μόνο μια ματιά στην κοινωνιολογία της οργάνωσης για να διαπιστώσει κάποιος ότι όταν σε μια οργάνωση τίθεται το ερώτημα πώς είναι τα πράγματα, η απάντηση είναι "καλά».
<P>
Όχι! Δεν μπορεί το νόημα αυτής της έκθεσης να περιορίζεται σε περιγραφές. Θέλω να έχω μια αξιολόγηση, μια ανάλυση της πολιτικής της Ευρωπαϊκής Ένωσης στον τομέα της έρευνας. Θέλω μια πυξίδα, έναν χάρτη, για να περάσω μέσα από το "Τρίγωνο των Βερμούδων» της ευρωπαϊκής πολιτικής στον τομέα της έρευνας. Συγκρίνοντας την παρούσα έκθεση όσον αφορά τις έρευνες με την προηγούμενη, μπορώ να διαπιστώσω μια αμυδρή εξέλιξη. Προστέθηκαν πολλοί νέοι πίνακες και η περιφερειακή κατανομή των ερευνητικών πόρων γίνεται με βάση τους αποδέκτες.
<P>
Για μένα παραμένουν, ωστόσο, αναπάντητα τρία βασικά ερωτήματα. Πρώτον: όταν συζητά κανείς με αυτούς που υποβάλλουν αιτήσεις για ευρωπαϊκά ερευνητικά προγράμματα, διαπιστώνει ότι κυριαρχεί περισσότερο η απογοήτευση παρά ο ενθουσιασμός, διότι για την έγκριση και την απόρριψη των προτάσεων ακολουθούνται αδιαφανείς διαδικασίες, οι απορρίψεις δεν έχουν διαφάνεια. Κανείς δεν μπορεί να διακρίνει ότι δίδεται κάποια έμφαση στην ευρωπαϊκή έρευνα. Θα ήθελα να έχω μια ανάλυση των αιτιών αυτού του φαινομένου. Δεν επιθυμώ να ακούω μόνο διαβεβαιώσεις ότι θα δημιουργηθούν συνθήκες μεγαλύτερης διαφάνειας και ότι θα απλοποιηθούν οι διαδικασίες.
<P>
Δεύτερον: η πολιτική της ΕΕ στον τομέα της έρευνας μοιάζει, με τα 20 εξειδικευμένα της προγράμματα, σαν αλυσίδα από πολύχρωμα λαμπιόνια. Θα ήθελα να μάθω, επίσης, ποιό πρόγραμμα δίνει το καλύτερο φως, σε ποιό πρόγραμμα υπάρχουν τα καλύτερα αποτελέσματα και πού μπορεί να δώσει κανείς περισσότερα χρήματα. Δεν αρκεί, όμως, μια περιγραφή του τύπου: υπάρχουν αυτά και αυτά τα προγράμματα και δίνουμε τόσα χρήματα στο καθένα. Όχι! Πρέπει να αξιολογήσουμε τί μπορεί να πετύχει το κάθε πρόγραμμα χρησιμοποιώντας μάλιστα, ει δυνατόν, ενιαίο σχήμα, ώστε να μπορούμε να κάνουμε συγκρίσεις.
<P>
Τρίτον: πρόκειται για τις ειδικές task forces που έχουν συσταθεί στον τομέα της έρευνας, και μάλιστα με σημαντικές δαπάνες όσον αφορά τη στελέχωση της Επιτροπής, αλλά και τις δημοσιεύσεις, που αποτελούν το καινοτόμο στοιχείο της πολιτικής της ΕΕ στον τομέα της έρευνας. Διαβάζοντας αυτή την έκθεση για την έρευνα, διαπιστώνω ότι γίνεται πολύ μικρή αναφορά στην ύπαρξη των εν λόγω task forces . Πιστεύω ότι έτσι θάβουμε τις ομάδες αυτές ειδικού στόχου, όχι, όμως με κηδεία πρώτης, αλλά τρίτης κατηγορίας.
<P>
Πιστεύω ότι ειδικά αυτή η προσέγγιση που υποστηρίζει το Κοινοβούλιο θα έπρεπε να αναλυθεί. Δεν είναι εξάλλου και τόσο φοβερό να επικοινωνούν μεταξύ τους στην Επιτροπή διάφορες Γενικές Διευθύνσεις και Τμήματα. Αντίθετα, θα έπρεπε να ενισχυθεί κάτι τέτοιο, καθώς και η συνεργασία μεταξύ τους. Σίγουρα μπορεί να ασκήσει κάποιος κριτική για τις task forces , αλλά η προσέγγιση αυτή θα πρέπει να αναλυθεί, ώστε να προκύψουν κάποια σημεία προσανατολισμού.
<P>
Επαναλαμβάνω το ερώτημα: γιατί εκπονούμε αυτή την έκθεση; Γιατί θυσιάζουμε αθώα δέντρα για το χαρτί που γράφεται; Θεωρώ ότι δεν είναι δυνατόν να αναπτύσσουμε μια νοοτροπία παρόμοια με εκείνη που κυριαρχούσε στο ναυάγιο του Τιτανικού. Οι λαμαρίνες βαστάνε, τα καρφιά είναι γερά κι εμείς χαιρόμαστε που όλα πάνε τόσο καλά. Όχι! Θέλω να ξέρω τις δυσκολίες και τους πιθανούς κινδύνους, ώστε να αναλύσω και να αναπτύξω τα σημεία που μπορούμε να βελτιώσουμε και τα σημεία όπου μπορούμε να καινοτομήσουμε. Γιατί, στην ουσία, τίποτα δεν είναι τόσο καλό ώστε να μη μπορεί να γίνει καλύτερο.

<SPEAKER ID=45 LANGUAGE="ES" NAME="Estevan Bolea">
Κύριε Πρόεδρε, κυρία Επίτροπε, όπως και οι προλαλήσαντες βουλευτές, έτσι κι εμείς πιστεύουμε ότι η παρούσα έκθεση θα έπρεπε να προσεγγίζει το θέμα με πολύ διαφορετικό τρόπο, ούτως ώστε να είναι χρήσιμη για την Επιτροπή, για τα κράτη μέλη, για τα ερευνητικά κέντρα, για το Κοινοβούλιο και για όλο τον κόσμο.
<P>
Εμείς, από τη μεριά μας, θα υποστηρίξουμε την έκθεση της κυρίας Bloch von Blottnitz στο σύνολό της, με εξαίρεση την αιτιολογική σκέψη Α, επειδή, κατά τη γνώμη μας, δεν αντανακλά την πραγματικότητα - πρόκειται για δική μας κρίση - καθώς και το άρθρο 16, διότι δεν είναι ρεαλιστικό. Όντως, θα είναι πολύ δύσκολο να μπορέσετε να υποβάλετε την έκθεση στις 31 Μαρτίου, ημερομηνία κατά την οποία πολλοί λογαριασμοί δεν έχουν ακόμη κλείσει.
<P>
Φρονούμε ότι θα ήταν χρήσιμο να εκπονήσετε και να ενσωματώσετε στην έκθεση μια οροθετική μελέτη, μια σύγκριση των αποτελεσμάτων που επιτυγχάνουμε σε σχέση με τα επιτεύγματα της Ιαπωνίας και των Ηνωμένων Πολιτειών. Θα ήθελα, επίσης, να αναφερθώ στο άρθρο 10 της έκθεσης της κυρίας Bloch von Blottnitz: σε ποια σημεία τα ερευνητικά προγράμματα των διαφόρων χωρών και αυτό της Ένωσης επικαλύπτονται, και πώς θα μπορούσαμε να επιτύχουμε κάπως μεγαλύτερη αποτελεσματικότητα. Διεξάγονται εκατοντάδες ή χιλιάδες ερευνητικά έργα, σημειώνονται εκατοντάδες ή χιλιάδες διοικητικά διαβήματα, που προϋποθέτουν ένα υψηλότατο διοικητικό κόστος. Είναι φυσιολογικό να συμβαίνει αυτό, μιας και υπάρχουν πολλά έργα, αλλά το κόστος θα πρέπει να μειωθεί.
<P>
Πιστεύουμε πως το 5ο πρόγραμμα-πλαίσιο θα πρέπει, κατά κύριο λόγο, να συμπεριλάβει σημαντικότερα έργα, μεγαλύτερης εμβέλειας, λιγότερο διάσπαρτα. Δεν είμαστε και τόσο ικανοποιημένοι - κανείς άλλωστε δεν είναι - με το ύψος των διαθέσιμων κονδυλίων. Αύριο, ή μία από αυτές τις ημέρες, θα γίνει συζήτηση για τη χρηματοδότηση του 5ου προγράμματος-πλαισίου, και τότε θα υποχρεωθούμε όλοι να επιδείξουμε πολύ μεγαλύτερη αποτελεσματικότητα και να αξιοποιήσουμε τους διαθέσιμους πόρους με πολύ καλύτερο τρόπο.
<P>
Το Κοινό Κέντρο Ερευνών, με τα επτά παραρτήματά του, προϋποθέτει επίσης διαφορετικές κατευθυντήριες γραμμές, κυρία Επίτροπε. Πρώτον και κύριον, θεωρώ ότι θα πρέπει να δοθεί ελευθερία κινήσεων στους ερευνητές, όχι όμως τόση που να αφήνει τον καθένα να κάνει ό, τι θέλει, και επίσης θα έπρεπε να υπάρχει ένα ενδεικτικό πρόγραμμα, το οποίο ίσως μπορεί να καταρτισθεί από το Ινστιτούτο Τεχνολογικής Πρόβλεψης της Σεβίλλης.
<P>
Το 5ο πρόγραμμα-πλαίσιο δημιουργεί πολλές δυνατότητες, και ευελπιστώ ότι θα τις αξιοποιήσουμε όλες. Εν πάση περιπτώσει, θα υποστηρίξουμε αυτή την έκθεση.

<SPEAKER ID=46 LANGUAGE="EN" NAME="Chichester">
Κύριε Πρόεδρε, θα ήθελα να συγχαρώ την κυρία Bloch von Blottniz για την έκθεση της, και να σχολιάσω ορισμένα σημεία. Στην παράγραφο Ζ υπάρχει κάποια ανακολουθία στα σχόλια της για τα κέρδη και την ανταγωνιστικότητα. Λυπούμαι που η εισηγήτρια φαίνεται να μην εγκρίνει τις εταιρείες του ιδιωτικού τομέα που παρουσιάζουν κέρδη, επιθυμώντας, ωστόσο, αύξηση της ανταγωνιστικότητάς τους. Νομίζω ότι το κέρδος είναι το καλύτερο μέτρο ανταγωνιστικότητας.
<P>
Καλωσορίζω τη δήλωση της στην παράγραφο Θ ότι οι ΜΜΕ αποτελούν την κυριότερη πηγή τεχνολογικών καινοτομιών, αλλά πρέπει να θυμόμαστε, όπως ανέφεραν και άλλοι συνάδελφοι, ότι η συμμετοχή των ΜΜΕ είναι πιο δύσκολη και δεν θα πρέπει να αναμένουμε πολλά από αυτές. Συμμερίζομαι την άποψη της εισηγήτριας στην παράγραφο 6 για την έλλειψη μελέτης των περίφημων ομάδων ειδικού στόχου για τις οποίες διαθέσαμε τόσο πολύ χρόνο στην επιτροπή. Ίσως ο Επίτροπος να επιθυμεί να ασχοληθεί με το σημείο αυτό στο εγγύς μέλλον.
<P>
Στην παράγραφο 12 η εισηγήτρια εκθέτει έναν εκτενή κατάλογο πρόσθετων διοικητικών καθηκόντων κατά τη σύνταξη εκθέσεων από την Επιτροπή: θα πρότεινα να είμαστε επιφυλακτικοί ως προς την κριτική πολύπλοκων και γραφειοκρατικών διαδικασιών όταν αμέσως μετά ζητούμε περισσότερες εμείς οι ίδιοι.
<P>
Τέλος, αναφερόμενος σε ένα σημείο το οποίο παρουσιάσθηκε στην αιτιολογική έκθεση, δεν έχω αντίρρηση η έρευνα και η ανάπτυξη να αφορούν την οικονομική πρόοδο, αφού με τον τρόπο αυτό βελτιώνουμε τις συνθήκες ζωής των πολιτών μας.

<SPEAKER ID=47 LANGUAGE="PT" NAME="Vaz da Silva">
Κύριε Πρόεδρε, κυρία Επίτροπε, η ανταγωνιστικότητα στον τομέα της επιστήμης και της έρευνας είναι μια υπόθεση ουσιαστικής σημασίας για την Ευρώπη. Καθήκον της Ένωσης είναι να διατηρήσει τη θέση που της ανήκει στους τομείς όπου πρωτοπορεί και, συγχρόνως, να ανακτήσει την καθυστέρηση στους τομείς όπου διαρκώς χάνει έδαφος, με γοργούς ρυθμούς, έναντι των άλλων εταίρων σε παγκόσμια κλίμακα. Ο συγκεκριμένος στόχος, ωστόσο, που συνίσταται στο να καταστήσουμε ανταγωνιστικό τον τομέα της έρευνας και της τεχνολογικής ανάπτυξης, δεν πρέπει να μας κάνει να παραμελήσουμε τρεις άλλους στόχους οι οποίοι συνιστούν το ίδιο το υπόβαθρο των πολιτικών της Ένωσης: την επιτάχυνση της οικονομικής και κοινωνικής συνοχής, στον τομέα αυτόν, ανάμεσα στα κράτη μέλη της Ένωσης και τις διάφορες ευρωπαϊκές περιφέρειες, τον προσανατολισμό της έρευνας και των δράσεων προτεραιότητας προς την κατεύθυνση της διαμόρφωσης καλύτερων συνθηκών ζωής, καθώς και το άνοιγμα των πυλών προς τη συνεργασία με χώρες αναδυόμενης οικονομίας, κατόπιν προσαρμογής των στρατηγικών στις εκεί επικρατούσες συνθήκες.
<P>
Με έκδηλη αισιοδοξία, η έκθεση της Επιτροπής σημειώνει το αυξανόμενο ποσοστό συμμετοχής κρατών μελών που εντάσσονται στον στόχο 1 των ευρωπαϊκών προγραμμάτων, αλλά αποσιωπά ό, τι αφορά την ποιότητα αυτής της συμμετοχής, όπως και την αξιολόγηση των αποτελεσμάτων της. Πράγματι, με δεδομένο τους 25 χιλιάδες φορείς και παράγοντες που συμμετείχαν στα κοινοτικά ερευνητικά προγράμματα το 1996 και τις τρεις χιλιάδες δημοσιεύσεις και διπλώματα ευρεσιτεχνίας που προέκυψαν από αυτά τα προγράμματα, πόσα άραγε οδήγησαν σε απτά αποτελέσματα προς όφελος των ασθενέστερων κρατών μελών της Ένωσης;
<P>
Η μεγάλη δυσκολία που αντιμετωπίζουν οι μικρές και μεσαίες επιχειρήσεις συνίσταται στο να καταφέρουν να μεταφράσουν τα αποτελέσματα της έρευνας σε όρους εφαρμοσμένης καινοτομίας. Στις λιγότερο ανεπτυγμένες χώρες η συγκεκριμένη δυσκολία λαμβάνει ακόμη μεγαλύτερες διαστάσεις. Η δουλειά των έξι ομάδων ειδικού στόχου που ασχολούνται με μεγάλα έργα, τα οποία δρομολογούνται από επιχειρήσεις και θεσμικά όργανα των κρατών μελών που πρωταγωνιστούν στην τεχνολογική ανάπτυξη, δεν πρόκειται να έχει τα αναμενόμενα αποτελέσματα σε επίπεδο Ένωσης παρά μόνον εάν, ενισχυθούν παράλληλα οι ασθενείς κρίκοι αυτής της Ένωσης. Από την άλλη πλευρά, θα επιθυμούσα να παρουσιάσει η Επιτροπή, στην επόμενη ετήσια έκθεσή της, την πραγματική κατάσταση πραγμάτων που επικρατεί στην Ένωση όσον αφορά το σύνολο των πολιτικών στον τομέα της έρευνας και της τεχνολογικής ανάπτυξης, αντί να περιορίζεται, όπως συνέβαινε μέχρι τώρα, στον κατάλογο των έργων που ενισχύονται με κοινοτικούς πόρους. Η παρουσίαση της προαναφερόμενης εικόνας της επιστημονικής και τεχνολογικής ικανότητας της Ευρώπης αποκτά επείγοντα χαρακτήρα, ώστε να αποτελέσει τη βάση για τον μελλοντικό σχεδιασμό.
<P>
Ολοκληρώνοντας, συγχαίρω την εισηγήτρια για την έκθεσή της και επισημαίνω δύο στρατηγικές προτεραιότητες για το μέλλον: την επαναδιατύπωση των διαρθρωτικών πολιτικών, εις τρόπον ώστε να προσδώσουν πρωτεύουσα σημασία στην έρευνα στους κόλπους των μικρομεσαίων επιχειρήσεων, και την πρόκληση που συνίσταται στη στήριξη των κρατών μελών, ώστε να επιτύχουν αποτελεσματικότερη διαχείριση των ίδιων των πολιτικών τους στον τομέα της έρευνας.

<SPEAKER ID=48 NAME="Cresson">
Κύριε Πρόεδρε, κυρίες και κύριοι βουλευτές, θα ήθελα πρώτα απ' όλα να ευχαριστήσω την κυρία Bloch von Blottnitz για την ποιότητα και την προσοχή που επέδειξε κατά την εκπόνηση της ετήσιας έκθεσης του 1997 για τις δραστηριότητες έρευνας και τεχνολογικής ανάπτυξης της Ένωσης και για τη σοβαρότητα με την οποία εξέτασε αυτό το έγγραφο.
<P>
Η έκθεσή της περιλαμβάνει ορισμένες υποδείξεις οι οποίες θα αποδειχθούν πολύ χρήσιμες στο μέλλον. Ωστόσο, πριν αναφερθώ λεπτομερέστερα στην έκθεση, θα ήθελα να σας ανακοινώσω τις πρόσφατες εξελίξεις σχετικά με το πέμπτο πρόγραμμα-πλαίσιο, το οποίο συζητείται αυτή τη στιγμή στο Ευρωπαϊκό Κοινοβούλιο και στο Συμβούλιο. Το γεγονός αυτό προκαλεί ανάμικτα συναισθήματα.
<P>
Η θετική άποψη είναι ότι το Συμβούλιο κατά το συμβούλιο "έρευνας», την Πέμπτη 12 Φεβρουαρίου, κατέληξε σε πολιτική συμφωνία για μια κοινή θέση όσον αφορά το πέμπτο πρόγραμμα-πλαίσιο, που κάθε άλλο παρά κεκτημένο εκ των προτέρων αποτελούσε. Ο κίνδυνος διακοπής της συνέχισης της προσπάθειας της Ένωσης στον τομέα της έρευνας, μολονότι εξακολουθεί να υφίσταται, φαίνεται να είναι υπό έλεγχο, εάν βέβαια καταφέρουμε να διατηρήσουμε τον εμπνευσμένο ενθουσιασμό. Δυστυχώς - και αυτό είναι το ανησυχητικό - η συγκεκριμένη κοινή θέση απομακρύνεται αισθητά από τις προτάσεις του Ευρωπαϊκού Κοινοβουλίου και της Επιτροπής. Για άλλη μια φορά, και ελπίζω να είναι και η τελευταία, ο κανόνας της ομοφωνίας απέδειξε τις αρνητικές του επιπτώσεις, εφόσον δύο κυρίως κράτη μέλη επέβαλαν στα υπόλοιπα μείωση του προϋπολογισμού.Η απόφαση που ελήφθη καθιστά δύσκολη την επίσημη θέση της Επιτροπής. Η τελευταία υποχρεώθηκε να απομακρυνθεί από τις θέσεις που είχαν διατυπωθεί κατά τη διάρκεια του Συμβουλίου και να εκφράσει την διαφωνία της και την ανησυχία της σε αρκετά σημεία. Το πρώτο σημείο αφορά το συνολικό ποσό. Η συμφωνία του Συμβουλίου αφορούσε το ποσό των 14 δισεκατομμυρίων Ecu, που απέχει πολύ από τα 16, 3 δισεκατομμύρια Ecu που είχε προτείνει η Επιτροπή, και η οποία παραμένει πεπεισμένη για την ορθότητα του ποσού αυτού, πολύ περισσότερο δε από τα 16, 7 δισεκατομμύρια Ecu, ποσό που υποστηρίχθηκε από το Κοινοβούλιο κατά τη γνωμοδότησή του σε πρώτη ανάγνωση. Ένα τέτοιο ποσό είναι μικρότερο κατά 500 εκατομμύρια Ecu από αυτό που θα απαιτούνταν για την απλή ανανέωση, υπό πραγματικούς όρους, του τέταρτου προγράμματος-πλαισίου. Εάν τελικά είχε εγκριθεί θα γινόμασταν, για πρώτη φορά στην ιστορία της Ένωσης, μάρτυρες μιας αναστροφής της προσπάθειας στον τομέα της έρευνας.
<P>
Τη στιγμή που ο Πρόεδρος των Ηνωμένων Πολιτειών, κατά την αγόρευσή του σχετικά με την κατάσταση της Ένωσης, αναγγέλλει μια αύξηση χωρίς προηγούμενο της προσπάθειας του αμερικανικού δημοσίου στον τομέα της έρευνας, οι Ευρωπαίοι πολίτες δυσκολεύονται μάλλον να κατανοήσουν το δισταγμό της Ένωσης να αξιοποιήσει στο έπακρο ένα από τα σημαντικότερα ατού της, το πνευματικό της δυναμικό και το ανθρώπινο κεφάλαιό της, για να ενισχύσει την ανταγωνιστικότητά της και να δημιουργήσει θέσεις εργασίας. Η μείωση των μέσων που θα συνεπαγόταν ένα παρόμοιο σενάριο θα είχε αντίκτυπο στο σύνολο των δραστηριοτήτων, αλλά θα έπληττε ιδιαίτερα το Κοινό Κέντρο Ερευνών, το οποίο θα στερείτο τα μέσα για την ολοκλήρωση της αποστολής του προς όφελος των διαφόρων πολιτικών της Ένωσης, για την οποία επετεύχθη, ωστόσο, συναίνεση. Η Επιτροπή θα υποχρεωνόταν τότε να αντιμετωπίσει σοβαρά το ενδεχόμενο παύσης ορισμένων δραστηριοτήτων, παρά τη σημασία τους.
<P>
Η κοινή θέση του Συμβουλίου περιλαμβάνει, εξάλλου, περιττές δεσμευτικές διατάξεις όσον αφορά την επιτροπολογία. Πριν από λίγο, ορισμένοι από εσάς υπογράμμισαν τον πολύπλοκο χαρακτήρα των διαδικασιών. Το πόρισμα του Συμβουλίου θα αυξήσει ακόμη περισσότερο την πολυπλοκότητα, εάν το αποδεχθούμε. Διαμορφώνοντας χωριστές επιτροπές για την ενέργεια και το περιβάλλον, όπως και για την κοινωνικοοικονομική έρευνα, το αποτέλεσμα θα είναι να δημιουργηθούν σχεδόν de facto ξεχωριστά προγράμματα σε αυτούς τους τομείς.
<P>
Τέλος, το Συμβούλιο, μεταξύ την έγκρισης του πέμπτου προγράμματος-πλαισίου και των συγκεκριμένων του προγραμμάτων, καθορίζει, αφενός, τις μελλοντικές οικονομικές προοπτικές της Ένωσης, και, αφετέρου, προϋποθέσεις, με αποτέλεσμα να αμφισβητείται η αρχή της πολυετίας και της πρόβλεψης των πόρων, που συνιστούν την ουσία και το ίδιο το συμφέρον του προγράμματος-πλαισίου. Για άλλη μία φορά το Κοινοβούλιο και η Επιτροπή βρίσκονται στην ίδια πλευρά και κοινή τους βούληση είναι να οικοδομήσουν την κοινοτική έρευνα και να της παρέχουν τα απαραίτητα μέσα. Η Επιτροπή γνωρίζει ότι το Κοινοβούλιο θα αγωνιστεί για να καταρτίσει εγκαίρως ένα πρόγραμμα-πλαίσιο που να ανταποκρίνεται στις ανάγκες της Ένωσης, και βασίζεται επάνω του για να τη βοηθήσει να αποκαταστήσει την κατάσταση και να επιτύχει την τελική έγκριση ενός πέμπτου προγράμματος-πλαισίου που θα πλησιάζει περισσότερο στις προτάσεις των δύο θεσμικών μας οργάνων.
<P>
Επανέρχομαι τώρα σε αυτό που μας απασχολεί σήμερα, το σχέδιο έκθεσης και ψηφίσματος σχετικά με την ετήσια έκθεση του 1997 όσον αφορά τις δραστηριότητες έρευνας της Ένωσης. Η εισηγήτριά σας υπογραμμίζει τον έντονα πληροφοριακό χαρακτήρα αυτής της έκθεσης σε πολλά σημεία. Αναφέρει τις βελτιώσεις σε σχέση με τις προηγούμενες εκδόσεις, επισημαίνοντας ιδιαίτερα το γεγονός ότι ελήφθησαν υπόψη ορισμένες συστάσεις του Ευρωπαϊκού Κοινοβουλίου. Η Επιτροπή εκφράζει την ικανοποίησή της γιατί ελήφθησαν υπόψη οι προσπάθειές της να καταστήσει αυτό το έγγραφο ένα χρήσιμο εργαλείο και να το βελτιώνει συνεχώς.
<P>
Στο σχέδιο ψηφίσματος διατυπώνονται, ωστόσο, κάποιες επικρίσεις και συστάσεις που δείχνουν ότι υπάρχει παρεξήγηση ως προς την ίδια τη φύση της ετήσιας έκθεσης. Η έκθεση αυτή δεν μπορεί ούτε πρέπει να θεωρείται έκθεση αξιολόγησης. Πρόκειται βασικά για έγγραφο πληροφόρησης. Σκοπός του είναι να παρουσιάσει, χρησιμοποιώντας όσο το δυνατόν περισσότερα και ακριβέστερα πραγματικά στοιχεία, μια γενική άποψη για τη δραστηριότητα της Ένωσης στον τομέα της έρευνας και της τεχνολογικής ανάπτυξης κατά τη δεδομένη περίοδο: σχέδια τα οποία έχουν ξεκινήσει, αποτελέσματα που επετεύχθησαν, εξελίξεις υπό επεξεργασία.
<P>
Κατ'αυτόν τον τρόπο, η έκθεση του 1997 παρέχει, κατά τη γνώμη μου, μια αρκετά λεπτομερή και ολοκληρωμένη εικόνα της πολιτικής της έρευνας κατά τη διάρκεια του 1996, με την υλοποίηση συγκεκριμένων προγραμμάτων του τέταρτου προγράμματος-πλαισίου και των πρώτων σταδίων προετοιμασίας του πέμπτου. Θα πρέπει να έχουμε κατά νου ότι αυτή η έκθεση εντάσσεται σε έναν ευρύτερο μηχανισμό που περιλαμβάνει επίσης όλες τις εκθέσεις παρακολούθησης που εκπονήθηκαν για κάθε συγκεκριμένο πρόγραμμα, και για το πρόγραμμαπλαίσιο στο σύνολό του, καθώς και τις εκθέσεις αξιολόγησης πεντεατίας. Κατ'αυτόν τον τρόπο, εκπονήθηκαν και δημοσιεύθηκαν δύο σειρές εκθέσεων παρακολούθησης για το 1996 και για το 1997. Έχει ξεκινήσει η προετοιμασία των εκθέσεων για το 1997. Στο πλαίσιο της προετοιμασίας του πέμπτου προγράμματος-πλαισίου, εκπονήθηκαν επίσης οι εκθέσεις αξιολόγησης πενταετίας για όλα τα συγκεκριμένα προγράμματα και για το πρόγραμμα-πλαίσιο. Η τελευταία συντάχθηκε από μια ομάδα υπό την εποπτεία ενός εξαιρετικού γνώστη της κοινοτικής έρευνας, του πρώην Επιτρόπου Etienne Davignon. Συμμερίζομαι την άποψη του εισηγητή ότι είναι απαραίτητη μια ακριβής αξιολόγηση του περιεχομένου των προγραμμάτων και της συνεισφοράς τους στην υλοποίηση των σημαντικών πολιτικών στόχων της Ένωσης. Ωστόσο, αυτή η αξιολόγηση περιέχεται στις εκθέσεις αξιολόγησης.
<P>
Κατά συνέπεια, η Επιτροπή σημειώνει τις πολυάριθμες υποδείξεις που εκφράζονται στο ψήφισμα. Θα έχει τη δυνατότητα να τις λάβει υπόψη της κατά την υλοποίηση του συνολικού μηχανισμού. Ο μηχανισμός αυτός έχει αναμφισβήτητα περιθώρια βελτίωσης. Η αλληλοσυμπλήρωση των τριών συνιστωσών, της ετήσιας έκθεσης, της έκθεσης παρακολούθησης, και της έκθεσης αξιολόγησης, θα πρέπει να ενισχυθεί. Οι πληροφορίες που περιέχονται σε όλα αυτά τα έγγραφα και τα πορίσματα των δύο αυτών οικονομικών ετών θα πρέπει, εξάλλου, να διανεμηθούν ούτως ώστε να δοθεί η δυνατότητα σε όλους τους πιθανούς χρήστες, με πρώτο το Ευρωπαϊκό Κοινοβούλιο, να ενημερωθούν έγκαιρα και υπό τις καλύτερες συνθήκες.
<P>
Η Επιτροπή προτίθεται να βελτιώσει το σύστημα προς αυτή την κατεύθυνση και θα δεχθεί πρόθυμα κάθε υπόδειξη που μπορεί να τη βοηθήσει σε αυτόν τον σκοπό. Ο στόχος είναι ο ίδιος με αυτόν που επιδιώκεται στο πέμπτο πρόγραμμα-πλαίσιο. Εξ ορισμού, η πολιτική της Ένωσης στον τομέα της έρευνας είναι στην υπηρεσία των Ευρωπαίων πολιτών. Πρέπει να εφαρμόζεται προς όφελος των πολιτών και συγχρόνως με πλήρη διαφάνεια τόσο για εκείνους, όσο και για το θεσμικό όργανο που τους εκπροσωπεί, δηλαδή το Ευρωπαϊκό Κοινοβούλιο. Δεδομένου ότι η Επιτροπή και το Κοινοβούλιο έχουν συχνά τις ίδιες απόψεις, θα πρέπει να αγωνιστούν μαζί για να δώσουν σε αυτή την πολιτική τα μέσα που είναι αντάξια των στόχων της. Είμαι βέβαιη ότι μπορώ να βασίζομαι σε σας ως προς το θέμα αυτό, και σας ευχαριστώ για τις προσπάθειές σας.
<P>
Επιστήσατε δικαίως την προσοχή μας σε πολλά σημεία, όπως, για παράδειγμα, στο θέμα της έλλειψης ευελιξίας της διαδικασίας. Το πέμπτο πρόγραμμα-πλαίσιο διαμορφώθηκε για να συγκεντρώσει τις δράσεις. Η συγκέντρωση είναι απαραίτητη για τη βελτίωση της διαχείρισης. Από είκοσι δύο προγράμματα περάσαμε σε τέσσερα, τέσσερα μεγάλα προγράμματα τα οποία διαιρούνται περαιτέρω σε κομβικές δράσεις. Επικρατεί όμως μια εμφανής προσπάθεια συγκέντρωσης, που οδηγεί προς την κατεύθυνση που ζητάτε.
<P>
Όσον αφορά τα δεοντολογικά προβλήματα, τα οποία δικαίως υπογραμμίσατε, είναι πράγματι ανησυχητικά. Έχει ξεκινήσει μια διαδικασία προκειμένου να κινητοποιηθούν οι εθνικές επιτροπές δεοντολογίας - εφόσον υπάρχουν, καθώς, όπως γνωρίζετε, δεν υπάρχουν σε όλα τα κράτη μέλη - ώστε να απαιτήσουν την τήρηση των θεμελιωδών αρχών δεοντολογίας. Οι προτάσεις της Επιτροπής για την εφαρμογή του πέμπτου προγράμματοςπλαισίου επανέρχονται σε αυτή την απαίτηση.
<P>
Πολλοί από εσάς υπογράμμισαν πόσο σημαντικές είναι οι μικρομεσαίες επιχειρήσεις: πρόκειται για ένα πρόβλημα στο οποίο είμαι πολύ ευαισθητοποιημένη. Γνωρίζετε ότι η αρχικά πολύ μικρή συμμετοχή των μικρομεσαίων επιχειρήσεων στα προγράμματα έρευνας της Ένωσης αυξάνεται συνεχώς. Ένα βασικό στάδιο υπήρξε η ενσωμάτωση στο τέταρτο πρόγραμμα-πλαίσιο των επονομαζόμενων μέτρων παροχής κινήτρων τεχνολογικής ανάπτυξης ειδικά μελετημένων για τις μικρομεσαίες επιχειρήσεις. Αυτές οι δράσεις θα συνεχισθούν φυσικά και θα ενισχυθούν σημαντικά στο πλαίσιο του προγράμματος "Καινοτομία και κίνητρα συμμετοχής των μικρομεσαίων επιχειρήσεων», που προβλέπει, κυρίως, ένα σύστημα παροχής βοήθειας όσον αφορά την πνευματική ιδιοκτησία και τη χρηματοδότηση της καινοτομίας, μηχανισμούς ενθάρρυνσης για τη δημιουργία και την ανάπτυξη καινοτόμων επιχειρήσεων, νέες προσεγγίσεις όσον αφορά τη μεταφορά τεχνολογιών και, τέλος, δίκτυα και υπηρεσίες πληροφόρησης.
<P>
Στην προσπάθειά μας να διευκολύνουμε τη συμμετοχή των ΜΜΕ στο πρόγραμμα-πλαίσιο, να αυξήσουμε την αποτελεσματικότητα των δράσεων που τις αφορούν και να επιταχύνουμε τις προθεσμίες, θα πρέπει να δημιουργηθούν δίκτυα αναγνωρισμένα αλλά όχι αποκλειστικά, για την πληροφόρηση και τη βοήθεια, με την ενίσχυση και την ορθολογιστική ρύθμιση των υπαρχουσών δομών. Διαπιστώνετε ότι στο συγκεκριμένο θέμα των ΜΜΕ έχουμε ήδη προοδεύσει, αλλά η πρόοδος αυτή είναι ανεπαρκής. Επίσης θα υλοποιηθούν τα διαρθρωτικά και τα διοικητικά μέτρα στο πέμπτο πρόγραμμα-πλαίσιο, για να μπορέσουν να ανταποκριθούν καλύτερα στις προσδοκίες των μικρομεσαίων επιχειρήσεων.

<SPEAKER ID=49 LANGUAGE="DE" NAME="Lange">
Κυρία Επίτροπε, επιτρέψτε μου ακόμα μία ερώτηση. Ο συνάδελφος Chichester κι εγώ αναφερθήκαμε στις task forces που εμφανίζονται μόνο με δυο γραμμές στην έκθεση. Στην τοποθέτησή της, η Επιτροπή δεν αναφέρθηκε καθόλου στην αξιολόγηση του έργου των task forces . Στην απάντησή της στην τοποθέτηση που έγινε την τελευταία φορά όσον αφορά την έκθεση για την έρευνα, η Επιτροπή αναφέρει ότι η ετήσια έκθεση εκπονείται, ώστε να υπάρχει δυνατότητα υποβολής στο Κοινοβούλιο των σημείων που θεωρούνται ως τα πλέον σημαντικά. Έχω δίκιο, λοιπόν, να υποθέτω ότι οι task forces δεν περιλαμβάνονται στα σημεία εκείνα που θεωρούνται ως τα πλέον σημαντικά;

<SPEAKER ID=50 NAME="Cresson">
Σας υπενθυμίζω ότι οι task-forces δεν προβλέπονταν στο τέταρτο πρόγραμμα-πλαίσιο, εφόσον κατά την είσοδό μου στην Επιτροπή το τέταρτο πρόγραμμα-πλαίσιο είχε ήδη εγκριθεί, και ότι τις δημιούργησα με ορισμένους συναδέλφους μου από την Επιτροπή, και συγκεκριμένα με τον κύριο Martin Bangemann και τον κύριο Niel Kinnock.
<P>
Αυτές οι task-forces ασχολήθηκαν με ορισμένα προβλήματα που θεωρήσαμε σημαντικά, κυρίως όσον αφορά την ανταγωνιστικότητα των ευρωπαϊκών επιχειρήσεων, στους τομείς όπου η Ευρώπη είναι ιδιαίτερα ανταγωνιστική, αλλά όπου υφίσταται συγχρόνως και μεγάλο ανταγωνισμό. Ξεχωρίσαμε ορισμένα θέματα και θελήσαμε να συγκεντρώσουμε γύρω από αυτά ερευνητές, βιομηχάνους και χρήστες, ώστε να αποκτήσουμε μια σφαιρική εικόνα. Αυτό μας οδήγησε, εξάλλου, στην πολυτομεακή διαδικασία του πέμπτου προγράμματοςπλαισίου, που διέπεται από μια φιλοσοφία λίγο διαφορετική από εκείνη του τέταρτου προγράμματος-πλαισίου.
<P>
Συνεπώς το έργο που πραγματοποιήθηκε στο πλαίσιο των task-forces δεν πήγε χαμένο. Αντίθετα, αποδείχτηκε ιδιαίτερα χρήσιμο και έδωσε τη δυνατότητα σε εταίρους διαφόρων κλάδων όλων των κρατών μελών να συγκεντρωθούν και να συζητήσουν τις διάφορες πτυχές ενός θέματος. Αυτό ακριβώς μας καθοδήγησε στο τέταρτο πρόγραμμα-πλαίσιο.
<P>
Όσο για το πέμπτο, δεν έχουμε πια task-force , παρά κομβικές δράσεις. Αυτές οι κομβικές δράσεις θα λειτουργήσουν κατά τον ίδιο τρόπο, σύμφωνα με την ίδια πολυτομεακή προσέγγιση. Αναφέρω το παράδειγμα μιας κομβικής δράσης που ονομάζεται "η πόλη του αύριο», στο πέμπτο πρόγραμμα-πλαίσιο. Στην "πόλη του αύριο» εμφανίζονται εκ νέου, για παράδειγμα, τα προβλήματα της κυκλοφορίας, της ρύπανσης, της στέγης, της τηλε-εργασίας, καθώς και της πολεοδομίας, δηλαδή κοινωνικοοικονομικά προβλήματα που αφορούν κυρίως το κέντρο της πόλης ή τα προάστια. Επιλέξαμε, λοιπόν, μία προσέγγιση γύρω από διάφορα θέματα, που θα οδηγήσει στη συνάντηση διαφορετικών τομέων. Με άλλα λόγια, οι task-forces μετατρέπονται σε κομβικές δράσεις και η προσέγγιση είναι πολυτομεακή. Η προσέγγιση αυτή εμπνέεται από τις task-forces και θα αναπτυχθεί εντός του πέμπτου προγράμματος-πλαισίου.

<SPEAKER ID=51 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=5>
Κίνδυνοι οφειλόμενοι σε χημικούς παράγοντες
<SPEAKER ID=52 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση -(A4-0051/98), του κ. Blak, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την κοινή θέση που καθόρισε το Συμβούλιο για την έκδοση της οδηγίας του Συμβουλίου που αφορά την προστασία της υγείας και ασφάλειας των εργαζομένων κατά την εργασία από κινδύνους οφειλόμενους σε χημικούς παράγοντες (δέκατη τέταρτη ειδική οδηγία κατά την έννοια του άρθρου 126, παράγραφος 1 της οδηγίας 89/391/ΕΟΚ) (C4-0531/97-00/0459(SYN)).

<SPEAKER ID=53 NAME="Blak">
Κύριε Πρόεδρε, είμαι χαρούμενος και υπερήφανος που παρευρίσκομαι σήμερα εδώ ως εισηγητής κατά τη δεύτερη ανάγνωση της πρότασης οδηγίας για τους χημικούς παράγοντες. Χαίρομαι που καταφέραμε να υπερπηδήσουμε την τριετή περίοδο τελμάτωσης που δημιουργήθηκε από το Συμβούλιο. Χαίρομαι που μπορούμε πλέον να προχωρήσουμε στη δημιουργία μεγαλύτερης ασφάλειας και καλύτερων συνθηκών εργασίας για τους Ευρωπαίους εργαζόμενους. Είμαι επίσης υπερήφανος που εμείς, στην Επιτροπή Κοινωνικών Υποθέσεων, καταλήξαμε σε συμφωνία για αρκετές τροπολογίες που θα βελτιώσουν ακόμα περισσότερο την πρόταση του Συμβουλίου σε σημαντικούς τομείς. Έχουν περάσει σχεδόν τέσσερα χρόνια από τότε που συζητήσαμε για τελευταία φορά τη συγκεκριμένη πρόταση. Είναι λυπηρό που αναγκαστήκαμε να περιμένουμε τόσο πολύ, διότι η οδηγία για τους χημικούς παράγοντες αποτελεί σημαντικότατο στοιχείο ενός μεγάλου νομοθετικού συνόλου. Είναι ένα κομμάτι της διαδικασίας που ξεκίνησε το 1989 με την οδηγία-πλαίσιο για τη βελτίωση της ασφάλειας και της υγείας των εργαζομένων κατά την εργασία. Η ποικιλία των οδηγιών για την οποία συζητάμε τώρα σημαίνει ότι η Ευρώπη θα γίνει ακόμα καλύτερος τόπος διαβίωσης, ιδίως για τους εργαζόμενους. Θα είναι, προπαντός, ασφαλέστερο και υγιεινότερο να εργάζεται κάποιος στα κράτη μέλη της ΕΕ, και τόσο οι επιχειρήσεις όσο και οι εργαζόμενοι θα χαρούν για τη διαφάνεια και τους ενιαίους κανόνες που θα διέπουν το εργασιακό περιβάλλον σε ολόκληρη την ΕΕ. Επιπλέον, με τη θέσπιση κοινών κανόνων στον εν λόγω τομέα, επιτυγχάνουμε ένα εξαιρετικά σημαντικό πρόσθετο όφελος. Πιο συγκεκριμένα, επιτυγχάνουμε έναν αποτελεσματικό τρόπο για καταπολέμησης του κοινωνικού ντάμπινγκ. Είναι αυτό ακριβώς που συμβαίνει όταν οι επιχειρήσεις μεταφέρονται από την άλλη πλευρά των συνόρων, ώστε να μην αναγκάζονται να προσφέρουν στους υπαλλήλους τους σωστές συνθήκες εργασίας. Είναι, συνεπώς, σημαντικό, και υπό το πρίσμα αυτής της υφιστάμενης εξέλιξης, να ασχοληθούμε σοβαρά με το πρόβλημα του κοινωνικού ντάμπινγκ.
<P>
Η πρόταση οδηγίας έχει, κατ' εμέ, δύο σημαντικά χαρακτηριστικά. Από τη μία πλευρά, περιέχει σαφή καθορισμό των υποχρεώσεων που επωμίζονται οι εργοδοτες όσον αφορά τις χημικές ουσίες που μπορεί να είναι επιβλαβείς για την ασφάλεια και την υγεία των εργαζομένων. Από την άλλη πλευρά, η πρόταση οδηγίας καταρτίζει διαδικασίες για κοινοτικές πρωτοβουλίες που θα στοχεύουν στον περιορισμό των χημικών ουσιών στο εργασιακό περιβάλλον. Ένα από τα σημαντικότερα μέσα στον εν λόγω τομέα είναι η δυνατότητα θέσπισης οριακών τιμών. Επιτρέψτε μου να είμαι ειλικρινής και να πω ότι δεν μ' ενδιαφέρουν καθόλου οι οριακές τιμές. Κατά βάση, οφείλουμε να καταστήσουμε το εργασιακό περιβάλλον τόσο καθαρό, ώστε να μη χρειάζονται οριακές τιμές. Δυστυχώς, όμως, η πραγματικότητα είναι διαφορετική. Συχνά είναι πολύ δύσκολο να αποφασίσουμε επακριβώς πόσο επικίνδυνη είναι μια δεδομένη ουσία, και ίσως είναι ανάγκη να ασκηθεί πίεση σε όσους δεν θέλουν οι αμφιβολίες αυτές να καταλήξουν προς όφελος των εργαζομένων. Υπάρχουν, συνεπώς, περιπτώσεις όπου η θέσπιση οριακών τιμών καθίσταται αναγκαία.
<P>
Η μεγαλύτερη έλλειψη στην κοινή θέση του Συμβουλίου είναι, κατά τη γνώμη μου, ότι δεν υπάρχει επαρκής έλεγχος στην εφαρμογή των ενδεικτικών οριακών τιμών. Υπάρχει έλλειψη ενός μηχανισμού που θα εξασφαλίζει ότι η εν λόγω εφαρμογή θα αξιολογείται και ότι τελικά πιθανόν να υποβληθούν προτάσεις για τη θέσπιση δεσμευτικών οριακών τιμών. Η δική μας τροπολογία υπ' αριθ. 4 στοχεύει στην επίλυση αυτού ακριβώς του προβλήματος. Θα σημειωθεί μεγάλη πρόοδος, εάν εγκριθεί αύριο από το Κοινοβούλιο και γίνει αργότερα αποδεκτή από το Συμβούλιο.
<P>
Δεν θέλω να επεισέλθω πάλι σε λεπτομέρειες για τις τροπολογίες της σύστασής μου. Ούτως ή άλλως, εξηγούνται στην αιτιολόγησή της, και τις έχουμε, άλλωστε, συζητήσει ήδη ενδελεχώς στην επιτροπή. Υπάρχουν, ωστόσο, δύο θέματα που αναγκάζομαι να αναφέρω. Πρόκειται, συγκεκριμένα, για δύο τροπολογίες της σύστασής μου που αναγκάζομαι να αλλάξω κατά την παρούσα συζήτηση. Κατ' αρχάς, πρόκειται για την τροπολογία 10 που στοχεύει στην ενίσχυση της κατάρτισης ως μέσου για την ελαχιστοποίηση των κινδύνων στον εργασιακό χώρο. Η τροπολογία συνίσταται σε ένα συμβιβασμό, όπου γνωρίζουμε ότι κατά λάθος σβήσθηκε μια φράση, μολονότι στην πραγματικότητα υποστηρίζει την απαίτηση για κατάρτιση και πληροφόρηση. Συνεπώς, θα ήθελα να σας παροτρύνω να υπερψηφίσετε την τροπολογία της Σοσιαλιστικής Ομάδας που προσθέτει και πάλι τον όρο αυτό.
<P>
Δεύτερον, υπάρχουν προβλήματα με την τροπολογία 11. Στην αγγλική μετάφραση αναφέρεται ότι η επίβλεψη της υγείας θα πρέπει να συμφωνείται με το work force . Αυτό στην πραγματικότητα σημαίνει ότι όλοι οι εργαζόμενοι σε έναν δεδομένο χώρο εργασίας θα πρέπει να παράσχουν έγκριση προτού ένας από αυτούς μπορέσει να υποβληθεί σε έλεγχο υγείας. Φυσικά, δεν συμφωνούμε με κάτι τέτοιο, και γι' αυτό θα θέλαμε να υποβάλουμε προφορική τροπολογία για να αντικατασταθεί η λέξη work force με worker's concern .
<P>
Θα ήθελα τέλος να επωφεληθώ αυτής της ευκαιρίας για να εκφράσω τη μεγάλη μου χαρά για το έργο της βρετανικής προεδρίας στο συγκεκριμένο ζήτημα. Ήταν ιδιαίτερα θετικό που είδαμε πόσο δραστήρια και εποικοδομητικά εργάσθηκαν για να περάσουν την οδηγία. Είναι σαν να τολμάμε πλέον να αποδεχθούμε τις κοινωνικές και διεθνείς ευθύνες μας. Δεν γνωρίζω τους λόγους, αλλά θα μπορούσα να μαντέψω: εάν η οδηγία για τους χημικούς παράγοντες εγκριθεί από το Συμβούλιο στην επόμενη συνεδρίασή του, δεν θα είναι μόνο μια νίκη για τη βρετανική προεδρία, αλλά μια νίκη για την οποία θα μπορούμε να χαρούμε όλοι μας. Εάν το δούμε μακροπρόθεσμα, κανείς δεν θα είναι χαμένος, αφού πρόκειται για τη δημιουργία μιας πιο ανθρώπινης, πιο κοινωνικής Ευρώπης, οπότε θα υπάρχουν μόνο νικητές.

<SPEAKER ID=54 NAME="Hughes">
Κύριε Πρόεδρε, θα ήθελα να συγχαρώ θερμά τον Freddy Blak για το τεράστιο έργο του της εκπόνησης της παρούσας έκθεσης για την Επιτροπή Απασχόλησης και Κοινωνικών Υποθέσεων. Αναγνώρισε τον εύθραυστο χαρακτήρα της κοινής θέσης, η οποία χρειάσθηκε πολύ χρόνο για να επιτευχθεί στα πλαίσια του Συμβουλίου, και, αντί να προσπαθήσει να τροποποιήσει τα πάντα, έπραξε συνετά και επικέντρωσε την προσοχή του σε περιεκτικό κατάλογο με τα σημαντικότερα θέματα.
<P>
Ένα από τα σημαντικότερα είναι, κατά την γνώμη μου, η τροπολογία αριθ. 4. Κατανοώ τη λογική της Επιτροπής για τη θέσπιση ενδεικτικών οριακών τιμών και την απαίτηση από τα κράτη μέλη να ενημερώνουν σχετικά με αυτές τις τιμές και, επιπλέον, να τις λαμβάνουν υπόψη κατά τον καθορισμό των αντίστοιχων εθνικών οριακών τιμών επαγγελματικής έκθεσης. Ωστόσο, αυτό δεν είναι το ίδιο με το να απαιτηθεί από τα κράτη μέλη να προσεγγίσουν τις ενδεικτικές οριακές τιμές που θεσπίζονται σε κοινοτικό επίπεδο, ή και να μετακινηθούν προς αυτές. Ανησύχησα, λοιπόν, μήπως αυτό οδηγήσει σε συνεχή ανομοιογένεια, και χαίρομαι διότι η τροπολογία αριθ. 4 αντιμετωπίζει το ζήτημα αυτό επιτρέποντας τακτική αναθεώρηση, με βάση πληροφορίες που παρέχονται από τα κράτη μέλη στο πλαίσιο του Αρθρου 15, και καταλήγοντας στην ανάληψη κατάλληλης δράσης εκ μέρους της Επιτροπής, όπου χρειάζεται, με στόχο την πληρέστερη εναρμόνιση. Κατανοώ ότι η Επιτροπή είναι έτοιμη να αποδεχθεί την εν λόγω τροπολογία ή μια παρόμοια διατύπωση.
<P>
Ένα άλλο σημαντικό σημείο, εν όψει πρόσφατων περιπτώσεων τριχλωροαιθυλενίου με τις οποίες ασχολήθηκα και την πρόσφατη ανταλλαγή πληροφοριών που είχαμε ως επιτροπή με τους εκπροσώπους της Ευρωπαϊκής Επιτροπής, είναι η τροπολογία αριθ. 7 που αφορά την αντικατάσταση. Είναι αρκετά σαφές, κατά τη γνώμη μου, ότι ορισμένες από τις δυσκολίες που αντιμετωπίζουμε οφείλονται στη μη ορθή αξιολόγηση του κινδύνου και στη μη ορθή εφαρμογή των συναφών παραγράφων της οδηγίας-πλαισίου. Αυτό οδηγεί, για παράδειγμα, σε μια κατάσταση όπου σε ορισμένα κράτη μέλη το τριχλωροαιθυλένιο, ένας επικίνδυνος διαλύτης, έχει απαγορευθεί, ενώ σε κάποια κράτη μέλη υπόκειται σε όρια έκθεσης πολύ υψηλότερα από ό, τι σε κάποια άλλα. Πρέπει να εργασθούμε για την πλήρη και σωστή εφαρμογή της οδηγίας-πλαισίου, ενώ εν τω μεταξύ είναι ανάγκη να τονισθεί η σημασία της αντικατάστασης στην οδηγία αυτή, όπως πολύ σωστά πράττει ο Freddy Blak στην τροπολογία αριθ. 7.
<P>
Είναι, πράγματι, πολύ καλό ότι η οδηγία αυτή αναστήθηκε μετά από τόσον καιρό. Ωστόσο, αναρωτιέμαι ποιές είναι οι προοπτικές για ορισμένες άλλες οδηγίες που έχουν τελματώσει στο πλαίσιο του Συμβουλίου, όπως, για παράδειγμα, η οδηγία για τα διάφορα μεταφορικά μέσα και η οδηγία για τους φυσικούς παράγοντες, η οποία καλύπτει τον θόρυβο, τις δονήσεις, την οπτική ακτινοβολία, τα οπτικά πεδία και τα οπτικά κύματα.
<P>
Ανησυχώ ιδιαίτερα για το ζήτημα του θορύβου. Η αρχική οδηγία του 1986 για την προστασία των εργαζομένων από κινδύνους σχετικούς με την έκθεση κατά την εργασία στον θόρυβο θέτει όρια έκθεσης και δράσης τα οποία έχουν πλέον ξεπερασθεί. Η τότε κυβέρνηση του Ηνωμένου Βασιλείου ήταν πολύ περήφανη που άσκησε πίεση για υποχρεωτική χρήση ωτοασπίδων κατά την εργασία σε περίπτωση επιπέδου θορύβου 90 ντεσιμπέλ. Η χρήση σταμάτησε ως μέτρο οικονομίας. Όμως, το κόστος πληρώθηκε από πολλές χιλιάδες εργαζομένων με ελάττωση της ακοής και βιομηχανική κώφωση.
<P>
Υποτίθεται ότι τα Συμβούλιο θα επανεξέταζε την οδηγία αυτή του 1986, βάσει μιας πρότασης της Επιτροπής, πριν από τον Ιανουάριο του 1994. Βρισκόμαστε στον Φεβρουάριο του 1998 και πρέπει να αναθεωρήσουμε οπωσδήποτε την προηγούμενη οδηγία για το θόρυβο, εκτός κι αν επανέλθει η οδηγία για τους φυσικούς παράγοντες. Ελπίζω να λάβουμε τη διαβεβαίωση της Επιτροπής ως προς το ζήτημα αυτό. Δεν θα ήταν σωστό να ζητήσουμε από την κυρία Cresson να απαντήσει στο σημείο αυτό, αλλά ελπίζω ότι το ζήτημα μπορεί να τεθεί από τον Επίτροπο Flynn.
<P>
Αναμένω με ανυπομονησία τη συμμετοχή της Ευρωπαϊκής Επιτροπής στην κοινοβουλευτική επιτροπή, σε προσεχή συνεδρίαση η οποία θα πραγματοποιηθεί τις επόμενες εβδομάδες σχετικά με τους νέους κινδύνους για την υγεία. Επιτύχαμε εδώ να αντιμετωπίσουμε μερικούς από τους σημαντικότερους - τους παλαιότερους - ενώ πρέπει να αντιμετωπίσουμε και ορισμένους νέους.

<SPEAKER ID=55 LANGUAGE="PT" NAME="Mendonηa">
Κύριε Πρόεδρε, κύριοι βουλευτές, η υπό συζήτηση έκθεση σχετικά με την κοινή θέση που ενέκρινε το Συμβούλιο ενόψει της έκδοσης οδηγίας-πλαισίου για την προστασία της υγείας και της ασφάλειας των εργαζομένων είναι εξαιρετικά σημαντική και απολύτως χρήσιμη για όλους τους εργαζόμενους που, στο καθένα από τα κράτη μέλη, ενδέχεται να εκτίθενται σε χημικούς παράγοντες. Η έκδοση αυτής της οδηγίας δεν μπορεί και δεν πρέπει να αναβληθεί περαιτέρω. Ο στόχος που επιδιώκει έχει επείγοντα χαρακτήρα και αξίζει το ενδιαφέρον όλων: των κρατών μελών, των κοινωνικών εταίρων και των θεσμικών οργάνων της Ευρωπαϊκής Ένωσης.
<P>
Το κείμενο της παρούσας κοινής θέσης του Συμβουλίου που έχουμε τώρα μπροστά μας είναι σαφέστερο, πιο επεξηγηματικό, και αποκλείει επιπλέον το ενδεχόμενο αμφιβολιών ή δημιουργίας καταστάσεων αποποίησης ευθυνών. Η δομή του εγγράφου συμβαδίζει περισσότερο με την επίτευξη καλύτερου καθορισμού και συστηματοποίησης των στόχων και του πλαισίου εφαρμογής της οδηγίας.
<P>
Η εισαγωγή της έννοιας του επικίνδυνου χημικού παράγοντα, όπως και ο μηχανισμός για την καθιέρωση οριακών τιμών, τόσο όσον αφορά την έκθεση στους εργασιακούς χώρους, όσο και ως προς τη βιολογική ανοχή, απετέλεσαν στο κείμενο αυτό αντικείμενο καλύτερου καθορισμού και έλαβαν πιο εξέχουσα θέση. Προσδιορίζονται με σαφέστερο τρόπο οι υποχρεώσεις της εργοδοσίας, η απαραίτητη επαγρύπνηση των εργαζομένων, καθώς και οι διαδικασίες διαβούλευσης, πληροφόρησης και συμμετοχής των εργαζομένων.
<P>
Δόθηκε έμφαση στην υποχρέωση των κρατών μελών να θεσπίσουν και να θέσουν σε ισχύ νομοθετικές, κανονιστικές και διοικητικές ρυθμίσεις με στόχο την εφαρμογή της οδηγίας. Η έκθεση εκφράζει κάποιες ανησυχίες που εξακολουθούν και θα εξακολουθούν κατά πάσα πιθανότητα να απορρέουν από την κοινή θέση. Αλλά οι τροπολογίες που κατατίθενται τώρα από το Κοινοβούλιο έρχονται να συμπληρώσουν, να βελτιώσουν και να αποσαφηνίσουν το υπό συζήτηση έγγραφο. Πολλές από τις τροπολογίες που υπεβλήθησαν από το Κοινοβούλιο κατά την πρώτη ανάγνωση έχουν ενσωματωθεί στο κείμενο που βρίσκεται σήμερα υπό συζήτηση, συμβάλλοντας αισθητά στη βελτίωσή του.
<P>
Θα ήθελα να κάνω μόνο δύο παρατηρήσεις σχετικά με τις προτεινόμενες τροπολογίες. Η υπ' αριθ. 1 υπογραμμίζει την επιπρόσθετη μέριμνα που πρέπει να παρέχεται στις εγγύους και στους νέους. Στην προκειμένη περίπτωση, όπως και σε άλλες, έχει ουσιαστική σημασία να διαφυλάττουμε τους εργαζόμενους σήμερα, δίχως, ωστόσο, να παύουμε να συλλογιζόμαστε το μέλλον. Η τροπολογία αριθ. 10 τονίζει τη σημασία που πρέπει πάντοτε να προσδίδεται, πέρα από την πληροφόρηση, και στο θέμα της κατάρτισης των εργαζομένων. Για τον λόγο αυτό, αλλά και για άλλους λόγους που δεν θεωρώ σκόπιμο να αναφέρω σε αυτές τις παρατηρήσεις, φρονώ ότι η παρούσα έκθεση είναι σαφώς καλή και αξίζει την υποστήριξή μας.

<SPEAKER ID=56 LANGUAGE="NL" NAME="Boogerd-Quaak">
Κύριε Πρόεδρε, κυρία Επίτροπε, συνάδελφοι, πράγματι καθυστέρησε πολύ η κοινή θέση του Συμβουλίου. Αλλά προέκυψε τώρα καλύτερη από την πρόταση της Επιτροπής. Έμεινα επίσης πολύ ικανοποιημένη από τη συνεργασία με τον εισηγητή κύριο Blak. Θεώρησα, επομένως, περιττό να υποβάλω τροπολογίες, αν και προτίθεμαι να υποστηρίξω την τροπολογία αριθ. 16 των Χριστιανοδημοκρατών.
<P>
Ποιά είναι άραγε η σημασία της οδηγίας; Η σημασία της έγκειται στο ότι διαφορετικές προδιαγραφές βλάπτουν την κανονιστική διαδικασία στα κράτη μέλη. Διότι το επιχείρημα του ανταγωνισμού θα έχει πάντα τον κύριο λόγο. Αυτό είναι κακό για τους εργαζόμενους, κακό και για τα θύματα, τα οποία βρίσκονται συχνά σε αξιοθρήνητη κατάσταση. Μια ενιαία ευρωπαϊκή πολιτική με δεσμευτικές προδιαγραφές είναι ό, τι καλύτερο, και με την τροπολογία αριθ. 4 καλούμε την Επιτροπή και το Κοινοβούλιο να προχωρήσουν.
<P>
Κατά βάθος πρέπει ακόμη να είμαστε διατεθειμένοι να απαγορεύσουμε ορισμένους διαλύτες, όπως την ξυλόλη, την τολουόλη και το τριχλωραιθυλένιο, και εδώ η τροπολογία αριθ. 7 μας δείχνει τον δρόμο. Διότι όντως πρέπει να παρακινηθεί η βιομηχανία να αναζητήσει εναλλακτικές λύσεις, αντικαθιστώντας για παράδειγμα αυτούς τους διαλύτες με αντιδραστικούς διαλύτες. Θέλω να αναφέρω εδώ σχετικά μ' αυτό ως παράδειγμα τις διαλυτικές ουσίες που περιέχει ο κατηφές. Έγιναν σχετικά πειράματα - τα οποία χρηματοδότησε μάλιστα η Επιτροπή - και, απ·ό, τι φαίνεται, υπάρχουν εδώ πολύ καλές προοπτικές.
<P>
Για αυτόν τον λόγο, κύριε Πρόεδρε, κυρία Επίτροπε, θα ήθελα να σας προτείνω να λαμβάνει το Κοινοβούλιο τακτικά έκθεση για τις προόδους που σημειώνονται σε αυτόν τον τομέα. Διότι ανησυχώ για την εφαρμογή αυτής της νέας τεχνολογίας.
<P>
Τέλος, λίγα λόγια για την επιμόρφωση, την κατάρτιση και τη συνειδητοποίηση των ατόμων στον χώρο εργασίας. Υποβάλαμε και εδώ μια τροπολογία. Δεν πρόκειται μόνο για την απαγόρευση ουσιών, αλλά καί για τον τρόπο διαχείρισής τους. Αφού αποκτήσουμε ένα σωστό σύνολο προτάσεων, νομίζω ότι η παρούσα οδηγία αποτελεί ένα βήμα μπροστά για την καταπολέμηση του μεγάλου προβλημάτος, ιδίως όσον αφορά τους ελαιοχρωματιστές και άλλους εργαζόμενους.

<SPEAKER ID=57 LANGUAGE="FI" NAME="Ojala">
Αξιότιμε κύριε Πρόεδρε, αρχικά θέλω να ευχαριστήσω τον κύριο Blak για την εργασία του σχετικά με αυτό το πολύ σημαντικό, αλλά και πολύ δύσκολο και σύνθετο θέμα. Ως προς τα θέματα ασφάλειας στους χώρους εργασίας, η νομοθεσία της Ευρωπαϊκής Ένωσης προσεγγίζει πραγματικά την καθημερινή ζωή των ανθρώπων. Η ασφάλεια στους χώρους εργασίας αφορά τη ζωή, την υγεία και την ικανότητα των ανθρώπων να εργάζονται. Δύσκολα συναντάμε πιό σημαντικά θέματα.
<P>
Επιβάλλεται η Ευρωπαϊκή Ένωση να θέσει ένα ισχυρό κατώτατο όριο στα θέματα ασφάλειας στους χώρους εργασίας, προκειμένου να αποφευχθεί η χρησιμοποίηση των κακών συνθηκών ασφάλειας στους εν λόγω χώρους ως μέσο ανταγωνισμού. Εκτός από τα συμφέροντα των εργαζομένων, η ασφάλεια στους χώρους εργασίας σχετίζεται και με τα συμφέροντα των εργοδοτών και όλης της κοινωνίας. Ως εκ τούτου, όπως έχει επισημανθεί κι εδώ σε πολλές παρεμβάσεις, το γεγονός ότι τα θέματα της ασφάλειας στους χώρους εργασίας έχουν τελματώσει εντελώς στο Συμβούλιο για τόσο μεγάλο χρονικό διάστημα, αποτελεί αιτία έντονης αποδοκιμασίας. Για παράδειγμα, η σχετική οδηγία συζητήθηκε σε πρώτη ανάγνωση στο Κοινοβούλιο πριν από τέσσερα χρόνια. Εύχομαι η κοινή θέση που λάβαμε από το Συμβούλιο να υποδηλώνει επιτέλους την αποτελμάτωση των θεμάτων ασφάλειας στους χώρους εργασίας, και μάλιστα κατά την περίοδο προεδρίας των Βρετανών.
<P>
Ο κύριος Blak έχει προτείνει στην κοινή θέση του Συμβουλίου τροπολογίες, με τις περισσότερες από τις οποίες συμφωνώ. Ωστόσο, με απασχολεί η αρνητική στάση της έκθεσης ως προς τη θέσπιση βιολογικών οριακών τιμών. Στην έκθεση αναφέρεται ότι τα όρια των βιολογικών τιμών μπορούν να καθορίζονται μόνο σε εξαιρετικές καταστάσεις, όταν δεν επαρκούν τα υπόλοιπα μέσα. Στη χώρα μας, όμως, τη Φινλανδία, δεν επικρατεί μια τόσο επιφυλακτική στάση για τη βιολογική παρακολούθηση των χημικών ουσιών. Αντίθετα, θεωρούμε ότι αποτελεί σε πολλές περιπτώσεις έναν αποτελεματικό τρόπο, προκειμένου να ελέγχεται η έκθεση των εργαζομένων σε αυτές, και έτσι να προστατεύεται η υγεία τους. Φυσικά, επιβάλλεται να υπάρχει πάντοτε συμφωνία με τους εκπροσώπους των εργαζομένων σχετικά με την χρησιμοποίηση της αρχής της βιολογικής παρακολούθησης.

<SPEAKER ID=58 LANGUAGE="DE" NAME="Wolf">
Κύριε Πρόεδρε, κυρία Επίτροπε, αγαπητοί συνάδελφοι, θεωρώ ότι θα πρέπει πραγματικά να επαναλάβει κάποιος δυναμικά το επιχείρημα που χρησιμοποίησε εδώ ο Stephen Hughes. Λέγονται πολλά για τον περιορισμό του κόστους σε σχέση με την προστασία και την ασφάλεια στον χώρο εργασίας. Δεν αναφέρεται, ωστόσο, η εξοικονόμηση που θα μπορούσε να υπάρξει από την πλευρά των θυμάτων, ούτε η οικονομία που μπορεί να σημαίνει για τις εθνικές μας οικονομίες η παροχή πραγματικής προστασίας. Αυτό σημαίνει ότι έχουμε ουσιαστικά και πάλι να κάνουμε με ένα συνεχές σκάνδαλο. Η προστασία και η ασφάλεια στον χώρο εργασίας δεν ακολουθούν τον ίδιο ρυθμό με την ανάπτυξη της εσωτερικής αγοράς και της τεχνολογικής προόδου.
<P>
Ο Stephen Hughes παρέπεμψε ήδη σε δύο άλλες οδηγίες που εκκρεμούν. Όσον αφορά την παρούσα οδηγία, θα πρέπει να συζητηθούν τα πλεονεκτήματα και τα μειονεκτήματα της στρατηγικής που επέλεξε η Κοινότητα για να αντιμετωπίσει το πρόβλημα. Διαπιστώνει κανείς μία κάποια κομψότητα στη διατύπωση των αρχών, πρόοδοι χωρίς παράλληλα να υπάρχουν συνοδευτικές αρχές που να τις διασφαλίζουν. Μπορεί, βέβαια, να καθυστερεί κανείς την προώθηση των επιμέρους οδηγιών και να προχωρά στην προώθηση μιας οδηγίας-πλαισίου, αλλά το τίμημα είναι υψηλό. Το πρόβλημα είναι τί ακριβώς περιλαμβάνει η οδηγία-πλαίσιο. Απαιτείται προσοχή, ώστε οι επιμέρους οδηγίες να μην υστερούν σε σχέση με την οδηγία-πλαίσιο. Υπάρχει, επίσης, και το πρόβλημα της εναρμόνισης των συζητήσεων για κάθε οδηγία-πλαίσιο. Το πρόβλημα αυτό οδηγεί, για παράδειγμα, σε έκρυθμες καταστάσεις - όπως τις βιώνουμε εδώ - και περιπλέκει ακόμα περισσότερο τη συζήτηση των επιμέρους περιπτώσεων, δυσκολεύοντας συνεχώς τα πράγματα και μη επιτρέποντάς μας να προχωρήσουμε.
<P>
Το μόνο που θέλω εδώ είναι να τονίσω για μια ακόμα φορά το εξαίρετο έργο του συναδέλφου Blak. Δεν καταλαβαίνω γιατί η τροπολογία αριθ. 16 είναι καλύτερη από την αριθ. 3. Σε σχέση με την τροπολογία αριθ. 18, θέλω να ρωτήσω τον Freddy Blak γιατί στην ανακοίνωσή του επέλεξε ως αφετηρία την αξιολόγηση του κινδύνου. Αυτό αντιφάσκει κατά κάποιο τρόπο με αυτά που μας είπε στη δική του πρόταση τροπολογίας αριθ. 6.

<SPEAKER ID=59 LANGUAGE="EN" NAME="Skinner">
Κύριε Πρόεδρε, θα ήθελα να συγχαρώ τον Freddie Blak για την εργασία του στην έκθεση αυτή. Δόθηκε πολύ σκληρή μάχη για την έκθεση και οι προσπάθεις του εκτιμήθηκαν πολύ από την επιτροπή. Η έκθεση, είναι βέβαι τεχνική, αλλά και πολύ αληθινή. Είναι γεγονός ότι δέκα εκατομμύρια άνθρωποι στην Ευρωπαϊκή Ένωση είναι θύματα ατυχημάτων ή ασθένειας κατά την εργασία. Τούτο είναι γνωστό, όπως και το γεγονός ότι οκτώ χιλιάδες άτομα ανάμεσά τους πεθαίνουν δυστυχώς κάθε χρόνο εντός της Ευρωπαϊκής Ένωσης. Φυσικά, αγνοούνται πολλά άλλα ατυχήματα, ασθένειες και θάνατοι που δεν αναφέρονται.
<P>
Πολλοί από αυτούς τους θανάτους και τις ασθένειες οφείλονται σε άγνοια και την έκθεση σε απαράδεκτους κινδύνους. Εφόσον οι κίνδυνοι αυτοί προκαλούν ασθένεις, θα πρέπει η Επιτροπή να εισαγάγει νομοθεσία για την κατάλληλη επισήμανσή τους.
<P>
Γιατί οι άνθρωποι εκτίθενται σε περιττούς κινδύνους; Όλοι το κάνουμε κατά καιρούς. Όλοι διασχίζουμε το δρόμο, χωρίς ίσως να ελέγξουμε, και κανείς μας δεν λαμβάνει την απαραίτητη μέριμνα. Πρόκειται για μια κακή στάση ζωής, και βέβαια για μια κακή στάση κατά την εργασία, αλλά αυτός ο τρόπος αντιμετώπισης μπορεί να αναδιαμορφωθεί και να αλλάξει σταδιακά προς θετική κατεύθυνση, ούτως ώστε να εκλείψουν τέτοιου είδους προβλήματα κατά την εργασία.
<P>
Γι' αυτούς τους λόγους, η παρούσα έκθεση, η οποία παρουσιάσθηκε με πρωτοβουλία της προεδρίας του Ηνωμένου Βασιλείου, όπως ο παρατήρησε ο Freddie, έχει ως στόχο να σταματήσει η ακατάλληλη συμπεριφορά χρήσης βλαβερών χημικών παραγόντων, οι οποίοι είναι από τους χειρότερους χημικούς παράγοντες που μπορούν να χρησιμοποιηθούν κατά την εργασία. Οι κίνδυνοι από τη χρήση τέτοιου είδους χημικών παραγόντων πρέπει να αξιολογούνται αναφορικά με τους κινδύνους για τους εργαζόμενους, όχι μόνο ως προς τις άμεσες, αλλά και ως προς τις μακροπρόθεσμες συνέπειες. Οι οδηγίες κατάρτισης πρέπει να έχουν σημαντικά αποτελέσματα, όπως και η ίδια η κατάρτιση. Γι'αυτόν τον λόγο δίνεται στην έκθεση τόσο μεγάλη σημασία στην κατάρτιση, σε σημείο να διευρύνεται ίσως η έννοιά της εντός της οδηγίας-πλαισίου, μια κίνηση που καλοσωρίζουμε. Σε μικρές επιχειρήσεις, για παράδειγμα, οι εργαζόμενοι έχουν 50 % μεγαλύτερες πιθανότητες να υποστούν ατύχημα κατά την εργασία. Και τούτο, διότι στις μεγαλύτερες επιχειρήσεις παρέχεται κατάλληλη κατάρτιση και κατάλληλες οδηγίες, πράγματα τα οποία δεν είναι αυτονόητα σε μικρότερες εταιρείες. Επίσης, στις μεγάλες εταιρείες οι κίνδυνοι λαμβάνονται σοβαρά υπόψη, γιατί η υγεία και η ασφάλεια θεωρούνται παραγωγικά και επικερδή στοιχεία για το μέλλον οποιασδήποτε εταιρικής διάρθρωσης. Για τον λόγο αυτό το έργο Ασφαλούς Δράσης για την Ευρώπη, το οποίο δεν μπορεί, δυστυχώς, να ξεπεράσει το πρόβλημα της νομικής βάσης, θα ήταν απολύτως κατάλληλο για μικρές επιχειρήσεις.
<P>
Ο Freddie ανέφερε επίσης τη μετεγκατάσταση της χημικής παραγωγής και των εταιρειών. Θυμάμαι την περίπτωση του Μποπάλ, στην Ινδία, όπου αιτία θεωρήθηκε το χαμηλό κοινωνικό κόστος. Το Μποπάλ έμεινε στη μνήμη ως μεγάλη καταστροφή και περίπτωση πλήρους εκμετάλλευσης των εργαζομένων στη χώρα αυτή. Δεν πρέπει να λησμονούμε ότι, εάν η παρούσα οδηγία έρχεται να προστεθεί στα συνολικά δικαιώματα των Ευρωπαίων εργαζομένων, ίσως θα μπορούσαμε να εξαγάγουμε το μοντέλο αυτό και σε άλλα μέρη του κόσμου. Δεν πρέπει βεβαίως να αφήσουμε το κεφάλαιο να ξεφύγει με απλή εξαγωγή των κινδύνων και των καταστροφών που γνωρίζουμε ότι περιβάλλουν αυτό το ναρκοπέδιο στην Ευρώπη. Πρόκειται για οδηγία αρκετά προοδευτική ώστε να αισθανόμαστε ότι θα αποτελέσει σημαντική προστασία για τους εργαζόμενους, αλλά και αρκετά ρεαλιστική ώστε να έχει αποτέλεσμα.

<SPEAKER ID=60 LANGUAGE="DE" NAME="Schiedermeier">
Κύριε Πρόεδρε, αξιότιμοι συνάδελφοι, ο συνάδελφος Mendonηa προέβη εκ μέρους της δικής μας Ομάδας σε εξαιρετικές αναλύσεις τεχνικού περιεχομένου ως προς το θέμα. Γι' αυτό, επιτρέψτε μου να αναφερθώ σε μερικές γενικότερες συνθήκες. Το Συμβούλιο χρειάσθηκε τρία χρόνια και έξι μήνες μετά από την πρώτη ανάγνωση, για να υποβάλει στο Κοινοβούλιο μια κοινή θέση, γεγονός που αποδεικνύει ποιός καθυστερεί τη νομοθεσία σε ευρωπαϊκό επίπεδο.
<P>
Ο εισηγητής κατέβαλε προσπάθειες, ώστε το αποτέλεσμα στο οποίο θα καταλήξει το Κοινοβούλιο να μην έχει τεράστιες διαφορές από την κοινή θέση. Και τούτο για να μην υπάρξει περαιτέρω καθυστέρηση και να μην τεθεί σε κίνδυνο η ψήφιση της οδηγίας για την προστασία της υγείας και της ασφάλειας των εργαζομένων κατά την εργασία από κινδύνους οφειλόμενους σε χημικούς παράγοντες. Για την κατάσταση αυτή δεν φέρει καμία ευθύνη ο συνάδελφος Blak. Το έργο του ήταν απόλυτα ικανοποιητικό. Ωστόσο, περιμένω από αυτόν να δώσει τη συγκατάθεσή του στην τροπολογία που υπέβαλα και πάλι στο Κοινοβούλιο.
<P>
Επιτρέψτε μου να αναφέρω άλλο ένα σημαντικό σημείο. Τέτοιου είδους τεχνικές οδηγίες είναι πράγματι πολύ σημαντικές για τους εργαζόμενους και την υγεία τους. Λείπει, ωστόσο, μια σειρά πολύ σημαντικότερων οδηγιών, όπως π.χ. για την τηλε-εργασία, καθώς και για ευρύτερους τομείς της μερικής απασχόλησης. Πότε σκέπτεται η Επιτροπή να κάνει επιτέλους κάτι για τα θέματα αυτά; Μήπως με τη συζήτηση τεχνικών προβλημάτων θέλει να αποσπάσει την προσοχή μας από τα πραγματικά σημαντικά θέματα; Μήπως επιθυμεί το Συμβούλιο τη συνέχιση της τελμάτωσης των οδηγιών στις οποίες αναφέρθηκε ο συνάδελφος Hughes; Οι θιγόμενοι από όλες αυτές τις καθυστερήσεις είναι οι εργαζόμενοι στην Ευρώπη και εμείς, ως υπεύθυνοι πολιτικοί στο Ευρωπαϊκό Κοινοβούλιο, δεν μπορούμε να ανεχθούμε πλέον αυτή την κατάσταση. Προσδοκούμε ότι θα σημειωθεί επιτέλους πρόοδος προς αυτή την κατεύθυνση και πως η Επιτροπή και το Συμβούλιο θα λάβουν πραγματικά τα αναγκαία μέτρα.

<SPEAKER ID=61 LANGUAGE="SV" NAME="Lindqvist">
Κύριε Πρόεδρε, ο στόχος πρέπει να είναι να μη σημειώνεται κανένα ατύχημα κατά την εργασία. Το θέμα αυτής της σύστασης για δεύτερη ανάγνωση ετέθη για πρώτη φορά πριν τέσσερα χρόνια. Κάποιοι στοιχειώδεις κανονισμοί αποτελούν προϋπόθεση, ώστε να μπορούν να επιτευχθούν κάπως ισότιμοι όροι στην ΕΕ ως προς αυτόν τον τομέα.
<P>
Θέλω να επιμείνω ιδιαίτερα στην αρχή της προφύλαξης, ότι δηλαδή θα πρέπει να υπάρχει αρκετό περιθώριο μέχρι του σημείου έκθεσης των εργαζομένων σε κίνδυνο. Η πρόληψη είναι καλύτερη από την εκ των υστέρων αντιμετώπιση κινδύνων. Πίσω από αυτήν την έκθεση υπάρχει μια ισχυρή πολιτική κοινή γνώμη, γεγονός που φάνηκε κατά την πρώτη ανάγνωση και φαίνεται και τώρα. Πίσω από αυτές τις 15 περίπου τροπολογίες βρίσκεται μια ενιαία επιτροπή. Αυτό λοιπόν που προτείνουμε είναι βελτιώσεις της θέσης του Συμβουλίου. Οι τρείς σημαντικότερες που προσωπικά θα ήθελα να τονίσω είναι η αξιολόγηση των εφαρμογών των κρατών μελών, η πληροφόρηση των εργαζομένων για τους κινδύνους και την επικινδυνότητα των ουσιών, και η κατάρτιση για τα μέτρα προστασίας. Πέραν αυτού, πρέπει να υπάρξει μέριμνα για τον συντονισμό αυτών των μέτρων.
<P>
Η Ομάδα του ΦΙΛ στηρίζει αυτή τη σύσταση για δεύτερη ανάγνωση εξ ονόματος της Επιτροπής Απασχόλησης και Κοινωνικών Υποθέσεων.

<SPEAKER ID=62 NAME="Παπακυριαζής">
Κύριε Πρόεδρε, αρχή σοφίας ονομάτων επίσκεψις στα αρχαία θα πει ότι ξεκινάει κανένας από ορισμούς πάντα για να δώσει την ουσία στην πράξη. Πιστεύω ότι είμαστε σήμερα μάρτυρες μιας τέτοιας πορείας σε ένα εξαιρετικά σημαντικό θέμα που φθάνει σε μία ευτυχή ενδιάμεση ολοκλήρωση. Συνεχίζεται, δηλαδή, περαιτέρω.
<P>
Σαμποτάζ ελέχθη, καθυστέρηση ας είναι, πάντως χρειάσθηκαν κάμποσα χρόνια να φθάσει από την πρώτη ανάγνωση η δεύτερη σήμερα εδώ. Κύριε Πρόεδρε, ήταν η προηγούμενη θητεία που έκανε την πρώτη ανάγνωση; εμείς τώρα κάνουμε την δεύτερη.
<P>
Δικαιολογώ ότι, όπως αποδεικνύεται, η εξέλιξη αυτής της οδηγίας έδειξε πως χρειαζόταν να γίνει μία αναδιατύπωση ουσιαστική. Η οδηγία αυτή καθεαυτή, το σκεπτικό της αιτιολογικής σκέψης, οι δηλώσεις που την συνοδεύουν, είναι πιστεύω σημαντικές σε βαθμό που να την χαρακτηρίσω, επιτρέψτε μου, ένα έγγραφο ιστορικό. Το θέμα είναι πώς έρχονται τα συγκεκριμένα άρθρα να υλοποιήσουν αυτήν την πρόθεση. Πιστεύω ότι έχουν γίνει, με την διαδικασία όλη αυτή της κοινής θέσης, προσεγγίσεις τέτοιες, που δίνουν ακριβώς την ελπίδα και την προοπτική σε αυτήν την οδηγία.
<P>
Συμμερίζομαι την συγκρατημένη ικανοποίηση του εισηγητή μας, του κ. Blak. Πιστεύω ότι με τις τροπολογίες που επαναφέρουμε με επιμονή και σταθερότητα στο Ευρωπαϊκό Κοινοβούλιο, με την εκτίμηση που μπορούμε να κάνουμε ότι αυτές μπορούν να γίνουν σήμερα αποδεκτές, έχουμε ένα σημαντικό, ουσιώδες βήμα, ένα πρώτο βήμα και θα έλεγα όχι απλώς ένα πρώτο βήμα αλλά μία απτή χειροπιαστή πρόοδο σε σχέση με τις καταστάσεις και τις αντιλήψεις που υπήρχαν πριν από τέσσερα χρόνια.
<P>
Συνυπογράφω την έκκληση προς την βρεταννική Προεδρία ότι θα πρέπει να επισπεύσει, να προωθήσει, να ολοκληρώσει αυτήν την κοινή θέση με απόφαση γιατί έτσι μπορούμε να προλάβουμε τον χρόνο. Λέχθηκε, υπογραμμίσθηκε, και το επαναφέρω και εγώ, ότι οι ορισμοί αυτοί που διαλαμβάνονται είναι σοφοί κατά το ότι δεν είναι απόλυτα δεσμευτικοί. Πιστεύω ότι πραγματικά δεν μπορούμε σήμερα να πούμε ποιές είναι όλες οι επικίνδυνες ουσίες, διότι θα προκύψουν κάποιες νέες που δεν τις ξέρουμε, ή θα ανακαλύψουμε τον κίνδυνό τους. Αυτή η δυνάμει προέκταση στον χρόνο, που θα πρέπει ακριβώς να μην επιτρέπει και παρεμβάσεις με σημερινά κριτήρια στην οδηγία αυτή, πιστεύω ότι είναι ένα από τα ισχυρά σημεία αυτής της οδηγίας. Είναι λοιπόν μία οδηγία-πλαίσιο, σε εφαρμογή της μεγάλης οδηγίας 391, αλλά ως πλαίσιο έχει περαιτέρω βήματα, είναι η σημαντική αφετηρία σε αυτήν την φάση.

<SPEAKER ID=63 NAME="Cresson">
Κύριε Πρόεδρε, κυρίες και κύριοι, θα ήθελα να ευχαριστήσω τον κύριο Blak για την ποιότητα του έργου του όσον αφορά αυτή την πρόταση, όπως επίσης και την Επιτροπή Απασχόλησης και Κοινωνικών Υποθέσεων, στο σύνολό της, για τις συνεχείς προσπάθειές της με σκοπό τη βελτίωση της υγείας και της ασφάλειας των εργαζομένων. Η Ευρωπαϊκή Επιτροπή εκτιμά ιδιαίτερα την εποικοδομητική προσέγγιση που υιοθετήθηκε έναντι της κοινής θέσης.
<P>
Κατ' αρχάς, θα ήθελα να υπογραμμίσω την πολιτική σημασία της κοινής θέσης που εξέδωσε το Συμβούλιο. Η Επιτροπή είναι πεπεισμένη ότι οι αρχές περί της προστασίας της υγείας και ασφάλειας θα πρέπει να εξακολουθήσουν να αποτελούν αντικείμενο εξέτασης σε βάθος σε κοινοτικό επίπεδο. Το Συμβούλιο αναγνωρίζει το γεγονός αυτό στο πλαίσιο της κοινής αυτής θέσης και, παρόλο που το κείμενο δεν είναι τέλειο κατά πάσα πιθανότητα, αποτελεί μια σημαντική πρόοδο στον τομέα της υγείας και της ασφάλειας. Οι περισσότερες τροπολογίες του Ευρωπαϊκού Κοινοβουλίου όσον αφορά το κείμενο της κοινής θέσης αποτελούν ουσιαστικές βελτιώσεις και μπορούν ως εκ τούτου να γίνουν αποδεκτές από την Επιτροπή. Αναφέρομαι στις τροπολογίες 1, 2, 3, 4, 5 - πρώτο μέρος - και στις τροπολογίες 6, 9, 11, 12, 13 και 18.
<P>
Θα ήθελα τώρα να σχολιάσω ορισμένες τροπολογίες που παρουσιάζουν κάποια προβλήματα για την Επιτροπή και, συνεπώς, δεν μπορούν να γίνουν αποδεκτές. Το δεύτερο μέρος της τροπολογίας 5 επιβάλλει στους εργοδότες να καταγράφουν την αξιολόγηση των κινδύνων με τη δέουσα μορφή, λαμβάνοντας υπόψη την εθνική νομοθεσία και πρακτική. Αυτή η διάταξη θα οδηγούσε κατά πάσα πιθανότητα στην εξασθένηση της κοινής θέσης, που προβλέπει ότι τα έγγραφα συντάσσονται σύμφωνα με την εθνική νομοθεσία και πρακτική. Είμαι πεπεισμένη ότι το Ευρωπαϊκό Κοινοβούλιο δεν έχει καμία πρόθεση να επιτρέψει ένα διακριτικό σχόλιο του σεβασμού της νομοθεσίας. Κατά συνέπεια, αυτή η πρόταση δεν μπορεί να γίνει αποδεκτή.
<P>
Η τροπολογία 7 επικεντρώνεται στην αρχή της αντικατάστασης για την εξάλειψη του κινδύνου. Η Επιτροπή μπορεί βεβαίως να να συμφωνήσει με την εν λόγω αρχή, που αποσκοπεί στην αντικατάσταση των επικίνδυνων χημικών παραγόντων από άλλους μη επικίνδυνους, ή λιγότερο επικίνδυνους για τους εργαζομένους. Ωστόσο, για να ενθαρρύνουμε την ανάληψη βέλτισης προληπτικής δράσης εκ μέρους των εργοδοτών, η πιο πρακτική υποχρέωση για μείωση του κινδύνου στο ελάχιστο θα πρέπει να αφορά την περίπτωση που δεν είναι δυνατή η πλήρης εξάλειψη κάθε κινδύνου.
<P>
Η τροπολογία 8 είναι λεπτή από πολιτικής πλευράς. Χρειάσθηκαν δύσκολες διαπραγματεύσεις για να επιτευχθεί συμφωνία μεταξύ των κρατών μελών και της Επιτροπής σχετικά με αυτό το κείμενο. Καθώς το συμπλήρωμα που προτείνεται υπερβαίνει τον συμβιβασμό, και παρόλο ότι η Επιτροπή κατανοεί τη θέση του Ευρωπαϊκού Κοινοβουλίου, προτιμά να διατηρήσει το υπάρχον κείμενο, θεωρώντας ότι με βάση την τροπολογία 4, η οποία μπορεί να γίνει αποδεκτή, είναι δυνατόν να ξανατεθεί το θέμα αυτό με την ευκαιρία της πενταετούς αξιολόγησης.
<P>
Στην περίπτωση της τροπολογίας 10, η Επιτροπή θεωρεί ότι η κατάργηση του εδαφίου που αφορά τη φύση της πληροφόρησης δεν θα διευκόλυνε το έργο του εργοδότη ως προς αυτό το πολύ σημαντικό σημείο.
<P>
Μία τελευταία παρατήρηση που αφορά την τροπολογία 14. Η Επιτροπή δεν μπορεί να αποδεχθεί την κατάργηση των όρων "και των νέων γνώσεων» για τις περιπτώσεις όπου απαιτείται προσαρμογή των παραρτημάτων στις προόδους της τεχνικής. Οι νέες γνώσεις αποτελούν πράγματι τον βασικό λόγο των τεχνικών τροποποιήσεων. Αυτή η αρχή εγκρίθηκε, άλλωστε, από το Συμβούλιο με την κοινή θέση που εξέδωσε και σε πολλές άλλες περιπτώσεις. Ευελπιστώ ότι το Ευρωπαϊκό Κοινοβούλιο δεν προσπαθεί κατ· αυτόν τον τρόπο να περιορίσει το δικαίωμα πρωτοβουλίας της Επιτροπής. Δεν υπάρχει περίπτωση η Επιτροπή με αφορμή την προσαρμογή στις προόδους της τεχνικής να βραχυκυκλώσει το Κοινοβούλιο, όπως φαίνεται να υπονοεί ο εισηγητής.
<P>
Όσον αφορά τις τροπολογίες 16 και 17, η Επιτροπή δεν είναι σε θέση να τις αποδεχθεί, γιατί θεωρεί ότι η τροπολογία 3, την οποία εγκρίνει, είναι καλύτερη από την τροπολογία 16, ενώ η τροπολογία 17 δεν προσθέτει κανένα επιπλέον στοιχείο στο άρθρο 8 της κοινής θέσης.

<SPEAKER ID=64 NAME="Blak">
Κύριε Πρόεδρε, άκουσα ότι η Επίτροπος κ. Cresson δεν συμπεριέλαβε την τροπολογία 11 στις τροπολογίες που μπορεί να αποδεχθεί η Επιτροπή. Εγώ, όμως, έχω υποβάλει μια προφορική τροπολογία, σε συνεργασία με την Επιτροπή, ως προς την ακρίβεια, κι έτσι ελπίζω να μην αλλάξει γνώμη η Επιτροπή την τελευταία στιγμή. Αυτή η τροπολογία έγινε κάπως αργοπορημένα, οπότε ελπίζω να πρόκειται απλά για παράλειψη. Συμφωνώ απολύτως μαζί σας - αυτό είναι στην πραγματικότητα και ένα μικρό εύγε προς τους συναδέρφους μου - ότι δεν υπάρχει λόγος να ψηφίσουμε την τροπολογία 16, εάν η Επιτροπή και το Συμβούλιο δεχθούν την τροπολογία 3. Πρέπει να προσέξουμε να μην στοχεύουμε τόσο ψηλά ώστε να χάσουμε επαφή με την πραγματικότητα, γι' αυτό και χαίρομαι ιδιαίτερα με τα σχόλια που κάνατε. Ελπίζω μολαταύτα, κ. Cresson, απόψε να ονειρευτείτε ότι θα θέλατε να ξαναδείτε μαζί μας όλα αυτά τα πράγματα ακόμα μια φορά, ώστε να μπορέσουμε να περάσουμε αυτή την οδηγία που έχει τελματώσει εδώ και τέσσερα χρόνια. Έχω κάνει κάνει μεγάλες υποχωρήσεις, το Συμβούλιο έχει κάνει κι αυτό μεγάλες υποχωρήσεις, κι έτσι θεωρώ ότι η Επιτροπή μπορεί κι αυτή να συμβιβασθεί κάπως. Είμαι απολύτως βέβαιος ότι αυτό θα ονειρευτείτε απόψε, κι έτσι αύριο θα έχουμε καλό αποτέλεσμα.

<SPEAKER ID=65 NAME="Cresson">
Κύριε βουλευτή, δεν θα μακρυγορήσω. Η τροπολογία 11 εγκρίθηκε από την Επιτροπή, και, νομίζω, εξάλλου, ότι το είπα προηγουμένως. Πιθανόν να προέκυψε ένα απλό μεταφραστικό πρόβλημα.

<SPEAKER ID=66 NAME="Πρόεδρος">
Ευχαριστώ κυρία Επίτροπε.
<P>
Η κοινή συζήτηση έληξε.
<P>
Η ψηφοφορία θα διεξαχθεί αύριο το μεσημέρι.
<P>
(Η συνεδρίαση λήγει στις 20.00)

