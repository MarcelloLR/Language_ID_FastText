<CHAPTER ID="015">
Οικονομικές και κοινωνικές επιπτώσεις των αναδιαρθρώσεων της αυτοκινητοβιομηχανίας στην Ευρώπη (συζήτηση) 
<SPEAKER ID="118" NAME="Πρόεδρος">
" ημερήσια διάταξη προβλέπει τη δήλωση της Επιτροπής σχετικά με τις οικονομικές και κοινωνικές επιπτώσεις των αναδιαρθρώσεων της αυτοκινητοβιομηχανίας στην Ευρώπη.
<SPEAKER ID="119" NAME="Vladimír Špidla">
μέλος της Επιτροπής. - (FR) Κύριε Πρόεδρε, κυρίες και κύριοι, το σχέδιο αναδιάρθρωσης που ανακοίνωσε η Volkswagen τον Νοέμβριο στο διοικητικό συμβούλιο της βελγικής μονάδας της εταιρείας και στον Τύπο θα έχει σημαντικό κοινωνικό και οικονομικό αντίκτυπο εντός και εκτός της εταιρείας. Επιτρέψτε μου να εκφράσω, καταρχάς, την ιδιαίτερα έντονη ανησυχία μου σχετικά με τις συνέπειες τις οποίες αυτό το σχέδιο ενδέχεται να έχει για αρκετές χιλιάδες εργαζόμενους και τις οικογένειές τους καθώς και για το οικονομικό και κοινωνικό περιβάλλον της εταιρείας.
<P>
" αναδιάρθρωση είναι ορισμένες φορές αναγκαία προκειμένου να διασφαλιστεί η ανταγωνιστικότητα και η επιβίωση των εταιρειών και, σε τελευταία ανάλυση, η διαφύλαξη θέσεων εργασίας. Αντιλαμβάνομαι την ανάγκη της Volkswagen, από κοινού με πολλές άλλες ευρωπαϊκές εταιρείες του κλάδου, να προχωρήσει σε αναδιάρθρωση. Είναι σημαντικό, ωστόσο, να διασφαλιστεί ο βέλτιστος σχεδιασμός και διαχείριση αυτής της διαδικασίας προκειμένου να ελαχιστοποιείται το οικονομικό και κοινωνικό κόστος. Αυτός είναι ο λόγος για τον οποίο, τον Μάρτιο 2005, η Επιτροπή ενέκρινε ανακοίνωση με τίτλο "Αναδιάρθρωση και απασχόληση", στην οποία εκτίθενται τα βασικά χαρακτηριστικά μιας προνοητικής στρατηγικής την οποία έχετε προσυπογράψει πλήρως, ήτοι πρόβλεψη, εταιρική σχέση και συντονισμός πολιτικών και μέσων.
<P>
Μόλις η διεύθυνση της Volkswagen ανακοίνωσε την αναδιάρθρωση, η Επιτροπή κατέβαλε κάθε προσπάθεια για να κινητοποιήσει τα μέσα που έχει στη διάθεσή της. Συναντήθηκα με μέλη της βελγικής κυβέρνησης προκειμένου να τους διαβιβάσω την αλληλεγγύη μας και να τονίσω τη σημασία της συμμόρφωσης προς τους ισχύοντες κανόνες βάσει της κοινοτικής νομοθεσίας, ιδιαίτερα τις οδηγίες σχετικά με την ενημέρωση και τη διαβούλευση με τους εκπροσώπους των εργαζομένων. " συνάδελφός μου κ. Hübner και εγώ ο ίδιος γνωστοποιήσαμε ότι οι υπηρεσίες της Επιτροπής ήσαν διαθέσιμες προκειμένου να γίνει ευέλικτη χρήση των μέσων οικονομικής στήριξης, ιδιαίτερα των διαρθρωτικών ταμείων, με σκοπό να ενισχυθούν οι εργαζόμενοι που πλήττονται από την αναδιάρθρωση. Το Ευρωπαϊκό Κοινωνικό Ταμείο έχει δείξει κατά το παρελθόν σε ποιο βαθμό η άμεση και η στοχευμένη δράση μπορούν να βοηθήσουν στην επανένταξη στην αγορά εργασίας εργαζομένων που απολύονται λόγω της αναδιάρθρωσης μιας εταιρείας.
<P>
Οι υπηρεσίες της Επιτροπής έχουν προσκληθεί να συμμετάσχουν στη μονάδα διαχείρισης κρίσης που έχουν συστήσει οι βελγικές αρχές. Αυτή θα εξετάσει, μεταξύ άλλων πτυχών, τις πρακτικές δυνατότητες χρήσης πιστώσεων: είτε αυτών που απομένουν από το τρέχον πρόγραμμα που λήγει στο τέλος του 2006, είτε αυτών που θα είναι διαθέσιμες βάσει των νέων προγραμμάτων που τίθενται σε ισχύ από το 2007 και αντιστοιχούν σε μεγαλύτερα κονδύλια. Σε κάθε περίπτωση, μπορώ να σας μεταφέρω την επιθυμία της Επιτροπής να είναι όσο το δυνατόν προνοητική και ευέλικτη ως προς την εκμετάλλευση του ευρωπαϊκού προϋπολογισμού.
<P>
Στις 24 Νοεμβρίου, η Επιτροπή συγκάλεσε την ομάδα εργασίας "αναδιάρθρωση", η οποία συστήθηκε τον Μάρτιο του 2005, όταν εκδόθηκε η ανακοίνωση "Απασχόληση και αναδιάρθρωση". Σκοπός της σύσκεψης ήταν η κινητοποίηση όλων των μέσων που έχει στη διάθεσή της με σκοπό να μειωθούν οι επιπτώσεις των μέτρων αναδιάρθρωσης που έχουν ληφθεί από κοινού με τις βελγικές αρχές και να ενταχθούν οι εξελίξεις στον τομέα της αυτοκινητοβιομηχανίας σε μια μελλοντική στρατηγική στην Ευρώπη. Ο τομέας της αυτοκινητοβιομηχανίας έχει ζωτική σημασία για την Ευρώπη, αφού αντιπροσωπεύει το 3% του ευρωπαϊκού ΑΕγχΠ και απασχολεί 12 εκατομμύρια άτομα. Έχει κρίσιμη συμβολή στις προσπάθειες έρευνας και ανάπτυξης και, ετησίως, δημιουργεί εμπορικό πλεόνασμα με τον υπόλοιπο κόσμο της τάξης των 25 δισ. ευρώ περίπου. Όπως και όλοι οι άλλοι τομείς της οικονομίας, ο τομέας του αυτοκινήτου καλείται να αντιμετωπίσει ορισμένες βαθιές αλλαγές. Έχει ωστόσο καταστεί ικανός να προσαρμοστεί στις σημαντικές εξελίξεις με τις οποίες είναι αντιμέτωπος. Τα στοιχεία που ανέφερα το αποδεικνύουν.
<P>
Ανεξάρτητα από τη συγκεκριμένη περίπτωση που μας απασχολεί σήμερα, η αναδιάρθρωση στον τομέα της αυτοκινητοβιομηχανίας αποτελεί, γενικά, μέρος της αναγκαίας προσπάθειας για προσαρμογή. Ωστόσο, η Επιτροπή ούτε θέλει ούτε έχει τη δυνατότητα να αναλάβει τις υποχρεώσεις και ευθύνες της εταιρείας κατά τη διαδικασία αναδιάρθρωσης που η τελευταία έχει αναλάβει. Εγώ προσωπικά απέστειλα επιστολή στον πρόεδρο του ομίλου Volkswagen για να τον ενημερώσω για τις ανησυχίες μας και να του ζητήσω να πράξει ό,τι είναι δυνατόν προκειμένου να ελαχιστοποιηθεί το οικονομικό και κοινωνικό κόστος της αναδιάρθρωσης που έχει ανακοινωθεί. Του υπενθύμισα την ανάγκη διασφάλισης της συμμόρφωσης προς τις κοινοτικές οδηγίες σχετικά με την ενημέρωση και τη διαβούλευση με τους εργαζόμενους. Αυτά τα κοινοτικά έγγραφα ορίζουν την ανάγκη αρμόζουσας ενημέρωσης και διαβούλευσης των υπεύθυνων εκπροσώπων των εργαζομένων σχετικά με οποιαδήποτε μεταφορά παραγωγής και τη συνεπαγόμενη απόλυση προσωπικού. Είναι κρίσιμης σημασίας να διασφαλίζεται η ποιότητα οποιασδήποτε παροχής πληροφοριών ή χρήσιμης διαβούλευσης στο ενδεδειγμένο επίπεδο, είτε αυτή αφορά οικονομικές αποφάσεις είτε τις συνέπειες αυτών όσον αφορά την απασχόληση.
<P>
Θα επισημάνω επίσης ότι, το 2003, στο πλαίσιο διαβούλευσης της Επιτροπής σχετικά με αυτό το θέμα, οι ευρωπαίοι κοινωνικοί εταίροι συνέταξαν από κοινού κατευθυντήριες γραμμές για τη διαχείριση των αλλαγών και των κοινωνικών συνεπειών τους. Σε αυτές τις κατευθυντήριες γραμμές αναφέρεται ότι μια θετική στάση προς τις αλλαγές και η διεξαγωγή υψηλής ποιότητας κοινωνικού διαλόγου σε κλίμα εμπιστοσύνης αποτελούν σημαντικούς παράγοντες για την πρόληψη ή τον περιορισμό των επιζήμιων κοινωνικών συνεπειών της αναδιάρθρωσης. " εφαρμογή αυτών των κατευθυντηρίων γραμμών είναι ουσιώδης αν θέλουμε η Κοινότητα να επιτύχει τους στόχους πρόβλεψης και στήριξης κατά τη διάρκεια περιόδων αλλαγών. Αυτός είναι ο λόγος για τον οποίο, τον Μάρτιο 2005, η Επιτροπή επικοινώνησε εκ νέου με τους ευρωπαίους κοινωνικούς εταίρους και τους ζήτησε να εκπονήσουν αποτελεσματικές μεθόδους ανάπτυξης αυτών των κατευθυντηρίων γραμμών οπουδήποτε στην Ευρώπη και διασφάλισης της εφαρμογής τους. Προτίθεμαι σύντομα να συναντήσω τους εκπροσώπους των κοινωνικών εταίρων με σκοπό να εξετάσω μαζί τους τα μέσα επίτευξης ταχύτερης και αποτελεσματικότερης προόδου σύμφωνα με αυτές τις κατευθύνσεις.
<P>
Για να επανέλθω στην υπόθεση που προκάλεσε αυτή τη συζήτηση, αυτό που έχει τώρα σημασία είναι να υπάρξει έδαφος για διαπραγματεύσεις εντός του ομίλου που αναδιαρθρώνεται. Υπήρξαν πρόσφατα ενδείξεις ότι οι ενδιαφερόμενοι εταίροι -διεύθυνση και εκπρόσωποι εργαζομένων- διεξάγουν σοβαρές συζητήσεις για το βιομηχανικό μέλλον των διαφόρων τοποθεσιών στην Ευρώπη, καθώς και για τα κοινωνικά μέτρα που θα εφαρμοστούν. " Επιτροπή, ενώ διατηρεί την προσφορά της για παροχή στήριξης, προτίθεται να σεβαστεί την αυτονομία του κοινωνικού διαλόγου που αρχίζει εντός του ομίλου. Εντός των ορίων των αρμοδιοτήτων της, η Επιτροπή αναλαμβάνει πρωτοβουλίες και καθιστά διαθέσιμους τους πόρους που έχει στη διάθεσή της. Υπό τις τρέχουσες περιστάσεις, αυτό που ελπίζω δεν είναι τίποτε άλλο παρά μια σταθερή δέσμευση όλων των μερών να κινηθούν προς την ίδια κατεύθυνση.
<SPEAKER ID="120" NAME="Ivo Belet">
εξ ονόματος της Ομάδας PPE-DE. - (NL) Κύριε Πρόεδρε, κύριε Επίτροπε, θέλω καταρχάς να απευθύνω θερμό καλωσόρισμα στους εργαζομένους της Volkswagen στο Vorst, στους προμηθευτές και τους εκπροσώπους τους, που είναι σήμερα παρόντες στα θεωρεία, ενώ θέλω επίσης να τους εκφράσω την ειλικρινή αλληλεγγύη μας σε αυτή τη δύσκολη περίοδο.
<P>
Κυρίες και κύριοι, το περασμένο διήμερο, ακούστηκαν επιπόλαιες δηλώσεις σύμφωνα με τις οποίες, σε περιπτώσεις όπως αυτή, η πολιτική είναι αδύναμη, όμως θεωρώ ότι αυτή η στάση είναι προκατειλημμένη.
<P>
" πολιτική μπορεί σε μεγάλο βαθμό να καθορίσει μια σειρά σημαντικών παραγόντων. Καταρχάς, η εθνική κυβέρνηση έχει τη δυνατότητα, ασκώντας αξιόπιστη και χρηστή διακυβέρνηση, να δημιουργήσει τις αναγκαίες προϋποθέσεις ώστε η επιβάρυνση από το κόστος εργασίας, εν προκειμένω από τις πριμοδοτήσεις, να διατηρηθεί στο ελάχιστο δυνατό επίπεδο, προστατεύοντας έτσι την ανταγωνιστικότητα της βιομηχανίας μας.
<P>
Και η ίδια η Ευρώπη οφείλει να αναλάβει το μερίδιο ευθύνης που της αναλογεί. Χιλιάδες εργαζόμενοι χάνουν τις θέσεις απασχόλησής τους, και πρέπει τουλάχιστον να αντλήσουμε διδάγματα από αυτή την κατάσταση. Αυτή η κατάσταση προσφέρει στην Ευρώπη, κύριε Επίτροπε, μια μοναδική ευκαιρία να δείξει το κοινωνικό της πρόσωπο. " κοινή ευρωπαϊκή αγορά, παρότι είναι οικονομικού χαρακτήρα, απαιτεί επίσης μια κοινωνική διάσταση. Αυτό είναι σαφές. Πρέπει, συνεπώς, να καταβάλουμε τώρα κάθε δυνατή προσπάθεια ώστε να ενισχύσουμε αυτή την κοινωνική διάσταση σε βραχυπρόθεσμο ορίζοντα.
<P>
Καταρχάς, διασφαλίζοντας ότι οι εργαζόμενοι που έχουν πληγεί θα μπορούν να υπολογίζουν σε άμεση ενίσχυση από το νέο Ευρωπαϊκό Ταμείο για την Παγκοσμιοποίηση. Εμείς, οι Χριστιανοδημοκράτες σε αυτό το Σώμα, υποστηρίζουμε 100% αυτόν τον στόχο του ταμείου, και προσβλέπουμε, κύριε Επίτροπε, στην πιστή στήριξη της Επιτροπής επ' αυτού. Εκείνο που έχει τη μεγαλύτερη σημασία είναι να καταβληθεί κάθε δυνατή προσπάθεια ώστε να διασφαλιστεί η έγκαιρη έναρξη της λειτουργίας του ταμείου.
<P>
Δεύτερον, πρέπει επίσης να επιτύχουμε την πραγματική συμμετοχή των εργαζομένων, η οποία σε κάθε περίπτωση συνεπάγεται την αξιολόγηση της ευρωπαϊκής οδηγίας του 1994 στην οποία κατοχυρώνεται αυτή η αρχή. Κύριε Επίτροπε, αναφερθήκατε ήδη στην ανακοίνωση της Επιτροπής του περασμένου Μαρτίου. Ας χρησιμοποιήσουμε, λοιπόν, ως αφορμή την κοινωνική τραγωδία στη Volkswagen Vorst για να επιφέρουμε τις αναγκαίες αλλαγές στην οδηγία.
<P>
Έχω ακλόνητη πίστη στο μέλλον της ευρωπαϊκής αυτοκινητοβιομηχανίας, όμως πρέπει να καταβάλουμε κάθε δυνατή προσπάθεια -και με αυτή την επισήμανση θέλω να ολοκληρώσω την παρέμβασή μου- προκειμένου να παραγάγουμε ενεργειακώς αποδοτικά και 100% φιλικά για το περιβάλλον οχήματα. Ευελπιστώ ότι το Audi A1 θα είναι ένα τέτοιο όχημα και ότι θα παραχθεί στο εργοστάσιο του Vorst, διασφαλίζοντας έτσι το μέλλον του, παρά τα σκοτεινά σύννεφα που το περιβάλλουν αυτή την περίοδο.
<SPEAKER ID="121" NAME="Stephen Hughes">
εξ ονόματος της Ομάδας PSE. - (ΕΝ) Κύριε Πρόεδρε, έχω να αναφέρω τρία σύντομα σχόλια. Χαίρομαι που βλέπω ότι η Επιτροπή προσπαθεί να χρησιμοποιήσει τα διαρθρωτικά ταμεία για να συμβάλει στην αντιμετώπιση των κοινωνικών επιπτώσεων αυτής της δυσάρεστης εξέλιξης. Ωστόσο, τέθηκαν ερωτήματα σχετικά με το αν μπορεί να χρησιμοποιηθεί το Ταμείο Προσαρμογής στην Παγκοσμιοποίηση ή όχι. Ελπίζω, λοιπόν, ότι η είδηση της τρέχουσας εβδομάδας πως η εταιρεία Volkswagen πρόκειται να ανοίξει εργοστάσια τόσο στην Ινδία όσο και στη Ρωσία θα αποδείξει ότι υπάρχουν παγκόσμιες επιπτώσεις και ότι το ταμείο θα χρησιμοποιηθεί ως μέσο παρέμβασης.
<P>
Δεύτερον, χαιρετίζω την είδηση ότι η παραγωγή του Audi A1 ενδέχεται να μεταφερθεί στο εργοστάσιο του Forest προκειμένου να σωθούν ορισμένες θέσεις εργασίας, αλλά το εργατικό δυναμικό έχει ήδη λάβει προειδοποίηση ότι αυτή η κίνηση συνεπάγεται πτώση στο κόστος εργασίας. Ελπίζω να μην αποδειχθεί κυνική αυτή η κίνηση της VW, δηλαδή ότι παίρνει με το ένα χέρι και δίνει με το άλλο μειώνοντας στο μεταξύ δραματικά τους μισθούς και τους όρους εργασίας. " VW πρέπει να γνωρίζει ότι θα παρακολουθούμε τις εξελίξεις από πολύ κοντά τους προσεχείς μήνες.
<P>
Τέλος, μια ερώτηση προς τον Επίτροπο. Αν η οδηγία σχετικά με τη δημιουργία ενός γενικού πλαισίου πληροφόρησης και διαβούλευσης και οι οδηγίες για την ευρωπαϊκή επιτροπή επιχείρησης ισχύουν και τηρούνται στο Βέλγιο, γιατί αυτή η είδηση προκάλεσε έκπληξη την περασμένη εβδομάδα; Αν η Επιτροπή δεν διασφαλίσει επιμελώς την εφαρμογή και την επιβολή κοινωνικών νόμων, η κοινωνική Ευρώπη θα χάσει το κύρος της και οι πολίτες δικαίως θα στρέψουν την πλάτη τους στην ΕΕ.
<P>
Χαίρομαι που ακούω, κύριε Επίτροπε, ότι τώρα αναλαμβάνετε δράση, αλλά ειλικρινά είναι λίγο αργά για τους εργαζομένους στο Forest.
<P>
Τέλος, ελπίζω ότι η Ομάδα ΕΛΚ-ΕΔ υποστηρίζει σταθερά το Ταμείο Προσαρμογής στην Παγκοσμιοποίηση. Δεν ακούω αυτό ακριβώς. Ελπίζω ότι θα δούμε πλήρη υποστήριξη στην ψηφοφορία σε δύο εβδομάδες.
<SPEAKER ID="122" NAME="Jean Marie Beaupuy">
εξ ονόματος της Ομάδας ALDE. - (FR) Κύριε Πρόεδρε, κύριε Επίτροπε, στη συζήτηση που διεξάγουμε σήμερα, είναι σημαντικό να μην αναμίξουμε τα πάντα και να μην δημιουργηθεί σύγχυση ως προς τις διάφορες αρμοδιότητες. Στο πλαίσιο των αρμοδιοτήτων μας σε επίπεδο Ευρωπαϊκής Ένωσης, πρέπει να δείξουμε τους πόρους που διαθέτουμε σε αυτό το επίπεδο προκειμένου να συμβάλουμε στην καλύτερη δυνατή επίλυση προβλημάτων αυτού του είδους, είτε στον τομέα της μεταλλουργίας είτε σε άλλους κλάδους δραστηριότητας.
<P>
Όπως είπατε, κύριε Επίτροπε, μόλις τώρα κατά την έναρξη της αγόρευσής σας, υπάρχουν δύο πτυχές. Αφενός, υπάρχουν οι εταιρείες και, αν θέλουμε η απασχόληση σε επίπεδο ΕΕ να διατηρηθεί σε βάθος χρόνου, χρειαζόμαστε επιτυχημένες εταιρείες. Αφετέρου, υπάρχουν οι εργαζόμενοι, οι οποίοι έχουν ανάγκη βοήθειας. Μέσω του Ευρωπαϊκού Ταμείου Περιφερειακής Ανάπτυξης (ΕΤΠΑ), του Ευρωπαϊκού Κοινωνικού Ταμείου (ΕΚΤ) και πολύ σύντομα, ελπίζω, του Ευρωπαϊκού Νομισματικού Ταμείου (ΕΝΤ), η Ευρωπαϊκή Ένωση έχει τους πόρους για να ενισχύει κάθε εργαζόμενο ατομικά με επανακατάρτιση, με επιστροφή στην εργασία ή με έναρξη δικής του ή δικής της επιχείρησης. Αυτή η εξατομικευμένη ενίσχυση που χορηγεί η Ευρωπαϊκή Ένωση πρέπει να δημοσιοποιείται από τα μέσα ενημέρωσης όταν εκδίδετε τις ανακοινώσεις σας έτσι ώστε οι ευρωπαίοι συμπολίτες μας να γνωρίζουν πλήρως τα μέτρα που λαμβάνει η ΕΕ.
<P>
Επιπλέον, είναι κρίσιμης σημασίας, όπως είπατε, να έχουμε τη δυνατότητα άμεσης αντίδρασης. Αν ορισμένοι τομείς της αυτοκινητοβιομηχανίας -αυτή τη στιγμή είναι η Volkswagen- χρειάζονται τις ενισχύσεις που χορηγούν τα ταμεία μας, αυτό που προέχει είναι να βοηθούμε τους εργαζόμενους εξαιρετικά γρήγορα έτσι ώστε η βοήθεια που προσφέρουμε να είναι πραγματικά χρήσιμη και να τους δίδει τη δυνατότητα να βρίσκουν γρήγορα άλλη θέση εργασίας.
<SPEAKER ID="123" NAME="Pierre Jonckheer">
εξ ονόματος της Ομάδας Verts/ALE. - (FR) Κύριε Πρόεδρε, οι συνδικαλιστές της Volkswagen στο Κοινοβούλιο σήμερα το απόγευμα μας είπαν ότι, μολονότι η πρώτη προτεραιότητά τους ήταν να επιτύχουν την εκπόνηση ενός βιομηχανικού σχεδίου από τη διεύθυνση της αυτοκινητοβιομηχανίας, ανέμεναν επίσης η Ευρώπη να θέσει τέρμα στον κοινωνικό και φορολογικό ανταγωνισμό μεταξύ των κρατών μελών ο οποίος οδηγεί τους πάντες προ τα κάτω. Πριν από σχεδόν δέκα χρόνια, οι εργαζόμενοι της Renault Vilvorde μας έλεγαν τα ίδια πράγματα. Έκτοτε, τι έχει αλλάξει;
<P>
Κύριε Špidla, θεωρώ απολύτως ανεπαρκή αυτά που λέτε. Ομιλείτε για την αυτονομία του κοινωνικού διαλόγου· γνωρίζετε, ωστόσο, πολύ καλά ότι οι εργοδότες διστάζουν να συμμετάσχουν σε αυτόν τον διάλογο. Μέσα διαθέτουμε. Αυτό που χρειάζεται είναι να ενισχύσουμε την οδηγία σχετικά με την ευρωπαϊκή επιτροπή επιχείρησης. Το Κοινοβούλιο σάς το ζήτησε ήδη από τον Μάρτιο του 2006. Είναι επίσης απαραίτητο να δημιουργηθεί ένα ευρωπαϊκό νομικό πλαίσιο το οποίο θα παρέχει τη δυνατότητα να διεξάγονται ευρωπαϊκές συλλογικές διαπραγματεύσεις σε τομεακό επίπεδο, καθώς και σε επίπεδο ομίλου εταιρειών. " Επιτροπή πρέπει να ασκεί μεγαλύτερο έλεγχο επί των κρατικών ενισχύσεων και των κοινοτικών κονδυλίων, έτσι ώστε αυτά να μην χρησιμοποιούνται για τους σκοπούς μετεγκατάστασης εντός της Ευρωπαϊκής Ένωσης - ένα ενδεχόμενο στο οποίο γίνεται ήδη αναφορά στην έκθεση Cottigny και Hutchinson.
<P>
Τέλος, ορισμένα φορολογικά θέματα χρήζουν εναρμόνισης -και επιλέγω με προσοχή αυτόν τον όρο- σε ευρωπαϊκό επίπεδο. Δεν αρκεί να συζητούμε για μια κοινή φορολογική βάση για τις ευρωπαϊκές εταιρείες. Αυτό που χρειάζεται είναι ένας ελάχιστος ευρωπαϊκός συντελεστής για τη φορολογία εταιρειών. Υπό αυτές τις συνθήκες, θα μπορούσαμε ίσως σήμερα -και, ελπίζω, αύριο- να μιλήσουμε στους ενδιαφερόμενους εργαζόμενους με όρους διαφορετικούς από αυτούς που χρησιμοποιήσαμε κατά τον χειρισμό της περίπτωσης της Renault.
<SPEAKER ID="124" NAME="Francis Wurtz">
εξ ονόματος της Ομάδας GUE/NGL. - (FR) Κύριε Πρόεδρε, καταρχάς, θέλω να επωφεληθώ αυτής της ευκαιρίας για να χαιρετίσω μια μεγάλη αντιπροσωπεία που βρίσκεται στα θεωρεία των επισκεπτών και εκπροσωπεί τους εργαζόμενους από το εργοστάσιο της Volkswagen στο Forest, επισήμους από όλες τις συνδικαλιστικές ενώσεις του εργοστασίου και εκπροσώπους υπεργολαβικών εταιρειών.
<P>
(Χειροκροτήματα)
<P>
Μεγάλος αριθμός βουλευτών της Ομάδας μου επισκέφτηκε χθες το υπό κατάληψη εργοστάσιο και είχε μακρά συζήτηση με τους εργαζόμενους και τους συνδικαλιστικούς εκπροσώπους. Τι προέκυψε από τις συζητήσεις αυτές;
<P>
" πρώτη και κύρια απαίτηση, κύριε Επίτροπε, είναι να διασωθούν οι θέσεις εργασίας σε αυτό το εργοστάσιο. " Ευρωπαϊκή Ένωση βρίσκεται σε δίλημμα ελλείψει βιομηχανικής πολιτικής. Όπως μας υπενθύμισε ο κ. Jonckheer, η κρίση στην ευρωπαϊκή αυτοκινητοβιομηχανία δεν είναι κάτι νέο. Το Vilvorde συνέβη πριν από δέκα χρόνια, και από τότε και άλλα εργοστάσια έχουν κλείσει ή απειλούνται με κλείσιμο.
<P>
Τι έχει γίνει στους τομείς της έρευνας και της επενδυτικής πολιτικής και για την επιδίωξη ισόρροπης περιφερειακής ανάπτυξης; Τι προσπάθειες έχουν καταβληθεί ώστε να διασφαλιστεί η κατάρτιση των εργαζομένων και η διάσωση των θέσεων εργασίας, ώστε να αναπτυχθούν τα καθαρά, αξιόπιστα και φθηνά αυτοκίνητα που απαιτούνται σήμερα, να διαφοροποιηθεί ο οικονομικός ιστός και να αυξηθούν οι ασφαλείς, εξειδικευμένες και δεόντως αμειβόμενες θέσεις εργασίας; Οι μεγάλοι βιομηχανικοί όμιλοι αφέθηκαν ελεύθεροι στο όνομα της ιερής οικονομίας της ελεύθερης αγοράς και του αχαλίνωτου ανταγωνισμού. Το άμεσο καθήκον όλων μας, περιλαμβανομένης της Ευρωπαϊκής Ένωσης, είναι κατά συνέπεια να αναλάβουμε δράση για τη διάσωση αυτών των θέσεων εργασίας στο εργοστάσιο του Forest, όχι μόνον για το εργατικό δυναμικό του ομίλου Volkswagen αλλά επίσης για τους 8 000 εργαζόμενους των υπεργολαβικών επιχειρήσεων. Εντός ολίγου, ο κ. Henin θα αναφερθεί στο θέμα αυτό.
<P>
Δεύτερον, αν αυτή η μαζική κινητοποίηση αποτύχει, για να εγείρουμε το θέμα της αποζημίωσης, ο όμιλος Volkswagen πρέπει να δεσμευτεί επισήμως ότι θα εκπληρώσει πλήρως τις υποχρεώσεις του. Οι συνδικαλιστικοί ηγέτες μας υπενθύμισαν λεπτομερώς τον μακρύ κατάλογο των δημοσίων ενισχύσεων με τη μορφή διαφόρων απαλλαγών που έχουν δοθεί σε σχέση με αυτό το εργοστάσιο σε έναν όμιλο ο οποίος, παρεμπιπτόντως, είδε τα κέρδη του να αυξάνονται κατακόρυφα τα τελευταία δύο χρόνια, τουλάχιστον σε βαθμό αρκούντως σημαντικό ώστε να είναι σε θέση εχθές να ανακοινώσει ότι σχεδιάζει να επενδύσει εκατοντάδες εκατομμύρια στην Ασία. Επιπλέον, είναι αυτονόητο ότι η Ευρωπαϊκή Ένωση πρέπει να συνεισφέρει στην αποζημίωση.
<P>
Ωστόσο, στον πυρήνα αυτής της υπόθεσης, βλέπουμε την ανάγκη για διαρθρωτικές αλλαγές στην οικονομική στρατηγική που ακολουθείται στο όνομα αυτού που η Επιτροπή ονομάζει ανταγωνιστική Ευρώπη σε μια παγκοσμιοποιημένη οικονομία, η οποία, με απλά λόγια, σημαίνει περικοπή εργατικού κόστους, εφαρμογή ευέλικτων συνθηκών εργασίας, δημιουργία "μετοχικής αξίας", με άλλα λόγια έκτακτα κέρδη για τους μετόχους, θέτοντας τους εργαζόμενους αντιμέτωπους μεταξύ τους και χρησιμοποιώντας την απειλή της μετεγκατάστασης για να εκβιάζουν τις δημόσιες αρχές.
<P>
Αυτό μας οδηγεί στον ίδιο τον πυρήνα της εξυμνούμενης φιλελεύθερης Ευρώπης, από την οποία όλο και περισσότεροι Ευρωπαίοι αισθάνονται, όπως είναι εύλογο, εντελώς αποξενωμένοι. Μόνο μια ρήξη με αυτή τη γραμμή προσέγγισης μπορεί να ανοίξει την πόρτα σε μια κοινωνικά υπεύθυνη Ευρώπη και να μας δώσει τη δυνατότητα να ανακτήσουμε την εμπιστοσύνη των συμπολιτών μας. Ο κ. Barroso συχνά κάνει τον συνήγορο μιας Ευρώπης που επιτυγχάνει αποτελέσματα. " Ευρώπη στην παρούσα κατάστασή της επιτυγχάνει αποτελέσματα όπως αυτό στο εργοστάσιο της Volkswagen στο Forest. Θέλουμε περισσότερη Ευρώπη, μας είπε ένας συνδικαλιστής, αλλά αυτό που χρειαζόμαστε είναι μια διαφορετική Ευρώπη. Είναι βέβαιο ότι αυτό το αίτημα θα εκφραστεί δυνατά το Σάββατο στους δρόμους των Βρυξελλών.
<P>
(Χειροκροτήματα)
<SPEAKER ID="125" NAME="Frank Vanhecke" AFFILIATION="NI">
(NL) Κύριε Πρόεδρε, με την απόλυση 4 000 εργαζομένων από το εργοστάσιο της Volkswagen στο Vorst και με την απώλεια τουλάχιστον άλλων 2 000 θέσεων απασχόλησης μεταξύ των προμηθευτών, ζούμε όντως μια σκοτεινή περίοδο στη χώρα μου για τους πληγέντες εργαζομένους και τις οικογένειές τους.
<P>
" αρχική αντίδραση της βελγικής κυβέρνησης υπό τον πρωθυπουργό Verhofstadt ήταν παρόμοια με αυτή που ακολουθήθηκε πάντα στο παρελθόν, καθώς, όταν σημειώνονται οικονομικές επιτυχίες, δεν διστάζει καθόλου να τις προσεταιριστεί ως ένα ακόμα παράδειγμα πολιτικής επιτυχίας, ενώ, όταν υπάρχουν προβλήματα ή δυσκολίες, ευθύνεται πάντα κάποιος άλλος.
<P>
Αντιδρώντας κατά τρόπο μάλλον ξενόφοβο, ο πρωθυπουργός κ. Verhofstadt έφτασε στο σημείο να κατηγορήσει τους Γερμανούς ότι εφαρμόζουν πολιτική πρόκρισης των αναγκών του δικού τους λαού, μομφή η οποία, στην πολιτικώς ορθή χώρα μου, είναι ίσως η χειρότερη που μπορεί να διατυπώσει κανείς - παραβλέποντας το γεγονός ότι στη Γερμανία χάνονται 20 000 θέσεις απασχόλησης και ότι εμείς, με την κοινωνική τραγωδία στο Vorst, βιώνουμε ουσιαστικά τη χειρότερη μέχρι στιγμής εκδήλωση μιας τεράστιας κρίσης η οποία πλήττει το σύνολο της ευρωπαϊκής αυτοκινητοβιομηχανίας.
<P>
Ας είμαστε ειλικρινείς· κανείς δεν διαθέτει θαυματουργές θεραπείες για την τραγωδία που εκτυλίσσεται επί του παρόντος στην Ευρώπη. Προτού μεμφθούν άλλους, όμως, οι κυβερνήσεις μας, ιδίως η βελγική κυβέρνηση, πρέπει να αναρωτηθούν εάν έχουν πράξει ό,τι ήταν στο χέρι τους για να διασώσουν όσο το δυνατόν περισσότερες θέσεις απασχόλησης, σήμερα στο Vorst, αλλά στο παρελθόν στη Renault στο Vilvoorde, στην DHL, στη Sabena και αλλού.
<P>
Οκτώ χρόνια σχεδόν αφότου η χώρα μου απέκτησε μια κυβέρνηση η οποία υποσχέθηκε ότι θα καταστήσει προτεραιότητά της αυτό το πρόβλημα, οι μισθοί στο Βέλγιο εξακολουθούν να υπολείπονται κατά 10% περίπου σε σύγκριση με τις γειτονικές χώρες. Αυτή η μισθολογική ανισορροπία είναι συνέπεια της τεράστιας φορολογικής επιβάρυνσης.
<P>
Αυτή δεν είναι η μόνη αιτία, αλλά είναι ένας από τους λόγους για τους οποίους ευθύνεται η βελγική κυβέρνηση. Μιλώ συγκεκριμένα για τη βελγική κυβέρνηση, καθότι η Φλάνδρα έχει επιδείξει εδώ και κάποιο διάστημα την πολιτική βούληση να χρησιμοποιήσει ένα μίγμα οικονομικών μέτρων με σκοπό να καταστήσουμε τη χώρα μας και πάλι ελκυστική για τους επενδυτές και, ως εκ τούτου, να δημιουργήσουμε απασχόληση.
<P>
Και εμείς τασσόμαστε υπέρ της αποτελεσματικής χρήσης των ευρωπαϊκών πόρων σε αυτόν τον τομέα, όμως δεν συνιστούν θαυματουργή θεραπεία, και οι προτάσεις που διατυπώνονται για την ενίσχυση της ευρωπαϊκής γραφειοκρατίας είναι, κατά τη γνώμη μου, αντιπαραγωγικές.
<P>
Είναι καιρός να συνειδητοποιήσουμε όλοι ότι ο υλικός μας πλούτος και η απασχόληση στις χώρες μας δεν θα διατηρηθούν επ' άπειρον από μόνα τους, ότι ο διεθνής ανταγωνισμός δεν μπορεί παρά να ενταθεί και ότι, αυξάνοντας την ευελιξία μας, μειώνοντας τα κόστη και δημιουργώντας κλίμα φιλικό για τους εργοδότες, οφείλουμε πραγματικά να αγωνιστούμε για κάθε θέση απασχόλησης. Πρέπει, πάνω από όλα, να αναζητήσουμε τρόπους βελτίωσης της ανταγωνιστικότητας των επιχειρήσεών μας, μεταξύ άλλων, έναντι επιχειρήσεων οι οποίες δραστηριοποιούνται σε χώρες στις οποίες δεν υπάρχει καμία, ή σχεδόν καμία, μορφή κοινωνικής προστασίας.
<SPEAKER ID="126" NAME="José Albino Silva Peneda" AFFILIATION="PPE-DE">
(PT) Κύριε Πρόεδρε, κύριε Επίτροπε, οι μετεγκαταστάσεις συνήθως συνεπάγονται τη μεταφορά της έδρας επιχειρήσεων σε χώρες στις οποίες το κόστος παραγωγής είναι μικρότερο και οι νόμοι που διέπουν την απασχόληση είναι πιο ευέλικτοι. Στην προκειμένη περίπτωση συνέβη το αντίθετο: η παραγωγή μεταφέρεται σε μια χώρα στην οποία το κόστος παραγωγής είναι υψηλότερο και η νομοθεσία για την απασχόληση αυστηρότερη. Όλες οι ενδείξεις συγκλίνουν στο συμπέρασμα ότι δεν επρόκειτο για απόφαση η οποία ελήφθη με βάση τους κανόνες της αγοράς, αλλά πιθανότατα με βάση σχέσεις εξουσίας μεταξύ της επιχείρησης και των συνδικάτων.
<P>
Φαίνεται ότι βρισκόμαστε αντιμέτωποι με έναν νέο παράγοντα ο οποίος ενδέχεται να επηρεάσει μελλοντικές μετεγκαταστάσεις, τις οποίες θα ονόμαζα μετεγκαταστάσεις της ισχύος των συνδικάτων. Οι μετεγκαταστάσεις αυτού του είδους κατευθύνονται πάντα προς το κέντρο, κατά την έννοια ότι ευνοούν τον ισχυρότερο. Εάν εξαπλωθεί αυτή η πρακτική, θα κινηθούμε προς μια κατεύθυνση η οποία έρχεται εμφανώς σε αντίθεση με τις θεμελιώδεις αξίες του ευρωπαϊκού εγχειρήματος, διότι θα καταστρατηγούνται οι κανόνες της αγοράς, δεν θα προωθείται η παραγωγικότητα, ενώ θα παραβιάζονται επίσης οι θεμελιώδεις αρχές της αλληλεγγύης και της περιφερειακής και κοινωνικής συνοχής.
<P>
Ενόψει μιας τέτοιας πρακτικής, φοβάμαι για το μέλλον του εργοστασίου της Volkswagen στην Πορτογαλία. Αν συμβεί κάτι αντίστοιχο εκεί, θα υποχρεωθούμε να σκεφτούμε σοβαρά τρόπους για να αποτρέψουμε την προσπάθεια μιας ομάδας συμφερόντων να επιβάλει τη βούλησή της στην ομαλή λειτουργία των κανόνων της αγοράς. Έχουμε ευθύνη να το πράξουμε.
<SPEAKER ID="127" NAME="Mia De Vits" AFFILIATION="PSE">
(NL) Κύριε Πρόεδρε, κυρίες και κύριοι, δεν νομίζω ότι ο πολιτικός κόσμος μπορεί να παρακολουθεί αδρανής μια τέτοια τραγωδία. Είναι αυτονόητο ότι οι κοινωνικές επιπτώσεις πρέπει να αμβλυνθούν, και αν το ταμείο για την παγκοσμιοποίηση δεν προορίζεται γι' αυτόν τον σκοπό τότε δεν έχω καταλάβει τίποτε.
<P>
Είναι αυτονόητο, Επίτροπε Špidla, ότι πρέπει να λειτουργήσει ο κοινωνικός διάλογος, όμως αυτό δεν συνέβη στην προκειμένη περίπτωση. Για Σοσιαλιστές όπως εμείς, το θέμα δεν σταματά εκεί.
<P>
Όταν συγχωνεύονται επιχειρήσεις, η Επιτροπή ελέγχει κατά πόσον υπάρχει στρέβλωση του ανταγωνισμού, όμως δεν εξετάζει κατά πόσον οι διαδικασίες αναδιάρθρωσης πραγματοποιούνται με βάση αντικειμενικά και οικονομικά κριτήρια. Νομίζω ότι είναι πιο έξυπνο και χρήσιμο να έχουμε έναν Επίτροπο ο οποίος θα προσφέρει τις κατάλληλες κατευθύνσεις στις δραστηριότητες αναδιάρθρωσης παρά να έχουμε έναν Επίτροπο για την πολυγλωσσία.
<P>
Καλώ το Σώμα να στηρίξει αυτή την ιδέα. Χαίρομαι διότι η βελγική κυβέρνηση θα προωθήσει αυτές τις ιδέες στο Συμβούλιο του Δεκεμβρίου. Δεν πρέπει να επιτρέπεται στις πολυεθνικές να δρουν ανεξέλεγκτα. Πρέπει να καλούνται να λογοδοτήσουν.
<SPEAKER ID="128" NAME="Jacky Henin" AFFILIATION="GUE/NGL">
(FR) Κύριε Πρόεδρε, κάθε ημέρα που περνά βλέπουμε την αυτοκινητοβιομηχανία να χάνει εκατοντάδες θέσεις εργασίας. Οι πολυεθνικές ασκούν τεράστια πίεση στους εργαζομένους τους. Έχουν το θράσος να χρησιμοποιούν τους εργαζομένους ως εξιλαστήρια θύματα, αμφισβητώντας τα κεκτημένα δικαιώματά τους και σχεδόν υπονοώντας ότι κολυμπούν στην αφθονία. " πραγματικότητα είναι ότι οι εργαζόμενοι ουδέποτε ήσαν τόσο παραγωγικοί και ουδέποτε η θέση εργασίας τους ήταν τόσο επισφαλής από οιαδήποτε άλλη περίοδο τα τελευταία πενήντα χρόνια. Ούτε η αγοραστική τους δύναμη τα τελευταία τριάντα χρόνια ήταν τόσο χαμηλή. Τα προβλήματα στην αυτοκινητοβιομηχανία δεν τα προκαλεί η ανταγωνιστικότητα της εργασίας, αλλά οι κινήσεις κεφαλαίων σε αναζήτηση των μέγιστων αποδόσεων στον βραχύτερο δυνατό χρόνο. Οι όμιλοι κατασκευής αυτοκινήτων εκβιάζουν για να αποκομίζουν τα μέγιστα από τις περιοχές στις οποίες βρίσκονται τα εργοστάσιά τους, και μόλις απομυζήσουν τους τοπικούς προϋπολογισμούς, αρχίζουν να ψάχνουν νέα λιβάδια με πιο φρέσκο χόρτο.
<P>
Είναι πλέον καιρός αυτό το Κοινοβούλιο να πάψει να αρκείται σε κενή ρητορική και να αναλάβει σκληρές πρωτοβουλίες για να προασπίσει το βιομηχανικό δυναμικό, να χτυπήσει τους κερδοσκόπους εκεί που τους πονά περισσότερο, δηλαδή στο πορτοφόλι τους, και να εγγυηθεί στους εργαζόμενους το δικαίωμα σε αληθινή ασφάλεια απασχόλησης και κατάρτιση. Αυτοί είναι ορισμένοι από τους στόχους που περιλαμβάνονται στον χάρτη τον οποίο υποστηρίζει η Ομάδα μου ως κλειδί για την προάσπιση και την ανάπτυξη της αυτοκινητοβιομηχανίας μας.
<SPEAKER ID="129" NAME="Alain Hutchinson" AFFILIATION="PSE">
(FR) Κύριε Πρόεδρε, κύριε Επίτροπε, αυτό που βιώνουμε σήμερα με τρόπο εντυπωσιακό, με αφορμή αυτή την ωμή απόφαση της Volkswagen με τις τραγικές συνέπειές της, τελικά, δεν είναι τίποτε περισσότερο από το βυθισμένο τμήμα του παγόβουνου που επιπλέει στον ωκεανό της ελεύθερης οικονομίας και του ελεύθερου ανταγωνισμού που έγιναν τα συνθήματα αυτής της Ευρωπαϊκής Ένωσης. Όντως, καθημερινά, εκατοντάδες θέσεις εργασίας εξαφανίζονται πίσω από τις μετεγκαταστάσεις και τα πολλά μέτρα αναδιάρθρωσης, παρότι αυτές οι θέσεις εργασίας περικόπτονται βεβαίως πιο διακριτικά, ενώ δεν γίνονται παράλληλες κινήσεις, ή γίνονται απελπιστικά λίγες, για την ενίσχυση των βιομηχανικών και κοινωνικών πολιτικών που σε αυτές τις περιπτώσεις ποδοπατούνται.
<P>
Αυτό το Κοινοβούλιο, κύριε Επίτροπε, ενέκρινε προσφάτως ψηφίσματα τόσο για τις μετεγκαταστάσεις όσο και για τις εταιρικές αναδιαρθρώσεις. Πότε η Επιτροπή και το Συμβούλιο θα έχουν την εντιμότητα τουλάχιστον να απαντήσουν σε αυτά τα ψηφίσματα, για να εκφράσουν τουλάχιστον στοιχειώδες ενδιαφέρον γι' αυτές, πράγμα που δεν έχουν πράξει έως τώρα; Είναι βεβαίως σημαντικό σήμερα να παράσχουμε ενεργή, αποτελεσματική και ρεαλιστική στήριξη στα θύματα αυτού του νέου κλεισίματος, όμως είναι εξίσου σημαντικό να διασφαλιστεί ότι θα προχωρήσουμε αύριο από τα λόγια στη δράση σε αυτή την Ευρωπαϊκή Ένωση, η οποία πρέπει να αντιμετωπίσει το πρόβλημα με αποφασιστικότερο τρόπο. " Ένωση έχει πέσει θύμα μιας πολιτικής την οποία η ίδια επέβαλε στον εαυτό της.
<SPEAKER ID="130" NAME="Véronique De Keyser" AFFILIATION="PSE">
(FR) Κύριε Πρόεδρε, είναι μήπως γελοίο να διεξάγουμε σήμερα μια συζήτηση χωρίς ψήφισμα σχετικά με τη Volkswagen με αγορεύσεις ενός λεπτού ανά ομιλητή; Όχι, είναι αίσχος. Τι είδους τραγωδία λοιπόν πρέπει να συμβεί προτού η Επιτροπή προβεί στην αναθεώρηση της οδηγίας σχετικά με τη θέσπιση ευρωπαϊκής επιτροπής επιχείρησης, την έγκριση της οποίας ακόμη εμποδίζει; Δεν ακούσατε την έκθεση Hutchinson σχετικά με τις μετεγκαταστάσεις; Θα επιτρέψετε στη Volkswagen να επωφεληθεί από το Ευρωπαϊκό Ταμείο Προσαρμογής στην Παγκοσμιοποίηση; Όχι, ο λόγος για τον οποίο το εργοστάσιο της Volkswagen απειλείται με κλείσιμο δεν είναι ότι ο φιλελευθερισμός δυσλειτουργεί· ο λόγος είναι ότι δεν υπάρχει ακόμη σήμερα κοινωνική ρύθμιση της αγοράς στην Ευρώπη.
<P>
Στη Δεξιά, η οποία αντιτίθεται σε οποιαδήποτε νομοθεσία σε αυτόν τον τομέα, επιτρέψτε μου να πω ότι θα υπάρξει κοινωνική Ευρώπη· θα δημιουργηθεί παρά τα όποια εμπόδια· θα σφυρηλατηθεί μέσα στο αίμα και τα δάκρυα, αλλά θα δημιουργηθεί. Ζητώ σήμερα όχι μόνον τη θέσπιση θέσης Επιτρόπου εταιρικών αναδιαρθρώσεων αλλά επίσης και οδηγία Volkswagen, εξ ονόματος ολόκληρης της εργατικής δύναμης του Forest και όλων αυτών που, στην περιοχή μου και στη δική σας, κυρίες και κύριοι, χάνουν την πίστη τους στην Ευρώπη και στην πολιτική.
<SPEAKER ID="131" NAME="Jean Louis Cottigny" AFFILIATION="PSE">
(FR) Κύριε Πρόεδρε, το ευρωπαϊκό κοινωνικό μοντέλο, η στρατηγική της Βαρκελώνης, μια κοινωνική Ευρώπη: τι νόημα έχει απομείνει σε αυτές τις λέξεις, οι οποίες δεν είναι τίποτε άλλο παρά κενές υποσχέσεις στα κοκκινισμένα μάτια των εργαζομένων της Volkswagen και των οικογενειών τους; " ανασφάλεια είναι ο κανόνας και η εξώθηση των εργαζομένων σε ανταγωνισμό μεταξύ τους είναι πλέον διευθυντική στρατηγική, όπως οι απολύσεις προσωπικού και η ανεργία. Ολοένα και περισσότεροι εργαζόμενοι δέχονται να διαβιούν υπό ακραία επισφαλείς συνθήκες ελλείψει εναλλακτικών λύσεων.
<P>
" Ευρώπη οικοδομήθηκε πάνω σε θεμέλια ειρήνης, όμως υποδαυλίζεται η κοινωνική σύγκρουση, με τραγικές συνέπειες από την άποψη της ανθρώπινης δυστυχίας, της αυξανόμενης δυσπιστίας έναντι της Ευρωπαϊκής Ένωσης και της ενίσχυσης της υποστήριξης ακραίων κομμάτων σε κάθε εκλογική αναμέτρηση. Θα επιτρέψουμε τη θυσία 4 000 θέσεων εργασίας στο κατώφλι των θεσμικών οργάνων μας, και την απώλεια αντικειμένου επαγγελματικής δραστηριότητας για περισσότερους από 10 000 ανθρώπους, από έναν όμιλο που ανακοινώνει ταυτόχρονα σχέδια για τη δημιουργία εργοστασίου στην Ινδία;
<P>
Τα ευρωπαϊκά ταμεία πρέπει να κινητοποιηθούν, περιλαμβανομένου του νέου Ταμείου Προσαρμογής στην Παγκοσμιοποίηση. Θα παρακολουθούμε το θέμα, ίσως με την κατάθεση τροπολογίας Volkswagen - γιατί όχι; Είναι πλέον καιρός οι εργαζόμενοι να γίνουν σεβαστοί στην Ευρώπη, στο Ευρωπαϊκό Κοινοβούλιο και στο κατώφλι μας.
<SPEAKER ID="132" NAME="Vladimír Špidla">
Μέλος της Επιτροπής. - (CS) Κυρίες και κύριοι βουλευτές, η περίπτωση της Volkswagen Forest ανήκει, βεβαίως, στις υποθέσεις οι οποίες συνοδεύουν την οικονομία της αγοράς καθ' όλη την ιστορία της. Νομίζω ότι, αν επιθυμούμε να εγγυηθούμε την απασχόληση, η ενδεδειγμένη μέθοδος είναι η στρατηγική της Λισαβόνας, καθότι οι κεντρικοί στόχοι της είναι η ανταγωνιστικότητα που στηρίζεται στη γνώση και η δημιουργία θέσεων απασχόλησης υψηλής ποιότητας. Θεωρώ ότι αυτή είναι η ορθή στρατηγική και οφείλουμε να την υλοποιήσουμε.
<P>
Το ζήτημα του πώς πρέπει να αντιδράσουμε αποτελεσματικά στην υπόθεση της Volkswagen είναι διαφορετικό. Είναι σαφές ότι υπάρχουν διαφορετικές ευθύνες σε επίπεδο εταιρείας, τοπικών αρχών, εθνικού κράτους και ΕΕ. Όλοι αυτοί οι φορείς πρέπει να κινητοποιηθούν με υπευθυνότητα. Χαίρομαι διότι τα θεσμικά όργανα της ΕΕ αντέδρασαν ταχύτατα και, κατά τη γνώμη μου, αποτελεσματικά· διέθεσαν τους πόρους τους έτσι ώστε η ανταπόκρισή τους να είναι συγχρόνως υπεύθυνη και αποτελεσματική. Είναι επίσης σαφές ότι ο κοινωνικός διάλογος πρέπει να διαδραματίσει σημαντικό ρόλο. Πληροφορούμαι ότι βρίσκονται σε εξέλιξη διαπραγματεύσεις στο πλαίσιο κοινωνικού διαλόγου και ότι έχουν φτάσει σε σημαντικό στάδιο. Προκειμένου να διατηρήσει η Ευρώπη μια αποτελεσματική κοινωνική διάσταση επιβάλλεται, προφανώς, να τηρηθεί η ισχύουσα νομοθεσία σε αυτόν τον τομέα. Ως εκ τούτου, η Επιτροπή ξεκίνησε έρευνα σχετικά με το κατά πόσον τηρούνται με αυστηρότητα οι διατάξεις των συναφών οδηγιών. Θεωρώ ότι αυτό θα συμβάλει πραγματικά στη διευθέτηση του θέματος.
<P>
Κυρίες και κύριοι βουλευτές, σε αυτή τη συζήτηση ακούσαμε να αναπτύσσονται διάφορες ιδέες και προτάσεις από ποικίλες οπτικές γωνίες. Είναι σαφές ότι έχουμε υποχρεώσεις οι οποίες απορρέουν από τις αρμοδιότητές μας, από τη Συνθήκη και από την ανάγκη αποτελεσματικής λειτουργίας του ευρωπαϊκού εγχειρήματος. Είμαι βέβαιος ότι κάθε υπόθεση θα προκαλέσει συζητήσεις οι οποίες θα μας βοηθήσουν να ενισχύσουμε το νομικό πλαίσιο, και να μεταβάλουμε τις διαδικασίες μας και τους τρόπους με τους οποίους αντιδρούμε, γεγονός που αποτελεί απόδειξη μιας λειτουργικής και ακμάζουσας Ευρώπης.
<P>
Επιτρέψτε μου να επανέλθω στο αρχικό σημείο της ομιλίας μου. Επί του παρόντος, πρέπει να κινητοποιήσουμε τους πόρους που έχουμε στη διάθεσή μας, και σε επίπεδο ΕΕ αυτή η διαδικασία έχει ήδη ξεκινήσει.
<SPEAKER ID="133" NAME="Πρόεδρος">
" συζήτηση έληξε.
<P>
Γραπτή δήλωση (άρθρο 142 του Κανονισμού)
<SPEAKER ID="134" NAME="Ilda Figueiredo" AFFILIATION="GUE/NGL">
(PT) " δαμόκλειος σπάθη που κρέμεται πάνω από τα κεφάλια των 4 000 εργαζομένων της Volkswagen στο Βέλγιο αποδεικνύει ότι οι πολυεθνικές συνεχίζουν να δρουν εντελώς ανεύθυνα, με μόνο κίνητρο την επιθυμία να αντλήσουν όλο και περισσότερα κέρδη. Αδιαφορούν πλήρως για τις κοινωνικές αντιξοότητες και τα προβλήματα που δημιουργούν για την περιφερειακή ανάπτυξη με το να αντιμετωπίζουν τους εργαζομένους τους ως απλούς αριθμούς και γρανάζια σε μια μηχανή, ενώ η μόνη αξία τους συνίσταται στα κέρδη που μπορούν να παραγάγουν. Αυτή η κατάσταση είναι αναπόσπαστο στοιχείο της διαδικασίας του διεθνούς εμπορίου, της ελευθέρωσης και της απορρύθμισης της αγοράς εργασίας τις οποίες η Ευρωπαϊκή Ένωση στηρίζει και ενθαρρύνει.
<P>
" κατάσταση είναι η ίδια κατάσταση που πλήττει χιλιάδες εργαζόμενους στην Πορτογαλία, ιδίως στις επιχειρήσεις Opel/GM στην Azambuja, Johnson Controls, Lear και πολλές άλλες εταιρείες.
<P>
Είναι καιρός να λάβουμε μέτρα προκειμένου να τερματιστεί άπαξ διά παντός αυτή η κατάσταση και να εγγυηθούμε την ανάληψη δυναμικής δράσης για την προστασία των δικαιωμάτων των εργαζομένων. Τα μέτρα αυτά πρέπει να διασφαλίσουν επίσης την πλήρη συμμετοχή των ευρωπαϊκών επιτροπών επιχείρησης στις διαδικασίες λήψης αποφάσεων, περιλαμβανομένου του δικαιώματος να εμποδίζουν τις απολύσεις και τις μετεγκαταστάσεις, καθώς και τον αποτελεσματικό έλεγχο των κοινοτικών πόρων που διατίθενται σε τέτοιες πολυεθνικές, υποχρεώνοντάς τις έτσι να συμμορφώνονται με όλα τα δικαιώματα των εργαζομένων τους.
