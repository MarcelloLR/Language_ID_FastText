<CHAPTER ID="002">
Ανακοίνωση της Προεδρίας
<SPEAKER ID="006" NAME="Πρόεδρος">
Κυρίες και κύριοι, καλώς ήρθατε όλες και όλοι. Θέλω να ξεκινήσω αυτήν τη συνεδρίαση με ορισμένα σχόλια σχετικά με την κατάσταση όσον αφορά την αίθουσα συνεδριάσεων της Ολομέλειας στο Στρασβούργο. Όπως γνωρίζετε, λόγω της μερικής κατάρρευσης της ψευδοροφής στην αίθουσα της Ολομέλειας του Στρασβούργου στις 7 Αυγούστου, αυτή η πρώτη περίοδος συνόδου του Ευρωπαϊκού Κοινοβουλίου τον Σεπτέμβριο χρειάστηκε, κατ' εξαίρεση, να πραγματοποιηθεί εδώ στις Βρυξέλλες. Έλαβα αυτήν την απόφαση προκειμένου να διασφαλιστεί η μεγαλύτερη δυνατή ασφάλεια των βουλευτών και του προσωπικού, αφού προηγουμένως μελέτησα την αρχική έκθεση των εμπειρογνωμόνων και διαβουλεύτηκα με τους προέδρους των πολιτικών ομάδων και με τη γαλλική Προεδρία του Συμβουλίου. " απόφαση λαμβάνει επίσης υπόψη την ανάγκη να διατηρηθεί η συνέχεια του νομοθετικού έργου του Ευρωπαϊκού Κοινοβουλίου.
<P>
Τα προκαταρκτικά αποτελέσματα των ερευνών καταδεικνύουν ότι η μερική κατάρρευση της ψευδοροφής προκλήθηκε από ρωγμές στα δομικά στοιχεία που συνδέουν την αναρτημένη οροφή με τη δομή της πραγματικής οροφής. Οι έρευνες βρίσκονται σε εξέλιξη και πραγματοποιούνται από διάφορες ανεξάρτητες διεθνείς εταιρείες τεχνολογίας κατασκευών στις οποίες το Κοινοβούλιο ανέθεσε να διερευνήσουν τις περαιτέρω λεπτομέρειες και τις ευθύνες για την κατάρρευση. Οι έρευνες αυτές διενεργούνται σε πολύ στενή συνεργασία με τις αρμόδιες τοπικές αρχές, καθώς και με ανώτατο εμπειρογνώμονα για την ασφάλεια των κτηρίων που ορίστηκε από τη γαλλική κυβέρνηση. Ο επιμερισμός των ευθυνών και του βαθμού υπαιτιότητας μεταξύ των εργολάβων που μετείχαν στην κατασκευή της αρχικής οροφής θα πραγματοποιηθεί με βάση τις τελικές εκθέσεις διερεύνησης, όταν αυτές είναι διαθέσιμες. " ψευδοροφή στην αίθουσα της Ολομέλειας θα αναρτηθεί τώρα εκ νέου χρησιμοποιώντας μια νέα τεχνική η οποία έχει εγκριθεί από τους ανεξάρτητους εμπειρογνώμονες και τις τοπικές πολεοδομικές αρχές.
<P>
Παρότι καταβάλλεται κάθε δυνατή προσπάθεια ώστε να ολοκληρωθούν οι εργασίες το ταχύτερο δυνατόν, η όλη διαδικασία είναι, αναγκαστικώς, κάπως χρονοβόρα. Εντούτοις, ευελπιστούμε ότι όλες οι έρευνες όσον αφορά την ασφάλεια, καθώς και οι αναγκαίες επισκευές θα έχουν ολοκληρωθεί εγκαίρως πριν από τη δεύτερη περίοδο συνόδου του Σώματος τον Σεπτέμβριο στο Στρασβούργο.
<P>
Θέλω δε να σας διαβεβαιώσω ότι η ασφάλεια έχει απόλυτη προτεραιότητα σε όλες τις εκτιμήσεις και τις αποφάσεις μας.
