<CHAPTER ID="014-02">
2. Κράτηση πολιτικών αντιφρονούντων στη Λευκορωσία (συζήτηση) 
<SPEAKER ID="740" NAME="Πρόεδρος">
" ημερήσια διάταξη προβλέπει τη συζήτηση έξι προτάσεων ψηφίσματος σχετικά με την κράτηση πολιτικών αντιφρονούντων στη Λευκορωσία.
<SPEAKER ID="180" NAME="Marcin Libicki">
συντάκτης. - (PL) Σήμερα συζητούμε για άλλη μία φορά σχετικά με τις παραβιάσεις των θεμελιωδών ανθρωπίνων δικαιωμάτων στη Λευκορωσία. Όπως συνήθως σε ανάλογες περιπτώσεις, επισημαίνουμε αυτό που κάνουν οι δικτάτορες. Προφανώς οι δικτάτορες πολεμούν πάντα την οργανωμένη θρησκεία, διότι, πολύ συχνά, αυτή είναι η μεγαλύτερη φωνή που έχει ο λαός. Επίσης, πολεμούν πάντα τα εργατικά συνδικάτα. Τα εργατικά συνδικάτα τυγχάνει να είναι πολύ αδύναμα στη Λευκορωσία, επομένως, από αυτήν την άποψη, ο Λουκασένκο θα μπορούσε να έχει μια θετική εικόνα, καθώς δεν έχει κανέναν να πολεμήσει, αφού δεν έχουν καταφέρει ακόμη να δημιουργηθούν εργατικά συνδικάτα εκεί. Επιπλέον, οι δικτάτορες πολεμούν πάντα την αντιπολίτευση που θέλει τη δημοκρατία.
<P>
Ωστόσο, υπάρχει ένα πράγμα που πρέπει να έχουμε επίσης υπόψη: πρέπει να θυμόμαστε ότι η Λευκορωσία είναι ένας σημαντικός γείτονας για την Ευρωπαϊκή Ένωση στα ανατολικά και πρέπει να αντιμετωπίζεται ανάλογα. Έχουμε την τάση να αντιμετωπίζουμε τη Ρωσία σαν τον μόνο γείτονά μας στα ανατολικά και να ξεχνάμε το γεγονός ότι η Λευκορωσία πρέπει να είναι επίσης ένας εταίρος της ΕΕ στα ανατολικά, καθώς είναι μια μεγάλη πολλά υποσχόμενη χώρα.
<SPEAKER ID="182" NAME="Věra Flasarová">
συντάκτρια. - (CS) Κυρίες και κύριοι, το καθεστώς του κ. Λουκασένκο στη Λευκορωσία είναι κατακριτέο επειδή χρησιμοποιεί κατασταλτικές μεθόδους, συλλαμβάνει πολιτικούς αντιπάλους, χρησιμοποιεί αυταρχικές κυβερνητικές μεθόδους, λογοκρισία και απομόνωση της χώρας. Επιπλέον, η άρνηση χορήγησης θεωρήσεων εισόδου εμποδίζει τους βουλευτές του Ευρωπαϊκού Κοινοβουλίου να διαπιστώσουν την κατάσταση ιδίοις όμμασι. Όλα αυτά επισημαίνονται στην πρόταση ψηφίσματος της Ομάδας μου. Ωστόσο, πιστεύω ότι η κριτική μας για παραβιάσεις των ανθρωπίνων δικαιωμάτων πρέπει να μετράται με απόλυτα κριτήρια, αντί να ακολουθεί μια πολιτική κλίμακα του ποιος παίζει πρώτο βιολί στον κόσμο αυτήν τη στιγμή. Αυτό δεν είναι σωστό. Κάνουμε διαρκώς κύκλους· δεν έχουμε καταφέρει να κάνουμε ούτε ένα βήμα προς την αντικειμενικότητα εδώ και χιλιετίες. Οι Ρωμαίοι είχαν πάντα δίκιο και οι χρονογράφοι τους το παρουσίαζαν ως αδίκημα όταν ένας αντίπαλος που δεχόταν επίθεση ήταν αρκετά γενναίος ώστε να υπερασπιστεί τον εαυτό του.
<P>
Επιτρέψτε, όμως, μου να επιστρέψω στη Λευκορωσία. Το καθεστώς Λουκασένκο και πάνω από όλα μια προσπάθεια ασέβειας προς την κατεύθυνση που ακολουθούν οι ευρω-ατλαντικές πρωτοβουλίες. Ο κ. Λουκασένκο παίζει στο δικό του στενό γήπεδο, αγνοώντας το γεγονός ότι χώρες μετρίου μεγέθους δεν μπορούν να συμπεριφέρονται κατ' αυτόν τον τρόπο επειδή το υπερεθνικό κεφάλαιο δεν θα το επιτρέψει. Αν δεν συμμορφωθείτε, θα απομονωθείτε και η διεθνής κοινότητα θα υποστηρίξει την αντιπολίτευση στη χώρα. Έτσι λειτουργούν τα πράγματα και το γνωρίζουμε όλοι αυτό. Αργά ή γρήγορα ο κ. Λουκασένκο και η κομματική μηχανή του θα πληρώσουν ακριβά για αυτήν τους τη συμπεριφορά. " Λευκορωσία βρίσκεται σε μια περιοχή που είναι στρατηγικά σημαντική για τις "νωμένες Πολιτείες και το NATO. " σημερινή κυβέρνηση των "ΠΑ και οι κυβερνήσεις ορισμένων άλλων χωρών θα ήθελαν πάρα πολύ να προσχωρήσει η Λευκορωσία στο NATO, μαζί με την Ουκρανία και τη Γεωργία, προκαλώντας με αυτόν τον τρόπο ζημιά στη Ρωσία.
<P>
Οι ανησυχίες μας σχετικά με τα ανθρώπινα δικαιώματα στη Λευκορωσία δεν θα ήταν τόσο έντονες αν, στην πραγματικότητα, δεν ήταν η Ρωσία το πραγματικό ζήτημα. Το ερώτημα, ωστόσο, είναι αν οι προσπάθειες αποδυνάμωσης της Ρωσίας βοηθάνε το θέμα της παγκόσμιας ασφάλειας. Φοβάμαι πολύ ότι ανάλογες προσπάθειες μπορεί να απελευθερώσουν δυνάμεις που κανείς δεν θα είναι σε θέση να ελέγξει. " Ρωσία τις καταστέλλει εδώ και αρκετές χιλιετίες.
<SPEAKER ID="184" NAME="Jacek Protasiewicz">
συντάκτης. - (PL) Κυρία Πρόεδρε, κύριε Επίτροπε, οι βουλευτές του Ευρωπαϊκού Κοινοβουλίου που ανησυχούν για το θέμα της Λευκορωσίας και παρακολουθούν την κατάσταση στη Λευκορωσία είναι αντιμέτωποι με αντιφατικές πληροφορίες. Αφενός, υπάρχει η επιθυμία που έχει δηλωθεί δημόσια και επίσημα για την εξομάλυνση των σχέσεων με την Ευρωπαϊκή Ένωση. Το άνοιγμα του γραφείου της αντιπροσωπείας της Ευρωπαϊκής Επιτροπής στο Μινσκ είναι ένα σύμβολο αυτής της επιθυμίας.
<P>
Αφετέρου, τον ίδιο μήνα, η αστυνομία επιτέθηκε βίαια σε διαδηλωτές που ήθελαν να γιορτάσουν την δέκατη ένατη επέτειο της ανεξαρτησίας της χώρας. Την επόμενη ημέρα οι αρχές έστειλαν ειδικές δυνάμεις της KGB σε ανεξάρτητους δημοσιογράφους. Έναν μήνα αργότερα, οι ακτιβιστές καταδικάστηκαν σε μεγάλες ποινές και δεν ήταν καν μέλη της αντιπολίτευσης, απλά άνθρωποι που τόλμησαν να διαδηλώσουν προασπίζοντας τα δικαιώματα των πολιτών και τα δικαιώματα των μικρών επιχειρήσεων, όπως ο Andrei Kim ή ο Sergei Parsukiewicz. Πληροφορηθήκαμε επίσης πρόσφατα ότι ο Alexander Milinkiewicz συνελήφθη και του υπεβλήθη πρόστιμο απλά επειδή συναντήθηκε με πολίτες της Λευκορωσίας και συζήτησε δημόσια θέματα μαζί τους. Ο Alexander Kazulin, ο πιο σημαντικός πολιτικός κρατούμενος, ένας κρατούμενος συνείδησης στη σύγχρονη Ευρώπη, εξακολουθεί να είναι στη φυλακή.
<P>
Μιλώντας ως πρόεδρος της αντιπροσωπείας για τη Λευκορωσία, θα ήθελα να ζήσω την ημέρα που θα μπορέσουμε να παρουσιάσουμε ένα ψήφισμα στο Ευρωπαϊκό Κοινοβούλιο που θα επισημαίνει με ικανοποίηση ότι έχουν γίνει αλλαγές στη Λευκορωσία προκειμένου να γίνει αυτή η χώρα μέρος της πολιτισμένης ευρωπαϊκής κοινότητας.
<P>
Δυστυχώς, αυτό δεν θα συμβεί σήμερα. Χωρίς εγγυήσεις για τα θεμελιώδη δικαιώματα ελεύθερων και δημοκρατικών εκλογών, έκφρασης των πολιτικών απόψεων του καθενός, ελευθερίας του Τύπου και θρησκευτικής ελευθερίας, δεν υπάρχει πιθανότητα να αναγνωρίσει ποτέ η Ευρωπαϊκή Ένωση το καθεστώς στη Λευκορωσία ως μια χώρα με την οποία αξίζει να συνεργαστεί ή ως μια χώρα που αξίζει να βοηθήσει. Δεν θα υποστηρίξουμε ποτέ τις πολιτικές που ασκούνται από τον Αλεξάντερ Λουκασένκο. Θα υποστηρίξουμε, όμως, τις ανεξάρτητες ομάδες πολιτών και τον κάθε πολίτη της Λευκορωσίας στις επαφές τους με την Ευρωπαϊκή Ένωση, με την ελπίδα ότι κάποια μέρα η χώρα θα επιστρέψει στην ομαλότητα.
<SPEAKER ID="186" NAME="Μάριος Ματσάκης">
συντάκτης. - (EN) Κυρία Πρόεδρε, η Λευκορωσία είναι μια όμορφη και σημαντική χώρα με μεγάλες δυνατότητες προόδου η οποία μπορεί να οδηγήσει σε αξιοζήλευτη ευημερία για τους πολίτες της. Δυστυχώς, σημαντικοί δημοκρατικοί κανόνες υπονομεύονται επί του παρόντος σε αυτήν τη χώρα. Αυτό οφείλεται κυρίως στην ανικανότητα των κυβερνητικών αρχών να συμβιβαστούν με την ανάγκη σεβασμού των απαιτήσεων της ελευθερίας της έκφρασης και άλλων δημοκρατικών αρχών. Αυτός ο σεβασμός είναι απαραίτητη προϋπόθεση οποιασδήποτε μη δικτατορικής κυβέρνησης.
<P>
Αναφορές που φτάνουν από τη Λευκορωσία για αυθαίρετες συλλήψεις μελών της κοινωνίας των πολιτών και ακτιβιστών της αντιπολίτευσης, για χρήση υπερβολικής βίας κατά ειρηνικών διαδηλωτών και για καταστολή δημοσιογράφων ανεξάρτητων μέσων ενημέρωσης είναι αποδείξεις πρακτικών που θα έπρεπε, και πρέπει, να σταματήσουν αμέσως. Καλούμε την κυβέρνηση της Λευκορωσίας να λογικευτεί, να αλλάξει τις τακτικές της και να επιλέξει τον δρόμο της ελευθερίας και της δημοκρατίας, αντί για τον δρόμο της καταστολής και του ολοκληρωτισμού, ο οποίος μπορεί να οδηγήσει μόνο στην επιδείνωση της σύγκρουσης με τον ίδιο της τον λαό και με τη διεθνή κοινότητα.
<SPEAKER ID="188" NAME="Milan Horáček">
συντάκτης. - (DE) Κυρία Πρόεδρε, κύριε Επίτροπε, η χρήση βίας κατά μη κυβερνητικών οργανώσεων, ακτιβιστών της αντιπολίτευσης και ανεξάρτητων δημοσιογράφων στο Μινσκ και άλλες πόλεις της Λευκορωσίας στα τέλη Μαρτίου αποτελεί δραστική επιδείνωση της πολιτικής κατάστασης σε μια χώρα που είναι ήδη αιχμάλωτη ενός απολυταρχικού και δικτατορικού καθεστώτος.
<P>
Το μοναδικό γερμανικό πολιτικό ίδρυμα που είχε επιτραπεί να λειτουργήσει στο Μινσκ αναγκάστηκε να κλείσει. Έγιναν επιδρομές σε γραφείο εφημερίδων για να εκφοβίσουν επικριτικές φωνές στον Τύπο. Οι ελεύθερες εκλογές και η ελευθερία του συνέρχεσθαι και της έκφρασης περιορίζονται σοβαρά. Οι πολιτικοί της αντιπολίτευσης διώκονται συστηματικά και καταδικάζονται σε μεγάλες ποινές φυλάκισης. Οι αρχές λαμβάνουν κατασταλτικά μέτρα κατά κινημάτων της κοινωνίας της πολιτών, είτε επικαλούμενες δυσνόητους νόμους σχετικά με ΜΚΟ ή νομοθεσία κατά του εξτρεμισμού, είτε χρησιμοποιώντας βία για να διαλύσουν ειρηνικές συγκεντρώσεις.
<P>
Και εμείς, επίσης, πρέπει να ενεργήσουμε για την προώθηση της κουλτούρας του πολιτικού πλουραλισμού στη Λευκορωσία. Συναντήσεις με δημοκρατικές δομές, ιδιαίτερα για τους νέους, είναι ιδιαίτερα σημαντικές για το μέλλον της χώρας. Το επαναλειτουργία του Πανεπιστημίου Ευρωπαϊκών Σπουδών στο Βίλνιους, ένα λευκορωσικό πανεπιστήμιο στην εξορία που προσφέρει ένα καταφύγιο για φοιτητές που είναι θύματα πολιτικών διώξεων, ήταν μια σοφή κίνηση.
<P>
Το επόμενο βήμα πρέπει να είναι η διευκόλυνση θεωρήσεων, πράγμα που έχει ζητήσει αυτό το Κοινοβούλιο επανειλημμένα. Δεν είναι σωστό να περιορίζει η ΕΕ ακόμη περισσότερο την ελευθερία κυκλοφορίας των ατόμων χρεώνοντας 60 ευρώ για την έκδοση θεώρησης. Αυτό είναι σχεδόν το ένα τρίτο ενός μηνιαίου εισοδήματος στη Λευκορωσία και είναι, επομένως, απλησίαστο για πολλούς ανθρώπους. Αυτό που έχουμε καταφέρει με την Ουκρανία, τη Μολδαβία και τη Ρωσία πρέπει να είμαστε σε θέση να το κάνουμε και με τη Λευκορωσία.
<P>
(Χειροκροτήματα)
<SPEAKER ID="190" NAME="Eija-Riitta Korhola">
εξ ονόματος της Ομάδας PPE-DE. - (FI) Κυρία Πρόεδρε, η Λευκορωσία είναι η μόνη ευρωπαϊκή χώρα που εξακολουθεί να έχει απολυταρχική κυβέρνηση και όπου εξακολουθεί να ισχύει η θανατική ποινή. Ο πρόεδρος Λουκασένκο συνεχίζει να παρακολουθεί άγρυπνα την κοινωνία των πολιτών και είναι απρόθυμος να χαλαρώσει τα σφιχτά δεσμά με τα οποία κρατά αιχμάλωτη τη χώρα.
<P>
Παρ' όλα αυτά, η κυβέρνηση της χώρας έχει δηλώσει ότι θέλει να θεσπίσει στενές σχέσεις με την Ευρωπαϊκή Ένωση. Για άλλη μία φορά, ήρθε η στιγμή προφανώς να εξηγήσουμε στη Λευκορωσία τους όρους της συνεργασίας.
<P>
Όπως δηλώνει το ψήφισμα, οι βασικές προϋποθέσεις για στενή συνεργασία στο πλαίσιο της ευρωπαϊκής πολιτικής γειτονίας είναι η κατάργηση της θανατικής ποινής, ελεύθερα μέσα ενημέρωσης, ελευθερία του λόγου και του συνέρχεσθαι, θρησκευτική ελευθερία, σεβασμός των δημοκρατικών αξιών, και άμεση απελευθέρωση των πολιτικών κρατουμένων. Το γεγονός ότι το παρόν ψήφισμα ζητά την άμεση απελευθέρωση των μελών της αντιπολίτευσης που έχουν συλληφθεί είναι, ταυτόχρονα, μια ένδειξη υποστήριξης και αλληλεγγύης προς όλους εκείνους που υποφέρουν κάτω από το σημερινό λευκορωσικό καθεστώς.
<P>
Την επόμενη εβδομάδα, μέλη της πολιτικής αντιπολίτευσης της Λευκορωσίας θα έρθουν εδώ στο Κοινοβούλιο για να ζητήσουν από την ΕΕ να υποστηρίξει ένα αίτημα που απέρριψε ο Λουκασένκο για την τροποποίηση του νόμου που περιορίζει τη θρησκευτική ελευθερία, ο οποίος τέθηκε σε ισχύ το 2002. Ελπίζω ότι αυτό το σημαντικό ψήφισμα και η κοινή συζήτηση της επόμενης εβδομάδας θα πείσουν την κυβέρνηση της Λευκορωσίας ότι αυτό είναι προς το συμφέρον της και προς το συμφέρον των πολιτών της χώρας.
<SPEAKER ID="192" NAME="Marianne Mikko">
εξ ονόματος της Ομάδας PSE. - (ET) Κύριοι συνάδελφοι, την "μέρα των Ανθρωπίνων Δικαιωμάτων, τη 10η Δεκεμβρίου, άρχισε να λειτουργεί στην Πολωνία ο τηλεοπτικός σταθμός Belsat με σκοπό τη μετάδοση στους Λευκορώσους ανεξάρτητης πληροφόρησης για όσα συμβαίνουν στη Λευκορωσία, στην Ευρώπη και αλλού στον κόσμο. Ο σταθμός που εκπέμπει κυρίως στα λευκορωσικά, φτάνει πλέον στο 10% περίπου των Λευκορώσων μέσω δορυφόρου.
<P>
Ο σταθμός λειτουργεί κάτω από συνεχή πίεση. Στα τέλη Μαρτίου, η KGB και η αστυνομία της Λευκορωσίας πραγματοποίησαν επιδρομή για να συλλάβουν τους τοπικούς δημοσιογράφους του Belsat. Τα βασικά εργαλεία τους, δηλαδή φορητοί υπολογιστές και τεχνολογία τηλεοπτικής μετάδοσης, κατασχέθηκαν. Οι ανεξάρτητοι δημοσιογράφοι ζουν με τον συνεχή φόβο της ανάκρισης και της σύλληψης. " κατάσταση στη Λευκορωσία, μια έμμεση γείτονα της Ευρωπαϊκής Ένωσης, είναι τόσο σκληρή όσο ήταν πίσω από το σιδηρούν παραπέτασμα. Ως πρόεδρος της αντιπροσωπείας για τη Μολδαβία και ως Εσθονή, δηλώνω εδώ ότι οι πολίτες της Λευκορωσίας, που ήταν επίσης μέρος της Σοβιετικής Ένωσης, χρειάζονται σήμερα ανεξάρτητη ενημέρωση τόσο πολύ όσο χρειάζονται οξυγόνο. Ο Belsat είναι μια εξαιρετική αρχή, αλλά η καλή τηλεόραση κοστίζει.
<P>
Οι δημοσιογράφοι που εργάζονται για τον Belsat στη Λευκορωσία μάχονται για τη δημοκρατία· μας επισκέφτηκαν εδώ στο Ευρωπαϊκό Κοινοβούλιο τον Μάρτιο και χρειάζονται την αμέριστη υποστήριξή μας. Καλώ την Ευρωπαϊκή Επιτροπή και όλα τα κράτη μέλη μας να στηρίξουν τον Belsat οικονομικά και ηθικά. Ας μην ξεχνάμε ότι τα ελεύθερα μέσα ενημέρωσης είναι ο ακρογωνιαίος λίθος της δημοκρατίας.
<SPEAKER ID="194" NAME="Janusz Onyszkiewicz">
εξ ονόματος της Ομάδας ALDE. - (PL) Μερικούς μήνες πριν, ο κ. Λουκασένκο ελευθέρωσε όλους τους πολιτικούς κρατούμενους με εξαίρεση τον κ. Kazulin, στον οποίο προσφέρθηκε η δυνατότητα να εγκαταλείψει τη χώρα. Αυτό θυμίζει τις μεθόδους που χρησιμοποιούσαν οι κομμουνιστικές αρχές κατά της αντιπολίτευσης στην Πολωνία. Φαινόταν ότι, ως αποτέλεσμα, η κατάσταση θα μπορούσε να αλλάξει προς το καλύτερο, αλλά, όπως είπε ο ήρωας της πολύ γνωστής ιστορίας του Ilia Ehrenburg: "Αν απελευθερώνουν, αυτό σημαίνει ότι θα βάλουν νέους μέσα". Σήμερα οι φυλακές είναι για άλλη μία φορά γεμάτες από κρατούμενους που είναι στη φυλακή λόγω των πολιτικών τους πεποιθήσεων, τις οποίες εξέφρασαν σε διάφορες διαδηλώσεις.
<P>
Πιστεύω ότι υπάρχει μόνο μία σωστή απάντηση σε αυτό, και αυτή είναι να επεκταθεί ο κατάλογος των ατόμων που απαγορεύεται να εισέλθουν σε χώρες της Ευρωπαϊκής Ένωσης. Αυτός ο κατάλογος υπάρχει ήδη, αλλά το γεγονός ότι ο ίδιος ο κ. Λουκασένκο δεν μπορεί να έρθει στην Ευρωπαϊκή Ένωση δεν είναι πολύ πειστικό. Πρέπει να κάνουμε τον κατάλογο πολύ μεγαλύτερο.
<SPEAKER ID="196" NAME="Ewa Tomaszewska">
εξ ονόματος της Ομάδας UEN. - (PL) Κυρία Πρόεδρε, για άλλη μία φορά μιλάμε για την κατάσταση στη Λευκορωσία. Ο κ. Kazulin, ο αντίπαλος του κ. Λουκασένκο για τη θέση του προέδρου της Λευκορωσίας, εξακολουθεί να είναι στη φυλακή, παρά το γεγονός ότι είναι άρρωστος. Οι διαδηλωτές που ήθελαν να γιορτάσουν τη δέκατη ένατη επέτειο της σύντομης ανεξαρτησίας της Λευκορωσίας και συνελήφθησαν στις 25 Μαρτίου 2008 εξακολουθούν να είναι υπό κράτηση. Επιβάλλεται καταστολή κατά της αντιπολίτευσης, και δημοσιογράφοι βλέπουν τα περιουσιακά του στοιχεία να κατάσχονται, ξυλοκοπούνται και εξορίζονται.
<P>
Πρόσφατα ο κ. Λουκασένκο εξέφρασε την επιθυμία να είναι και πάλι υποψήφιος για την προεδρία. Επιπλέον, για πρώτη φορά, προσπάθησε να εκβιάσει την Ευρωπαϊκή Ένωση υπενθυμίζοντάς μας ότι το 50% του πετρελαίου, το 50% των πετρελαϊκών προϊόντων και το 30% του φυσικού αερίου που έρχονται στην Ευρωπαϊκή Ένωση περνάει από τη Λευκορωσία. Αυτή είναι μια έμμεση αναφορά στον αγωγό φυσικού αερίου Yamal-Europe και στον πετρελαιαγωγό "Φιλία". Παρά το γεγονός αυτό, και για την ακρίβεια ειδικά εξαιτίας του γεγονότος αυτού, η Ευρωπαϊκή Ένωση δεν μπορεί να σταματήσει να ενεργεί για να υπερασπιστεί τα ανθρώπινα δικαιώματα. Πρέπει να προσφέρουμε στήριξη στην αναπτυσσόμενη κοινωνία των πολιτών στη Λευκορωσία και αυτό συμπεριλαμβάνει υλική στήριξη και πρόσβαση σε ανεξάρτητη πληροφόρηση.
<SPEAKER ID="198" NAME="Urszula Krupa">
εξ ονόματος της Ομάδας IND/DEM. - (PL) Κυρία Πρόεδρε, στα δεκαεπτά χρόνια από τις αλλαγές που έλαβαν χώρα κατά τη διάλυση της Σοβιετικής Ένωσης και τον διαχωρισμό ελεύθερων ανεξάρτητων κρατών, η Λευκορωσία παραμένει ένα κατάλοιπο του παρελθόντος ως η τελευταία δικτατορία στην Κεντρική και Ανατολική Ευρώπη. Σε αυτήν τη χώρα ο σεβασμός για τα ανθρώπινα δικαιώματα φαίνεται να είναι πολύ μακρινός. Νοθεία των εκλογικών αποτελεσμάτων, εξάλειψη της πολιτικής αντιπολίτευσης, συλλήψεις, ξυλοδαρμοί, περιορισμοί της ελευθερίας του λόγου και της ελευθερίας του Τύπου, περιορισμοί σε συγκεντρώσεις, και, πάνω από όλα, μαζική παρακολούθηση του πληθυσμού από έναν άκρως ανεπτυγμένο μηχανισμό ασφαλείας - αυτή είναι η καθημερινή πραγματικότητα που αντιμετωπίζουν οι πολίτες της Λευκορωσίας.
<P>
Θέλω επίσης να επιστήσω την προσοχή στην επιδείνωση της κατάστασης πολλών ανθρώπων που ζουν κοντά στα σύνορα, συμπεριλαμβανομένων των εκπροσώπων των πολωνικών μειονοτήτων που ζουν εκεί, οι οποίοι, αφότου η Πολωνία εντάχθηκε στον χώρο Σένγκεν, δυσκολεύονται να έρθουν σε επαφή με τις οικογένειές τους που ζουν στην Πολωνία, ιδιαίτερα λόγω του υψηλού κόστους των θεωρήσεων. Αυτή η κατάσταση, η οποία συνεχίζει να αποτελεί πρόβλημα, απαιτεί τη λήψη αποφασιστικών μέτρων από τις ευρωπαϊκές χώρες. Πρέπει επίσης να εξεταστεί προσεχτικά ποιες είναι οι καλύτερες μέθοδοι που μπορούν να χρησιμοποιηθούν για την παροχή πραγματικής βοήθειας σε εκείνους που την έχουν περισσότερο ανάγκη.
<SPEAKER ID="200" NAME="Urszula Gacek" AFFILIATION="PPE-DE">
(EN) Κυρία Πρόεδρε, το καθεστώς της Λευκορωσίας δείχνει τη συνεχιζόμενη αδιαφορία του για όλες τις θεσμικές εγγυήσεις που είναι βασικές σε μια δημοκρατία. Περιστέλλει την ελευθερία δημιουργίας και ένταξης σε πολιτικά κόμματα, την ελευθερία της έκφρασης, το δικαίωμα για εναλλακτικές πηγές ενημέρωσης και το δικαίωμα για ελεύθερες και δίκαιες εκλογές.
<P>
" σύλληψη πολιτικών αντιφρονούντων στη Λευκορωσία παραβιάζει όλες αυτές τις βασικές ελευθερίες. Ο βρετανός πολιτικός του 19ου αιώνα Μπέντζαμιν Ντισραέλι είπε κάποτε: "Καμία κυβέρνηση δεν μπορεί να είναι ασφαλής για πολύ χωρίς μια ισχυρή αντιπολίτευση". Καθώς ο Λουκασένκο καταπνίγει κάθε αντιπολίτευση, ας ελπίσουμε ότι τα λόγια του Ντισραέλι θα αποδειχτούν προφητικά για το καθεστώς της Λευκορωσίας και ότι η καταστολή της αντιπολίτευσης θα είναι η αιτία της τελικής πτώσης του.
<P>
(Χειροκροτήματα)
<SPEAKER ID="202" NAME="Józef Pinior" AFFILIATION="PSE">
(PL) Κυρία Πρόεδρε, κύριε Επίτροπε, εδώ στο Ευρωπαϊκό Κοινοβούλιο επανερχόμαστε συνεχώς στο πρόβλημα της Λευκορωσίας, μιας χώρας που, στην πραγματικότητα, βρίσκεται στο κέντρο της Ευρώπης, από γεωγραφική σκοπιά, συνορεύοντας με την Ευρωπαϊκή Ένωση. Είναι μια ιδιαίτερη χώρα για τα ευρωπαϊκά πρότυπα από την άποψη ότι δεν έχει μια φιλελεύθερη δημοκρατία ούτε ένα κράτος δικαίου και έχει λογοκρισία. " σημερινή συζήτηση διεξάγεται την ημέρα της επετείου της Άνοιξης της Πράγας του 1968, μια επέτειο της στιγμής που, στην Ευρώπη, οι άνθρωποι είπαν επιτέλους "αρκετά" στη λογοκρισία και στον έλεγχο των μέσων ενημέρωσης.
<P>
Σήμερα ήθελα να αφιερώσω την ομιλία μου μόνο σε αυτό το θέμα στη Λευκορωσία. Είχαμε μια πολύ παράξενη επίθεση χάκερ σε ανεξάρτητα μέσα ενημέρωσης του Διαδικτύου: στο Charter 97, στο Radio Liberty και στο Belarus Partisan. Αυτό που ήταν παράξενο ήταν ότι η επίθεση του χάκερ άρχισε μία ημέρα πριν από τη διαδήλωση της αντιπολίτευσης που επρόκειτο να διεξαχθεί στην επέτειο μνήμης της καταστροφής του Τσερνομπίλ.
<P>
Τα μέσα ενημέρωσης του Διαδικτύου στη Λευκορωσία είναι στην πραγματικότητα τα μόνα ανεξάρτητα μέσα ενημέρωσης, καθώς η πλειοψηφία των μέσων ενημέρωσης είναι κάτω από τον απόλυτο έλεγχο του καθεστώτος της Λευκορωσίας. Το Charter 97 επισκέπτονται περίπου 9 000 χρήστες καθημερινά και, στη Λευκορωσία, πάνω από 3 000 000 οικογένειες είναι συνδεδεμένες με το Διαδίκτυο, πάνω από το 30% του συνολικού πληθυσμού. Αυτό δείχνει τον δυναμισμό και τη ζωτικότητα της κοινωνίας στη Λευκορωσία.
<P>
Κύριε Επίτροπε, η Ευρωπαϊκή Ένωση πρέπει να εξετάσει σοβαρά τι μέτρα πρέπει να λάβει για να βοηθήσει τους απλούς ανθρώπους στη Λευκορωσία.
<SPEAKER ID="204" NAME="Eugenijus Gentvilas" AFFILIATION="ALDE">
(LT) Όταν ο Αλεξάντερ Λουκασένκο άρχισε να νιώθει την πίεση από τον Βλαντιμίρ Πούτιν για το φυσικό αέριο, εξέφρασε την επιθυμία του για στενότερους δεσμούς με την ΕΕ. Ωστόσο, σήμερα μπορούμε να δούμε ότι αυτό ήταν απλά κενά λόγια, τα οποία δεν συνοδεύτηκαν από σεβασμό για τα ανθρώπινα δικαιώματα, την ελευθερία του Τύπου και άλλες ευρωπαϊκές αξίες. Δεν υπήρχε καμία αντίδραση στο ανεπίσημο έγγραφο "Τι θα μπορούσε να προσφέρει η ΕΕ στη Λευκορωσία". Οι πολιτικές συλλήψεις και η καταστολή συνεχίζονται.
<P>
" ΕΕ πρέπει να στείλει χωρίς καθυστέρηση τους εμπειρογνώμονές της για να παρακολουθήσουν τις προετοιμασίες για τις φθινοπωρινές κοινοβουλευτικές εκλογές, για να δουν πώς τροποποιούνται οι εκλογικοί νόμοι και αν δίνεται στην αντιπολίτευση η ευκαιρία να δράσει. Δεν μπορούμε να περιοριστούμε μόνο στην παρακολούθηση των εκλογών. Αυτό θα ήταν ένα τεράστιο λάθος. Φυσικά, καταρχάς πρέπει να διασφαλίσουμε ότι θα επιτραπεί στους διπλωμάτες και βουλευτές της ΕΕ η ελεύθερη είσοδος στη Λευκορωσία. " Ευρωπαϊκή Επιτροπή και τα κράτη μέλη της ΕΕ πρέπει να κάνουν ό,τι μπορούν για να επιτευχθεί αυτό.
<SPEAKER ID="206" NAME="Zdzisław Zbigniew Podkański" AFFILIATION="UEN">
(PL) Κυρία Πρόεδρε, η Λευκορωσία, ως γείτονάς μας, είναι ιδιαίτερα κοντά μας, ιδίως καθώς πολλοί Πολωνοί ζουν εκεί. Είναι σημαντικό για εμάς τους Πολωνούς, καθώς και για τους κατοίκους άλλων γειτονικών χωρών, να υπάρχει μια σταθερή πολιτική και οικονομική κατάσταση στην περιοχή, καθώς αυτή παρέχει τη βάση για ανάπτυξη και βελτιώσεις στην ποιότητα ζωής των κατοίκων μας. Πρέπει επίσης να θυμόμαστε ότι, όπως η Πολωνία, η Λευκορωσία είχε ξεχαστεί και είχε παραδοθεί στη σοβιετική κυριαρχία μετά τον Δεύτερο Παγκόσμιο Πόλεμο και δεν μπορούσε να βασίζεται σε καμία εξωτερική βοήθεια. Ωστόσο, αυτή η χώρα κατάφερε να γίνει ανεξάρτητη και τώρα μπορεί να περηφανεύεται για μια αύξηση του ΑΕγχΠ άνω του 8%, ακόμη και 9,9% στα έτη 2003-2006.
<P>
Δεν αρνούμαστε στον πρόεδρο Λουκασένκο το δικαίωμα να επιλέξει την πολιτική κατεύθυνση που θα ακολουθήσει η χώρα του. Ωστόσο, αυτό που μας ανησυχεί είναι ότι ακούει κανείς ολοένα και συχνότερα για παραβιάσεις των ανθρωπίνων δικαιωμάτων στη Λευκορωσία, πράγμα που σημαίνει καταστρατήγηση της δημοκρατίας. Αυτό επηρεάζει όχι μόνο τους υπηκόους της Λευκορωσίας, αλλά επίσης άλλους υπηκόους, μεταξύ των οποίων και Πολωνούς. Γι' αυτόν τον λόγο, το παρόν ψήφισμα είναι λογικό και έχει την υποστήριξη της Ομάδας Ένωση για την Ευρώπη των Εθνών.
<SPEAKER ID="208" NAME="Kathy Sinnott" AFFILIATION="IND/DEM">
(EN) Κυρία Πρόεδρε, εμείς στην Ευρώπη έχουμε έρθει πιο κοντά σε ορισμένα από τα πρώην σοβιετικά κράτη στα ανατολικά μας σύνορα. Ωστόσο, η Λευκορωσία αντιστέκεται σε κάθε προσπάθεια για διάλογο.
<P>
Επειδή η Λευκορωσία είναι μια δικτατορία, οι απόψεις των πολιτών που θα ήθελαν έναν πιο ανοιχτό και ακόμη πιο προσανατολισμένο προς τα δυτικά διάλογο δεν έχουν κανένα νομικό τρόπο να ακουστούν. Όταν οι πολίτες ζητούν δημοκρατία ή επισημαίνουν καταχρήσεις του καθεστώτος έρχονται αντιμέτωποι με φυλάκιση.
<P>
Πρέπει να συνεχίσουμε να παροτρύνουμε το καθεστώς της Λευκορωσίας να χαλαρώσει τη σιδερένια γροθιά του με την οποία κρατά αιχμάλωτους τους πολίτες του. Ένας τρόπος να συμβεί αυτό είναι να συνεχίσουμε να προβάλλουμε τον σκοπό των πολιτικών, κοινωνικών και θρησκευτικών κρατούμενων. Όταν θα κοιτάζει πίσω η ιστορία, αυτοί οι κρατούμενοι θα είναι οι ήρωες της ελευθερίας της Λευκορωσίας όταν αυτή επιτευχθεί τελικά.
<SPEAKER ID="210" NAME="Bernd Posselt" AFFILIATION="PPE-DE">
(DE) Κυρία Πρόεδρε, πιστεύω ότι αυτή είναι ήδη η ένατη φορά που συζητάμε για τη Λευκορωσία, και θα πρέπει να συνεχίσουμε να το κάνουμε μέχρι τη στιγμή που βουλευτές που θα εκπροσωπούν την Λευκορωσία θα κάθονται μαζί μας εδώ στο Ευρωπαϊκό Κοινοβούλιο στο Στρασβούργο.
<P>
Χρειαζόμαστε επειγόντως πρόοδο σε τρία καίρια σημεία. Καταρχάς, παροτρύνουμε σθεναρά την κυβέρνηση της Λευκορωσίας να απελευθερώσει επιτέλους τους πολιτικούς της κρατούμενους - όχι μόνο τους πολιτικούς κρατούμενους που κρατούνται ήδη εδώ και αρκετό καιρό, όπως ο κ. Kazulin, αλλά επίσης τους πολλούς καινούργιους κρατουμένους που φυλακίστηκαν πρόσφατα επειδή ασκούσαν βασικά θεμελιώδη δικαιώματα, όπως η ελευθερία να ασκούν το επάγγελμά τους ως δημοσιογράφοι, η ελευθερία της έκφρασης ή το δικαίωμα να διαδηλώνουν.
<P>
Δεύτερον, ζητάμε την τροποποίηση του θρησκευτικού νόμου και απόλυτη θρησκευτική ελευθερία. Υπάρχουν ευρωπαίοι χριστιανοί που καταπιέζονται εδώ στην καρδιά της Ευρώπης, και εμείς στο Ευρωπαϊκό Κοινοβούλιο δεν μπορούμε να το ανεχτούμε αυτό. Πρέπει, επομένως, να αντιδράσουμε σε αυτό με όλη μας τη δύναμη.
<P>
Τρίτον, είναι επείγουσα ανάγκη να διασφαλίσουμε ότι η Λευκορωσία θα ανοίξει επιτέλους τα σύνορά της σε εμάς τους βουλευτές του Ευρωπαϊκού Κοινοβουλίου και τους ευρωπαίους πολίτες, ότι θα παραβιαστεί το τείχος της απομόνωσης με το οποίο το λευκορωσικό καθεστώς περιορίζει συστηματικά τους πολίτες του, ότι θα μπορέσουμε να είμαστε παρόντες εκεί και να συζητήσουμε τα θέματα και ότι θα μπορέσουμε να βοηθήσουμε να καλλιεργηθεί κάτι σαν μια Λευκορωσική Άνοιξη, 40 χρόνια μετά την Άνοιξη της Πράγας.
<SPEAKER ID="212" NAME="Tunne Kelam" AFFILIATION="PPE-DE">
(EN) Κυρία Πρόεδρε, το μήνυμά μας στον κ. Λουκασένκο, αλλά και στη διεθνή κοινότητα, είναι ότι το Ευρωπαϊκό Κοινοβούλιο ανησυχεί και θα συνεχίσει να ανησυχεί για την κατάσταση στη Λευκορωσία, την τελευταία δικτατορία της Ευρώπης.
<P>
Αυτό ισχύει ιδιαίτερα για τις συλλήψεις φιλειρηνικών πολιτών για πολιτικούς λόγους. Το καθεστώς στο Μινσκ δήλωσε πρόσφατα ότι θα ήθελε να βελτιώσει τις σχέσεις με την Ευρωπαϊκή Ένωση. Ωστόσο, η έναρξη οποιουδήποτε ουσιαστικού διαλόγου έχει μια πολύ φυσική προϋπόθεση: απελευθέρωση όλων των πολιτικών κρατουμένων, αποχή από αυθαίρετες συλλήψεις, διασφάλιση της ελευθερίας της έκφρασης και της ανεξαρτησίας της δικαιοσύνης και δυνατότητα φυσιολογικής συμμετοχής της αντιπολίτευσης στην πολιτική ζωή.
<P>
Τέλος, θέλω να επαναλάβω την έκκληση της κ. Mikko προς την ΕΕ να επεκτείνει την πολιτική και ιδιαίτερα την υλική της στήριξη για τη λειτουργία του ανεξάρτητου τηλεοπτικού σταθμού Belsat. Αυτό είναι το πραγματικό μέσο για να αλλάξει η κατάσταση στη Λευκορωσία, όχι απαραίτητα τα ψηφίσματά μας.
<SPEAKER ID="214" NAME="Zita Pleštinská" AFFILIATION="PPE-DE">
(SK) Αγαπητοί συνάδελφοι, με λυπεί πάρα πολύ το γεγονός ότι η κατάσταση σχετικά με τη δημοκρατία, τα ανθρώπινα δικαιώματα και το κράτος δικαίου δεν έχει βελτιωθεί στη Λευκορωσία. " αλαζονεία της εξουσίας του Αλεξάντερ Λουκασένκο δεν γνωρίζει όρια. " δήλωση της κυβέρνησης της Λευκορωσίας για την πρόθεσή της να βελτιώσει τις σχέσεις με την Ευρωπαϊκή Ένωση είναι σαν να περιφρονεί εντελώς τον δημοκρατικό κόσμο.
<P>
Πιστεύω ότι η συμβολική ημερομηνία της 25ης Μαρτίου 2008, όταν ο κ. Λουκασένκο έστειλε την αστυνομία εναντίον φιλειρηνικών πολιτών της Λευκορωσίας, θα σηματοδοτήσει την αρχή του τέλους για το ολοκληρωτικό καθεστώς στη Λευκορωσία, όπως ακριβώς η ιστορική διαδήλωση με τα κεριά στις 25 Μαρτίου 1988 στη Σλοβακία. Θέλω να εκφράσω την αλληλεγγύη μου προς την ενωμένη δημοκρατική αντιπολίτευση στη Λευκορωσία και προς όλους τους πολίτες της Λευκορωσίας.
<P>
Καλώ το Συμβούλιο και την Επιτροπή να επανεξετάσουν την πιθανότητα μείωσης του παράβολου θεωρήσεων του χώρου Σένγκεν για τους πολίτες της Λευκορωσίας. Αυτός είναι ο μόνος τρόπος να αποτραπεί η αυξανόμενη απομόνωση των πολιτών της Λευκορωσίας.
<SPEAKER ID="216" NAME="Czesław Adam Siekierski" AFFILIATION="PPE-DE">
(PL) Κυρία Πρόεδρε, κύριε Επίτροπε, για να προχωρήσουν στον εκδημοκρατισμό και την οικονομική αναμόρφωση, οι αρχές της Λευκορωσίας πρέπει να ξεκινήσουν διάλογο με όλες τις πολιτικές δυνάμεις συμπεριλαμβανομένης της αντιπολίτευσης και να διοργανώσουν ελεύθερες εκλογές. Οι χώρες της Κεντρικής και Ανατολικής Ευρώπης, μεταξύ των οποίων η Πολωνία, μπορούν να χρησιμεύσουν ως παράδειγμα.
<P>
Προκειμένου να μεταμορφωθεί η συνείδηση του λαού της Λευκορωσίας και να του δείξουμε τις αρχές της δημοκρατίας και της ελεύθερης αγοράς, είναι ζωτικής σημασίας να απλοποιήσουμε και να αυξήσουμε τις επαφές μεταξύ της λευκορωσικής κοινωνίας και των χωρών της ΕΕ. Αυτό απαιτεί σημαντική απλούστευση και ελευθέρωση των διαδικασιών θεωρήσεων, με μειώσεις του κόστους των θεωρήσεων για τους πολίτες της Λευκορωσίας.
<P>
Οι χώρες της Ευρωπαϊκής Ένωσης πρέπει να ανοίξουν τα πανεπιστήμιά τους και άλλα ιδρύματα ανώτατης εκπαίδευσης στους φοιτητές από τη Λευκορωσία και να τους χορηγήσουν υποτροφίες από ευρωπαϊκά, εθνικά, τοπικά και ιδιωτικά κεφάλαια. " ΕΕ πρέπει να κάνει άνοιγμα προς τη Λευκορωσία, ακόμη και αν οι σημερινές αρχές δεν το θέλουν αυτό.
<SPEAKER ID="218" NAME="Zbigniew Zaleski" AFFILIATION="PPE-DE">
(PL) Κυρία Πρόεδρε, κύριε Επίτροπε, θέλω να προσθέσω ένα σημείο σε αυτές τις πολιτικές και οικονομικές ανησυχίες. Καθώς ο Επίτροπος Michel κατανοεί τη σημασία της εκπαίδευσης τόσο εντός της Ευρώπης όσο και πέρα από τα σύνορά της, και εγώ προσωπικά έρχομαι σε επαφή με φοιτητές από τη Λευκορωσία, καθώς εκπαιδεύουμε πολλούς στο Καθολικό Πανεπιστήμιο του Lublin, θέλω να πω το εξής: κύριε Επίτροπε, σας συνιστώ να αυξήσετε τόσο την οικονομική όσο και κάθε άλλη βοήθεια για τον σκοπό αυτόν, όσο περισσότερο είναι δυνατό, διότι η επένδυση στην εκπαίδευση λευκορώσων φοιτητών θα βοηθήσει την ίδια τη Λευκορωσία και θα αποδειχτεί μια επένδυση για την Ευρώπη.
<SPEAKER ID="220" NAME="Tadeusz Zwiefka" AFFILIATION="PPE-DE">
(PL) Κυρία Πρόεδρε, η Λευκορωσία, η Λευκορωσία του 2008, είναι μια κηλίδα στη συνείδηση όλων μας. Είναι επαίσχυντο το γεγονός ότι, στις αρχές του 21ου αιώνα, υπάρχει ένα ολοκληρωτικό καθεστώς στην Ευρώπη. Κατά τη διάρκεια των συνεδριάσεών μας της Πέμπτης στο Στρασβούργο συζητούμε περιπτώσεις παραβιάσεων των ανθρωπίνων δικαιωμάτων σε όλο τον κόσμο. " Λευκορωσία, ωστόσο, είναι ο πλησιέστερος γείτονας της Ευρωπαϊκής Ένωσης.
<P>
Έχω την εντύπωση ότι, μέχρι το 1989, οι δυτικές δημοκρατίες έκαναν ό,τι μπορούσαν για να απελευθερώσουν πολλές καταπιεσμένες χώρες από τη σοβιετική κατοχή. Σήμερα, η Λευκορωσία παραμένει όπως ήταν. Έχω την εντύπωση ότι, μολονότι δεν υπάρχουν πλέον πολλές χώρες, αλλά μόνο μία, κάνουμε λιγότερα. Σίγουρα δεν κάνουμε αρκετά. Είναι σαφές ότι δεν μπορούμε να έχουμε άμεση πολιτική και οικονομική επιρροή σε αυτό που συμβαίνει στη Λευκορωσία, αλλά μπορούμε να έχουμε επιρροή στο αν θα μεταδίδεται εκεί ανεξάρτητη ενημέρωση, η οποία θα παρακινήσει τον λαό της Λευκορωσίας να αγωνιστεί για ανεξαρτησία.
<SPEAKER ID="222" NAME="Louis Michel">
Μέλος της Επιτροπής. - (FR) Κυρία Πρόεδρε, κυρίες και κύριοι, η θετική ώθηση που δόθηκε στη Λευκορωσία με την απελευθέρωση των πέντε από τους έξι πολιτικούς κρατουμένους φαίνεται να έχει σταματήσει. Δυστυχώς, νέα πίεση στην κοινωνία των πολιτών και μια σειρά ιδιαίτερα σκληρών και δυσανάλογων καταδικαστικών ποινών έχουν καταστρέψει τη θετική ατμόσφαιρα. Συνεχίζουμε να καταδικάζουμε τις πολιτικές συλλήψεις και τον τρόπο μεταχείρισης της κοινωνίας των πολιτών και των ανεξάρτητων μέσων ενημέρωσης.
<P>
Ταυτόχρονα, πρέπει να κάνουμε τη Λευκορωσία να κατανοήσει ότι εννοούμε αυτό που λέμε όταν προτείνουμε μια εταιρική σχέση βάσει της προόδου που γίνεται σε σχέση με τον σεβασμό της δημοκρατίας, των ανθρωπίνων δικαιωμάτων και του κράτους δικαίου. Ωστόσο, προκειμένου να επιτευχθεί η εν λόγω πρόοδος, η Λευκορωσία πρέπει να λάβει μια σειρά μέτρων τα οποία είναι σημαντικά για εμάς. Αυτά περιλαμβάνουν την άνευ όρων απελευθέρωση όλων των πολιτικών κρατουμένων, συμπεριλαμβανομένου του Alexander Kazulin.
<P>
Περιλαμβάνουν επίσης τη διεξαγωγή κοινοβουλευτικών εκλογών, που είναι προγραμματισμένες για τον Σεπτέμβριο, οι οποίες πρέπει να είναι σύμφωνες με τις δημοκρατικές αρχές. Από αυτήν την άποψη, ζητάμε να επιτραπεί στους διεθνείς παρατηρητές του ΟΑΣΕ/ODIHR (Γραφείο των Δημοκρατικών Θεσμών και των Ανθρωπίνων Δικαιωμάτων) ανεμπόδιστη πρόσβαση. Οι λευκορωσικές αρχές μας έχουν ενημερώσει για την πρόθεσή τους να δεχτούν παρατηρητές βραχυπρόθεσμα και μακροπρόθεσμα· θα φροντίσουμε να τηρήσουν τον λόγο τους. Ασφαλώς, η παρουσία παρατηρητών από το Ευρωπαϊκό Κοινοβούλιο θα ήταν μια επιπρόσθετη πηγή πολύτιμης εμπειρογνωμοσύνης. Είναι επίσης ζωτικής σημασίας να συμμετάσχουν τα κόμματα της αντιπολίτευσης δίκαια σε αυτές τις εκλογές. Θα λάβουμε υπόψη τυχόν προτάσεις του Κοινοβουλίου σχετικά με αυτό το θέμα.
<P>
Ωστόσο, αδιάσειστη απόδειξη ότι έχει σημειωθεί πρόοδος θα ήταν η παρουσία της αντιπολίτευσης σε αυτό το Κοινοβούλιο, πράγμα που δεν ισχύει επί του παρόντος. Σε αυτήν την περίπτωση, η Ευρωπαϊκή Ένωση θα ήταν έτοιμη να απαντήσει θετικά, όπως επιβεβαίωσε μόλις τον προηγούμενο μήνα σε μια δήλωση σχετικά με τις κυρώσεις και με την πρόοδο που θα μας ενθάρρυνε να μετριάσουμε αυτές τις κυρώσεις.
<P>
Θα αναφερθώ τώρα σε ένα θέμα το οποίο είναι ιδιαίτερα σημαντικό για εμάς: τις επαφές με τον λαό της Λευκορωσίας. Όσο λυπηρή και αν είναι η κατάσταση στη Λευκορωσία, πρέπει να διευρύνουμε τις επαφές μας. Φυσικά, εξακολουθούν να υφίστανται περιορισμοί στις επαφές με τις λευκορωσικές αρχές σε υπουργικό επίπεδο. Ωστόσο, πιστεύω ότι είναι απαραίτητο να κάνουμε μια διάκριση μεταξύ πολιτικού και τεχνικού επιπέδου. Κατά συνέπεια, η Επιτροπή διεξάγει συναντήσεις για να συζητήσει τεχνικά θέματα όπως η ενέργεια, οι μεταφορές και το περιβάλλον με ειδικούς από την κυβέρνηση της Λευκορωσίας. Αυτές οι επαφές είναι προφανώς ένα μέσο για να περάσουμε διάφορα μηνύματα σχετικά με θέματα που μας απασχολούν ιδιαίτερα.
<P>
Το γεγονός ότι έχουμε πλέον μια αντιπροσωπεία στο Μινσκ θα μας επιτρέψει επίσης να σφυρηλατήσουμε πιο στενούς δεσμούς τόσο με τη λευκορωσική κυβέρνηση όσο και με την κοινωνία των πολιτών, τις τοπικές ΜΚΟ, τα ανεξάρτητα μέσα ενημέρωσης και τους φοιτητές, τους οποίους έχουμε το καθήκον να βοηθήσουμε όλους, όπως πολύ σωστά επισημάνατε στην έκθεσή σας και όπως είπαν αρκετοί ομιλητές. Επιπλέον, παρέχεται στήριξη στο Ευρωπαϊκό Πανεπιστήμιο Ανθρωπιστικών Σπουδών, το οποίο είναι επί του παρόντος εξορισμένο στο Βίλνιους και θα συνεχίσει τις δραστηριότητές του εκεί για όσο καιρό το πανεπιστήμιο δεν είναι σε θέση να επιστρέψει στη Λευκορωσία.
<P>
Τέλος, θέλω να θίξω ένα θέμα που επανέρχεται συνεχώς: τις θεωρήσεις διαβατηρίου. Όπως εσείς και εγώ γνωρίζουμε, δεν μπορούμε, όπως έχουν τα πράγματα, να ξεκινήσουμε διαπραγματεύσεις σχετικά με τη χαλάρωση των περιορισμών των θεωρήσεων με τη Λευκορωσία -αυτό έχει αποφασιστεί από το Συμβούλιο- αλλά αυτό δεν μας εμποδίζει να εκμεταλλευτούμε τη διακριτική ευχέρεια που απολαμβάνουν τα κράτη μέλη στο πλαίσιο του χώρου Σένγκεν ως μέρος των προξενικών τους προνομίων.
<SPEAKER ID="223" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί μετά το πέρας των συζητήσεων.
<P>
Γραπτές δηλώσεις (άρθρο 142)
<SPEAKER ID="739" NAME="Alessandro Battilocchio" AFFILIATION="PSE">
, γραπτώς. - (IT) Σας ευχαριστώ, κυρία Πρόεδρε. Έχουμε βρεθεί ξανά εδώ, δυστυχώς, με αδιάκριτες συλλήψεις όλων όσοι αντιτίθενται στο κυβερνών καθεστώς. Αυτό το Κοινοβούλιο έχει συζητήσει το θέμα της Λευκορωσίας πάρα πολλές φορές: τόσα πολλά λόγια, τόση λίγη ουσιαστική δράση.
<P>
Πρέπει να επισημάνουμε το γεγονός ότι το καθεστώς Λουκασένκο είναι ανοιχτά εχθρικό προς την Ευρωπαϊκή Ένωση και ότι οι απαιτήσεις μας όσον αφορά τα ανθρώπινα δικαιώματα και τον εκδημοκρατισμό στη Λευκορωσία αγνοούνται εντελώς. Ενισχύουμε τις επαφές μας με την κοινωνία των πολιτών και με τα εσωτερικά κινήματα επιδιώκοντας την αλλαγή: το βραβείο Ζαχάρωφ ήταν η πρώτη απτή απόδειξη αυτού.
<P>
Ωστόσο, πρέπει να σημειωθεί περαιτέρω πρόοδος σε αυτήν τη γραμμή. Επισκέφτηκα τη Λευκορωσία πρόσφατα και διαπίστωσα μια αυξημένη συνειδητοποίηση να εξαπλώνεται ανάμεσα στους πολίτες υπέρ της αλλαγής, μιας αλλαγής που εγγυάται ελευθερία, δικαιοσύνη, ισότητα και δημοκρατία. Καλώ την Επιτροπή να δώσει ιδιαίτερη προσοχή στη Λευκορωσία, μια χώρα που κατέχει μια στρατηγική θέση για τη διασφάλιση της ειρήνης και της ασφάλειας όλης της ευρωπαϊκής ηπείρου.
