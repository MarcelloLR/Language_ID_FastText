<CHAPTER ID="015">
Διάταξη των εργασιών
<SPEAKER ID="019" NAME="Πρόεδρος">
Το τελικό σχέδιο ημερήσιας διάταξης, που κατάρτισε η Διάσκεψη των Προέδρων κατά τη συνεδρίαση της Πέμπτης, 15 Οκτωβρίου 2009, σύμφωνα με το άρθρο 137 του Κανονισμού, έχει διανεμηθεί.
<P>
Δευτέρα:
<SPEAKER ID="020" NAME="Bruno Gollnisch" AFFILIATION="NI">
(FR) Κύριε Πρόεδρε, η αγόρευσή μου αναφέρεται ουσιαστικά στην ημερήσια διάταξη της Δευτέρας.
<P>
Το σχέδιο ημερήσιας διάταξης που είχε εκπονηθεί πριν λάβουμε το έγγραφο για το οποίο θα ψηφίσουμε περιελάμβανε, νομίζω, συζήτηση για τρεις υποθέσεις κοινοβουλευτικής ασυλίας. Αυτές οι υποθέσεις κοινοβουλευτικής ασυλίας είναι εξαιρετικά σημαντικές, διότι μπορεί να έχουν αντίκτυπο στην ελευθερία ενός βουλευτή που είναι στόχος της πολιτικής εχθρότητας της κυβέρνησης, ή της πολιτικής εχθρότητας των δικαστηρίων, ή της πολιτικής εχθρότητας των δικαστηρίων που την εκμεταλλεύονται οι κυβερνήσεις μέσω εισαγγελέων.
<P>
Παρατηρώ ότι τα θέματα αυτά εξαφανίστηκαν από τη συζήτηση και αυτό το θεωρώ εξαιρετικά λυπηρό. Έχει μείνει μόνο μία ψηφοφορία χωρίς συζήτηση για μια έκθεση της κ. Wallis, σχετικά με την ασυλία του κ. Siwiec. Αυτή η ψηφοφορία χωρίς συζήτηση δεν επιτρέπει αγορεύσεις και, συνεπώς, δεν επιτρέπει στον εν λόγω βουλευτή να εκφράσει τη θέση του ενώπιον των ομοτίμων του, των συναδέλφων του βουλευτών. Αυτό το θεωρώ εξαιρετικά λυπηρό.
<P>
Θα κλείσω λέγοντας λίγα λόγια για την έκθεση του συναδέλφου κ. Speroni, που εγκρίθηκε από μια πολύ μεγάλη πλειοψηφία -ουσιαστικά από ολόκληρο το Κοινοβούλιο, πιστεύω- και αφορά τη στάση των γαλλικών αρχών, οι οποίες αρνήθηκαν στον πρώην συνάδελφό μας κ. Marchiani την υπεράσπιση της ασυλίας του όσον αφορά την παρακολούθηση τηλεφωνικών συνδιαλέξεων, ενώ η ασυλία αυτή διασφαλίζεται για τους βουλευτές των εθνικών κοινοβουλίων.
<P>
Θα ήθελα να μάθω τι έγινε όσον αφορά τις συστάσεις της έκθεσης του κ. Speroni και, ειδικότερα, όσον αφορά την καταγγελία που θα υποβάλλαμε στο Δικαστήριο των Ευρωπαϊκών Κοινοτήτων.
<SPEAKER ID="021" NAME="Πρόεδρος">
Δεν υπήρξε αίτημα για συζήτηση σχετικά με την κοινοβουλευτική ασυλία. Ως εκ τούτου, η ψηφοφορία για το θέμα αυτό θα διεξαχθεί αύριο. Εάν είχε υποβληθεί αίτημα, θα μπορούσαμε να έχουμε εξετάσει με διαφορετικό τρόπο το θέμα αυτό. Δεν προβλέπεται συζήτηση στην ημερήσια διάταξη εξαιτίας της απουσίας οποιασδήποτε πρότασης για το ζήτημα αυτό.
<P>

<P>
Τρίτη:
<P>
Δεν υπάρχουν τροποποιήσεις.
<P>

<P>
Τετάρτη:
<P>
Έλαβα αίτηση από την Ομάδα του Ευρωπαϊκού Λαϊκού Κόμματος (Χριστιανοδημοκράτες) για τροποποίηση του τίτλου των σχεδίων ψηφίσματος για την ελευθερία της ενημέρωσης στην Ιταλία και σε άλλα κράτη μέλη της Ευρωπαϊκής Ένωσης. Ο τροποποιημένος τίτλος θα ήταν: ελευθερία της ενημέρωσης στην Ευρωπαϊκή Ένωση.
<SPEAKER ID="022" NAME="Simon Busuttil" LANGUAGE="MT">
Κύριε Πρόεδρε, ένα σημείο συμφωνίας που προέκυψε από τη συζήτηση που κάναμε τον περασμένο μήνα για το ψήφισμα αυτό ήταν ότι πρέπει να συζητήσουμε το θέμα της ελευθερίας της έκφρασης παντού, και σε ολόκληρη την Ευρώπη και έξω από αυτήν. Ωστόσο, κύριε Πρόεδρε, δεν μπορούμε να κηρύξουμε πόλεμο ενάντια σε μία επιμέρους χώρα. Στο ψήφισμα αυτό, το θέμα της Ιταλίας είναι ουσιαστικά μια εθνική πολιτική συζήτηση, και εμείς, ως Ευρωπαϊκό Κοινοβούλιο, πρέπει να μην παρεμβαίνουμε σε μια συζήτηση σαν και αυτήν. Εάν παραμείνει στον τίτλο η λέξη Ιταλία, αναλαμβάνουμε τον ρόλο ενός είδους ανώτερου δικαστηρίου -που δεν είμαστε- και ουσιαστικά υπονομεύουμε το κύρος του θεσμικού μας οργάνου και τον σεβασμό προς αυτό.
<P>
Υποστηρίζουμε την ελευθερία έκφρασης εντός της Ευρώπης και έξω από αυτήν και, ως εκ τούτου, καλούμε όλους εκείνους που είναι πραγματικά υπέρ της ελευθερίας της έκφρασης σε ολόκληρο τον κόσμο να ψηφίσουν υπέρ της αλλαγής του τίτλου του ψηφίσματος.
<SPEAKER ID="023" NAME="Manfred Weber" LANGUAGE="DE">
Κύριε Πρόεδρε, θα ήθελα να υποστηρίξω την πρόταση και να την υπερασπιστώ.
<P>
Δεν είναι όλα τα θέματα στην Ευρώπη και θέματα για την Ευρώπη. Εφαρμόζουμε την επικουρικότητα και εμείς στην Ομάδα του Ευρωπαϊκού Λαϊκού Κόμματος (Χριστιανοδημοκράτες) έχουμε εμπιστοσύνη στους συναδέλφους μας στο κοινοβούλιο της Ρώμης και στα δικαστήρια της Ρώμης, στα ιταλικά δικαστήρια, που μπορούν να κρίνουν ανεξάρτητα τι είναι καλό για την Ιταλία και τι όχι. Το ιταλικό κοινοβούλιο μόλις απέδειξε την ανεξαρτησία του. Συζητούμε ευχαρίστως για την ελευθερία της γνώμης, τότε όμως θα έπρεπε να συζητούμε και για την ελευθερία της γνώμης στην Ευρωπαϊκή Ένωση. Αυτό πρέπει να είναι σαφές στο ψήφισμα και στον τίτλο του και, για τον λόγο αυτόν, ζητούμε υποστήριξη για το αίτημά μας.
<SPEAKER ID="024" NAME="Hannes Swoboda" LANGUAGE="DE">
Κύριε Πρόεδρε, αυτό είναι βασικά ένα κάπως εξευτελιστικό θέαμα. Είχαμε πει ξεκάθαρα εκ των προτέρων ότι αυτό άρχισε μεν με την υπόθεση της Ιταλίας, αλλά δεν θέλουμε να εστιαστούμε σε αυτό. Θέλουμε να πούμε κάτι γενικά για την ελευθερία της γνώμης στην Ευρώπη. Γι' αυτό επιλέξαμε αυτόν τον τίτλο. Πρόκειται για την περίπτωση που έδωσε το έναυσμα στην Ιταλία, αλλά και για γενικές δηλώσεις.
<P>
Δεν πρέπει να επιχειρήσουμε να κάνουμε τα πάντα. Για ολόκληρες εβδομάδες, επιχειρούσαμε ξανά και ξανά να βάλουμε στην άκρη την αρχική υπόθεση. Δείξτε τουλάχιστον ειλικρίνεια: όταν λέτε "θέλουμε να υπερασπιστούμε τον Μπερλουσκόνι ό,τι και να κάνει", αυτή είναι μια ειλικρινής θέση, τώρα όμως κάνετε σαν να θέλατε να είστε ουδέτερος, αντικειμενικός. Ας διατηρήσουμε αυτόν τον τίτλο. Αυτό είναι λογικό.
<P>
(Χειροκροτήματα)
<SPEAKER ID="026" NAME="Hannes Swoboda" AFFILIATION="S&amp;D">
(DE) Κύριε Πρόεδρε, μια σύντομη παρατήρηση και μια παράκληση προς εσάς, κύριε Πρόεδρε: την Πέμπτη θα συζητήσουμε, μεταξύ άλλων, τις φοβερές θανατικές ποινές στο Ιράν, οι οποίες είναι εντελώς απαράδεκτες και συχνά επιβάλλονται για "εγκλήματα" που, σύμφωνα με τη δική μας αίσθηση περί δικαίου, δεν διώκονται καν.
<P>
Πρέπει να εκμεταλλευθούμε αυτήν την ευκαιρία για να πούμε ξεκάθαρα -και ίσως να βρείτε κάποια ευκαιρία να το πείτε και εσείς, όπως το Συμβούλιο- ότι επειδή είμαστε κατά της βίας, καταδικάζουμε γενικά την τρομοκρατική βία, ακόμα α αν έχει ως στόχο όργανα της ιρανικής κυβέρνησης. Πιστεύω ότι η αντικειμενική θέση μας θα ήταν ισχυρότερη εάν λέγαμε καθαρά ότι η επίθεση που κόστισε τη ζωή 42 ανθρώπων δεν συνάδει με την πολιτική μας. Είμαστε καταρχήν κατά της βίας, κατά της θανατικής ποινής, αλλά και κατά της τρομοκρατικής βίας.
