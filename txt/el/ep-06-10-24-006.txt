<CHAPTER ID="006">
Πρόγραμμα υποστήριξης του Ευρωπαϊκού οπτικοακουστικού τομέα (MEDIA 2007) (συζήτηση) 
<SPEAKER ID="065" NAME="Πρόεδρος">
" ημερήσια διάταξη προβλέπει τη σύσταση για τη δεύτερη ανάγνωση (Α6-0337/2006) της Επιτροπής Πολιτισμού και Παιδείας σχετικά με την κοινή θέση του Συμβουλίου ενόψει της έγκρισης της απόφασης του Ευρωπαϊκού Κοινοβουλίου και του Συμβουλίου που αφορά την εφαρμογή προγράμματος υποστήριξης του ευρωπαϊκού οπτικοακουστικού τομέα (MEDIA 2007) (06233/2/2006 - C6-0271/2006 - 2004/0151 (COD)) (εισηγήτρια: η κ. Hieronymi).
<SPEAKER ID="066" NAME="Ruth Hieronymi " AFFILIATION="PPE-DE">
εισηγήτρια. - (DE) Κύριε Πρόεδρε, σήμερα συζητάμε για το MEDIA 2007, που είναι το πρόγραμμα τρίτης γενιάς για την υποστήριξη της ευρωπαϊκής βιομηχανίας παραγωγής ταινιών.
<P>
Θα ήθελα να ευχαριστήσω θερμά τα μέλη της Επιτροπής Πολιτισμού και Παιδείας και τις άλλες επιτροπές για την εξαίρετη συνεργασία, αλλά και ιδιαίτερα την Επίτροπο Reding και τους συνεργάτες της που προσπάθησαν μαζί με το Σώμα να κάνουν ό,τι είναι δυνατόν για να βοηθήσουν τον ευρωπαϊκό οπτικοακουστικό τομέα να αναπτυχθεί περαιτέρω και να σημειώσει επιτυχία.
<P>
Ακριβώς πριν από έναν χρόνο, στις 25 Οκτωβρίου 2005, εγκρίναμε εδώ στο Σώμα με μεγάλη πλειοψηφία αυτό το σχέδιο για το πρόγραμμα. Στόχος μας ήταν να εγκρίνουμε το πρόγραμμα έγκαιρα -και εννοώ νωρίς- προκειμένου να βρίσκεται στη διάθεση των ευρωπαίων παραγωγών ταινιών από την 1η Ιανουαρίου 2007, αλλά το Ευρωπαϊκό Συμβούλιο, δυστυχώς, δεν φάνηκε αρκετά διορατικό ώστε να τηρήσει αυτό το χρονοδιάγραμμα και έτσι μας υποχρέωσε σε πρώτη φάση να περάσουμε από δύσκολες δημοσιονομικές διαπραγματεύσεις.
<P>
Το πρόγραμμα MEDIA 2007 έχει την ίδια δομή με τα επιτυχημένα προηγούμενα προγράμματα MEDIA και MEDIA PLUS και καλύπτει τον τομέα της κατάρτισης, της ανάπτυξης και των πωλήσεων στον οπτικοακουστικό τομέα, όχι όμως και τον τομέα της παραγωγής που είναι αρμοδιότητα των κρατών μελών. Αυτό που καθιστά το πρόγραμμα MEDIA τόσο σημαντικό είναι ότι ο οπτικοακουστικός τομέας, όπως όλοι γνωρίζουμε, είναι ένας από τους ταχύτερα αναπτυσσόμενους τομείς της οικονομίας όχι μόνο στην Ευρώπη, αλλά σε ολόκληρο τον κόσμο. Αν η Ευρώπη θέλει να συμβαδίσει, πρέπει να ακολουθήσει τη σωστή πορεία.
<P>
Το πρόγραμμα MEDIA είναι η απάντηση σε δύο κεντρικά προβλήματα της ευρωπαϊκής οπτικοακουστικής αγοράς. Το πρώτο είναι ο κατακερματισμός που οφείλεται κυρίως στην πολιτισμική, γλωσσική και εθνική μας ποικιλομορφία, που ενώ είναι ένας από τους σημαντικότερους θησαυρούς που διαθέτει η Ευρώπη, μας φέρνει ταυτόχρονα αντιμέτωπους με μεγάλες προκλήσεις σχετικά με την ανάπτυξη της αγοράς. Δεύτερον, η οπτικοακουστική αγορά της Ευρώπης πάσχει από χρόνια ανεπάρκεια κεφαλαίων. Το πρόγραμμα MEDIA δίνει με επιτυχία απαντήσεις στις προκλήσεις αυτές.
<P>
Το πρόγραμμα MEDIA συνεισέφερε στη χρηματοδότηση του 90 % όλων των ταινιών που παρήχθησαν στην Ευρώπη για εξαγωγή και κάθε ευρώ που επενδύθηκε μέσω αυτού φέρνει 20 ευρώ σε παρεπόμενες επενδύσεις, και έτσι ήταν απόλυτα σωστό το ότι η Επιτροπή και ιδίως η Επίτροπος Reding άσκησαν πίεση για την κατάλληλη χρηματοδότηση εκ μέρους της Ευρωπαϊκής Ένωσης και πρότειναν ποσόν ύψους ενός δισ. ευρώ. Δυστυχώς, δεν επιτεύχθηκε στο πλαίσιο των διαπραγματεύσεων να πεισθεί το Συμβούλιο να δεχτεί το εν λόγω ποσόν, που μειώθηκε στα 671 εκατομμύρια. Έτσι καταφέραμε να διατηρηθεί το status quo χωρίς να σημειωθεί καμία περαιτέρω ανάπτυξη.
<P>
Ωστόσο, το νέο πρόγραμμα περιλαμβάνει τρεις προτεραιότητες. " πρώτη είναι η ψηφιοποίηση, η δεύτερη η βελτίωση της συνεργασίας σε όλα τα επίπεδα και η τρίτη η βελτίωση της πρόσβασης σε χρηματοδοτικούς οργανισμούς που ασχολούνται ειδικά με τη χρηματοδότηση ταινιών. Το μόνο που μπορώ να πω είναι πως συνηγορούμε θερμά υπέρ της γρήγορης έναρξης του προγράμματος και της επιτυχούς εφαρμογής του και ελπίζουμε ότι την επόμενη φορά θα διαθέτει και την ανάλογη χρηματοδότηση.
<SPEAKER ID="067" NAME="Viviane Reding">
μέλος της Επιτροπής. - (FR) Κύριε Πρόεδρε, κυρίες και κύριοι, γνωρίζω ότι, όπως και εγώ, όλοι οι βουλευτές του ΕΚ εκτιμούν το πρόγραμμα MEDIA, ένα πρόγραμμα το οποίο έχει αποδείξει την αξία του και το οποίο έχει στηρίξει τον ευρωπαϊκό οπτικοακουστικό τομέα από την έναρξή του. Είμαστε τώρα στην τέταρτη γενιά αυτού του προγράμματος, και το γεγονός ότι έχουμε διατηρήσει τη βασική του διάρθρωση, ενώ καινοτομούμε όσον αφορά τα συγκεκριμένα στοιχεία που συνδέονται με την τεχνολογική πρόοδο, δείχνει ότι το πρόγραμμα έχει αποδείξει την αξία του, ότι είναι σημαντικό, ότι αναγνωρίζεται ομόφωνα από τους επαγγελματίες του χώρου και ότι είναι σημαντικό για το μέλλον της οπτικοακουστικής δημιουργικότητας και κληρονομιάς μας.
<P>
Κύριε Πρόεδρε, είμαι ευτυχής για τη σταθερή υποστήριξη του Ευρωπαϊκού Κοινοβουλίου, και ιδιαίτερα για την εποικοδομητική και αταλάντευτη στήριξη της εισηγήτριάς του, κ. Hieronymi. " σύσταση για τη δεύτερη ανάγνωση σηματοδοτεί ένα νέο βήμα προς την κατεύθυνση της ταχείας θέσης σε εφαρμογή του προγράμματος το 2007. Το Κοινοβούλιο έχει πράξει το καθήκον του, και το Συμβούλιο καλείται τώρα να λάβει τις τελικές αποφάσεις. Ελπίζω ότι αυτό θα δώσει τη δυνατότητα σε όσους εργάζονται στον οπτικοακουστικό τομέα να επωφεληθούν από το ερχόμενο έτος, ομαλά και αδιάλειπτα, από αυτή τη βοήθεια που είναι τόσο ζωτική γι' αυτούς για πολλούς λόγους: πρώτον, για την ευρωπαϊκή πολιτιστική ποικιλομορφία, δεύτερον, για τη δημιουργία ευρωπαϊκών παραγωγών και, τέλος, για την ευρωστία της βιομηχανίας περιεχομένου. Από τη δική μου πλευρά, θα προωθήσω, όπως και στο παρελθόν, την έγκριση αυτής της απόφασης, η οποία θα αποτελέσει κρίσιμης σημασίας βήμα για το μέλλον του ευρωπαϊκού οπτικοακουστικού τομέα.
<SPEAKER ID="068" NAME="Μαρία Παναγιωτοπούλου-Κασσιώτου">
εξ ονόματος της ομάδας PPE-DE. - Κύριε Πρόεδρε, η σημερινή πρόταση υιοθέτησης από το Ευρωπαϊκό Κοινοβούλιο της κοινής θέσης για την απόφαση εφαρμογής του προγράμματος υποστήριξης του ευρωπαϊκού οπτικοακουστικού τομέα οφείλεται -θα έλεγα- στην προσωπική επιμονή και συστηματική εργασία πολλών, αλλά ιδιαίτερα, της εισηγήτριας κυρίας Ruth Hieronymi, την οποία και εγώ, ως εισηγήτρια γνωμοδότησης της Επιτροπής Δικαιωμάτων των Γυναικών και Ισότητας των Φύλων, συγχαίρω ειλικρινά, όπως επίσης και την πρωτεργάτρια της σειράς προγραμμάτων MEDIA, την Επίτροπο κυρία Reding.
<P>
Σε συνεργασία με την Ευρωπαϊκή Επιτροπή και το Συμβούλιο οδηγηθήκαμε στην τελική διαμόρφωση του κειμένου του προγράμματος MEDIA 2007-2013 το οποίο δίνει ιδιαίτερη προστιθέμενη αξία στην ανάπτυξη του ευρωπαϊκού οπτικοακουστικού τομέα, ο οποίος εκτός από το οικονομικό όφελος και τη σημασία του καθώς και την αναμενόμενη συμβολή στην ανάπτυξη της απασχόλησης στην Ευρωπαϊκή Ένωση και της ανταγωνιστικότητας των οπτικοακουστικών βιομηχανιών έχει και ιδιαίτερη κοινωνική και πολιτιστική αξία.
<P>
Ο οπτικοακουστικός τομέας έχει σήμερα τεράστιες δυνατότητες καταπολέμησης των στερεοτύπων με βάση το φύλο και διαμόρφωσης νοοτροπιών και συμπεριφορών των ευρωπαϊκών κοινωνιών με βάση τις παραδόσεις, τις αναλλοίωτες αξίες και τον σεβασμό στην αξιοπρέπεια και τη μοναδικότητα του ανθρωπίνου προσώπου.
<P>
Χάρη στη συμβολή του Ευρωπαϊκού Κοινοβουλίου η ενίσχυση του προ-παραγωγικού και του μετά-παραγωγικού σταδίου της πλειοψηφίας των ευρωπαϊκών οπτικοακουστικών παραγωγών, το νέο MEDIA 2007 θα συνεχίσει να αναδεικνύει τη σημασία τους για την προώθηση του πολιτιστικού διαλόγου, της γλωσσικής και πολιτιστικής κληρονομιάς.
<P>
Ελπίζουμε επίσης ότι στα πλαίσια της παγκοσμιοποιημένης ανταγωνιστικότητας και των στρατηγικών στόχων της Λισαβόνας θα αναδειχθεί μια ευρωπαϊκή βιομηχανία σεβαστού, ισχυρού και διαφοροποιημένου περιεχομένου για να αξιοποιήσει και να καταστήσει προσβάσιμες τις ευρωπαϊκές αξίες δίνοντας ιδιαίτερη προσοχή στην ανάδειξη των λιγότερο ομιλουμένων γλωσσών. ...
<P>
(" ομιλήτρια διακόπτεται από τον Πρόεδρο)
<SPEAKER ID="069" NAME="Marianne Mikko">
εξ ονόματος της Ομάδας PSE . - (ET) Κυρίες και κύριοι, καταρχάς θα ήθελα ακόμη μια φορά να συγχαρώ την κ. Hieronymi, την εισηγήτρια, η οποία επιδέξια κατέστησε το MEDIA 2007 ένα εξαιρετικό έγγραφο με το οποίο θα υποστηριχθεί η ευρωπαϊκή κινηματογραφική βιομηχανία.
<P>
Είμαι ευτυχής αλλά και ανήσυχη· ευτυχής που η υποστήριξη για την ψηφιοποίηση έχει καταστεί κεντρικό τμήμα του προγράμματος MEDIA 2007, αλλά ανήσυχη διότι, στο σημερινό επίπεδο χρηματοδότησης, η ευρωπαϊκή κινηματογραφική βιομηχανία δεν θα είναι ανταγωνιστική.
<P>
H ψηφιοποίηση είναι μια πρόκληση την οποία ο ευρωπαϊκός οπτικοακουστικός τομέας έχει ανάγκη προκειμένου να αναπτύξει την ικανότητά του για καινοτομία. " ψηφιοποίηση θα μπορούσε να καταστεί ένα αποτελεσματικό μέσο υπέρβασης του κατακερματισμού της ευρωπαϊκής αγοράς.
<P>
Θα ήθελα να ευχαριστήσω την Επιτροπή, το Συμβούλιο και όλους τους συναδέλφους μου οι οποίοι στήριξαν τις θέσεις μου ως σκιώδους εισηγήτριας. Όσον αφορά την παρούσα κατάσταση, η αναλογία ταινιών αμερικανικής παραγωγής στους ευρωπαϊκούς τηλεοπτικούς σταθμούς έχει ακόμη μια φορά φθάσει σε επίπεδα ρεκόρ. Το Χόλυγουντ επίσης κυριαρχεί στις κινηματογραφικές μας αίθουσες.
<P>
Υπήρξε εποχή όπου ο κινηματογράφος ανήκε στον Φασμπίντερ και στο γαλλικό νέο κύμα. Πιο πρόσφατα ανήκε στον Kaurismäki και στην ομάδα Dogma. Τώρα το ευφυές ευρωπαϊκό κοινό θέλει να βλέπει ταινίες ασιατικής παραγωγής.
<P>
Γνωρίζω ότι η ανάδειξη λαμπρών κινηματογραφιστών εξαρτάται σε μεγάλο βαθμό από την τύχη. " παρούσα υποχρηματοδότηση σημαίνει ότι η επόμενη κινηματογραφική ιδιοφυία ενδέχεται να πάει να εργαστεί στην Αμερική ή να εργαστεί σε εντελώς άλλο τομέα εργασίας.
<P>
Ο τομέας των οπτικοακουστικών μέσων δεν είναι μόνον η βιομηχανία. Τα οπτικοακουστικά μέσα αποτελούν μέσο για τη δημιουργία ταυτότητας, και ο λόγος που θα ήθελα να τονίσω ακόμη μια φορά πόσο ουσιώδες είναι να στηρίξουμε την κινηματογραφική μας βιομηχανία είναι ότι η Ευρωπαϊκή Ένωση δεν μπορεί να λειτουργήσει χωρίς ευρωπαϊκή ταυτότητα.
<P>
Θα ήθελα να σας ευχαριστήσω όλους για το έργο που έχετε επιτελέσει, όμως πρέπει να ολοκληρώσω λέγοντας ότι αυτό που έχει επιτευχθεί στον τομέα της χρηματοδότησης είναι κάτω από το επίπεδο που ήταν όταν αρχίσαμε να εργαζόμαστε πάνω στο θέμα. Για τον λόγο αυτόν, λυπάμαι για την Ευρώπη.
<SPEAKER ID="070" NAME="Alfonso Andria">
εξ ονόματος της Ομάδας ALDE. - (IT) Κύριε Πρόεδρε, κυρίες και κύριοι, κυρία Επίτροπε, πριν από έναν μόλις χρόνο, επ' ευκαιρία της πρώτης ανάγνωσης εκτιμήσαμε το εξαιρετικό έργο της εισηγήτριας, την οποία θέλω να συγχαρώ και πάλι για την τελευταία της έκθεση. Εκτός των άλλων, εφέτος τον Σεπτέμβριο, η κ. Hieronymi, εγώ και άλλοι συνάδελφοι του Ευρωπαϊκού Κοινοβουλίου συζητήσαμε για τα ζητήματα αυτά με μέλη της ιταλικής κυβέρνησης και με παράγοντες του τομέα κατά τη διάρκεια της μακράς και ενδιαφέρουσας συζήτησης στο πλαίσιο του 57ου φεστιβάλ κινηματογράφου της Βενετίας.
<P>
Γνωρίζουμε ότι υπήρξε κάποια καθυστέρηση. Με υψηλό αίσθημα ευθύνης, το Ευρωπαϊκό Κοινοβούλιο κινήθηκε τάχιστα και παρουσιάζει σήμερα στο Σώμα το τελικό κείμενο του προγράμματος MEDIA, το οποίο βελτιώθηκε ασφαλώς σημαντικά, καθιστώντας πιο εύκολη την πρόσβαση των πιθανών δικαιούχων στους πόρους, ενισχύοντας τη συνεργασία με τα άλλα κοινοτικά προγράμματα στον τομέα της εκπαίδευσης, της κατάρτισης και της έρευνας, διευκολύνοντας παράλληλα την πρόσβαση της οπτικοακουστικής βιομηχανίας σε πιστώσεις, προκειμένου να αντιμετωπιστεί η χρόνια έλλειψη κεφαλαίων στον τομέα.
<P>
Επίσης, η χρήση των νέων τεχνολογιών αντιπροσωπεύει ένα αναγκαίο βήμα προς τον εξορθολογισμό του κόστους και τη συνεπακόλουθη ανταγωνιστικότητα. Προτείνω συνεπώς να αναλάβει η Επιτροπή την αξιολόγηση των πιλοτικών προγραμμάτων που υλοποιήθηκαν και την ανταλλαγή επιτυχών εμπειριών.
<P>
Εν κατακλείδι, θα ήθελα να επαναφέρω την πρόταση που είχα διατυπώσει στο Σώμα πέρυσι στο πλαίσιο της έκθεσης σχετικά με τη διατήρηση της κινηματογραφικής μας κληρονομιάς, για την ίδρυση μιας ευρωπαϊκής θεματικής ταινιοθήκης που θα διαφυλάσσει μια προσεκτική επιλογή κινηματογραφικών έργων που αφορούν ιστορικά γεγονότα και συμβάντα σχετικά με την εξέλιξη του κοινοτικού σχεδίου.
<SPEAKER ID="071" NAME="Helga Trüpel">
εξ ονόματος της Ομάδας Verts/ALE. - (DE) Κύριε Πρόεδρε, κυρίες και κύριοι, θα ήθελα καταρχάς να ευχαριστήσω και εγώ θερμά την κ. Hieronymi για την εργασία της και την Επίτροπο Reding για την καλή συνεργασία.
<P>
Ουσιαστικά, η πολιτική μας για τον οπτικοακουστικό τομέα επικεντρώνεται στη μετεξέλιξη της ειδικής αισθητικής γλώσσας των ευρωπαϊκών ταινιών. Στο επίκεντρο της πολιτισμικής μας εικόνας εαυτού βρίσκεται η επιθυμία να αντιδράσουμε στην κυριαρχία του Χόλυγουντ, καθώς και να παρουσιάσουμε τις δικές μας ταινίες που χαρακτηρίζονται από την ευρωπαϊκή πολυμορφία και να διευκολύνουμε την παραγωγή και τη διανομή τους. Μολονότι γνωρίζουμε ότι η οπτικοακουστική βιομηχανία είναι πολύ σημαντική και στο πλαίσιο της στρατηγικής της Λισαβόνας και της οικονομικής ανάπτυξης της Ευρώπης, το θέμα δεν είναι μόνον οικονομικό, αλλά αφορά σε μεγάλο βαθμό και την πολιτική για τον πολιτισμό, την πολιτισμική ταυτότητα και πολυμορφία.
<P>
Συμφωνώ με τους προηγούμενους ομιλητές που υπογράμμισαν την ανεπάρκεια κεφαλαίων και την ανάγκη γρήγορης έναρξης, καθώς και την ανάγκη καλύτερης χρηματοδότησης του προγράμματός μας για τον οπτικοακουστικό τομέα.
<SPEAKER ID="072" NAME="Seán Ó Neachtain">
εξ ονόματος της Ομάδας UEN. - (EN) Κύριε Πρόεδρε, θα ήθελα και εγώ με τη σειρά μου να συγχαρώ την εισηγήτρια, κ. Hieronymi, για την εργασία της και την Επίτροπο Reding που εργάστηκε για την υποστήριξη αυτού του προγράμματος.
<P>
Υποστηρίζω τη συνέχιση του προγράμματος MEDIA για την περίοδο 2007-2013. Πρέπει να θυμόμαστε ότι, με την ολοένα και στενότερη ολοκλήρωση της Ευρώπης, είναι πολύ σημαντικό να επιδιώκουμε την προστασία και την προαγωγή των διαφόρων πολιτιστικών και γλωσσικών διαφοροποιήσεων εντός της ίδιας της ΕΕ. Πρέπει να θυμόμαστε πάντα ότι η πολυμορφία της Ευρώπης είναι η μεγαλύτερή της δύναμη. Ουσιαστικά, το πρόγραμμα MEDIA θα συμβάλει στην ανάπτυξη του οπτικοακουστικού τομέα στην Ευρώπη κατά τα επόμενα έξι χρόνια.
<P>
Οι τροπολογίες του Ευρωπαϊκού Κοινοβουλίου έχουν διασφαλίσει ότι η σημασία του ευρωπαϊκού κινηματογράφου αναγνωρίζεται από το πρόγραμμα MEDIA με σκοπό τον διαπολιτισμικό διάλογο, τη γλωσσική και πολιτιστική πολυμορφία και την εξάλειψη των διακρίσεων.
<SPEAKER ID="073" NAME="Thomas Wise">
εξ ονόματος της Ομάδας IND/DEM. - (EN) Κύριε Πρόεδρε, η παρούσα πρόταση αποτέλεσε άλλο ένα στήριγμα στις προσπάθειες επιβολής των ιδανικών της ΕΕ και της λογοκρισίας σε ένα ανυποψίαστο κοινό. Αφορά λιγότερο τη στήριξη που παρέχεται στις βιομηχανίες της ΕΕ και περισσότερο την προστασία τους από τον εξωτερικό ανταγωνισμό στον πραγματικό κόσμο.
<P>
Πρέπει να θέσω το εξής ερώτημα: για ποιον λόγο είναι απαραίτητη αυτή η πρόταση; Ίσως, διότι κατά την εφαρμογή ενός τέτοιου προγράμματος, η ΕΕ μπορεί να εκμεταλλευθεί έναν ακόμα τομέα, μέσω του οποίου τα μηνύματά της φτάνουν σε ανθρώπους που δεν πιστεύουν ή δεν διανοούνται ότι τους χειραγωγούν. Παραθέτω: "Πρέπει να επισημανθεί ότι (...) το πρόγραμμα MEDIA περιλαμβάνει πλέον σαφέστερες παραπομπές στη σπουδαιότητα του ευρωπαϊκού κινηματογράφου για τον διαπολιτισμικό διάλογο". Αγνοεί όμως πλήρως τον ευρύτερο διαπολιτισμικό διάλογο μεταξύ των διαφόρων ευρωπαϊκών πολιτισμών και εκείνων του ευρύτερου κόσμου, για παράδειγμα εκείνου της ινδικής υποηπείρου. Εκτός αυτού, καθένα από τα σημεία της έκθεσης αυτής αποτελούν μία ακόμα προσπάθεια παρέμβασης στην εμπορική δραστηριότητα.
<P>
Μας λένε ότι το πρόγραμμα θα κοστίσει 671 εκατομμύρια ευρώ. Γνωρίζουμε επίσης ότι όποιος πληρώνει έχει και το γενικό πρόσταγμα. Πού βρίσκεται όμως η προστιθέμενη αξία; Ποιος ωφελείται; Δεν λαμβάνονται υπόψη οι επιθυμίες του κόσμου, δεδομένης της ελευθερίας της επιλογής. Ωστόσο, η ΕΕ θα επωφεληθεί από τη διαταραχή της αγοράς στα μάτια των πολιτών. Μάλιστα, των ευρωπαίων πολιτών, εκείνων των άμοιρων ανθρώπων στους οποίους επιβλήθηκε η ιθαγένεια, από την οποία δεν υπάρχει ακόμα καμία διέξοδος!
<SPEAKER ID="074" NAME="Tadeusz Zwiefka" AFFILIATION="PPE-DE">
(PL) Θα ήθελα να αρχίσω ευχαριστώντας την εισηγήτρια για το εξαίρετο έργο της. Όπως όλοι γνωρίζουμε, ο οπτικοακουστικός τομέας αποτελεί σημαντικό στοιχείο της οικονομίας μας. Απασχολεί πάνω από ένα εκατομμύριο άτομα. Ο τομέας αυτός παίζει επίσης κρίσιμο κοινωνικό και πολιτιστικό ρόλο, αφού σχεδόν κάθε ευρωπαϊκό νοικοκυριό διαθέτει τηλεοπτική συσκευή.
<P>
Δυστυχώς, και με λυπεί που θα το πω, οι ταινίες που παράγονται στην Ευρώπη αντιπροσωπεύουν μόνον το 26% της ευρωπαϊκής κινηματογραφικής αγοράς, σε σύγκριση με το 71% που αντιπροσωπεύουν οι αμερικανικές παραγωγές. Δεν μπορώ να συμφωνήσω με τον προηγούμενο ομιλητή ότι εδώ εμπλέκεται κάποιου είδους ισχύς. Στην πραγματικότητα, σε εμάς εναπόκειται να παρέχουμε στους ευρωπαίους θεατές επιλογή. Αυτή πρέπει, ωστόσο, να είναι επιλογή που θα αφορά καλής ποιότητας ευρωπαϊκές παραγωγές, διότι τα ποσοστά που ανέφερα μόλις τώρα δεν αντανακλούν βεβαίως την ποιότητα των ταινιών που έχουμε τη δυνατότητα να δούμε. Ας ελπίσουμε λοιπόν ότι το πρόγραμμα MEDIA 2007 θα συμβάλει στην αποκατάσταση της ισορροπίας.
<P>
" ενίσχυση της ευρωπαϊκής πολιτιστικής πολυμορφίας και της ευρωπαϊκής κινηματογραφικής παραγωγής είναι ένας ευγενής στόχος, όμως μπορεί να επιτευχθεί μόνον με την ταυτόχρονη ενίσχυση της ανταγωνιστικότητας του ευρωπαϊκού οπτικοακουστικού τομέα. Είναι προφανές ότι η ψηφιοποίηση είναι ένας τρόπος για την καταπολέμηση του κατακερματισμού και της υποεπένδυσης στην ευρωπαϊκή κινηματογραφική αγορά, αλλά αυτό που πραγματικά χρειάζεται είναι ένα καλύτερο σύστημα διανομής στην ευρωπαϊκή κινηματογραφική αγορά, καθώς επίσης και στις διεθνείς αγορές. Σήμερα, η τεχνολογική πρόοδος όσον αφορά τις ψηφιακές υπηρεσίες διευκολύνει καλύτερα τη διάδοση των ευρωπαϊκών οπτικοακουστικών προϊόντων. Ωστόσο, η έλλειψη συμμετοχής του ιδιωτικού τομέα, ειδικά στο πλαίσιο των χρηματοδοτικών συμμετοχών στον οπτικοακουστικό τομέα, δεν θα επιτρέψει την πλήρη εφαρμογή του προγράμματος MEDIA 2007. " τρέχουσα προσφορά που αφορά πιστώσεις για οπτικοακουστική παραγωγή είναι πολύ ανεπαρκής, ιδιαίτερα όσον αφορά τις ταινίες που δημιουργούν μικρομεσαίοι παραγωγοί. Το ίδιο ισχύει και για τις επιχορηγήσεις που χορηγούνται σε νέους κινηματογραφιστές.
<P>
Θέλω να πιστεύω ότι το πρόγραμμα MEDIA 2007 δεν θα μείνει ανεκμετάλλευτο.
<SPEAKER ID="075" NAME="Νικόλαος Σηφουνάκης" AFFILIATION="PSE">
Κύριε Πρόεδρε, κυρία Επίτροπε, η σημερινή ημέρα είναι ιδιαίτερα σημαντική για την Επιτροπή Πολιτισμού και Παιδείας καθώς βρίσκονται προς τελική έγκριση στην ολομέλεια οι εκθέσεις των συναδέλφων, της κ. Hieronymi, του κ. Graça Moura, της κ. Gröner, της κ. Pack και του κ. Takkula, σχετικά με τα πολυετή προγράμματα για τον οπτικοακουστικό τομέα, τον πολιτισμό, τη νεολαία, την παιδεία και την ευρωπαϊκή ιθαγένεια. Και αξίζουν συγχαρητήρια σε όλους τους συναδέλφους της επιτροπής μας.
<P>
Παρά την καθυστέρηση της έγκρισης των προγραμμάτων η οποία οφείλεται στις δυσκολίες επίτευξης συμφωνίας πάνω στις δημοσιοοικονομικές προοπτικές, πιστεύουμε ότι οι πόροι που θα διατεθούν, αν και ανεπαρκείς, θα επιτρέψουν στα προγράμματα αυτά να συνεχίσουν την προσφορά τους.
<P>
Ειδικότερα, το πρόγραμμα MEDIA μπορεί να επιτελέσει σημαντικό ρόλο στη βελτίωση της ανταγωνιστικότητας της ευρωπαϊκής κινηματογραφικής βιομηχανίας ενισχύοντας οικονομικά την ανάπτυξη οπτικοακουστικών έργων, την κατάρτιση των επαγγελματιών του χώρου καθώς και την ενίσχυση της διανομής και της κυκλοφορίας των ευρωπαϊκών έργων. Και πρέπει εδώ να σημειώσουμε και τις προσπάθειες της κ. Reding.
<P>
" ανάπτυξη και προώθηση των ευρωπαϊκών ταινιών έχει αποφασιστική σημασία για τη διατήρηση της πολιτιστικής πολυμορφίας και της οικονομικής ανάπτυξης και την απασχόληση. Δυστυχώς, ο μεγάλος πλούτος της γλωσσικής και πολιτιστικής ποικιλομορφίας της Ευρώπης αποτελεί επίσης αιτία για το μεγαλύτερο διαρθρωτικό πρόβλημά της οπτικοακουστικής αγοράς. Ο κατακερματισμός δηλαδή σε μεγάλο βαθμό των εθνικών αγορών, ο οποίος δεν επιτρέπει στην ευρωπαϊκή κινηματογραφική βιομηχανία να κατακτήσει μεγαλύτερο μερίδιο της ευρωπαϊκής και παγκόσμιας αγοράς.
<P>
Το MEDIA 2007 οφείλει να συμβάλει στην αντιμετώπιση της έλλειψης της διασυνοριακής κυκλοφορίας των ευρωπαϊκών έργων.
<SPEAKER ID="076" NAME="Bernat Joan i Marí" AFFILIATION="Verts/ALE">
(EN) Κύριε Πρόεδρε, καταρχάς θα ήθελα να συγχαρώ και να ευχαριστήσω την κ. Hieronymi για το εξαιρετικό έργο της και την Επίτροπο Reding για τις θέσεις που υιοθέτησε.
<P>
Θεωρώ ότι είναι πολύ σημαντικό να υποστηρίξουμε τον οπτικοακουστικό τομέα και τον ευρωπαϊκό κινηματογράφο προκειμένου να διασφαλίσουμε την πολυμορφία και τον πλουραλισμό στην Ευρώπη και να εργασθούμε προς την επίτευξη των κύριων στόχων της Ευρωπαϊκής Ένωσης. Θεωρώ ότι είναι επίσης πολύ σημαντικό για τους επαπειλούμενους πολιτισμούς, για τις γλώσσες των απάτριδων εθνών, για τις μειονοτικές γλώσσες, κ.ο.κ. " αναφορά που γίνεται στην έκθεση στα περιφερειακά και τοπικά επίπεδα είναι πολύ σημαντική, διότι εστιάζει στην ανάγκη για πραγματική πολυμορφία στην Ευρωπαϊκή Ένωση. Αυτό αποτελεί σημαντικό στήριγμα. Επίσης, πρέπει να ενισχύσουμε τους ανεξάρτητους παραγωγούς, προκειμένου να εμπλουτίσουμε την οπτικοακουστική παραγωγή και να την προσαρμόσουμε περισσότερο στην πραγματικότητα και στον ευρωπαϊκό πολιτισμό.
<SPEAKER ID="077" NAME="Γεώργιος Καρατζαφέρης" AFFILIATION="IND/DEM">
Κύριε Πρόεδρε, σε οποιαδήποτε χώρα της Ευρωπαϊκής Ένωσης εάν δεις τηλεόραση και δεν δεις ειδήσεις, νομίζεις ότι βρίσκεσαι σε αμερικάνικη πολιτεία. Κυριαρχεί η αμερικάνικη κουλτούρα. Αυτή η κουλτούρα η απωθητική με τη βία, τα εγκλήματα, τους βιασμούς κλπ., που πολύ εύκολα μπαίνει μέσα στα σπίτια μας. Πρέπει να προστατεύσουμε την ευρωπαϊκή οικογένεια από αυτή τη κουλτούρα, η οποία δεν μας ταιριάζει. Σαφώς, λοιπόν, πρέπει να ενισχύσουμε τον ευρωπαϊκό κινηματογράφο, πρέπει να ενισχύσουμε την κουλτούρα και τον πολιτισμό αυτής της ηπείρου, αλλά πολύ φοβούμαι ότι είναι ανίσχυρα τα μέσα τα οποία εισηγείται η έκθεση.
<P>
" τηλεόραση είναι "νιτρογλυκερίνη" στα χέρια εκείνου που την ελέγχει. Δίδει την τροφή την οποία εκείνος επιθυμεί. Και θα σας αναφέρω το Euro News, που χρηματοδοτείται από εμάς, το οποίο πριν από λίγο καιρό αποκάλεσε μαφιόζους όλους τους Ιταλούς για κάτι που έγινε στο ποδόσφαιρο. Έρχεται δε το Euro News και κάνει δική του πολιτική, λέγοντας "Μακεδονία", ενάντια στην Ευρωπαϊκή Ένωση που ονομάζει αυτό το κράτος Φύρομ.
<P>
Το θέμα λοιπόν είναι να ενισχύουμε μεν οικονομικά, αλλά να ελέγχουμε ταυτόχρονα πού πάνε τα χρήματά μας και πώς τα αξιοποιούν κάποιοι αυτά. Πρόκειται για ένα σημαντικό ζήτημα, εάν θέλουμε να πετύχουμε σε ένα καίριο θέμα, γιατί διαμορφώνει άποψη. Βεβαίως δε να ενισχυθεί, αν θέλετε, και η ιστορία των κρατών μελών. Εγώ δεν ξέρω την ιστορία της Πολωνίας, όπως ο Πολωνός δεν ξέρει την ιστορία της Ελλάδας. Είμαστε πλέον μια οικογένεια. Να γνωρίζουμε από πού κρατάει "η σκούφια του καθενός". Ποιοι είμαστε και πού θέλουμε να πάμε. Αυτά λοιπόν πρέπει να χρηματοδοτηθούν και μακάρι να υπάρξει μια τέτοια πρόνοια, αλλά βεβαίως χρειάζεται τόλμη και όχι αυτός ο τρόπος με τον οποίο σήμερα αντιμετωπίζουμε τα πράγματα.
<SPEAKER ID="078" NAME="Viviane Reding">
μέλος της Επιτροπής. - (FR) Κύριε Πρόεδρε, θέλω ακόμη μια φορά να ευχαριστήσω το Ευρωπαϊκό Κοινοβούλιο, και ιδίως την Επιτροπή Πολιτισμού και Παιδείας, καθώς και τον πρόεδρο και την εισηγήτριά της, για την πολύτιμη βοήθειά τους προς όφελος της ευρωπαϊκής δημιουργικότητας και της κινηματογραφικής πολυμορφίας.
<P>
Συμμερίζομαι τις απόψεις και τις ανησυχίες εκείνων των βουλευτών οι οποίοι λέγουν ότι, δυστυχώς, η χρηματοδότηση δεν είναι επαρκής για τις φιλοδοξίες μας. Δεν λάβαμε τη χρηματοδότηση που ζητήσαμε: είναι λυπηρό αλλά αληθές. Συνεπώς, πρέπει να μεριμνήσουμε ώστε το νέο πρόγραμμα, με μικρότερη χρηματοδότηση, να αποτελέσει ευκαιρία να αρχίσουμε από νέα αφετηρία και να επικεντρωθούμε σε εκείνες τις δράσεις που έχουν πραγματική ευρωπαϊκή προστιθέμενη αξία, καλώντας τις εθνικές κυβερνήσεις να αναλάβουν τις υπόλοιπες δράσεις.
<P>
Όπως έχει ήδη πολύ καλά εξηγήσει η εισηγήτρια, θα παραμείνουμε λοιπόν στις δράσεις που στη διάρκεια του χρόνου έχουν αποδείξει την αξία τους. Τούτου λεχθέντος, θα προσθέσουμε επίσης, για παράδειγμα, τη στήριξη για βίντεο κατά παραγγελία, το οποίο καθίσταται προϊόν προτεραιότητας. Θα στηρίξουμε επίσης την ψηφιοποίηση, η οποία αποτελεί εξαιρετική ευκαιρία για την κυκλοφορία των ευρωπαϊκών παραγωγών, και θα αυξήσουμε τη στήριξη για τη διανομή με σκοπό τη δημιουργία των αναγκαίων συνεργειών για την εποχή της κινηματογραφικής ταινίας στο Διαδίκτυο. Θα εισαγάγουμε επίσης μια νέα δράση για τη στήριξη της παρουσίας των ευρωπαϊκών ταινιών στις αναδυόμενες αγορές άλλων ηπείρων. Αυτά είναι τα σημαντικότερα στοιχεία αυτής της πρωτοβουλίας, η οποία απολαμβάνει της σχεδόν ομόφωνης στήριξης του Ευρωπαϊκού Κοινοβουλίου, του Συμβουλίου Υπουργών και των επαγγελματιών του χώρου. Κύριε Πρόεδρε, σας ευχαριστώ για τη βοήθεια του Κοινοβουλίου, η οποία θα γίνει αντιληπτή, από τους εξωτερικούς παρατηρητές, τόσο από τους θεατές όσο και από τους δημιουργούς οπτικοακουστικών παραγωγών.
<SPEAKER ID="079" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί αύριο, στις 12.00.
