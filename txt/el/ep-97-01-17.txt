<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα χθεσινά συνοπτικά πρακτικά έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="EN" NAME="Hallam">
Κύριε Πρόεδρε, αυτή την εβδομάδα είχαμε στο Κοινοβούλιο κάποια προβλήματα με τις ψηφοφορίες. Στα συνοπτικά πρακτικά και στην παράγραφο 39 για την αναθεώρηση των Συνθηκών αναφέρομαι ως να έχω ψηφίσει υπέρ της συγκεκριμένης παραγράφου. Δεν ξέρω εάν ήταν κακή λειτουργία των δακτύλων μου ή κακή λειτουργία του μηχανήματος αλλά πρόθεσή μου ήταν να ψηφίσω κατά αυτής της παραγράφου.

<SPEAKER ID=3 NAME="Πρόεδρος">
Κύριε Hallam, μην ανησυχείτε, το λάθος θα καταλογιστεί στο μηχάνημα και θα εγγραφεί στα πρακτικά ότι εσείς ψηφίσατε σωστά.

<SPEAKER ID=4 LANGUAGE="FR" NAME="Hory">
Κύριε Πρόεδρε, στα χθεσινά συνοπτικά πρακτικά, δεν περιλαμβάνομαι στον κατάλογο των παρόντων. Στην πραγματικότητα, ίσως να ξέχασα να υπογράψω τους καταλόγους παρουσίας, αλλά ήμουν παρών, όπως αποδεικνύεται από τη συμμετοχή μου στις διάφορες ονομαστικές ψηφοφορίες.
<P>
Σας παρακαλώ, λοιπόν, να δώσετε οδηγίες για να διορθωθούν τα συνοπτικά πρακτικά στο σημείο αυτό.

<SPEAKER ID=5 NAME="Πρόεδρος">
Κύριε Hory, τα συνοπτικά πρακτικά θα διορθωθούν, ο λόγος σας όμως αξίζει όσο καμία επαλήθευση. Κατά συνέπεια, μας αρκεί ο λόγος σας και μόνο για να διορθωθούν τα συνοπτικά πρακτικά.

<SPEAKER ID=6 LANGUAGE="FR" NAME="Bourlanges">
Κύριε Πρόεδρε, βρίσκομαι στην ίδια θέση με τον κ. Hory. Δεν ξέρω αν ο λόγος μου έχει την ίδια αξία με το δικό του, αλλά όπως κι αυτός, έλαβα μέρος σε πολλές ονομαστικές ψηφοφορίες που μαρτυρούν την παρουσία μου εδώ, αλλά ξέχασα να υπογράψω.

<SPEAKER ID=7 NAME="Πρόεδρος">
Κύριε Bourlanges, δεν ξέρω αν μέσα στην ευρύτατη μόρφωσή σας γνωρίζετε και μια καστιλιάνικη έκφραση που λέει «Tanto monta, monta tanto, Isabel como Fernando». Αρα, ο λόγος σας αξίζει όσο και του κ. Hory.

<SPEAKER ID=8 LANGUAGE="EN" NAME="Kerr">
Κύριε Πρόεδρε, αναφέρομαι σε ένα θέμα το οποίο θα επιθυμούσα να διαβιβάσετε στον Πρόεδρο του Κοινοβουλίου. Με προσκλήσεις που στάλθηκαν μόλις χθές, προσκληθήκαμε να εορτάσουμε την ανάληψη της προεδρίας του σε μια μουσική βραδυά, την Κυριακή το βράδυ όταν τα περισσότερα Μέλη δεν θα βρίσκονται στις Βρυξέλλες. Θα επιθυμούσαμε όλοι να παρευρεθούμε και ως Πρόεδρος των Φίλων της Μουσικής στο Κοινοβούλιο θα επιθυμούσα να είχα ειδοποιηθεί ενωρίτερα. Θα θέλαμε να διαβιβάσετε την λύπη και την συγνώμη των Μελών που δεν θα είναι παρόντα.

<SPEAKER ID=9 NAME="Πρόεδρος">
Κύριε Kerr, να είστε απολύτως βέβαιος ότι θα μεταφέρω τα λεγόμενά σας στον κ. Πρόεδρο, και θα του εκφράσω και τη δική μου λύπη, διότι δυστυχώς ούτε εγώ θα μπορέσω να παρευρεθώ στη μουσική βραδιά.

<SPEAKER ID=10 LANGUAGE="EN" NAME="Tomlinson">
Κύριε Πρόεδρε, επί του ιδίου θέματος. Έχουμε αυτή την πρόσκληση που τιτλοφορείται Αποκλειστικό Ρεσιτάλ. Ασφαλώς θα είναι αποκλειστική ως πρόσκληση προς τα Μέλη εάν υλοποιηθεί μια μέρα που τα Μέλη δεν θα είναι στον χώρο της εργασίας τους.
<P>
Όμως, η ερώτησή μου είναι λίγο πιο ουσιώδης από αυτή του κ. Kerr. Η πρόσκληση η οποία μας προσκαλεί να εορτάσουμε τη ανάληψη των καθηκόντων του νέου Προέδρου του Ευρωπαϊκόυ Κοινοβουλίου είναι στο όνομα του κ. Λουΐτζι Μορμίνο, προέδρου της καλλιτεχνικής επιτροπής του Ευρωπαϊκού Κοινοβουλίου. Γνωρίζω ότι ο κ. Μορμίνο έχει προτερήματα διαφόρων ειδών αλλά ουδέποτε τον συσχέτισα με μεγάλο καλλιτεχνικό ταλέντο.
<P>
Θα ήθελα να ξέρω εάν αυτή η μεγάλη υπευθυνότητα του προέδρου της καλλιτεχνικής επιτροπής, είναι κάτι που διανέμεται από κάποιο είδος διαχειριστικού συστήματος d'Hondt μεταξύ των ανωτέρων υπαλλήλων.
<P>
Αυτή την εβδομάδα αποφασίσαμε για την κατανομή του ταλέντου μεταξύ των μελών. Ίσως κάποια στιγμή να μπορέσουμε να ενημερωθούμε για τον τρόπο με τον οποίον ο κ. Μορμίνο επέτυχε αυτή την υψηλή βαθμίδα και την τιμή και πως εν συνεχεία έλαβε την εξουσιοδότηση να πραγματοποιήσει την συναυλία προς τιμήν του Προέδρου σε κάποιο χρόνο κατά τον οποίον τα Μέλη δεν μπορούν να έρθουν και να το κάνει μάλιστα αυτό σε συνεργασία με ιδιωτική εταιρεία. Αυτό είναι κάτι το οποίο ο Πρόεδρος ενδεχομένως θα έπρεπε να εξετάσει.

<SPEAKER ID=11 NAME="Πρόεδρος">
Δεν θέλησα να διακόψω τον κ. Kerr και τον κ. Tomlinson από κοινοβουλευτική ευγένεια, τους υπενθυμίζω όμως ότι ακόμη εκκρεμεί η έγκριση των συνοπτικών πρακτικών. Κατά συνέπεια, αυτά τα ζητήματα θα πρέπει να τα εξετάσουμε ύστερα. Εν πάση περιπτώσει, σημείωσα ήδη την παρέμβαση του κ. Kerr και του κ. Tomlinson. Θα ξεκινήσω την κατάλληλη έρευνα περί των μουσικών προσόντων εκείνου στον οποίο ανατέθηκε η εν λόγω ευθύνη. Τώρα όμως, αξιότιμοι κύριοι βουλευτές, αν δεν υπάρχει άλλο ζήτημα επί των συνοπτικών πρακτικών, κηρύσσονται εγκεκριμμένα.
<P>
(Τα συνοπτικά πρακτικά εγκρίνονται)

<CHAPTER ID=2>
Ψηφοφορίες
<SPEAKER ID=12 NAME="Dνez de Rivera Icaza">
Δεν υπάρχει αμφιβολία για τη σημασία που αποκτά η παράταση των κανονισμών σχετικά με την ατμοσφαιρική ρύπανση και την προστασία των δασών από τις πυρκαγιές, όπως είχα ήδη την ευκαιρία να πω στη σχετική συζήτηση πριν μερικά χρόνια. Σήμερα, με ενδιαφέρει μόνο να υπογραμμίσω ότι μια από τις μεγάλες δυσκολίες προκειμένου να ενσωματωθεί η έννοια της αειφόρου ανάπτυξης στις ζώνες αγροτικής ανάπτυξης του Νότου της Ένωσης οφείλεται βασικά στις σοβαρές μετέπειτα συνέπειες των δασοπυρκαγιών, που αποτελούν καλοκαιρινή πληγή για αυτήν τη ζώνη της Ένωσης.
<P>
Γι' αυτό, οι κατατεθείσες τροπολογίες με τις οποίες ζητείται ο εκσυγχρονισμός της δημοσιονομικής προικοδότησης των εν λόγω δράσεων με μια αύξηση εξήντα έως εκατό εκατομμυρίων Ecu είναι αποφασιστικές για την κατάλληλη διατήρηση και αναδημιουργία της δασικής κληρονομιάς της Ένωσης. Γι' αυτό και η ψήφος μου θα είναι θετική.
<P>
Ολοκληρώνω, κύριε Πρόεδρε, τονίζοντας και πάλι την ανάγκη να θεσπιστεί μια κοινή δασική πολιτική για ολόκληρη την Ένωση. Αυτό θα αποτελούσε επίσης απάντηση στο 5ο Πρόγραμμα δράσης για το περιβάλλον και στη σχετική Διακήρυξη του Ρίο.
<P>
Έκθεση Cornelissen (Α4-0381/96)
<SPEAKER ID=13 NAME="Donnay">
Θα ήθελα να συγχαρώ τον κ. Pam Cornelissen, συντάκτη της έκθεσης για «τη διαχείριση της εναερίου κυκλοφορίας», για την εξαιρετική ποιότητα της εργασίας του, το περιεχόμενο της οποίας είναι ιδιαίτερα ικανοποιητικό. Για το λόγο αυτό, η ψήφος μου είναι φυσικά ευνοϊκή.
<P>
Επιτρέψατέ μου να τονίσω ιδιαιτέρως δύο σημαντικά στοιχεία. Το πρώτο είναι η δημοσιονομική αποτελεσματικότητα του ελέγχου της εναερίου κυκλοφορίας. Παρόλο που πρέπει ευλόγως να βελτιστοποιηθεί, αυτό δεν σημαίνει ωστόσο ότι δεν πρέπει να λάβουμε υπόψη τους περιορισμούς που συνδέονται με τη διατήρηση μιας δημόσιας υπηρεσίας ελέγχου της εναέριας κυκλοφορίας, ούτως ώστε να εξασφαλιστεί η ποιότητα της παρεχομένης υπηρεσίας σε όλο το καλυπτόμενο έδαφος.
<P>
Το δεύτερο στοιχείο που θα ήθελα να υπογραμμίσω συνηγορεί υπέρ της ασφάλειας. Πρέπει να ενεργήσουμε επειγόντως για την εναρμόνιση των μεθόδων εργασίας που χρησιμοποιούν οι ελεγκτές εναερίου κυκλοφορίας και αναφέρομαι εδώ, ιδίως, στις χρησιμοποιούμενες ορολογίες.
<P>
Αυτά τα δύο σημεία απετέλεσαν αντικείμενο τροπολογιών που εγκρίθηκαν από τα μέλη της επιτροπής μεταφορών και τουρισμού με μεγάλη πλειοψηφία. Έρχονται να συμπληρώσουν χρήσιμα αυτή την πολύ καλή έκθεση και χαίρω γι' αυτό.

<SPEAKER ID=14 NAME="Lindqvist">
 - (SV) Απαιτείται ενισχυμένη ασφάλεια και καλύτερα λειτουργικά συστήματα σε συνδυασμό με τον προβλεπόμενο διπλασιασμό της αύξησης της εναέριας κυκλοφορίας έως το έτος 2000. Δεν είναι δεδομένο ότι θα είναι η ΕΕ η οποία θα διαπραγματευθεί και θα ρυθμίσει αυτά τα ζητήματα. Αυτό πρέπει να γίνει από τα κράτη μέλη σε μία διεθνή διακρατική διαδικασία, όπου όσον το δυνατόν περισσότερες χώρες μπορούν να συμπράξουν. Μία συντονισμένη ευρωπαϊκή «αεροπορική αρχή» πρέπει φυσικά να ισχύει για όλες τις χώρες της Ευρώπης και ως εκ τούτου να ρυθμιστεί σε ένα ευρύτερο επίπεδο από την ΕΕ.

<SPEAKER ID=15 NAME="Titley">
Σήμερα ψήφισα υπέρ της εκθέσεως αυτής διότι συμμερίζομαι την πεποίθηση ότι δεν γίνονται αρκετά για να τερματιστεί η απογοήτευση και το χάσιμο χρόνου με τις καθυστερήσεις στα αεροδρόμια.
<P>
Οι καθυστερήσεις που προκαλούν αυτή την απογοήτευση είναι εντελώς απαράδεκτες. Τα άτομα με ανειλημμένες επιχειρηματικές συναντήσεις θα πρέπει να είναι σε θέση να επαφίενται στο σύστημα ελέγχου εναέριας κυκλοφορίας της Ευρώπης για να φτάσουν έγκαιρα στον προορισμό τους. Το ίδιο ισχύει και για τους αμέτρητους τουρίστες οι οποίοι χάνουν μεγάλα τμήματα της δικαιούμενης ανάπαυσής τους μέσω των καθυστερήσεων στις πτήσεις.
<P>
Έχοντας κοντά στην εκλογική μου περιφέρεια το αεροδρόμιο του Μάντσεστερ, γνωρίζω επίσης ότι τα αεροδρόμια, οι αεροπορικές εταιρείες και το προσωπικό θα ωφεληθούν από τις τεράστιες οικονομίες σε χρόνο και σε χρήμα που θα φέρει ένα καλύτερο σύστημα διαχείρισης της εναέριας κυκλοφορίας. Μολονότι δέχομαι με ικανοποίηση τη χθεσινή απόφαση για την κατασκευή ενός δευτέρου διαδρόμου προσγειώσεων/απογειώσεων στο αεροδρόμιο του Μάντσεστερ, εάν δεν επιτευχθεί καλύτερη διαχείρση της εναέριας κυκλοφορίας είναι αναπόφευκτο ότι μελλοντικά οι ταξιδιώτες θα αντιμετωπίσουν χάος.
<P>
Μαζί με τη βιομηχανία και τα εκατομμύρια των ενδιαφερόμενων ταξιδιωτών προσβλέπω στις κυβερνήσεις μας και στην Επιτροπή για να βελτιώσουν το σύστημα εναέριας κυκλοφορίας στην Ευρώπη. Στο κάτω κάτω η ελευθερία κινήσεων στην Ευρώπη αποτελεί ένα κεντρικό σημείο στο όλο οικονομικό μας μέλλον.
<P>
Έκθεση Castricum (Α4-0419/96)
<SPEAKER ID=16 NAME="Ahlqvist, Theorin και Wibe">
 - (SV) Αυτή η έκθεση είναι κατά βάση καλή και γι&#x02BC;αυτό θα ακολουθήσουμε τη γραμμή της Σοσιαλιστικής Ομάδας και θα ψηφίσουμε υπέρ της έκθεσης. Έχουμε όμως σοβαρές επιφυλάξεις όσον αφορά δύο άρθρα. Αφορά αφ&#x02BC;ενός το άρθρο 13, όπου λέγεται ότι το καλύτερο για τις δημόσιες μεταφορές είναι να προκηρυχθούν σε μειωδοτικό διαγωνισμό σε ιδιωτικές επιχειρήσεις, αφ&#x02BC;ετέρου δε το άρθρο 24, που αναφέρει ότι τα έξοδα λειττουργίας των δημοσίων μεταφορών «θα πρέπει να καλύπτονται όσον το δυνατόν περισσότερο από τα έσοδα των εισιτηρίων».
<P>
Το άρθρο 13 είναι μία άμεση διάκριση κατά των δημόσιων επιχειρήσεων. Δεν υπάρχει όντως καμία απολύτως απόδειξη από τη χώρα που προερχόμαστε, τη Σουηδία, ότι οι δημόσιες μεταφορές είναι λιγότερο αποτελεσματικές από τις ιδιωτικές. Όσον αφορά το άρθρο 24 γίνεται μία γενίκευση η οποία δεν ισχύει πάντοτε. Μπορεί μερικές φορές (ίσως μάλιστα και συχνά) να είναι αιτιολογημένη, για λόγους εθνικής οικονομίας, μια μεγάλη επιδότηση των εξόδων λειτουργίας των δημοσίων μεταφορών. Μερικές φορές μάλιστα μπορεί να είναι αιτιολογημένη και η μηδενική τιμολόγηση. Όσον αφορά τη Σουηδία η κάλυψη των εξόδων (λειτουργίας) με έσοδα εκ των εισητηρίων θα συνεπάγονταν ότι οι δημόσιες μεταφορές θα εξαφανιζόταν από όλες σχεδόν τις αραιοκατοικημένες περιοχές. Αυτή η εξέλιξη είναι εντελώς απαράδεκτη.

<SPEAKER ID=17 NAME="Eriksson, Sjφstedt και Svensson">
 - (SV) Οι δημόσιες μεταφορές παίζουν για πολλούς ανθρώπους καθοριστικό ρόλο για να μπορούν να ζούν μια φυσιολογική ζωή. Από πλευράς περιβάλλοντος είναι ένα σημαντικό κομμάτι μιας βιώσιμης κοινωνίας.
<P>
Οι δημόσιες μεταφορές πρέπει φυσικά να λειτουργούν με έναν όσον το δυνατόν αποτελεσματικότερο, όσον αφορά το κόστος, τρόπο, αλλά λαμβάνοντας υπόψη τον καθοριστικό τους ρόλο και τη γενικότερη ευθύνη της κοινωνίας να ανταποκριθεί στις ανάγκες όλων των πολιτών, δεν μπορεί η αποτελεσματικότητα όσον αφορά το κόστος να είναι ο μοναδικός οδηγός για τη λειτουργία των δημόσιων μεταφορών.
<P>
Για να λειτουργούν αποτελεσματικά οι δημόσιες μεταφορές η ευθύνη πρέπει να βρίσκεται σε τοπικό, περιφερειακό ή εθνικό επίπεδο, και οι ίδιες αρχές θα πρέπει να έχουν το δικαίωμα λήψης αποφάσεων για το τον τρόπο χορήγησης της χρηματικής ενίσχυσης. Γι&#x02BC;αυτό καταψηφίζουμε την έκθεση.

<SPEAKER ID=18 NAME="Gahrton, Holm και Schφrling">
 - (SV) Σ&#x02BC;αυτήν την έκθεση πρωτοβουλίας υπάρχουν πολλά σημεία που υποστηρίζουμε ανεπιφύλακτα και εργαζόμαστε επίπονα για να αποκτήσουν ένα αυξημένο βάρος στα κράτη μέλη, π.χ. ότι η πολιτική στοχεύει στη μείωση της χρήσης των αυτοκινήτων και στη βελτίωση των δημοσίων μεταφορών καθώς και ότι οι δημόσιες μεταφορές είναι φιλικές προς το περιβάλλον. Γι&#x02BC;αυτό θεωρούμε επίσης ότι οι δημόσιες μεταφορές πρέπει να υποστηριχθούν και ενθαρρυνθούν με πολλούς και διάφορους τρόπους.
<P>
Αντιθέτως, δεν έχουμε καμία κατανόηση για το ότι το Ευρωκοινοβούλιο θέλει το ζήτημα των δημοσίων υπηρεσιών να γίνει ένα θέμα κατά την Διακυβερνητική Διάσκεψη. Ούτε θεωρούμε επίσης ότι η ΕΕ θα πρέπει να ασχολείται με τον τρόπο με τον οποίο τα κράτη μέλη στηρίζουν τις δημόσιες μεταφορές. Πρέπει να είναι μέλημα του κάθε κράτους μέλους να το καθορίσει αυτό λαμβάνοντας υπόψη τις διαφορετικές προϋποθέσεις που υπάρχουν. Τα κράτη μέλη διαφέρουν, μεταξύ άλλων όσον αφορά την πυκνότητα του πληθυσμού. Αυτή είναι η περίπτωση της Σουηδίας, όπου οι δημόσιες μεταφορές απαιτούν μια μεγαλύτερη εμπλοκή του δημοσίου, λαμβανομένης υπόψη της μικρής πυκνότητας του πληθυσμού σε πολλές περιοχές, πέραν των άλλων στο βόρειο τμήμα της χώρας. Δεν θα ήταν επομένως επιθυμητό να καθορίσει η ΕΕ τις κατευθυντήριες γραμμές και τα κριτήρια για το πως θα καταβληθεί η κρατική ενίσχυση για τη στήριξη των δημοσίων μεταφορών.

<SPEAKER ID=19 NAME="Lindqvist">
 - (SV) Οι δημόσιες μεταφορές είναι μια εθνική και περιφερειακή υπόθεση. Επομένως, η ρύθμιση των δημόσιων μεταφορών στην Συνθήκη της ΕΕ στερείται αιτίας. Οι διάφορες μορφές ενίσχυσης και χρηματοδότησης που ισχύουν είναι επίσης εθνικά και αντίστοιχα περιφερειακά ζητήματα. Και η ελευθερία ανταγωνισμού επίσης πρέπει να εξετασθεί από μια εθνική οπτική και όχι μέσω διαταγμάτων της ΕΕ.
<P>
Έκθεση Menrad (Α4-0411/96)
<SPEAKER ID=20 NAME="Malone">
Οι ευρωπαϊκές επιχειρήσεις έχουν υποφέρει από την αδυναμία επίτευξης συμφωνίας για το καταστατικό της ευρωπαϊκής εταιρείας και τα συναφή μέτρα. Η υποχρέωση να λαμβάνουν υπόψη τους το εταιρικό δίκαιο δεκαπέντε διαφορετικών κρατών μελών περιλαμβάνει πρόσθετες δαπάνες γεγονός που έχει επιπτώσεις στις θέσεις εργασίας.
<P>
Χαιρετίζω τις προσπάθειες της Επιτροπής για την έγκριση των μέτρων αυτών. Ωστόσο, εάν εγκριθούν, θα πρέπει να συνοδεύονται από αντίστοιχους κανονισμούς για τα δικαιώματα συμμετοχής των εργαζομένων. Εάν δεν γίνει έτσι, η τρέχουσα νομοθεσία ενημέρωσης και συμμετοχής σε ορισμένα κράτη μέλη θα παραβιαστεί από ορισμένες εταιρείες.
<P>
Η απόδοση στους εργαζόμενους καθεστώτος γνήσιας συμμετοχής στην επιχείρηση που εργάζονται μόνο θετικά αποτελέσματα μπορεί να έχει τόσο για τους ίδιους όσο και για τις εταιρείες τους. Η εθνική ομοφωνία που υφίσταται στην Ιρλανδία κατά τα τελευταία 10 χρόνια σχετικά με τις συνθήκες και τις αμοιβές της εργασίας αποτελεί θεμελιώδες συστατικό στοιχείο της υγιούς οικονομίας της και ως τέτοιο έχει γίνει αποδεκτό από τη Γενική Συνομοσπονδία Εργατών Ιρλανδίας (IBEC).
<P>
Αναγνωρίζω ότι η διεύρυνση των διαδικασιών ενημέρωσης και συμμετοχής σε περισσότερες επιχειρήσεις συνεπάγεται κάποιες δαπάνες. Για τον λόγο αυτό υποστηρίζω την προσεκτική προσέγγιση της Επιτροπής, ιδιαίτερα τη θέσπιση ομάδος εργασίας υψηλού επιπέδου η οποία θα εκπροσωπεύει τους κοινωνικούς εταίρους, για να μελετήσει λεπτομερειακά αυτό το αντικείμενο καθώς και την έμφαση που αποδίδεται στον σεβασμό προς τα καθέκαστα εθνικά πρότυπα.

<CHAPTER ID=3>
Στρατηγική της Ευρωπαϊκής Ένωσης για τις Δημοκρατίες της Υπερκαυκασίας
<SPEAKER ID=21 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0279/96) της κ. Carrθre d'Encausse, εξ ονόματος της Επιτροπής Εξωτερικών Υποθέσεων, Ασφάλειας και Αμυντικής Πολιτικής, σχετικά με την ανακοίνωση της Επιτροπής με τίτλο «Προς μια στρατηγική της Ευρωπαϊκής Ένωσης σε ό, τι αφορά τις σχέσεις της με τις Δημοκρατίες της Υπερκαυκασίας» (COM(95)0205 - C4-0242/96)

<SPEAKER ID=22 NAME="Carrere d' Encausse">
Κύριε Πρόεδρε, αγαπητοί συνάδελφοι, η Υπερκαυκασία, η οποία, από τη Μαύρη Θάλασα έως την Κασπία, περικλείει τρία κράτη - τη Γεωργία, την Αρμενία και το Αζερμπαϊτζάν - είναι μια από τις πλέον πολύπλοκες και τραγικές περιοχές του κόσμου, το μέλλον της οποίας δεν μπορεί να αφήσει αδιάφορη την Ευρωπαϊκή Ένωση.
<P>
Πώς να ξεχάσει κανείς, κατ' αρχάς, ότι όλες οι μεγάλες επιδρομές διέσχισαν την Υπερκαυκασία; Πιο κοντά μας και μέχρι σήμερα, τρία μεγάλα κράτη που υπήρξαν τρείς μεγάλες αυτοκρατορίες - η Ρωσία, το Ιράν και η Τουρκία - όμορες με την Υπερκαυκασία, συγκρούστηκαν στο έδαφός της, συνεχίζουν να συγκρούονται και οι φιλοδοξίες τους αποτελούν μόνιμο δεδομένο της ιστορίας της περιοχής.
<P>
Στην περιοχή αυτή, η ποικιλομορφία είναι το χαρακτηριστικό των πάντων. Ποικιλομορφία των εθνοτικών ομάδων - οι οποίες υπολογίζονται σχεδόν σε εκατό. Ποικιλομορφία των γλωσών, εξίσου πολυάριθμων. Ποικιλομορφία των θρησκειών, εφόσον, εκτός από τις τρεις μεγάλες μονοθεϊστικές θρησκείες - χριστιανισμός, ισλάμ, ιουδαϊσμός - εκπροσωπούνται εδώ πολλές ετερόδοξες μορφές των θρησκειών αυτών, οι οποίες περιπλέκουν ακόμα περισσότερο τις σχέσεις μεταξύ των ανθρώπων, τις σχέσεις των ανθρώπων με την εξουσία και με τα γειτονικά κράτη.
<P>
Έτσι, οι Αζέροι είναι κατά πλειοψηφία σιίτες και συνεπώς προσεγγίζουν το Ιράν, αλλά η γλώσα τους είναι τουρκικής προέλευσης, πράγμα που τους φέρνει κοντά στην Αγκυρα και έχουν ισχυρό αίσθημα αλληλεγγύης με τους αδελφούς τους του ιρανικού Αζερμπαϊτζάν. Μπορεί επίσης να αναφέρει κανείς τους δεσμούς ανάμεσα στους χριστιανούς Οσσέτες της Γεωργίας, τους μουσουλμάνους Οσσέτες της Ρωσίας, τους Κούρδους του Αζερμπαϊτζάν ή της Αρμενίας και τους Κούρδους της Τουρκίας ή του Ιράκ κλπ. Από την άποψη αυτή, τα σύνορα δεν σημαίνουν τίποτε, κι όμως τα τρία κράτη της περιοχής έχουν μια ταυτότητα και μια άγρια θέληση ανεξάρτητης ύπαρξης.
<P>
Στο εσωτερικό των κρατών αυτών, οι αντιπαραθέσεις οδήγησαν σε τραγωδίες που διαιωνίζονται. Η ειρήνη επέστρεψε στη Γεωργία μετά από ένα τριετή εμφύλιο πόλεμο, αλλά η Αμπχαζία συνεχίζει να αρνείται να δεχθεί την εξουσία του Τμπίλισι. Στο Αζερμπαϊτζάν, τα όπλα σίγησαν το 1994, αλλά αυτό δεν μπορεί να αποκρύψει το εύρος του προβλήματος. Το Ανω Καραμπάχ, το οποίο κατοικείται από Αρμενίους, ονειρεύεται μια ανεξάρτητη μοίρα και, στο μεταξύ, οι πολεμιστές του κατέχουν σημαντικό τμήμα του εδάφους του Αζερμπαϊτζάν που έχουν καταλάβει.
<P>
Σχεδόν ένα εκατομμύριο Αζέροι πρόσφυγες, σχεδόν 400.000 Αρμένιοι πρόσφυγες, χιλιάδες νεκροί είναι το τίμημα αυτής της σύγκρουσης μεταξύ του Αζερμπαϊτζάν και των Αρμενίων που ζουν στο έδαφός του. Ας προστεθεί η αντιπαράθεση μεταξύ της Αρμενίας, η οποία είναι αλληλέγγυη προς τους αδελφούς της του Καραμπάχ, και του Αζερμπαϊτζάν. Συνέπεια αυτού είναι ο αποκλεισμός τον οποίο υφίσταται η Αρμενία και είναι ακόμα περισσότερο καταστροφικός δεδομένου ότι το κράτος αυτό δεν διαθέτει καμμία θαλάσσια έξοδο.
<P>
Οι συγκρούσεις αυτές είναι συχνά το προϊόν της πολιτικής της νέας σοβιετικής αυτοκρατορίας η οποία, το 1922, δημιούργησε τα προβλήματα αυτά για να εμποδίσει την ύπαρξη μιας υπερκαυκασιανής ομοσπονδίας, αντίθετης στην κυριαρχία των Μπολσεβίκων επί των νέων ανεξάρτητων κρατών της περιοχής. Αν η σοβιετική ισχύς τις είχε κρύψει, το τέλος της ΕΣΣΔ τις έφερε στο φως και άφησε τη θέση του στις αιματηρές αντιπαραθέσεις που αναπτύχθηκαν εδώ και πέντε χρόνια.
<P>
Η αλήθεια είναι ότι εδώ αντιπαρατίθενται πλέον δύο θεμελιώδεις αρχές του διεθνούς δικαίου: η βούληση ανεξαρτησίας των λαών, Αρμενίων του Καραμπάχ, Απραζίων και Οσσέτων της Γεωργίας, και ο σεβασμός της εδαφικής ακεραιότητας των κρατών, της Γεωργίας ή του Αζερμπαϊτζάν. Σε μια τόσο πολύπλοκη περιοχή, όπου η ανάμιξη των λαών σε περιορισμένα εδάφη είναι απόλυτη, πώς να επιλέξει κανείς μεταξύ αυτών των δύο απαιτήσεων του δικαίου; Είναι ασφαλώς εύκολο να λέγεται ότι οι πρόσφυγες πρέπει να γυρίσουν στα σπίτια τους. Είναι εύκολο να λέγεται ότι πρέπει να επιστραφούν στο Αζερμπαϊτζάν τα κατεχόμενα εδάφη. Είναι εύκολο να λέγεται ότι πρέπει να αρθεί ο αποκλεισμός που παραλύει την Αρμενία. Ωστόσο, η αντίφαση μεταξύ του δικαιώματος των μειονοτήτων και του δικαιώματος των κρατών να διατηρήσουν την ακεραιότητά τους δεν θα επιλυθεί εύκολα.
<P>
Εδώ ακριβώς μπορεί να αποδειχθεί αποφασιστικός ο ρόλος της Ευρωπαϊκής Ένωσης, διότι η Υπερκαυκασία βρίσκεται στην πύλη της Ευρώπης, διότι η Ευρώπη, το Ιράν, η Τουρκία και πέρα από αυτή, η Εγγύς Ανατολή, επικοινωνούν μέσω της Υπεκαυκασίας, διότι στο πλούσιο υπέδαφος του Αζερμπαϊτζάν και ακόμα πιο μακριά του Καζακστάν, υπάρχουν οι πετρελαϊκοί πόροι που χρειάζεται η Ευρώπη. Η Ευρώπη έχει λαμβάνειν στην περιοχή. Η Μαύρη θάλασσα, στην οποία τα τρία κράτη της Υπερκαυκασίας επιθυμούν να διαδραματίσουν πρωταγωνιστικό ρόλο, συνδέει αυτή την περιοχή με την Ευρώπη και αποδεικνύει άριστα τη διαπλοκή των συμφερόντων.
<P>
Η Ευρωπαϊκή Ένωση αποφάσισε να αναμειχθεί στην Υπερκαυκασία. Μπορεί να συμβάλει στην επιστροφή της ειρήνης στην περιοχή και στην παγίωση της δημοκρατικής ελπίδας, αλλά θα το επιτύχει μόνον αν λάβει υπόψη την άκρα πολυπλοκότητα αυτής της περιοχής, αν την εντάξει ως κεντρικό στοιχείο στη στρατηγική της. Γι' αυτό, πρέπει να απευθυνθεί σε κάθε χώρα ειδικά, να τη βοηθήσει να ενισχύσει την απειλούμενη ανεξαρτησία της, η οποία είναι το φυσικό πλαίσιο της δημοκρατικής προόδου. Συγχρόνως, πρέπει να βοηθήσει την ανάπτυξη του κοινού περιφερειακού πλαισίου, δηλαδή της Υπερκαυκασίας.
<P>
Μέσα στο κοινοτικό πλαίσιο, για το οποίο η Ένωση μπορεί να αποτελέσει υπόδειγμα, οι φυγόκεντρες τάσεις των λαών, οι αιματηρές εθνοτικές αντιπαραθέσεις θα σβήσουν σιγά σιγά. Η ανάπτυξη αυτού του αισθήματος συμμετοχής σε μια περιφερειακή κοινότητα θα προστατεύσει τα κράτη της Υπερκαυκασίας από τις ορέξεις των γειτονικών κρατών. Αυτό το πλαίσιο θα ευνοήσει περισσότερο την οικονομική πρόοδο όλων των λαών της περιοχής και τη θεμελίωση της δημοκρατίας.
<P>
Η πρόκληση για την Ευρωπαϊκή Ένωση είναι προφανής. Οι ευθύνες της είναι τεράστιες. Πρέπει να βοηθήσει λαούς, αρχαιότατους πολιτισμούς, τους οποίους κακομεταχειρίστηκε μια περιοριστική γεωργαφία και μια τραγική ιστορία, να ξαναβρούν τη θέση τους, τη θέση δημοκρατικών και ανεπτυγμένων εθνών.

<SPEAKER ID=23 NAME="Schwaiger">
Κύριε Πρόεδρε, αξιότιμοι κυρίες και κύριοι συνάδελφοι, ο εισηγητής της γνωμοδότησης της Επιτροπής Εξωτερικών Οικονομικών Σχέσεων κ. Δημητρακόπουλος δεν μπορεί δυστυχώς, σήμερα, να την παρουσιάσει αυτοπροσώπως, επειδή, απρόοπτα, έπρεπε να παραβρίσκεται σ' ένα σημαντικό ραντεβού, εκτός Στρασβούργου. Γι' αυτό θα ήθελα στη θέση του να ευχαριστήσω την κ. Carrθre d'Encausse για τη θαυμάσια και καλομελετημένη έκθεσή της, και να επισημάνω επίσης ότι όλες οι προτάσεις της Επιτροπής Εξωτερικών Οικονομικών Σχέσεων συμπεριελήφθησαν στην έκθεσή της, πράγμα που μας χαροποιεί, φυσικά, ιδιαίτερα.
<P>
Και η Επιτροπή Εξωτερικών Οικονομικών Σχέσεων επιδοκιμάζει το αίτημα για μεγαλύτερη περιφερειακή συνεργασία μεταξύ της Αρμενίας, της Γεωργίας και του Αζερμπαϊτζάν, που διακατέχει, σαν κεντρική ιδέα, ολόκληρη την έκθεση. Χωρίς αυτή τη συνεργασία, μόλις και μετά βίας είναι δυνατή η ανάπτυξη της οικονομίας και η ευημερία σ' αυτές τις τρεις χώρες. Οι διμερείς εταιρικές συμφωνίες της ΕΕ με τις τρεις δημοκρατίες της Υπερκαυκασίας, απορρέουν απ' αυτή την αναγκαιότητα. Δεν πρόκειται για τίποτε περισσότερο και τίποτε λιγότερο από μια σφαιρική πολιτική προσέγγιση, που συνδυάζει τις οικονομικές, πολιτικές και δημοσιονομικές πτυχές και συμπεριλαμβάνει και την ανθρωπιστική βοήθεια. Προκειμένου να αναπτυχθούν οι οικονομικοί πόροι των χωρών αυτών, θα πρέπει να βελτιωθούν αποφασιστικά και να εκσυγχρονιστούν τα έργα υποδομής στον τομέα της ενέργειας και των μεταφορών, διασυνοριακά. Με την αυξημένη σύμπραξη του Αζερμπαϊτζάν και της Γεωργίας, καθώς επίσης και της Αρμενίας, μπορούν να αξιοποιηθούν τα αμέτρητα αποθέματα πετρελαίου της Κασπίας Θάλασσας - είναι μεγαλύτερα από εκείνα της Σαουδικής Αραβίας - για την εξαγωγή πετρελαίου προς την Ευρώπη και τον υπόλοιπο κόσμο, αλλά και για την επεξεργασία του πετρελαίου επί τόπου. Η περιφερειακή συνεργασία μπορεί ταυτόχρονα να συμβάλει στην εκτόνωση των πολιτικών τάσεων στην περιοχή.
<P>
Επιδιώκοντας τη σύνδεση με τα διευρωπαϊκά δίκτυα και τα άλλα δίκτυα μεταφορών του κόσμου, ανοίγει η πόρτα για μια εντατική συνεργασία με την Ευρώπη. Από πολιτική άποψη, πρόκειται για τη σταθεροποίηση των τριών δημοκρατιών της πρώην Σοβιετικής Ένωσης που έγιναν ανεξάρτητες. Aυτό συνεπάγεται βαθιές ανακατατάξεις στην οικονομία και την κοινωνία. Η Ευρώπη, ως ειρηνικός εταίρος, μπορεί να επηρεάσει ορισμένα πράγματα, με ταυτόχρονη σύμπραξη της Τουρκίας και της Ρωσίας. Γι' αυτό και θα πρέπει, με ανάλογο συντονισμό και των διμερών εκθέσεων, να εξασφαλίσουμε ότι θα λαμβάνεται στα σοβαρά υπόψη το αίτημά μας για συνεργασία με τους εταίρους της Υπερκαυκασίας; κοινές προτάσεις που θα προχωρούν ακόμη περισσότερο, στα πλαίσια των διμερών εκθέσεων, δηλαδή με το Αζερμπαϊτζάν, την Αρμενία και τη Γεωργία, μπορούν να συμπεριληφθούν ως παροτρύνσεις στις περαιτέρω διαπραγματεύσεις.
<P>
Επιτρέψτε μου επίσης, ως εισηγητής της Επιτροπής Εξωτερικών Οικονομικών Σχέσεων για το Αζερμπαϊτζάν, να ασχοληθώ και με ορισμένες προοπτικές, οι οποίες ίσως είναι αποφασιστικής σημασίας για την κατανόηση των προβλημάτων στην Υπερκαυκασία. Το Αζερμπαϊτζάν είναι μια δυναμικά πλούσια χώρα. Τα αποθέματα πετρελαίου στην Κασπία Θάλασσα - όπως ήδη ελέχθη - είναι μεγαλύτερα από εκείνα της Σαουδικής Αραβίας. Και η βιομηχανία του, η γεωργία του και ο τομέας παροχής υπηρεσιών, προσφέρουν καλές δυνατότητες ανάπτυξης. Ωστόσο, τώρα είναι μια φτωχή χώρα που χρειάζεται μεγάλη οικονομική ανάπτυξη. Υποφέρει πολύ από το βάρος του χαμένου πολέμου με την Αρμενία. Βρίσκεται μπροστά στην πόρτα της προς ανατολάς διευρυνόμενης Ευρωπαϊκής Ένωσης, και ίσως σε μερικά χρόνια να χωρίζεται από αυτή μόνο με τη Μαύρη Θάλασσα και με τον Καύκασο. Οι Ευρωπαίοι επενδυτές είναι καλοδεχούμενοι στη χώρα και ιδιαίτερα περιζήτητοι για την πετρελαϊκή βιομηχανία, τους εξοπλισμούς της, τις μεταφορές και την εξελισσόμενη οικοδομική βιομηχανία. Η χώρα τούς παραχωρεί, από τώρα κιόλας, τις αναγκαίες συνθήκες πλαίσιο για επενδύσεις. Οι αποφασιστικές προϋποθέσεις για κάτι τέτοιο, που θα ξεπεράσουν την οικονομική κρίση, είναι ο προγραμματισμός και η κατασκευή των οδικών αρτηριών μέσω της Γεωργίας, για το πετρέλαιο και τα παράγωγα προϊόντα του. Όλοι οι δυνατοί δρόμοι και τα δίκτυα θα πρέπει να εξεταστούν ως προς την οικονομικότητά τους και τη φιλικότητα προς το περιβάλλον και να ληφθούν υπόψη στις μελλοντικές σκέψεις μας.

<SPEAKER ID=24 LANGUAGE="DE" NAME="Jφns">
Κύριε Πρόεδρε, αγαπητοί κυρίες και κύριοι συνάδελφοι, κατ' αρχήν θα ήθελα να συγχαρώ την κ. Carrθre d'Encausse για την έκθεσή της. Η έκθεση αποτελεί, κατά τη γνώμη μας, μια περαιτέρω σημαντική, πράγματι, συμβολή στην εξεύρεση μιας στρατηγικής της Ευρωπαϊκής Ένωσης, για τις σχέσεις της με τα κράτη της Υπερκαυκασίας. Η έκθεση προσπαθεί να λάβει κυρίως υπόψη της την ανεξαρτησία των μεμονωμένων κρατών της Yπερκαυκασίας και να τα υποστηρίξει στην ανάπτυξή τους.
<P>
Η Ευρώπη χρειάζεται μια κοινοτική πολιτική έναντι της Υπερκαυκασίας. Μια κοινοτική πολιτική, η οποία θα λαμβάνει, διεξοδικά και πλήρως, υπόψη τη δύσκολη πολιτική κατάσταση των χωρών αυτών. Φυσικά γνωρίζουμε ότι αυτό δεν είναι ένα εύκολο καθήκον και ακόμη περισσότερο, ενόψει των κληροδοτηθέντων βαρών που απειλούν ακόμη και σήμερα τα κράτη αυτά, τα σύνορά τους και τη δημοκρατική εξέλιξή τους.
<P>
Ανησυχούμε ακόμη για τις παραβιάσεις των ανθρωπίνων δικαιωμάτων, που εξακολουθούν να γίνονται ακόμη και σήμερα. Το ίδιο ισχύει, όπως και παλιά, για το άλυτο πρόβλημα των προσφύγων στην περιοχή. Μια μεγαλύτερη δέσμευση της Eυρωπαϊκής Ένωσης, ωστόσο, θα συμβάλει στο να εξομαλύνει αυτόν τον μακρύ και δύσκολο δρόμο της διαδικασίας εκδημοκρατισμού. Οι πολεμικές διενέξεις που απειλούν τα σύνορα των κρατών της Υπερκαυκασίας και που απέφεραν φοβερό πόνο στον άμαχο πληθυσμό, μπορούν να λυθούν μόνο με τις διεθνείς συνθήκες και με διεθνείς προσπάθειες. Όλες οι συμμετέχουσες δυνάμεις καλούνται να προσφέρουν εδώ τη συμβολή τους. Σχετικά με το θέμα αυτό, επιδοκιμάζουμε και την υπεύθυνη συμμετοχή της ΟΑΣΕ.
<P>
Αγαπητοί κυρίες και κύριοι συνάδελφοι, από τις 22 Απριλίου 1996 έχουμε τις εταιρικές συμφωνίες με τη Γεωργία, το Αζερμπαϊτζάν και την Αρμενία, κι ελπίζουμε ότι η συμφωνίες αυτές σύντομα θα μπορέσουν να τεθούν σε ισχύ, διότι αποτελούν ένα ακόμη σημαντικό βήμα στην εμβάθυνση των σχέσεων μας με τα κράτη αυτά.
<P>
Ωστόσο, οι συμφωνίες μονάχα, δεν αρκούν. Χρειαζόμαστε μια πολύπλευρη μάλλον συνεργασία, που θα υλοποιεί μια συνολική στρατηγική και η οποία, μέσω μιας βελτιωμένης συνεργασίας, μεταξύ της Ευρωπαϊκής Ένωσης και των τριών κρατών, θα βελτιώνει τις σχέσεις μεταξύ των χωρών αυτών. Θα πρέπει να κάνουμε ό, τι είναι δυνατόν για να προωθήσουμε τη διαπεριφερειακή συνεργασία των κρατών αυτών και να την επιταχύνουμε.
<P>
Εκτός τούτου, θα πρέπει να υποστηρίξουμε όχι μόνον περαιτέρω μια φιλική προς το περιβάλλον ενεργειακή πολιτική, αλλά και να την επιζητήσουμε. Μια οικολογική καταστροφή στην Υπερκαυκασία θα έθιγε κι εμάς. Γι' αυτό και θα πρέπει στη συνολική μας στρατηγική, να δώσουμε ιδιαίτερη σημασία στην ανάπτυξη και τη διεύρυνση των φιλικών προς το περιβάλλον ενεργειακών φορέων. Το πυρηνικό εργοστάσιο Metsamor θα πρέπει να σταματήσει τη λειτουργία του. Εκτός τούτου, ζητούμε με έμφαση την άρση των υφιστάμενων οικονομικών αποκλεισμών και την ελεύθερη κυκλοφορία εμπορευμάτων και υπηρεσιών, διαμέσου της Υπερκαυκασίας, και στην Υπερκαυκασία. Με την ανάπτυξη μιας συνολικής στρατηγικής για την Υπερκαυκασία, η Ευρωπαϊκή Ένωση συμβάλλει ενεργά στο να βοηθήσει τις χώρες της περιοχής αυτής και να τις υποστηρίξει στην ισχυροποίηση των πολιτικών τους δομών. Η Ευρωπαϊκή Ένωση θα πρέπει να σηματοδοτήσει ξεκάθαρα πόσο σημαντική για μας είναι η περιοχή. Και τα κράτη της Υπερκαυκασίας, όμως, θα πρέπει να αγωνιστούν ενεργά για την περαιτέρω πρόοδο στην οικοδόμηση της δημοκρατίας και στο σεβασμό των ανθρωπίνων δικαιωμάτων. Μόνον από κοινού μπορούμε να προχωρήσουμε εδώ.
<P>
Κατ' αυτήν την έννοια, η ομάδα μου υποστηρίζει την έκθεση και την πρόταση ψηφίσματος της κ. Carrθre d'Encausse, όπως και τις τροπολογίες 2 και 3.

<SPEAKER ID=25 LANGUAGE="NL" NAME="Tindemans">
Πρόεδρε, αξιότιμοι συνάδελφοι, στη σύντομη παρέμβασή μου θα ήθελα να προβάλω 5 σημεία. Κατ'αρχάς, θα ήθελα να συγχαρώ την εισηγήτρια, κ. Carrθre d'Encausse. Η έκθεση που εκπόνησε όχι μόνο είναι έξοχη από τεχνική άποψη, αλλά διαβάζοντάς την έχει κανείς την εντύπωση ότι υποστηρίζει απόλυτα τις θέσεις τις οποίες προβάλλει. Γι'αυτό και θα ήθελα να τη συγχαρώ.
<P>
Κατά δεύτερον: η εισηγήτρια επεσήμανε ορθώς ότι πρόκειται για ένα χώρο στον οποίο επικρατεί τραγική κατάσταση. Θα ήθελα να τονίσω ότι, εάν εμβαθύνει κανείς στην προβληματική των τριών νεόφυτων δημοκρατιών, προκύπτει σαφώς ότι η γεωπολιτική και γεωστρατηγική σημασία αυτών των τριών χωρών δεν μπορεί να υποτιμηθεί, με αποτέλεσμα το πρωταρχικό καθήκον που έχει η Ευρώπη απέναντί τους να είναι πολιτικό. Οι χώρες αυτές ήταν ανεξάρτητες έως το 1917, στη συνέχεια ενσωματώθηκαν στη Σοβιετική Ένωση και τώρα επανέκτησαν την ανεξαρτησία τους. Μπορούμε να συμβάλουμε σημαντικά στην παγίωση της ανεξαρτησίας των κρατών αυτών, στην περαιτέρω ενίσχυση του νεόφυτου δημοκρατικού καθεστώτος, στη δημιουργία ενός κράτους δικαίου, στο σεβασμό των ανθρωπίνων δικαιωμάτων και στην ανάπτυξη της κοινωνίας των πολιτών.
<P>
Κατά τρίτον, θα ήθελα να πω κάτι για κάθε μία από τις τρεις δημοκρατίες, οι οποίες αντιμετωπίζουν όλες σοβαρά προβλήματα. Έρχομαι κατ'αρχάς στη Γεωργία: πρέπει να κάνουμε ότι μπορούμε προκειμένου να διατηρηθεί η ειρήνη και να βρεθεί μία βιώσιμη λύση για τα προβλήματα που υφίστανται.
<P>
Στη συνέχεια θα ήθελα να αναφερθώ στην Αρμενία και στη διένεξη που γνωρίζουμε ότι υφίσταται στο Karabach. Πρέπει να κάνουμε ότι μπορούμε για να αποβούν επιτυχείς οι συνομιλίες που έχουν διεξαχθεί με την αποκαλούμενη ομάδα του Minsk. Στις 16 Δεκεμβρίου αναφέρθηκε στο Συμβούλιο Ασφαλείας ότι οι δύο Πρόεδροι της ομάδας του Minsk πρέπει να συνεχίσουν τις προσπάθειές τους και τις διαπραγματεύσεις προκειμένου να επιτευχθεί συμφωνία. Ας υποστηρίξουμε λοιπόν σήμερα τις διαπραγματεύσεις και ας κάνουμε ότι μπορούμε προκειμένου οι συνομιλίες να αποβούν επιτυχείς. Έρχομαι τώρα στο Αζερμπαϊτζάν: πρέπει να καταβάλουμε κάθε δυνατή προσπάθεια προκειμένου να θεσπιστεί ένα γενικό αποδεκτό νομικό καθεστώς για την Κασπία Θάλασσα, γιατί διαφορετικά το πετρελαϊκό πρόβλημα ενδέχεται να αποτελέσει μία επικίνδυνη πηγή διενέξεων στο μέλλον.
<P>
Κατά τέταρτον, επί τη ευκαιρία θα ήθελα να επισημάνω ότι ο ρόλος μας στην περιοχή αυτή μπορεί να είναι σημαντικός ή ακόμη και καθοριστικός. Ο συνάδελφος Schwaiger αναφέρθηκε ήδη στις οικονομικές πτυχές. Θα ήθελα να υπενθυμίσω για λίγο τα στοιχεία αυτά: οι μεταφορές και οι συγκοινωνίες έχουν εξαιρετική σημασία για την προσπελασιμότητα των περιοχών αυτών. Το ευρωπαϊκό οδικό δίκτυο θα πρέπει να μπορεί να συνδεθεί με τα όσα θα μπορούσαν να γίνουν εκεί. Τα στοιχεία αυτά θα μπορούσαν να συμπεριληφθούν στην ευρωπαϊκή οικονομία. Το πετρέλαιο και οι αγωγοί έχουν εξαιρετική σημασία. Ας ελπίσουμε λοιπόν ότι το πρόβλημα θα διευθετηθεί με ένα οικονομικά λογικό τρόπο. Ένα άλλο σημείο το οποίο θα ήθελα να επισημάνω είναι ότι οι οικονομικές σχέσεις μπορούν να βελτιωθούν πάρα πολύ με τη λειτουργία ενός σύγχρονου τραπεζικού συστήματος με κεντρικές τράπεζες που να λειτουργούν ικανοποιητικά.
<P>
Το πέμπτο σημείο στο οποίο θα ήθελα να αναφερθώ, κύριε Πρόεδρε, είναι ότι το Κοινοβούλιο πρέπει να υπερψηφίσει τις θέσεις της κ. Carrθre. Οι θέσεις αυτές αξίζουν τον κόπο και θα μας επιτρέψουν να συμβάλουμε στο άνοιγμα του δρόμου μεταξύ Ασίας, Μέσης Ανατολής και Ευρώπης.

<SPEAKER ID=26 NAME="Κακλαμάνης">
Κύριε Πρόεδρε, αγαπητοί συνάδελφοι, εζήτησα τον λόγο όχι για να κάνω παρατηρήσεις στην έκθεση της κ. Carrθre d'Encausse, αλλά για να την συγχαρώ για την θαυμάσια δουλειά της. Η περιοχή της Υπερκαυκασίας είναι μία περιοχή με πολλά προβλήματα; προβλήματα πολιτικά, οικονομικά, κοινωνικά, περιβαλλοντικά και, κυρίως, προβλήματα σταθερότητας, ειρήνης και δημοκρατίας.
<P>
Η έκθεση της κ. Carrθre d'Encausse τα αγγίζει όλα αυτά τα προβλήματα με ευαισθησία, με πολιτική τρυφερότητα θα έλεγα, αλλά και με ρεαλισμό. Δίνει απαντήσεις και προτείνει λύσεις που η Ευρωπαϊκή 'Ενωση στο σύνολό της -κατ'αρχάς το Ευρωπαϊκό Κοινοβούλιο, και μετά η Επιτροπή και το Συμβούλιο- θα πρέπει να υιοθετήσουν, αλλά κυρίως και να εφαρμόσουν, εκμεταλλευόμενοι, εκτός των άλλων, ότι μία χώρα μέλος της 'Ενωσης -η Ελλάς- παίζει ουσιαστικό και πολύ χρήσιμο ρόλο στην περιοχή.
<P>
Η Ευρωπαϊκή 'Ενωση θα πρέπει να επιδιώξει μαζί με την Ρωσία και την Τουρκία να βοηθήσει ποικιλοτρόπως τις τρεις αυτές χώρες της περιοχής. Και οι ίδιες όμως οι χώρες θα πρέπει να συνεργασθούν με την Ευρωπαϊκή 'Ενωση και να δώσουν κι εκείνες λύσεις, κυρίως στο επίπεδο της εσωτερικής τους δημοκρατίας και των ανθρωπίνων δικαιωμάτων. Σε καμμία περίπτωση όμως δεν θα πρέπει η Ευρωπαϊκή 'Ενωση να αδρανήσει. Θα πρέπει -έστω και μόνη της- να πράξει όλα αυτά τα ωραία που περιλαμβάνονται στην έκθεση και που όλοι οι συνάδελφοι είπατε σήμερα μέσα σε αυτήν την αίθουσα, εάν τυχόν η Ρωσία ή η Τουρκία αρνηθούν να συνεργασθούν μαζί μας προς τον σκοπό της ουσιαστικής βοήθειας των τριών χωρών της περιοχής.
<P>
Τελειώνοντας, θέλω να συγχαρώ άλλη μία φορά την συνάδελφό μας κ. Carrθre d'Encausse για την θαυμάσια δουλειά της, κάτι που πιστεύω ότι κανέναν δεν εκπλήσσει μέσα σε αυτήν την αίθουσα, διότι η συνάδελφός μας είναι μία συνάδελφος με τεράστια εμπειρία αλλά και γνώσεις της περιοχής. Θέλω επίσης να ελπίζω, μαζί με όλους εσάς, ότι όλα τα ωραία λόγια και οι ευχές που ακούστηκαν σήμερα μέσα σε αυτήν την αίθουσα δεν θα μείνουν λόγια και ευχές, θα μετατραπούν σε πράξεις προκειμένου να έχουμε ουσιαστικά αποτελέσματα για μία ουσιαστική βοήθεια στους λαούς των τριών χωρών της περιοχής της Υπερκαυκασίας.

<SPEAKER ID=27 LANGUAGE="NL" NAME="Bertens">
Κύριε Πρόεδρε, για άλλη μία φορά μπορούμε να επωφεληθούμε από τις γνώσεις της Hιlθne Carrθre d'Encausse. Στην Επιτροπή Εξωτερικών Υποθέσεων καθώς και στην ολομέλεια μπορούσαμε επανειλημμένα να επωφεληθούμε από την εμπειρογνωμοσύνη της όσον αφορά την πρώην Σοβιετική Ένωση.
<P>
Η Υπερκαυκασία είναι μία πυριτιδαποθήκη με την οποία η Ευρώπη πρέπει να ασχοληθεί. Αυτό συμβαίνει. Επιδοκιμάζουμε την πρωτοβουλία της Επιτροπής να προσδιορίσει σε μία ανακοίνωση τις δυνατότητες για την ανάπτυξη μίας κοινής ευρωπαϊκής πολιτικής και η έκθεση που εξετάζουμε αυτή τη στιγμή είναι η αντίδραση του Κοινοβουλίου σ'αυτή την πρωτοβουλία. Ελπίζω ότι στο μέλλον, πριν αρχίσουν οι διαπραγματεύσεις για νέες συμφωνίες, η Επιτροπή θα εκδώσει ανακοίνωση σχετικά με τις μελλοντικές σχέσεις με τις χώρες της περιοχής αυτής. Στην περίπτωση αυτή, η διαπραγματευτική εντολή για τη σύναψη συμφωνιών με τρίτες χώρες μπορεί να προσαρμοστεί στις ανάγκες των ενδιαφερομένων χωρών καθώς και στην κοινή πορεία που έχει καθοριστεί εκ μέρους των θεσμικών οργάνων όσον αφορά τον τρόπο αντιμετώπισης της εν λόγω τρίτης χώρας. Κατ'αυτό τον τρόπο αυξάνονται οι δυνατότητες να ασκηθεί μία συνεπής πολιτική.
<P>
Με την κατάρρευση της Σοβιετικής Ένωσης άρχισε μία δύσκολη περίοδος για την περιοχή της Υπερκαυκασίας. Οι υποδόριες εντάσεις ανήλθαν στην επιφάνεια, με χαρακτηριστικά στοιχεία τα προβλήματα γύρω από το Nagorno-Karabach, την Abchaziλ, την Ossetiλ και τον αποκλεισμό της Αρμενίας. Βεβαίως, ο ρόλος που διαδραματίζουν οι γειτονικές χώρες, οι οποίες επανέρχονται στην παλαιά πολιτική εξουσίας, δεν συμβάλλει καθόλου στη σταθερότητα. Η Ένωση ενδιαφέρεται ιδιαιτέρως για τη σταθερότητα στην ΚΑΚ. Ιδιαίτερη σημασία πρέπει να δοθεί στη νότια πτέρυγα η οποία βρίσκεται τόσο πολύ κοντά στη Μέση Ανατολή.
<P>
Η πολιτική της Ευρωπαϊκής Ένωσης πρέπει να περιλαμβάνει πολύ περισσότερα στοιχεία από τη χορήγηση βοήθειας στα πλαίσια του προγράμματος TACIS. Τα κράτη μέλη πρέπει να αντιληφθούν ότι η μακροπρόθεσμη σταθερότητα αποδίδει πολύ περισσότερα από το βραχυπρόθεσμο εμπόριο ή τις παραδόσεις πετρελαίου. Για το λόγο αυτό, η Ευρωπαϊκή Ένωση πρέπει να αναπτύξει μία σφαιρική και συνεπή στρατηγική στην οποία περιλαμβάνονται το εμπόριο, οι οικονομικές σχέσεις, η εξωτερική πολιτική και η χορήγηση βοήθειας. Η στρατηγική αυτή πρέπει να στηρίζεται στην αναγνώριση της ποικιλομορφίας της περιφέρειας.
<P>
Στην εξωτερική της πολιτική, η Ευρωπαϊκή Ένωση πρέπει να προβεί σε κοινές δράσεις μέσω εξειδικευμένων οργάνων όπως το Συμβούλιο της Ευρώπης και η ΟΑΣΕ, προκειμένου να επικρατήσει μία σταθερή ειρήνη στην περιοχή. Στα πλαίσια αυτά θα ήθελα να συγχαρώ την ΟΑΣΕ για τις προσπάθειες που κατέβαλε στην περιοχή του Nagorno-Karabach ενώ ελπίζω ότι θα καταστεί δυνατό να αποκατασταθεί η εδαφική ακεραιότητα της Γεωργίας.
<P>
Παρεμπιπτόντως, η ίδρυση κοινών Πρεσβειών των κρατών της Ευρωπαϊκής Ένωσης θα μπορούσε να οδηγήσει στην περαιτέρω ενίσχυση των κοινών δράσεων που αναλαμβάνει η Ευρώπη.
<P>
Στον οικονομικό τομέα πρέπει να συμβάλουμε στην ενίσχυση των υποδομών και στην προαγωγή της εκατέρωθεν οικονομικής συνεργασίας. Για το σκοπό αυτό πρέπει βεβαίως να αρθεί ο αποκλεισμός της Αρμενίας από την Τουρκία και το Αζερμπαϊτζάν. Το Ευρωπαϊκό Συμβούλιο θα εξετάσει με θετική διάθεση τυχόν συμφωνίες εταιρικής σχέσης. Αυτή η θετική διάθεση του Κοινοβουλίου προϋποθέτει βεβαίως ότι οι ενδιαφερόμενες χώρες θα δείξουν το απαραίτητο ενδιαφέρον για τη δημοκρατία, την κοινωνία των πολιτών και το σεβασμό των ανθρωπίνων δικαιωμάτων. Όσο δύσκολη και εάν είναι η κατάσταση στις εν λόγω χώρες, οι σοβαρές παραβιάσεις αυτών των αρχών θα αποβούν σε βάρος της σταθερότητας και της ειρήνης.
<P>
Όσον αφορά την παροχή βοήθειας και τη συνεργασία, η εισηγήτρια προτείνει διάφορες καλές και δημιουργικές ιδέες.
<P>
Εν ολίγοις, η Ομάδα των Φιλελευθέρων καταλήγει στο συμπέρασμα ότι θα ήταν σκόπιμο να συναφθούν κοινές σχέσεις με την Υπερκαυκασία και ότι οι ιδέες της εισηγήτριας πρέπει να τύχουν της υποστήριξης του Σώματος.

<SPEAKER ID=28 LANGUAGE="DE" NAME="Schroedter">
Κύριε Πρόεδρε, κατ' αρχήν μπορώ να πω ότι η εισηγήτρια, σε μια διεξοδική δουλειά, συνόψισε τις ιδέες της Ευρωπαϊκής Ένωσης για μια στρατηγική συνεργασίας για την περιοχή αυτή. Έτσι δεν αποκλίνει η έκθεσή της πολύ από το έγγραφο της Επιτροπής. Η Υπερκαυκασία έχει σημασία από πολλές απόψεις. Aυτό το γνωρίζουμε. Είναι ένα γεωπολιτικό επίκεντρο, αλλά και η πολυμορφία των λαών και η, πλήρης εναλλαγών, ιστορία και παράδοση, η οποία καθορίζεται από τις πολλές διενέξεις, χαρακτηρίζει όπως και παλιά τον Καύκασο, κι αυτό, ουσιαστικά, θα μπορούσε να ξεπεραστεί στη σύγχρονη εποχή. Από την άλλη μεριά, κρύβει ανεκτίμητες πηγές πρώτων υλών, όπως τα αποθέματα πετρελαίου της Κασπίας Θάλασσας.
<P>
Θα πρέπει όχι σε ανταγωνισμό με τη Ρωσία αλλά από κοινού, σε μια στρατηγική μέσα στα πλαίσια της ΟΑΣΕ, να βρούμε μια μορφή η οποία θα φέρει την ειρήνη στην περιοχή. Αλλά από τα πολλά ίδια συμφέροντα λείπει η ευθύνη της Ευρωπαϊκής Ένωσης για τις περιοχές αυτές. Έτσι, από την Ευρώπη εκπορεύονται, κατά κύριο λόγο, οικονομικά συμφέροντα, και παραβλέπουν τα προβλήματα μιας μόνιμης ειρήνης και μιας δημοκρατικής εξέλιξης, με σεβασμό των ανθρωπίνων δικαιωμάτων.
<P>
Τόσο στην Αρμενία όσο και στο Αζερμπαϊτζάν, η δημοκρατία δεν είναι ακόμη εδραιωμένη καλά. Βεβαίως υπάρχει και στα δυο κράτη η επιθυμία για ταχεία σύσφιξη των σχέσεων με την Ευρώπη και επισήμως καταβάλλονται προσπάθειες, αλλά υπάρχει μεγάλη διαφορά μεταξύ αξίωσης και πραγματικότητας. Και στις δυο χώρες δεν υπάρχει πραγματική ελευθερία τύπου και η πολιτική αντιπολίτευση βρίσκεται μεταξύ διωγμού και απαγόρευσης. Εκτός τούτου, η πολιτική ζωή στο Αζερμπαϊτζάν εξακολουθεί να χαρακτηρίζεται από συγγενικές δομές. Το καλύτερο παράδειγμα είναι η κατοχή θέσεων κλειδιά στο κράτος και στην οικονομία από έμπιστους του Προέδρου Alijew. Τόσο στην Αρμενία όσο και στο Αζερμπαϊτζάν η συγγένεια βρίσκεται στην ημερήσια διάταξη. Εθνικιστικές τάσεις εμφανίζονται σε όλα τα στρώματα του πληθυσμού και δεν υπάρχει κανένα μέτρο για την εξάλειψη του παραδοσιακού τρόπου δημιουργίας εχθροτήτων.
<P>
Στη Γεωργία προσπαθεί κανείς, μέσω αυτού του καινούριου συντάγματος, να οικοδομήσει μια δημοκρατική δομή, αλλά το έλλειμμα είναι καταφανές; το καθεστώς για τις δυο αμφισβητούμενες περιοχές, τη Nότιο Οσσετία και την Αμπχαζία έχει εξαιρεθεί. Οι συνέπειες του εμφυλίου πολέμου δεν έχουν ξεπερασθεί ακόμη στη νομοθεσία. Η επικύρωση των συμφωνιών εταιρικής σχέσης και συνεργασίας, θα πρέπει, για το λόγο αυτό, να συνδεθεί με μια σειρά απαιτήσεων για την τήρηση των ανθρωπίνων δικαιωμάτων και των θεμελιωδών αρχών της δημοκρατίας, ιδιαίτερα με τη βούληση για μια προσέγγιση στη Σύμβαση του Συμβουλίου της Ευρώπης.
<P>
Σε αναστολή βρίσκεται, στις συμφωνίες εταιρικής σχέσης και συνεργασίας, και το κεφάλαιο 71, σχετικά με την παράνομη μετανάστευση. Nομίζω πως αυτό παραβλέπει την πραγματική κατάσταση στις χώρες αυτές. Στις χώρες αυτές, οι οποίες με την υπογραφή των συμφωνιών εταιρικής σχέσης και συνεργασίας ανακηρύσσονται αυτόματα σε ασφαλείς τρίτες χώρες, έχουμε, όπως και παλιά, καταστάσεις που μοιάζουν με πόλεμο. Mεταξύ Αζερμπαϊτζάν και Aρμενίας επικρατεί, όπως και παλιά, πόλεμος. Aυτό που έχουμε, δεν είναι τίποτε άλλο παρά εκεχειρία. Δεν τίθεται καν θέμα το ότι, σε μια εποχή που τα βασανιστήρια βρίσκονται ακόμη στην ημερήσια διάταξη, φυσικά και θα υπάρχουν πρόσφυγες και ότι αυτή η ρήτρα για τις ασφαλείς τρίτες χώρες είναι καταστροφική. Aκόμη, τα πολιτικά δικαιώματα στα εκατομμύρια των προσφύγων δεν έχουν διευκρινιστεί, όπως και παλιά, και δεν μπορεί να πει κανείς, γενικώς, ότι μπορεί να εκπληρωθεί το στάνταρτ που ζητείται στη διάταξη για την ασφαλή τρίτη χώρα, όπως αναφέρεται στις συμφωνίες.
<P>
Oι ειρηνευτικές συνομιλίες δεν προχωρούν, κι αυτό το είδαμε στην τελευταία σύνοδο κορυφής του OAΣE. H επιτυχία της μακροχρόνιας αποστολής του OAΣE εξαρτάται από το πώς θα στηριχθεί αυτή από όλον τον κόσμο; η υπόληψη των μεσολαβητών επιτόπου είναι μεγάλη, αλλά εξαρτάται κι απ' αυτήν την υποστήριξη. H υποστήριξη της Eυρωπαϊκής Ένωσης δεν διαφαίνεται εκεί επιτόπου. Λείπει μια συνεκτική στρατηγική, στα πλαίσια μιας κοινής εξωτερικής πολιτικής και πολιτικής ασφαλείας. Γι' αυτό και θα πρέπει να συνδέσουμε την επικύρωση των συμφωνιών εταιρικής σχέσης και συνεργασίας με μια ειρηνική λύση. Tο πρόβλημα του αποκλεισμού θα λυόταν από μόνο του, διότι ο αποκλεισμός εξαρτάται άμεσα απ' αυτή την κατάσταση του πολέμου και θα αίρονταν με μια ειρηνική λύση. H προσπάθεια των αντιμαχομένων μερών, αντίθετα, να διατηρήσουν το status quo , σημαίνει, για εκατομμύρια προσφύγων, τη ζωή σε στρατόπεδα, για πολλά χρόνια. Oλόκληρες γενιές μεγαλώνουν σε στρατόπεδα και νομίζω πως μια βοήθεια, μια βελτίωση, μια χρυσή γέφυρα μεταξύ του ECHO και του προγράμματος TACIS, είναι ήδη δυνατή στο παρόν επίπεδο των συμφωνιών.
<P>
Στην τροπολογία μας, λόγω τεχνικών προβλημάτων, το πρώτο μέρος είναι πολύ συγκεχυμένο. Kαταθέσαμε μια συντακτική τροποποίηση και παρακαλώ να γίνει ψηφοφορία γι' αυτήν τη συντακτική αλλαγή. H διατύπωσή της βασίζεται, σε γενικές γραμμές, στη δήλωση του chairman in office της συνόδου κορυφής του OAΣE, στη Λισσαβόνα.

<SPEAKER ID=29 NAME="Πρόεδρος">
Ευχαριστώ πολύ, κυρία Schroedter. Την κατάλληλη στιγμή -κατά την ψηφοφορία- θα εξετάσουμε το ζήτημα της τροπολογίας που καταθέσατε.

<SPEAKER ID=30 LANGUAGE="FR" NAME="Lalumiθre">
Κύριε Πρόεδρε, η έκθεση της κ. Carrere d' Encausse εγκρίνει, δικαίως, την πολιτική που αρχίζει να χαράσσει η εκτελεστική Επιτροπή έναντι των τριών δημοκρατιών της Υπερκαυκασίας που προήλθαν από την πρώην Σοβιετική Ένωση. Κανείς δεν θα μπορούσε να εξηγήσει σαφέστερα και να δικαιολογήσει τους λόγους αυτής της πολιτικής καλύτερα από την εισηγήτρια, η οποία είναι ειδική γι' αυτό το μέρος του κόσμου.
<P>
Ασφαλώς, οι τρεις αυτές χώρες είναι απομακρυσμένες από την Ευρωπαϊκή Ένωση, αλλ' η ιστορία τους τις φέρνει κοντά μας. Επιπλέον, η γεωγραφική τους θέση τους δίδει μεγάλη γεωστρατηγική σημασία, ιδίως μεταξύ της Ρωσίας, της Τουρκίας και του Ιράν, γεωστρατηγική σημασία που δεν μπορούμε να αγνοήσουμε.
<P>
Τέλος, στον οικονομικό τομέα, οι χώρες αυτές θα πρέπει να αναπτυχθούν και να γίνουν σιγά σιγά μη αμελητέοι εταίροι για το εμπόριό μας, τον εφοδιασμό μας, και μάλιστα σε πετρέλαιο κλπ.
<P>
Εγκρίνω, μεταξύ άλλων στην παρούσα έκθεση, τον τόνο που δίδεται στην ανάγκη πραγματικής ευρωπαϊκής στρατηγικής, της οποίας τα πρώτα στοιχεία παίρνουν σήμερα τη μορφή συμφωνιών εταιρικής σχέσης. Αυτό σημαίνει, αφενός, ότι η Ευρωπαϊκή Ένωση δεν πρέπει να αφήσει να εξελιχθούν μόνες, αποκομμένες η μια από την άλλη, οι διασκορπισμένες παρεμβάσεις των χωρών μελών της. Μια πραγματική στρατηγική της Ευρωπαϊκής Ένωσης θα πρέπει να αποφύγει τους υπερθεματισμούς μεταξύ των κρατών μας, οι οποίοι θα μπορούσαν να είναι επικίνδυνοι σε αυτή την άκρως ευαίσθητη περιοχή. Θλιβερό παράδειγμα η υπόθεση του Ανω Καραμπάχ, η οποία ευτυχώς, ελπίζουμε, βρίσκεται στο στάδιο της επίλυσης.
<P>
Από την άλλη πλευρά, μια πραγματική ευρωπαϊκή στρατηγική σημαίνει λήψη υπόψη τόσο των κοινών σημείων των τριών αυτών χωρών, όσο και της ιδιαιτερότητάς τους. Πράγματι, οι γειτονικές αυτές χώρες, έχουν πολύ ισχυρά ίδια χαρακτηριστικά και οι συγκρούσεις μεταξύ τους ήσαν σχεδόν μόνιμες. Η Ευρωπαϊκή Ένωση, με τη διαρκή παρουσία της, με τα προγράμματα βοηθείας της και με ένα πολιτικό διάλογο που μπορεί να καταστεί πραγματική πολιτική συνεργασία, πρέπει να παίξει επωφελή ρόλο στην οικονομική, δημοκρατική και πολιτική ανάπτυξη της περιοχής αυτής.

<SPEAKER ID=31 LANGUAGE="FR" NAME="Fabre-Aubrespy">
Κύριε Πρόεδρε, η έκθεση της κ. Carrere d' Encausse είναι μια πολύ πλούσια, συναρπαστική, θα προσέθετα μάλιστα πανεπιστημιακού επιπέδου, έκθεση! Στηρίζεται σε λεπτομερή ιστορική ανάλυση με την οποία συμφωνώ σε γενικές γραμμές.
<P>
Ναι, η Υπερκαυκασία είναι στρατηγικής σημασίας περιοχή, οι δεσμοί της οποίας με τις χώρες της Ευρώπης είναι στενοί και παλαιοί, όπως αποδεικνύει, για παράδειγμα, η παρουσία πολυάριθμου πληθυσμού αρμενικής προέλευσης σε ορισμένες χώρες της Ευρώπης, ιδίως στη Γαλλία. Οι χώρες της Υπερκαυκασίας έχουν πλούσια ιστορία και πολιτισμό, ισχυρή εθνική ταυτότητα. Η Ευρώπη πρέπει να αναπτύξει εκεί ενεργό παρουσία.
<P>
Η επιτυχία της δράσης μας απαιτεί, ωστόσο, τρεις προϋποθέσεις. Η πρώτη είναι ο σεβασμός των εθνών στα οποία απευθυνόμεθα. Αν η Ευρώπη πρέπει να αποτελέσει υπόδειγμα για τις χώρες της Υπερκαυκασίας, πρόκειται ασφαλώς για την Ευρώπη των εθνών, ασφαλώς όχι για μια ομοσπονδιακή Ευρώπη. Οφείλουμε, πράγματι, να σεβαστούμε τις θεμελιώδεις επιλογές που έχουν κάνει οι χώρες αυτές, να σεβαστούμε για παράδειγμα την επιλογή της πυρηνικής ενέργειας που έχει κάνει η Αρμενία, εφόσον εξασφαλίζεται η ασφάλεια του πυρηνικού σταθμού του Mezzamor: τα μέλη της αντιπροσωπίας για την Υπερκαυκασία που μετέβησαν εκεί μπόρεσαν να το αντιληφθούν.
<P>
Η δεύτερη προϋπόθεση είναι να αναλάβει η Ευρώπη τις ευθύνες της έναντι των χωρών αυτών. Αναγνωρίζοντας την αρμενική γενοκτονία: η αναγνώριση αυτή θα επιτρέψει στο λαό της εν λόγω χώρας να ζήσει την ίδια του την ιστορία. Στηρίζοντας πολύ ισχυρά - διότι αυτό αναμένουν οι εμπλεκόμενες χώρες - την επίλυση της σύγκρουσης του Ανω Καραμπάχ. Αναμφίβολα, η αρχή του απαραβιάστου των συνόρων πρέπει εδώ, λαμβανομένων υπόψη των συνθηκών υπό τις οποίες προέβη στη χάραξή τους ο Στάλιν εκείνη την εποχή, να υποκύψει στο δικαίωμα αυτοδιάθεσης των λαών. Πρόκειται για την εξασφάλιση της ασφάλειας του αρμενικού πληθυσμού του Ανω Καραμπάχ, τον τερματισμό του αποκλεισμού που έχει επιβάλει στην Αρμενία η Τουρκία και το Αζερμπαϊτζάν. Πρέπει να ασκήσουμε, όπως υπογραμμίστηκε, έλεγχο στην πρόοδο που σημειώνεται στον τομέα των ανθρωπίνων δικαιωμάτων, ιδίως στο Αζερμπαϊτζάν.
<P>
Η τρίτη προϋπόθεση, κύριε Πρόεδρε, είναι να αποφευχθούν τα στραβοπατήματα ή τα άτοπα. Δεν μπορεί κανείς να μιλά για πρεσβείες της Κοινότητας. Υπάρχουν αντιπροσωπίες και ο ρόλος τους πρέπει να διευκρινιστεί: δεν μπορούν να υποκαταστήσουν τις πρεσβείες των κρατών μελών. Στο Τμπίλισι, ο «πρέσβυς» της Κοινότητας εμφανίζεται με αυτόν τον τίτλο. Γελοιοποιείται κυκλοφορώντας με τεθωρακισμένο αυτοκίνητο με σωματοφύλακα, απαιτώντας θέση στο πρωτόκολλο πριν από τους εκπροσώπους των κρατών μελών. Με τον τρόπο αυτό, δεν προσφέρει υπηρεσία στις καλές σχέσεις μεταξύ της Ευρώπης και της Υπερκαυκασίας. Ας μην ενθαρρύνουμε παρεκκλίσεις αυτού του είδους.

<SPEAKER ID=32 LANGUAGE="FR" NAME="Blot">
Κύριε Πρόεδρε, αγαπητοί συνάδελφοι, η έκθεση αυτή είναι εξαιρετικά ενδιαφέρουσα, αλλά ο ίδιος ο τίτλος της προδίδει ίσως την υπερβολή μιας εθελουσίως πολύ σφαιρικής προσέγγισης. Η ιστορία αποδεικνύει ότι κάθε τεχνητή προσπάθεια να καταστεί η Υπερκαυκασία πολιτική και πολιτιστική ενότητα είναι καταδικασμένη να αποτύχει. Το ελάχιστο που μπορεί να πει κανείς είναι ότι το Αζερμπαϊτζάν δεν έχει την ίδια πολιτιστική ταυτότητα με την Αρμενία και τη Γεωργία. Οι εθνικές πολιτικές, για το λόγο αυτό, είναι εντελώς αναντικατάστατες, διότι είναι πολύ πιο λεπτομερείς από μια ενιαία ευρωπαϊκή πολιτική. Για παράδειγμα, δεν θα πρέπει να λησμονηθούν οι ιδιαίτεροι δεσμοί που ενώνουν τη Γαλλία και την Αρμενία.
<P>
Αλλη γενίκευση, άλλη καταχρηστική ανάμειξη, η παράγραφος 12, η οποία είναι άσκοπα επιθετική τόσο για τη Ρωσία, όσο και για την Τουρκία. Εν πάση περιπτώσει, τον αποκλεισμό στην Αρμενία επιβάλλει η Τουρκία και όχι η Ρωσία. Πρέπει να το αναγνωρίσουμε. Εξάλλου, η παράγραφος 17 αναγνωρίζει την πραγματικότητα αυτή ζητώντας δικαίως την άρση του αποκλεισμού που έχει επιβληθεί στην Αρμενία.
<P>
Ανεξαρτήτως αυτών, παρά τις προαναφερόμενες επιφυλάξεις, είναι εξαιρετικό να έχει η Ευρωπαϊκή Ένωση καλές σχέσεις με τα τρία αυτά τόσο διαφορετικά έθνη, των οποίων τα κοινά συμφέροντα με την Ευρώπη είναι προφανή. Για το λόγο αυτό, υποστηρίζουμε την παρούσα έκθεση.

<SPEAKER ID=33 LANGUAGE="NL" NAME="Van Bladel">
Πρόεδρε, πριν από δέκα χρόνια εργαζόμουν στη συντακτική επιτροπή μίας εφημερίδας και κανείς δεν είχε τότε ακούσει για το Nagorno-Karabach, την Ινγκοεσσετία ή το Νταγκεστάν. Την περασμένη εβδομάδα, μετά από τόσα χρόνια, η γαλλική εφημερίδα Le Figaro παρουσιάζει το Αζερμπαϊτζάν ως το Κουβέιτ του Καυκάσου. Οι καιροί αλλάζουν. Για ποιο λόγο με ενδιαφέρει η περιοχή αυτή ως εκπρόσωπο της Ολλανδίας; Επειδή συνειδητοποιώ ότι το υπέδαφος του Καυκάσου περιέχει ένα προϊόν το οποίο ενδιαφέρει όλον τον κόσμο και έχει ιδιαίτερη σημασία για τη σταθερότητα.
<P>
Η έκθεση της κ. Carrθre d'Encausse διαβάζεται ως ιστορικό διήγημα. Ένα πράγμα γίνεται σαφές: τα προβλήματα είναι περίπλοκα και έτσι θα πρέπει να είναι και οι λύσεις. Στα πλαίσια αυτά η Ευρώπη μπορεί να διαδραματίσει ένα σημαντικό ρόλο καταγράφοντας κατ'αρχάς τις οικονομικές ανάγκες της περιοχής και κυρίως αποπειρώμενη με την ενεργητική της παρουσία να προσφέρει πολιτικές εγγυήσεις για την ανεξαρτησία των κρατών μελών, την προαγωγή της δημοκρατίας και την εξασφάλιση της προστασίας των μειονοτήτων. Από την άποψη αυτή, ένα πάρα πολύ σημαντικό ρόλο μπορεί να διαδραματίσει η ΟΑΣΕ.
<P>
Υπάρχει μία συμφωνία συνεργασίας με τις χώρες της Μαύρης Θάλασσας. Η διαδρομή στην περιοχή αυτή είναι ενδιαφέρουσα και συνεχίζει μέσω του Δούναβη και του Ρήνου για να καταλήξει στη Βόρεια Θάλασσα. Η Ελλάδα συμμετέχει στη συμφωνία συνεργασίας ενώ η Αυστρία και η Ιταλία συμμετέχουν ως παρατηρητές. Θα ήταν πάρα πολύ σημαντικό να συμμετάσχουν ενεργώς αυτές οι χώρες στα όσα διαδραματίζονται στην περιοχή αυτή.
<P>
Η κυρία Carrθre d'Encausse προσέφερε ένα πλαίσιο αναφοράς. Η Επιτροπή και το Συμβούλιο μπορούν να αναλάβουν δράση. Προσωπικά υποστηρίζω απόλυτα την έκθεση που κατατέθηκε.

<SPEAKER ID=34 LANGUAGE="FR" NAME="Fιret">
Κύριε Πρόεδρε, θα ήθελα κατ' αρχάς να υπογραμμίσω την υψηλή ποιότητα της διδασκαλίας που μας προσφέρει για άλλη μια φορά από καθέδρας η κυρία Carrere d' Encausse.
<P>
Εξάλλου, έχω πεισθεί απολύτως από τα επιχειρήματα που αναπτύσσονται υπέρ στενής συνεργασίας μεταξύ της Ευρωπαϊκής Ένωσης και των τριών δημοκρατιών της Υπερκαυκασίας. Ο πετρελαϊκός πλούτος στο υπέδαφος του Αζερμπαϊτζάν είναι ασφαλώς βαρύνον στοιχείο.
<P>
Το ερώτημα που τίθεται είναι αν η ανάγκη να μην αφήσει η Ευρώπη ελεύθερο το πεδίο στις αμερικανικές εταιρείες, η παρουσία των οποίων στο Μπακού είναι ήδη έντονη, πρέπει να επικρατήσει επί του κινδύνου που διατρέχει παρενοχλώντας το ρωσικό γίγαντα στη μεθόριό του. Σε αυτό το ερώτημα θα απαντήσω ναι. Αντιθέτως, δεν νομίζω ότι πρέπει να λάβουμε υπόψη την επιθυμία των υπεκαυκασίων λαών να ενταχθούν στις ευρωπαϊκές δομές. Οι δημοκρατίες της Υπερκαυκασίας δεν είναι περισσότερο ευρωπαϊκές από την Τουρκία, το Μαρόκο ή τη Νότιο Κορέα. Το επιχείρημα της επιστροφής της Ευρώπης, σε μια από τις πηγές του πολιτισμού της δεν πείθει, εκτός αν δεχθούμε να εξετάσουμε την ένταξη στην Ευρωπαϊκή Ένωση της αρχαίας Μεσοποταμίας, του Ιράν, του Ιράκ και τότε, γιατί να μην κάνουμε τη Βαγδάτη πρωτεύουσα της μελλοντικής μεγάλης Ευρώπης.

<SPEAKER ID=35 LANGUAGE="DE" NAME="Habsburg-Lothringen">
Kύριε Πρόεδρε, θα ήθελα κατ' αρχήν να ευχαριστήσω θερμά την εισηγήτρια κ. Carrθre d'Encausse, για τη διεξοδική και θαυμάσια έκθεσή της σχετικά με τη στρατηγική για τα κράτη της Yπερκαυκασίας.
<P>
Θα ήθελα όμως να την ευχαριστήσω ιδιαίτερα και για την ιστορική αναδρομή που έκανε εδώ, η οποία, κατά τη γνώμη μου, είναι πολύτιμη, μια και αποτελεί πολύ καλό παράδειγμα για το ότι πολλά προβλήματα, πολλών περιοχών, μπορεί κανείς να τα καταλάβει και να βρει προσεγγίσεις λύσεων, αν τα δει μέσα στο ιστορικό και θρησκευτικό τους συνολικό πλαίσιο.
<P>
Bεβαίως, θα ήθελα να παρατηρήσω ακόμη, πως βλέπω κάποια συγκεκριμένη πολιτική απόχρωση στην ιστορική αυτή αναδρομή, ιδιαίτερα όταν βλέπω την περιγραφή αυτής της ρωσικής μαριονέτας του Σεβαρντνάζε, η οποία, κατά την άποψή μου, παρουσιάζεται πάντα πολύ θετικά.
<P>
Θα ήθελα όμως, με ευχαρίστηση, να εκμεταλλευθώ το σύντομο χρόνο της ομιλίας μου για να επισημάνω και πάλι τη σημασία του χώρου της Yπερκαυκασίας - ιδιαίτερα σε συνδυασμό με τους γείτονές της και ειδικά με την Tουρκία - όσον αφορά τον ενεργειακό μας εφοδιασμό, στο μέλλον. Θα πρέπει να κάνουμε το παν ώστε, για το συμφέρον του πληθυσμού της Yπερκαυκασίας, αλλά και για το δικό μας ευρωπαϊκό συμφέρον, να φροντίσουμε για τη σταθερότητα του χώρου αυτού.

<SPEAKER ID=36 NAME="Oreja Aguirre">
Κύριε Πρόεδρε, κύριοι βουλευτές, οφείλω να ομολογήσω πόσο λυπήθηκα που η αμετάκλητη αυστηρότητα του περιορισμού του χρόνου μάς εμπόδισε να ακούσουμε εκτενέστερα την παρέμβαση της κ. Carrθre d'Encausse, αδιαμφισβήτητης αυθεντίας στα θέματα της περιοχής. Θα ήθελα να τη συγχαρώ για αυτήν την τόσο πλήρη και εμβαθυμένη έκθεση. Παρείχε μια μεγάλη υπηρεσία στην Ένωση τονίζοντας τη στρατηγική σημασία της περιοχής και υπογραμμίζοντας τα συμφέροντά μας σε αυτήν. Το πρώτο από τα συμφέροντα αυτά είναι η ανάγκη να βοηθήσουμε αυτές τις χώρες. Να τις βοηθήσουμε να εξελιχθούν ως ανεξάρτητες δημοκρατίες, συσφίγγοντας τους δεσμούς τους με την Ευρώπη και θέτοντας τέλος στις διενέξεις όπου εμπλέκονται.
<P>
Παρά το χρόνο που πέρασε από τότε που συντάχθηκε η ανακοίνωση της Επιτροπής σχετικά με μια πιθανή στρατηγική της Ευρωπαϊκής Ένωσης στην περιοχή, η κατάσταση στον Καύκασο δυστυχώς δεν σημείωσε ουσιαστικές αλλαγές. Δεν θα μπορέσει να δημιουργηθεί μια βιώσιμη εξέλιξη αν οι τρεις εν λόγω χώρες δεν μπορέσουν να βρουν ένα modus vivendi μεταξύ τους και με τους γείτονές τους, και δεν θα αποδώσουν καρπούς όλες οι επενδύσεις που πραγματοποιήσαμε υπό μορφήν ανθρωπιστικής και επισιτιστικής βοήθειας, τεχνικής υποστήριξης και δανείων, οι οποίες αντιπροσωπεύουν περισσότερα από 800 εκατομμύρια Ecu μετά την ανεξαρτησία. Ελπίζαμε να εκμεταλλευτούμε τη θέση μας, ως πρώτος δωρητής στην περιοχή, προκειμένου να υποστηρίξουμε τις διεθνείς προσπάθειες για την επίλυση των διενέξεων, κυρίως στο Ναγκόρνο-Καραμπάχ.
<P>
Αν και το Συμβούλιο δεν κατέληξε σε μια κοινή θέση, όπως ήταν η πρότασή μας, ενέκρινε όμως μερικά συμπεράσματα που μας επέτρεψαν να προωθήσουμε την περιφερειακή συνεργασία στον Καύκασο, τόσο μέσω των συμφωνιών συνεργασίας όσο και του Προγράμματος TACIS, ιδιαίτερα στους τομείς της ενέργειας και των μεταφορών. Χάρη σε αυτό, εξακολουθούμε να διαθέτουμε τα μέσα για να συνεχίσουμε την οικονομική μας συνεργασία με κάθε Δημοκρατία σε συντονισμό με τους πολιτικούς μας στόχους. Μας παρέχεται επίσης το πλαίσιο για την ανάπτυξη της οικονομικής παρουσίας της Ευρώπης, εξισορροπώντας, κατ' αυτόν τον τρόπο, τα ζητήματα ασφάλειας που κυριαρχούν στην πολιτική, ιδίως στην Αρμενία και το Αζερμπαϊτζάν.
<P>
Για όλους αυτούς τους λόγους, θεωρώ βασική την ταχεία επικύρωση των τριών συμφωνιών, που συντάχθηκαν με την πρόθεση να είναι όσο το δυνατόν παρόμοιες. Αν φιλοδοξούμε να διαδραματίσουμε σημαντικό ρόλο στην περιοχή, οι σχέσεις μας με καθεμιά από τις χώρες αυτές απαιτεί ιδιαίτερη προσοχή, και αυτήν τη στιγμή, η Επιτροπή όχι μόνο γίνεται υποδεκτή σαν ένα σημαντικός δωρητής, αλλά γίνεται επίσης σεβαστή -όπως κατέστησαν σαφές ορισμένες από τις παρεμβάσεις σας- λόγω της αμεροληψίας της. Είναι βασικό να εξακολουθήσουμε να αποδεικνύουμε ότι κατανοούμε τα προβλήματα που πρέπει να αντιμετωπίσουν όλες οι πλευρές. Και όταν η έκθεση κάνει λόγο για την αναγκαιότητα να ανοίξουν τα σύνορα μεταξύ Τουρκίας, Αζερμπαϊτζάν και Αρμενίας, οφείλουμε να υπενθυμίσουμε ότι ενώ η ανησυχία της Αρμενίας είναι ο αποκλεισμός, η ανησυχία του Αζερμπαϊτζάν είναι ο τερματισμός της κατοχής των εδαφών του, συμπεριλαμβανομένων και εκείνων που βρίσκονται έξω από το Ναγκόρνο-Καραμπάχ, και η επιστροφή, με εγγυήσεις, άνω του ενός εκατομμυρίου προσφύγων.
<P>
Σε σχέση με την ανάπτυξη της δημοκρατίας στην περιοχή, η Επιτροπή θα παρακολουθεί από κοντά την κατάσταση και θα ασκεί πιέσεις ώστε να συνεχιστούν οι πρόοδοι. Και η έκθεση του ΟΑΣΕ σχετικά με τις προεδρικές εκλογές στην Αρμενία αποκαλύπτει ότι τα προβλήματα της δημοκρατίας δεν περιορίζονται μόνο στο Αζερμπαϊτζάν. Το σημαντικότερο είναι οι δύο χώρες να κατανοήσουν ότι πρέπει να σημειωθούν βελτιώσεις, και γι' αυτό μπορούμε να χρησιμοποιήσουμε τα προγράμματα τεχνικής υποστήριξης που διαθέτουμε ως μέσο στήριξης, και πρέπει να επιμείνουμε στο ότι όσο πιο ισχυρές είναι οι διμερείς μας σχέσεις, τόσο περισσότερες ευκαιρίες θα έχουμε να επιτύχουμε πραγματικές προόδους.

<SPEAKER ID=37 NAME="Πρόεδρος">
Η συζήτηση έληξε.
<P>
(Το Σώμα εγκρίνει την πρόταση ψηφίσματος)

<SPEAKER ID=38 LANGUAGE="DE" NAME="Schroedter">
Kύριε Πρόεδρε, αγαπητοί συνάδελφοι, θα πρέπει, δυστυχώς, να στρέψω και πάλι την προσοχή σας στη θέση της Oμάδας των Πρασίνων. Δεν μπορέσαμε να δώσουμε τη συγκατάθεσή μας στην έκθεση, έτσι όπως πέρασε τώρα με τις τροπολογίες, επειδή αποτελεί μια πολύ μονομερή στρατηγική, που χαρακτηρίζεται, κυρίως, από τη βούληση διαφόρων ευρωπαϊκών κρατών να πλησιάσουν σχετικά γρήγορα στα αποθέματα πετρελαίου της Kασπίας Θάλασσας και να μην αφήσουν εδώ το προβάδισμα στους άλλους ανταγωνιστές. Όποιος βρέθηκε εκεί κάτω και είδε αυτά τα πραγματικά μολυσμένα από το πετρέλαιο πεδία, βλέπει ότι υπάρχει και μια άλλη ευθύνη για την περιοχή αυτή, εκτός από το να πλησιάσουμε όσο το δυνατόν ταχύτερα στα κοιτάσματα πετρελαίου. Yπάρχει η ευθύνη για την αποκατάσταση της ειρήνης στην περιοχή. Eδώ δεν βλέπω πράγματι καμιά αποτελεσματική στρατηγική. Mε την ταχεία έγκριση των συμφωνιών εταιρικής σχέσης και συνεργασίας, που δεν συνδέονται με μια ειρηνική λύση και μ' ένα κατ' αποκοπήν αίτημα για άρση του αποκλεισμού, γίνεται φανερό, πρώτον, ότι στην Eυρώπη επικρατεί μεγάλη έλλειψη κατανόησης για την περιοχή και, δεύτερον, ότι ειδικά αυτό δεν προωθεί μια επίλυση της διένεξης.
<P>
Aυτό σημαίνει ότι, όταν θα εγκριθούν οι συμφωνίες εταιρικής σχέσης και συνεργασίας και τεθούν σε ισχύ, ένα μεγάλο μέρος του πληθυσμού, που τώρα δεν βρίσκεται στα σπίτια του εκεί - κι αυτό ανέρχεται σε πολλά εκατομμύρια -, δεν θα επωφεληθεί των ενισχύσεων. Aυτό σημαίνει ότι το Berg-Karabach δεν θα μπορεί να συμμετάσχει. Ή μήπως θέλετε να ενισχύσετε το Berg-Karabach μέσω του διαδρόμου του Latschin, πράγμα που θα ήταν αντίθετο προς το διεθνές δίκαιο; Αυτό δεν γίνεται, χωρίς να θέσουμε σε ισχύ μια ειρηνική λύση μέσω των συμφωνιών εταιρικής σχέσης και συνεργασίας. Aυτό φυσικά δεν σημαίνει ότι δεν πρέπει να μη χρησιμοποιήσουμε όλα μας τα χρήματα και τις δυνάμεις μας για να βοηθήσουμε εκεί όπου μας χρειάζονται. Aλλά τίποτε δεν κινείται στην Eυρωπαϊκή Ένωση. Δεν κινείται τίποτε, όταν το θέμα είναι να επεκτείνουμε την εντολή για το ECHO για να οικοδομήσουμε εκεί τη χρυσή γέφυρα. Δεν κινείται τίποτε, όταν το θέμα είναι να τροποποιήσουμε το TACIS, ώστε να προσεγγίσουμε το θέμα με κοινωνικά μέτρα και δεν κινείται τίποτε στην πραγματική προώθηση μιας ειρηνικής λύσης. Καλά λόγια υπάρχουν πολλά, αλλά λείπει η κατανόηση των πραγματικών προβλημάτων της περιοχής. Με μια τέτοια στρατηγική που έχει βέβαια καλές προθέσεις αλλά παραβλέπει τελείως τα γεγονότα, δεν μπορούμε να συμφωνήσουμε.

<SPEAKER ID=39 LANGUAGE="FR" NAME="Fabre-Aubrespy">
Κύριε Πρόεδρε, επιθυμώ πράγματι να εξηγήσω το λόγο για τον οποίο, παρόλα όσα είπα πριν λίγο, καταψήφισα την τελική διατύπωση της προταθείσας έκθεσης και ήμουν εξάλλου ο μόνος βουλευτής που το έκανε.
<P>
Συμφωνώ με το περιεχόμενο της έκθεσης εκτός από ένα σημείο, το οποίο είναι για μένα θεμελιώδες, όταν λέγεται ότι ενθαρρύνουμε την Επιτροπή και το Συμβούλιο να ανοίξουν πρεσβείες της Κοινότητας. Η Κοινότητα δεν μπορεί να έχει πρεσβεία σε μια χώρα. Το να αποκτήσει, και το να θέλουμε να αποκτήσει παρά την πραγματικότητα, θα ήταν κακή υπηρεσία προς την Ευρωπαϊκή Ένωση.
<P>
Σήμερα, αντιθέτως προς ό, τι είπαν προ ολίγου οι αγορητές, υπάρχουν πρεσβείες των διαφόρων χωρών. Υπάρχουν τέσσερις ή πέντε για κάθε μια από τις τρεις χώρες της Υπερκαυκασίας. Αντιθέτως προς ό, τι ελέχθη, οι πρέσβεις έχουν πραγματικό συντονισμό: υπάρχει μάλιστα προεδρία, ασκούμενη από τους πρέσβεις, ακόμα κι αν η προεδρία της Ένωσης δεν είναι μια από τις χώρες που εκπροσωπούνται με πρεσβεία. Αντιθέτως, η αντιπροσωπία της Κοινότητας πρέπει να είναι αντιπροσωπία και όχι πρεσβεία. Διαπίστωσα επιτόπου πόσο επικίνδυνο μπορεί να είναι, στη Γεωργία, να αποκαλείται πρεσβεία αυτό που πρέπει να παραμείνει αντιπροσωπία. Αυτός είναι ο λόγος για τον οποίο καταψήφισα την έκθεση, αλλά οφείλω να διευκρινίσω ότι συμμερίζομαι τα κύρια σημεία της.

<SPEAKER ID=40 NAME="Eriksson και Sjφstedt">
 - (SV) Ψηφίσαμε υπέρ της έκθεσης, θεωρούμε ότι είναι σημαντικό να αναπτύξουν τα κράτη μέλη της ΕΕ σχέσεις, βοήθεια, εμπόριο και συνεργασία με τα κράτη της Υπερκαυκασίας. Εφόσον αντιτιθέμεθα στην επιδίωξη της ΕΕ να αναπτύξει μία κοινή εξωτερική πολιτική, στρεφόμαστε εναντίον της υπογράμμισης από πλευράς έκθεσης της ΚEΠΠA, ιδιαιτέρως των ιδεών περί ίδρυσης ιδιαιτέρων πρεσβειών της ΕΕ.

<SPEAKER ID=41 NAME="Lindqvist">
Κατά την άποψή μου, η ΕΕ δεν πρέπει να ιδρύσει δικές της πρεσβείες, αλλά να διατηρήσει τις σχέσεις με τον υπόλοιπο κόσμο με άλλους τρόπους.

<SPEAKER ID=42 NAME="Wibe">
 - (SV) Συμφωνώ απολύτως με την έκθεση ότι είναι σημαντικό να βοηθήσουμε τις δημοκρατίες της Υπερκαυκασίας. Έχω όμως επιφυλάξεις όσον αφορά τα άρθρα 1 και 36, όπου γίνεται λόγος για την ανάγκη της ΕΕ να ιδρύσει ιδιαίτερες κοινές πρεσβείες. Δεν θεωρώ ότι η ΕΕ είναι ένα νομικό πρόσωπο που μπορεί να ιδρύει πρεσβείες. Αυτό πρέπει να ανήκει στα μεμονωμένα κράτη.

<CHAPTER ID=4>
Προστασία των γεωγραφικών ενδείξεων και των
ονομασιών προέλευσης
<SPEAKER ID=43 NAME="Πρόεδρος">
Η ημερήσια διάταξη προβλέπει τη συζήτηση της έκεθεσης του κ. Fantuzzi, εξ ονόματος της Επιτροπής Γεωργίας και Ανάπτυξης της Υπαίθρου (Α4-0412/96), σχετικά με την πρόταση κανονισμού του Συμβουλίου που τροποποιεί τον κανονισμό (ΕΟΚ) αριθ. 2081/92 για την προστασία των γεωγραφικών ενεδείξεων και των ονομασιών προέλευσης των γεωργικών προϊόντων και των τροφίμων (COM(96)0266 - C40439/96-96/159(CNS)).

<SPEAKER ID=44 NAME="Fantuzzi">
Κύριε Πρόεδρε, δεν ξέρω εάν όλοι οι συνάδελφοι έχουν διαβάσει την αιτιολογική σκέψη της έκθεσης. Πιστεύω ότι εκφράζει μια κάποια ανησυχία και κάποια πικρία για την διαχείριση της εφαρμογής του κανονισμού 2081/92 σχετικά με την προστασία των γεωγραφικών ενδείξεων και των ονομασιών προέλευσης των γεωργικών προϊόντων και των τροφίμων. Μπορούμε μάλιστα να πούμε ότι και σήμερα έχουμε να κάνουμε με μία φάση της αντιπαράθεσης μεταξύ του Ευρωπαϊκού Κοινοβουλίου, της Επιτροπής και του Συμβουλίου γύρω από έναν φάκελο που κατά την άποψή μου είναι πολύ ευαίσθητος και λεπτός.
<P>
Τα όσα προηγήθηκαν είναι γνωστά: μετά την απόφαση για το τυρί φέτα, που έχει καταχωριθεί ως τυπικό ευρωπαϊκό προϊόν προέλευσης από τον Ιούνιο του 1996, η Επιτροπή προώθησε τη σημερινή πρόταση, την πρόταση δηλαδή που προβλέπει τον καθορισμό μιας μεταβατικής περιόδου κατά την οποία μπορεί να επιτραπεί η εμπορία ενός προϊόντος που ιδιοποιείται, μιμείται ή επικαλείται την πραγματική προέλευση ενός προϊόντος που έχει καταχωρηθεί -περιόδου που τώρα είναι πέντε ετών από την ημερομηνία της δημοσίευσης του κανονισμού και ισχύει για όλους- σε πέντε έτη από την ημερομηνία καταχώρησης κάθε προϊόντος, στην ουσία, δηλαδή, από σήμερα.
<P>
Θα μπορούσε να πει κανείς ότι πρόκειται για μία απλή μικρής εμβέλειας τροποποίηση τεχνικού χαρακτήρα που οφείλεται απλά στην αντικειμενική καθυστέρηση η οποία σημειώθηκε κατά την εφαρμογή του κανονισμού. Εγώ πιστεύω ότι δεν πρόκειται περί αυτού και για αυτό το λόγο εκφράζω την ανησυχία μου. Και η Επιτροπή Γεωργίας του Κοινοβουλίου αναγνωρίζει, για να συνεννοούμαστε, την καθυστέρηση. την έχουμε καταγγείλει πολλές φορές και έχουμε δηλώσει ότι επρόκειτο για μία ένοχη καθυστέρηση. Υπενθυμίζω ότι στις 26 Οκτωβρίου 1995 κατετέθη μία προφορική ερώτηση στην Ολομέλεια και με το τελικό σχέδιο ψηφίσματος είχε ζητηθεί από την Επιτροπή να δώσει τέλος στην καθυστέρηση, που είχε σοβαρές επιπτώσεις για τους παραγωγούς και τους καταναλωτές.
<P>
Νομίζω ότι έχει υποτιμηθεί αυτός ο φάκελος και ότι έχει γίνει και μία ανάρμοστη χρήση της απλοποιημένης διαδικασίας. Πρέπει να πω ότι μόνο το 1996, στη μέση του χρόνου, είχαμε τις δύο πρώτες δέσμες των καταχωρήσεων. Εάν λοιπόν η καθυστέρηση αποτελεί τον αληθινό, αντικειμενικό λόγο αυτών των τροποποιήσεων τεχνικού χαρακτήρα, νομίζω ότι η Επιτροπή και το Συμβούλιο καλά θα έκαναν να αποδεχθούν τις ιδέες που περιέχει η έκθεσή μου, να αυξήσουν δηλαδή σε επτά τα πέντε έτη που προβλέπει ο κανονισμός 2081/92, που θα πρέπει να υπολογισθούν από την ημερημηνία δημοσίευσης του κανονισμού και να προβλέψουν μία περαιτέρω παράταση για ειδικά προϊόντα, σύμφωνα με όσα προβλέπει το άρθρο 15, παραμένοντας πάντοτε στα πλαίσια του πνεύματος και της φιλοσοφίας του κανονισμού 2081/92.
<P>
Φοβούμαι όμως ότι, όπως έχουν τα πράγματα, η εν λόγω πρόταση χρησιμοποιεί την καθυστέρηση σαν άλλοθι για να ενθαρρύνει τους εχθρούς αυτού του κανονισμού, που γνωρίζουμε πόσοι ήσαν και πόσοι είναι. Δεν νομίζω ότι ο πλήρης μηδενισμός της μεταβατικής περιόδου αποτελεί ένα θετικό πολιτικό σημάδι, διότι επιπλέον ένα από τα πλεονεκτήματα του νέου Διεθνούς Οργανισμού Εμπορίου αποτελεί η ύπαρξη της συμφωνίας Trips σχετικά με τα ππνευματικά δικαιώματα, που στο άρθρο 22 προβλέπει τη δυνατότητα προστασίας στις διεθνείς αγορές των αγροτικών προϊόντων τροφίμων με ονομασία γεωγραφικής προέλευσης. Πραγματοποιώντας αυτές τις τροποποιήσεις πώς θα μπορέσουμε να είμαστε αξιόπιστοι στους εταίρους των τρίτων χωρών όταν θα απαιτούμε να τηρούν τη σχετική αρχή;
<P>
Πιστεύω επίσης ότι με αυτή τη στάση αρνούμαστε την αξιοποίηση μιας σειράς προϊόντων ποιότητας που έχουν πλέον επιβληθεί. Εάν μετά την κρίση της τρελής αγελάδας αναγνωρίσαμε όλοι μας ότι δεν υφίστατο πλέον η σχέση εμπιστοσύνης που υπήρχε πρώτα, αυτομάτως, μεταξύ των καταναλωτών και της καλής ποιότητας της γεωργικής εργασίας, ας προσπαθήσουμε, ωστόσο, να μην σπάσουμε κάθε δεσμό. Και είμαι βέβαιος ότι η ιδέα των τυπικών προϊόντων αποτελεί μία ιδέα που αντικειμενικά εμπνέει ακόμη εμπιστοσύνη στον καταναλωτή.
<P>
Δεν νομίζω ότι τα τυπικά προϊόντα θα πρέπει να είναι μία griffe που χρησιμοποιείται μόνο στα συνέδρια, αλλά αντιθέτως θα πρέπει να εκπροσωπούν μία κληρονομιά ευρέων γνώσεων και επαγγελματικότητας που ανήκει σε ολόκληρη την ευρωπαϊκή γεωργία. Η άρνησή τους σημαίνει, κατά την άποψή μου, ότι κάνουμε ένα μεγάλο δώρο στους Αμερικανούς.
<P>
Πιστεύω, τέλος, ότι η Επιτροπή θα πρέπει να μας πει πότε θα συμπληρώσει τους προβλεπόμενους καταλόγους ετοιμάζοντας νέες δέσμες που θα ολοκληρώσουν -εύχομαι επιτέλους- την απλοποιημένη διαδικασία που προβλέπει το άρθρο 17 του κανονισμού 2081/92. Η εν λόγω πρόταση, κατά τη γνώμη μου, είναι πολύ σημαντική διότι θα πρέπει να περάσουμε σε μία νέα φάση εφραμογής των κανονισμών και να δρομολογήσουμε την κανονική διαδικασία που να δώσει τέλος σε αυτή τη διαδικασία που έχει δημιουργήσει πολλά προβλήματα και μεγάλες καθυστερήσεις και που θα πρέπει σύντομα να ξεπερασθεί.

<SPEAKER ID=45 LANGUAGE="EN" NAME="Wilson">
Κύριε Πρόεδρε, θα ήθελα να αναφερθώ στην πρόταση για κανονισμό του Συμβουλίου που να τροποποιεί τον κανονισμό για την προστασία των γεωγραφικών ενδείξεων και των ονομασιών προέλευσης. Όπως διαπιστώσαμε και από τον αρχικό κανονισμό υπάρχουν πάντα δυνατότητες εξαιρέσεων. Η απλοποιημένη διαδικασία που επετράπη απετέλεσε εξαίρεση. Ωστόσο δεν θα πρέπει να επιτρέπουμε όπως οι εξαιρέσεις αποτελούν τον κανόνα, εκτός από εντελώς ειδικές περιπτώσεις.
<P>
Συνεχίζουμε να συζητούμε εδώ και δύο χρόνια περίπου. Η Επιτροπή θέλει ημερομηνία 1996 συν πέντε χρόνια. Ο εισηγητής μας προτείνει την αρχική ημερομηνία 1992 συν επτά χρόνια. Εμείς λέμε 1999, εκείνοι λένε 2001. Η προστασία των γεωγραφικών ενδείξεων είναι μια καλή ιδέα. Μπορεί να προσθέσει αξία σε προϊόντα φτωχώτερων αγροτικών περιοχών. Μπορεί να διασφαλίσει την ποιότητα. Μπορεί να χρησιμοποιηθεί από μικρές επιχειρήσεις για να αντισταθμίσει την ισχύ των μεγάλων πολυεθνικών εταιρειών. Εάν όμως χαλαρώσουμε τις προθεσμίες, εάν χαλαρώσουμε το πρόγραμμα, εάν είμαστε πολύπλοκοι, θα εκληφθούμε ότι δεν είμαστε ούτε σοβαροί ούτε αποτελεσματικοί. Ορθώς η Επιτροπή επιζητεί να βελτιώσει την κατάσταση, αλλά το τροποποιημένο κείμενο του κ. Fantuzzi είναι καλύτερο και σας ζητώ να το υποστηρίξετε.

<SPEAKER ID=46 LANGUAGE="DE" NAME="Schierhuber">
Kύριε Πρόεδρε, αξιότιμοι κυρίες και κύριοι συνάδελφοι, η γεωργία είναι αναμφισβήτητα σε φάση νέου προσανατολισμού. H απελευθέρωση μέσω του ΠOE, οι διαρκώς καινούριες και βελτιωμένες μέθοδοι παραγωγής, καθώς, τέλος, και ο διεθνής ανταγωνισμός, επέφεραν, τα προηγούμενα χρόνια, έντονες μεταβολές. Eίναι σαφές ότι δεν θα πρέπει να τις βάλουμε όλες αυτές, αδιακρίτως, μέσα σ' ένα καζάνι, αλλά νομίζω πως η ΣEB ταιριάζει κάπως σ' αυτή την εικόνα. Θα πρέπει να προσέξουμε να μην αναπτυχθεί η γεωργία σε μια ακούσια, ξένη προς τους ανθρώπους, κατεύθυνση. Tα επόμενα χρόνια θα πρέπει να φέρουν οπωσδήποτε μερικές μεταρρυθμίσεις. Iδιαίτερη προσοχή θα πρέπει να δώσουμε εδώ στις επιθυμίες των καταναλωτών. Eίναι σαφές ότι οι καταναλωτές, σε πολύ μεγάλο βαθμό, επιθυμούν φυσικά και υγιεινά προϊόντα, και ότι μ' έναν φυσικό τρόπο παραγωγής και με την αγροτικά διαρθρωμένη γεωργία, ενισχύεται και η βάση του χώρου της υπαίθρου.
<P>
Mια από τις πιο σημαντικές πτυχές αυτού του νέου προσανατολισμού της γεωργίας, θα πρέπει να είναι το να μπορούν να διαπιστώνονται μονοσήμαντα η προέλευση και το περιεχόμενο του γεωργικού προϊόντος. Σ' αυτό το γενικό πλαίσιο ανήκουν οι ονομασίες προέλευσης, κατά την έννοια του εδώ συζητούμενου κανονισμού 2081/92, όπως και η επισήμανση των βοοειδών και του βοδινού κρέατος, όπως αυτή θα θεσπιστεί επιτέλους, σαν συνέπεια της καταστροφής της ΣEB. Mόνον έτσι μπορεί ο καταναλωτής να ανακτήσει την εμπιστοσύνη του στα προϊόντα και μόνον έτσι μπορεί να γίνει ένας έντιμος ανταγωνισμός μεταξύ των παραγωγών και της ελεύθερης αγοράς. Eδώ, φυσικά, θα πρέπει να αντανακλώνται ανάλογα οι παραδόσεις και οι πολιτιστικές διαφορές των ευρωπαϊκών περιφερειών.
<P>
Nομίζω πως μπορούμε να ισχυρισθούμε ότι κάθε περιφέρεια της Eυρωπαϊκής Ένωσης έχει τις δικές της ιδιαιτερότητες και - είμαι σίγουρος - τα δικά της προτερήματα. Kάθε θέση, είπε κάποτε ένας έξυπνος άνθρωπος, είναι ευνοϊκή. Θα πρέπει μόνο να γνωρίζει κανείς γιατί πράγμα. Tότε και τα προϊόντα μας θα έχουν την ευκαιρία να απολαμβάνουν καλής φήμης και να προστατεύονται από ανεπιθύμητες απομιμήσεις. Eίναι σαφές όμως, ότι τα φυσικά όρια, στο θέμα, αυτό είναι ρευστά.
<P>
Πολλά προϊόντα, που αρχικά προέρχονται από συγκεκριμένη περιοχή, παράγονται συχνά, εδώ και δεκαετίες, σ' άλλες περιοχές σαφώς. Γι' αυτό και θα ήθελα να κάνω έκκληση να μετριάσουμε τις αρνητικές επιπτώσεις που θα υποστούν οι θιγόμενοι παραγωγοί, με ανάλογες μεταβατικές περιόδους. Aκριβώς εδώ, και από τη σκοπιά της πατρίδας μου, της Aυστρίας, παρακαλώ να δείξετε ιδιαίτερη προσοχή, επειδή έχουμε πολύ μεγάλη παραγωγή σε προβληματικές περιοχές.
<P>
H έκθεση του κ. Fantuzzi ανταποκρίνεται στο αίτημα αυτό, με τη δυνατότητα παράτασης της μεταβατικής περιόδου. Nομίζω ότι ο δρόμος που πήραμε είναι και ο σωστός.

<SPEAKER ID=47 LANGUAGE="IT" NAME="Santini">
Κύριε Πρόεδρε, αυτή η πρόταση κανονισμού αποκτά τη γεύση, συνεπώς, μιας νομιμοποίησης, μιας καθυστερημένης κάπως πρότασης σε ένα πρόβλημα ζωτικής σημασίας για τις σχέσεις παραγωγού και καταναλωτή.
<P>
Θα μπορούσαμε να ευχηθούμε στο σημείο αυτό, μετά από τόσο χαμένο καιρό, να επιταχύνει η γραφειοκρατία το βήμα της και να επιτρέψει την τελειοποίηση των διαδικασιών με ταχύτερους ρυθμούς από εκείνους που χρειάστηκαν για να φτάσουμε στη διατύπωση της πρότασης.
<P>
Το άρθρο 13 προβλέπει μία μεταβατική περίοδο το πολύ πέντε ετών από την ημερομηνία δημοσίευσης του κανονισμού, για να επιτρέψει στα κράτη μέλη να διατηρήσουν τα εθνικά μέτρα που δίδουν την άδεια να χρησιμοποιούνται οι εκφράσεις οι οποίες αναφέρονται στην παράγραφο 1, εδάφιο β), αλλά υπό ορισμένες προϋποθέσεις: πριν από όλα τα προϊόντα θα πρέπει νομίμως να κυκλοφορούν στο εμπόριο, φέροντας τη συγκεκριμένη ονομασία, τουλάχιστον πέντε πριν από την ημερομηνία του κανονισμού. δεύτερο, στην ετικέτα σήμανσης θα πρέπει σαφώς να αναφέρεται η πραγματική προέλευση των προϊόντων.
<P>
Συμφωνώ με την πρόταση του εισηγητή να μετατραπεί σε επτά έτη η μεταβατική περίοδος καθώς και το δικαίωμα διεκδίκησης μιας περαιτέρω παράτασης στην περίπτωση αποδεδειγμένων δυσκολιών. Επτά όμως έτη θα μας έφερναν, εάν κάνουμε τους λογαριασμούς, από το 1992, από την ημερομηνία δηλαδή σύνταξης του παρόντος κανονισμού, στο 1999, όπως προτείνει η Επιτροπή. Πέντε χρόνια όμως από πότε; Από την ημερομηνία δημοσίευσης του κανονισμού, δηλαδή από εφέτος -ελπίζουμε τουλάχιστο- και με αυτό τον τρόπο θα φτάναμε μέχρι το 2002 παρατείνοντας τη σημερινή δυσχερή κατάσταση. Πράγμα που θα σήμαινε ότι στο μεταξύ οι Δανοί θα συνέχιζαν να παράγουν την περίφημη ελληνική φέτα -παραπλανώντας έτσι τους καταναλωτές- και ότι οι κύριοι Γερμανοί θα συνέχιζαν να παράγουν το τυπικό ιταλικό τυρί γκράνα χρησιμοποιώντας γερμανικό σήμα προέλευσης.
<P>
Δεν πρόκειται, κύριε Πρόεδρε, για ένα σύμπτωμα ελευθερίας: έχουμε να κάνουμε με μία χυδαία εμπορική παραπλάνηση. Δεν είναι αυτό η Ευρώπη! Διάβασα εχθές σε μία συνέντευξη ενός κοινωνιολόγου που έλεγε: »δεν ανέχομαι την ιδέα μιας ευρωπαϊκής ολοκλήρωσης που θα βασίζεται στην εξομοίωση των ταυτοτήτων, απορρίπτω την ιδέα μιας μπίρας που να είναι πανομοιότυπη από το Αμβούργο μέχρι το Παλέρμο, απορρίπτω την ιδέα ενός κρασιού με τα ίδια οργανοληπτικά χαρακτηριστικά από την Ελλάδα μέχρι τη Βρετάνη». Δεν νομίζω ότι πρόκειται για ένα πρόβλημα ευρωπαϊκής ενότητας, εδώ έχουμε να κάνουμε μόνο με μία πλήρη σύγχιση των προϊόντων.
<P>
Πράγματι, οι γεωγραφικές ενδείξεις, οι προστατευόμενες ονομασίες γεωγραφικής προέλευσης θα μπορούσαν να αποτελέσουν τη συμβολαιογραφική πράξη διατήρησης των ταυτοτήτων παραγωγής, χωρίς να διακυβευθεί η ελεύθερη διακίνηση σε μία αγορά που πρέπει να διατηρήσει -αυτό αληθεύει- την ευρωπαϊκή της διάσταση. Και για τα αγροτικά και βιομηχανικά προϊόντα η έγκριση αποτελεί μία πολιτική πράξη, όπως ισχύει για τους πολίτες που γεννιούνται και παραμένουν γερμανοί, πορτογάλοι, ιταλοί αλλά ζουν ως ευρωπαίοι πολίτες. Το ίδιο θα πρέπει να ισχύσει και για τα προϊόντα που παράγει η γη.

<SPEAKER ID=48 NAME="Olsson">
(SV ) Κύριε Πρόεδρε, η Ευρώπη είναι πραγματικά μια καταπληκτική ήπειρος και η ΕΕ είναι επίσης μια καταπληκτική περιοχή με την πολυγλωσσία της και τον πολυπολιτισμικό της χαρακτήρα. Μπορεί ακόμη να λεχθεί ότι είμαστε «πολυγαστρονομικοί». Έχουμε πολύ διαφορετικές διατροφικές συνήθειες σε διάφορα μέρη της Ένωσης. Αυτό συνεπάγεται επίσης ότι συχνά έχουμε διαφορετικές ονομασίες για το ίδιο πράγμα, κάτι που είναι φυσικό εφόσον χρησιμοποιούμε διαφορετικές γλώσσες. Από την άλλη, συμβαίνει επίσης κάποιες φορές να αποκαλούμε διαφορετικά πράγματα ωσάν να ήταν το ίδιο πράγμα, κάτι το οποίο αντιθέτως δεν είναι εντελώς σωστό.
<P>
Όλα αυτά είναι μία πολύ περίπλοκη κατάσταση που είναι σημαντικό να την ξεκαθαρίσουμε. Ταυτόχρονα, είναι σημαντικό να επισημάνουμε ότι αυτό που είναι καθ&#x02BC;οδόν να συμβεί στην ευρωπαϊκή ολοκλήρωση και στον εμποροβιομηχανικό τομέα είναι ότι συγκεντρώνουμε όλο και περισσότερο τις δραστηριότητες σε μεγάλες, κεντρικές μονάδες. Δεν είναι αυτονόητο ότι ο καταναλωτής των τροφίμων θεωρεί πράγματι ότι αυτό είναι ιδιαίτερα καλό. Ίσως ο καταναλωτής των τροφίμων να θέλει να υπάρχει ο τοπικός χαρακτήρας, ίσως ο καταναλωτής τροφίμων θέλει να αισθάνεται ότι αυτός / αυτή γνωρίζει πως και που κάποιο συγκεκριμένο τρόφιμο έχει παραχθεί; Σ&#x02BC;αυτή τη περίσταση και οι ονομασίες προέλευσης και οι γεωγραφικές ενδείξεις είναι σημαντικές, αρκεί να μη γίνεται καταχρησή τους.
<P>
Έχω εμπειρία από τις σουηδικές ενταξιακές διαπραγματεύσεις και γνωρίζω ότι αυτό το θέμα είχε τεθεί τότε προς συζήτηση έντονα. Μπορεί κανείς να πεί ότι τα ονόματα και οι ενδείξεις που χρησιμοποιούμε σε προϊόντα στη Σουηδία ίσως ήταν ακατάλληλα κάποιες φορές σε σχέση με την ΕΕ αλλά όμως θέλαμε να τις διατηρήσουμε προς το παρόν. Γι&#x02BC;αυτό πιστεύω ότι είναι σημαντικό να το ξεκαθαρίσουμε αυτό, ώστε να μην έχουμε εν καιρώ κάποια παραπλανητική πληροφόρηση. Ταυτόχρονα πρέπει να υπάρχει ευελιξία ώστε να μπορούμε να δεχθούμε να επιτρέπεται σε μία χώρα να χρησιμοποιεί μια συγκεκριμένη, παραδοσιακή ονομασία εντός της χώρας προσωρινά, ή έως ότου το ζήτημα λυθεί με άλλον τρόπο. Γι&#x02BC;αυτό νομίζω ότι αξίζει να υπάρχει μια κάποια προθεσμία και νομίζω ότι η προθεσμία της Επιτροπής είναι κατά βάση προτιμητέα. Θα προτιμούσα επίσης να μπορούσε να είναι δυνατόν να παραταθεί η προθεσμία σε περίπτωση δυσκολίας για ένα συγκεκριμένο προϊόν. Δεν θα ήθελα να υπήρχε περιορισμός αυτής της δυνατότητας παράτασης.
<P>
Κύριε Πρόεδρε, μετά απ&#x02BC;αυτό πιστεύω ότι μπορούμε να προχωρήσουμε στην ψηφοφορία επί της έκθεσης και ελπίζω ότι κατά βάση μπορούμε να συμφωνήσουμε. Συμφωνώ στο μεγαλύτερο μέρος με τον κο Fantuzzi, αρκεί να μπορούμε να αντιληφθούμε ότι υπάρχουν κάποια προβλήματα, ίσως, πέραν των άλλων, στα κράτη μέλη.

<SPEAKER ID=49 LANGUAGE="FR" NAME="Barthet-Mayer">
Κύριε Πρόεδρε, η γεωγραφική προέλευση και οι περιφερειακές γεωργικές παραγωγές ποιότητας απαιτούν ισχυρό ευρωπαϊκό σύστημα προστασίας στο πλαίσιο της ενιαίας αγοράς. Η δημιουργία των ΠΓΕ και των ΠΟΠ ακολουθεί αυτή την κατεύθυνση. Η Επιτροπή δεν ανταποκρίθηκε στο αίτημα ορισμένων κρατών μελών για εθνική μεταβατική προστασία μέχρι την οριστική κοινοτική καταχώρηση αυτών των νέων ονομασιών.
<P>
Αρχικά, ο κανονισμός προέβλεπε τη δυνατότητα να διατηρήσουν τα κράτη μέλη τις εθνικές τους ονομασίες για πέντε έτη μετά τη δημοσίευση του κανονισμού, στη συγκεκριμένη περίπτωση μέχρι το 1997. Η Επιτροπή πρότεινε να τροποποιηθεί η ημερομηνία έναρξης της μεταβατικής περιόδου αντικαθιστώντας την ημερομηνία ισχύος του κανονισμού με την ημερομηνία δημοσίευσης των αντιστοίχων προϊόντων. Φαντάζεσθε αμέσως τη δυσκολία ελέγχου που επιφέρει αυτό.
<P>
Ο συνάδελφός μας κ. Fantuzzi θεωρεί, δικαίως, ότι η Επιτροπή έσφαλε καθυστερώντας να ασχοληθεί με αυτούς τους φακέλους, πλήττοντας έτσι τους παραγωγούς και τους μεταποιητές των επαρχιών μας, οι οποίοι ανέμεναν ευλόγως, ήδη από τη σύσταση της ενιαίας αγοράς, την αποκλειστικότητα των ονομασιών τους σε ολόκληρο το κοινοτικό έδαφος. Η πρόταση του εισηγητή είναι απλή: αύξηση της διάρκειας της μεταβατικής περιόδου σε επτά χρόνια από την ημερομηνία έναρξης ισχύος του κανονισμού. Πρόκειται για καλή πρόταση που έχει το πλεονέκτημα ότι διευκολύνει τον έλεγχο.
<P>
Γενικότερα, στον τομέα της διακοινοτικής προστασίας και κυκλοφορίας των γεωργικών προϊόντων και των προϊόντων γεωγραφικής προέλευσης χρειάζεται ακόμα να σημειωθεί μεγάλη πρόοδος για να δημιουργηθεί η Ευρώπη που επιθυμούμε. Συζήτησα πρόσφατα το πρόβλημα με Αλσατούς παραγωγούς. Kαθημερινά, οι παραγωγοί γεωργικών προϊόντων ή οι αμπελουργοί, βιοτέχνες μεταποιητές των ευρωπαϊκών περιφερειών μας, συνεχίζουν να αντιμετωπίζουν νομικά, φορολογικά ή διοικητικά εμπόδια, τα οποία αποτελούν σήμερα και πάντα, ούτε λίγο ούτε πολύ, μεταμφιεσμένες μορφές προστατευτισμού. Στο τομέα των προϊόντων γεωγραφικής προέλευσης φαίνεται λοιπόν ότι η μεγάλη ενιαία αγορά δεν έφερε τίποτε καινούργιο.
<P>
Αγαπητοί συνάδελφοι, θα πρέπει οι επιτροπές μας να ασχοληθούν με αυτές τις δυσλειτουργίες, ούτε ώστε να μπορέσουν τα εξαιρετικής ποιότητας προϊόντα μας να κυκλοφορούν επιτέλους ελεύθερα σε ολόκληρη την Ένωση, με ενοποιημένους κανόνες, προς όφελος της διαφάνειας και της ικανοποίησης των ευρωπαίων καταναλωτών και πολιτών μας.

<SPEAKER ID=50 LANGUAGE="IT" NAME="Baldarelli">
Κύριε Πρόεδρε, συμφωνώ με την πρόταση του εισηγητή διότι δέχεται μία άποψη που έχει πλέον παγιωθεί μεταξύ των παραγωγών αγροτικών προϊόντων και κυρίως διότι έχει ως σημεία αναφοράς τις οργανωμένες σκοπιμότητες της αγοράς.
<P>
Από πολλές πλευρές ορισμένοι σπεύδουν να βασίσουν το συλλογισμό τους στην αγορά ως θεμελιώδες σημείο αναφοράς για την οργάνωση της παραγωγής αλλά και επίσης ως στοιχείο που εγγυάται το εισόδημα. Είναι γνωστό ότι οι ομομασίες προέλευσης των προϊόντων όπως και εκείνες γεωγραφικής ένδειξης μπορούν να αποτελέσουν μία σημαντική απάντηση στο θέμα αυτό, στην παροχή κινήτρων προς τη γεωργία και, φυσικά, για να ξεπερασθεί μία πολιτική παροχής αρωγών που, τουλάχιστον μέχρι την παρούσα φάση, έχει διατηρηθεί και εξαιτίας των προφανών εισοδηματικών δυσκολιών σε πολλές αγροτικές πραγματικότητες της Ευρωπαϊκής Ένωσης.
<P>
Από αυτή την άποψη, συνεπώς, θα πρέπει να φροντίσουμε ώστε η δράση της Επιτροπής να είναι πιο ακριβής, πιο σαφής και δεν είναι δυνατό να γίνουν δεκτές περαιτέρω εξαιρέσεις. Φυσικά αυτή η προσέγγιση δεν θα πρέπει να είναι το αποκλειστικό, κανονιστικό, σημείο αναφοράς, διότι η αγορά μπορεί να αντιμετωπισθεί και με μία ακριβή και συγκεκριμένη δράση των οργανώσεων των παραγωγών, και μέσω των ενώσεων για την προστασία της ποιότητας που έχουν λάβει εκ των προτέρων ρυθμιστικά μέτρα και που ανάγκασαν την ίδια την Ευρωπαϊκή Ένωση να λάβει υπόψη της ότι υπάρχουν δράσεις παρέμβασης στην αγορά και ένα τμήμα των προϊόντων που θα πρέπει να προστατευθεί.
<P>
Από αυτή την άποψη, συνεπώς, νομίζουμε ότι η παρούσα δράση, και της ένωσης παραγωγών, θα πρέπει να προωθηθεί και περαιτέρω και χρειάζεται, φυσικά, να επιταχυνθεί η διαδικασία, συχνά πολύπλοκη και γραφειοκρατική, που σήμερα έχει αφαιθεί στην ίδια την παραγωγή για τον εντοπισμό των ΠΓΕ και ΠΟΠ.

<SPEAKER ID=51 LANGUAGE="DE" NAME="Funk">
Kύριε Πρόεδρε, συμφωνώ, σε γενικές γραμμές, με την έκθεση Fantuzzi, παρόλο που φυσικά θα πρέπει να πω ότι χρειαζόμαστε τις μεταβατικές περιόδους, επειδή πρόκειται για επιχειρήσεις και θέσεις εργασίας. Aυτό θα πρέπει να το προσέξουμε. Aν μια επιχείρηση χρειάζεται να αναδιαρθρωθεί, τότε θα πρέπει να δει κανείς ότι εδώ μπορεί να προκύψουν δύσκολες καταστάσεις, κι αυτές θα πρέπει κανείς να μπορεί να τις αντισταθμίσει. Γενικώς, συνηγορώ υπέρ του να έλθουν στο προσκήνιο, ακόμη εντονότερα, οι ευρωπαϊκές σπεσιαλιτέ μας. Όπου κι αν πηγαίνω, σε κάθε χώρα, υπάρχουν τα McDonalds, τα Burger King, η Coca Cola; όλα είναι κιόλας εκεί. Aκόμη κι όταν κυκλοφορεί κανείς και εκτός Eυρώπης. Aποτελεί ουσιαστικά ένδειξη φτώχειας για την οικονομία των τροφίμων μας, το ότι δεν καταφέραμε να δημιουργήσουμε παρόμοιους σταθμούς διανομής όπου γίνεται μαζική παραγωγή, γεγονός από το οποίο χάνουμε εδώ μεγάλα μερίδια αγοράς. Γι' αυτό και θα πρέπει εμείς οι Eυρωπαίοι να φροντίσουμε καλύτερα και να προωθήσουμε τις σπεσιαλιτέ μας, που έχουν στον πληθυσμό μακρά παράδοση και ανταπόκριση.
<P>
Bεβαίως, κατά την έρευνα, έπεσα πάνω σε πολύ παράξενα πράγματα. Aσχοληθήκαμε τώρα για πολύ καιρό με τη ΣEB και όλοι είπαν πως θα ήθελαν μια επισήμανση για να γνωρίζουν ότι δεν θα κολλήσουν την ασθένεια. Oι Eλβετοί, στη συνέχεια, υποχρεώθηκαν να τηρήσουν μια απαγόρευση των εισαγωγών και διαπιστώσαμε ξαφνικά πως οι Eλβετοί παρασκευάζουν το παγκόσμια γνωστό καπνιστό τους κρέας από κρέας Aργεντινής. Tο κρέας αυτό δεν προέρχεται καθόλου από αγελάδες της Eλβετίας. Θα πρέπει να πω έντιμα ότι στις ονομασίες αυτές, αν κάνουμε τη δουλειά μας τόσο αυστηρά, όπως είπε ο συνάδελφος Baldarelli, θα διαπιστώσουμε ακόμη ότι στην Iταλία, όπως διαπίστωσα κατά την επίσκεψή μου, παρασκευάζεται με μεγάλη επιτυχία παρμεζάνα από γάλα Bαυαρίας και Bάδης-Bυρτεμβέργης. Δεν θα πρέπει ο ένας να καθιστά υπεύθυνο τον άλλο, για πράγματα που δεν ισχύουν, γιατί το τυρί έχει θαυμάσια γεύση; στη συνέχεια, άλλωστε, επιστρέφει πάλι στη Γερμανία. Eίμαι λάτρης της παρμεζάνας, αυτό μπορώ να σας το εκμυστηριευθώ με την ευκαιρία αυτή, και πίνω μαζί κρασί Bυρτεμβέργης. Αυτό δεν είναι κακό, γιατί κι αυτό είναι καλό.
<P>
Γι' αυτό και την προστασία θα πρέπει να την επικεντρώσουμε σε πολύ υψηλό επίπεδο, αλλά συμφωνώ και με την πρόταση της Eπιτροπής, να δώσουμε, από την ημέρα της δημοσίευσης, πέντε χρόνια, ώστε να έχουμε αρκετό χρόνο για να κάνουμε την αναδιάρθρωση. Aνεξάρτητα απ' αυτό, συμφωνώ μ' αυτά που είπατε. Θα πρέπει να προσπαθήσουμε να φέρουμε εντονότερα στο προσκήνιο τις ευρωπαϊκές μας σπεσιαλιτέ και να δώσουμε έτσι στους καταναλωτές μας και μια συνείδηση ποιότητας, στην οποία να μπορούν να στηριχθούν. Έχουμε υποστεί τώρα, με την παράνομη χρήση ορμονών, εξαιτίας της ΣEB, κ.λπ., μεγάλη ζημιά στο γόητρο του κρέατός μας, ώστε να πρέπει τώρα οπωσδήποτε μ' αυτές τις σπεσιαλιτέ, να εκμεταλλευθούμε την ευκαιρία για να βελτιώσουμε τις σχέσεις εμπιστοσύνης. Σ' αυτό όμως χρειαζόμαστε και μια μεταβατική περίοδο. Aν μπορέσουμε να συμφωνήσουμε σ' αυτήν, τότε συμφωνούμε πλήρως με την έκθεση Fantuzzi.

<SPEAKER ID=52 LANGUAGE="PT" NAME="Rosado Fernades">
Kύριε Πρόεδρε, κύριε Επίτροπε, υπάρχει μία ιστορική πραγματικότητα σε κάθε χώρα της Ευρώπης που πρέπει να προστατεύεται. Δεν υπάρχει καμία αμφιβολία ότι πρέπει να αποφευχθεί η ομογενοποίηση και η παγκοσμιοποίηση που μας κάνει όλους διαδοχικά ανώνυμους της Ιστορίας της Ευρώπης, κάθε φορά όλο και πιο ανώνυμους. Τουλάχιστον να υπάρχει κάτι που δεν είναι ανώνυμο. Και αυτό που δεν είναι ανώνυμο είναι φυσικά το προϊόν προέλευσης, είναι η γεωγραφική έννοια, είναι το «Porto» που είναι «Porto», το «Madeira» που είναι «Madeira», και που δεν κατασκευάζεται ούτε στην Καλιφόρνια ούτε στην Αυστραλία.
<P>
Αν πραγματικά η Ευρώπη θέλει να προστατέψει κάτι από την Ιστορία της, κάτι από την προσωπικότητά της και δεν θέλει να είναι ίδια με όλο τον υπόλοιπο κόσμο - δεν σημαίνει ότι είμαστε ανώτεροι, είμαστε διαφορετικοί - πρέπει να προστατέψει τα προϊόντα της, πρέπει να προστατέψει τις ενδείξεις προέλευσης, πρέπει να προστατέψει τις γεωγραφικές της ενδείξεις. Για το λόγο αυτό, δεν πρέπει η Επιτροπή να σέρνει το βήμα της όπως στην περίπτωση αυτή. Για το λόγο αυτό, δεν πρέπει η Επιτροπή να περιμένει να εγγραφούν και άλλοι για να προστατεύσει τους άλλους και όχι εκείνους που έχουν ήδη εγγραφεί. Πρέπει να σέβεται τις εγκατεστημένες αξίες, δεν το έπραξε και αυτό επικρίνω.

<SPEAKER ID=53 LANGUAGE="EN" NAME="Hardstaff">
Κύριε Πρόεδρε, θα ήθελα να ευχαριστήσω τον εισηγητή μας, κ. Fantuzzi, για την πολύ καλή εργασία που κατέβαλε για την παρούσα έκθεση η οποία εξετάζει και αναθεωρεί τη νομοθεσία για την προστασία των γεωγραφικών ενδείξεων και των ονομασιών προέλευσης των αγροτικών προϊόντων και των τροφίμων.
<P>
Το παρόν θέμα έχει πολύ μεγάλη σημασία τόσο για τους παραγωγούς όσο και για τους καταναλωτές. Ιδιαίτερα οι παραγωγοί υψηλής ποιότητας τοπικών τροφίμων με ιδιαίτερα χαρακτηριστικά, χρειάζονται εγγυήσεις ότι τα προϊόντα τους δεν θα αντιγράφονται και δεν θα διατίθενται εν συνεχεία στην αγορά είτε σε υψηλότερες είτε σε χαμηλότερες τιμές ως να ήταν το γνήσιο προϊόν. Οι καταναλωτές πρέπει να γνωρίζουν επακριβώς το τι αγοράζουν, εάν είναι γνήσια σαμπάνια ή τυρί Γουένσλυντέηλ ή παρόμοια, πιθανώς εξ ίσου εξαιρετικά προϊόντα, αλλά από άλλη περιοχή.
<P>
Όπως τόνισε ο κ. Fantuzzi, η Επιτροπή ανησυχεί μήπως η πενταετής μεταβατική περίοδος αποδειχθεί ανεπαρκής για τη δήλωση όλων των προϊόντων που επιζητούν τον χαρακτηρισμό τους ως προστατευόμενα τοπικά προϊόντα ή τρόφιμα. Η Επιτροπή έχει προτείνει μια νέα πενταετή μεταβατική περίοδο από το 1996 για κάθε προϊόν που δεν έχει δηλωθεί ακόμη, ξεκινώντας από την ημερομηνία κατάθεσης της αίτησης αντί της ημερομηνίας που είχε συμφωνηθεί αρχικά.
<P>
Όπως ετόνισε ο εισηγητής μας, αυτό θα σήμαινε ότι η όλη διαδικασία θα μπορούσε να τραβήξει για πολλά χρόνια, περιπλέκοντας την κατάσταση και υπονομεύοντας την αποτελεσματικότητα της νομοθεσίας. Η τροπολογία του για την επέκταση της μεταβατικής περιόδου κατά μία συγκεκριμένη χρονική περίοδο, δηλ. από πέντε έως επτά χρόνια - οκτώ σε πολύ εξαιρετικές περιπτώσεις - από την αρχική ημερομηνία αναφοράς, θα πρέπει να εξωθήσει τόσο τους παραγωγούς να προχωρήσουν στην υποβολή αιτήσεων όσο και τους αρμοδίους να επεξεργασθούν τις αιτήσεις αυτές με ταχύτητα ούτως ώστε να διασφαλίσουν ότι οι προβλεπόμενες προθεσμίες θα τηρηθούν.
<P>
Ο εισηγητής προτείνει επίσης να επιτραπεί η λήψη εθνικών μέτρων για να προστατευθούν τα προϊόντα αυτά μέχρις ότου ληφθεί κοινοτική απόφαση. Αυτές οι προτάσεις του κ. Fantuzzi είναι προτάσεις κοινής λογικής για μεγαλύτερη διαφάνεια και σαφήνεια στην υλοποίηση των κανονισμών, γεγονός που θα οφελήσει τελικά και τους παραγωγούς και τους καταναλωτές. Σας ζητώ να τις υποστηρίξετε.

<SPEAKER ID=54 LANGUAGE="IT" NAME="Filippi">
Κύριε Πρόεδρε, συμφωνώ πλήρως με όσα είπε ο εισηγητής Fantuzzi καθώς και με τα επιχειρήματα του συναδέλφου Santini και γι αυτό το λόγο δεν θα επαναλάβω όσα έχουν ειπωθεί. Θα ήθελα να χρησιμοποιήσω το χρόνο που έχω στη διάθεσή μου για να φωτίσω και να υπογραμμίσω τη σημασία της σημερινής συζήτησης, η οποία μπορεί να φαίνεται ειδική, αλλά αντίθετα αναφέρεται σε μερικές διαφορετικές μεταξύ τους φιλοσοφίες και προσεγγίσεις όσον αφορά τα προβλήματα της ευρωπαϊκής γεωργίας.
<P>
Πρώτα όμως θα ήθελα να καθησυχάσω το συνάδελφο και αγαπητό φίλο Funk ότι η παρμεζάνα ρετζάνα -η γκράνα παρμεζάνα ρετζάνα- δεν είναι δυνατό να γίνει με γάλα Βαυαρίας, ότι τα κριτήρια ελέγχου της παραγωγής της παρμεζάνας ρετζάνας θα μπορούσαν να χρησιμεύσουν σαν παράδειγμα, ακριβώς όσον αφορά την ποιότητα, και για άλλα προϊόντα. Είμαι γιος παραγωγών γάλακτος που εδώ και αιώνες είναι παραγωγοί παρμεζάνας ρετζάνας και ξέρω καλώ γιατί μιλώ.
<P>
Μιλούσα λοιπόν για διαφορετικές φιλοσοφίες. Όλοι μιλάμε για ποιότητα αλλά -συνάδελφοι, επιτρέψτε μου τη σχηματοποίηση- υπάρχουν δύο προσεγγίσεις στο ζήτημα της ποιότητας που προκύπτουν πάντοτε και που προέκυψαν και κατά τη σημερινή συζήτηση. Υπάρχουν ορισμένοι που, μεταξύ μας, όταν μιλούν για την ποιότητα, σκέπτονται τους μικρομεσαίους παραγωγούς και στην ανάγκη επιβράβευσής τους εάν παράγουν προϊόντα ποιότητας, ενώ υπάρχουν άλλοι που σκέπτονται τον καταναλωτή, ο οποίος έχει πάντοτε το δικαίωμα να ξέρει τι αγοράζει και τι καταναλώνει, ενώ υπάρχουν ακόμη και άλλοι που ενδεχομένως μιλούν για τους καταναλωτές, αλλά έχουν στο νου τους τις μεγάλες επιχειρήσεις που επεκτείνουν την παραγωγή τους από τη γεωργία στη βιομηχανία, τις μεγάλες δηλαδή πολυεθνικές της διανομής, και χρησιμοποιούν το θέμα της ποιότητας επιδιώκοντας να το προσαρμόσουν και να το εξαρτήσουν από συμφέροντα που τίποτα δεν έχουν να κάνουν με τους μικρομεσαίους παραγωγούς και τους καταναλωτές.
<P>
Θα πρέπει συνεπώς το ζήτημα αυτό να αποσαφηνισθεί. Πιστεύω ότι χρειάζεται να λάβουμε μέτρα που να μας επιτρέψουν να ξεπεράσουμε τα όρια τα οποία ακόμη υπάρχουν στις ρυθμίσεις, ρυθμίσεις που θα πρέπει να είναι σαφείς και οριστικές πλέον και να τείνουν στην προώθηση του κανονισμού 2081/92 και όχι στην τροποποίησή του. Χρειαζόμαστε λιγότερη γραφειοκρατία και περισσότερη διαφάνεια κατά την ανάθεση των αρμοδιοτήτων μεταξύ της Ευρωπαϊκής Ένωσης και των χωρών μελών.
<P>
Για να πετύχουμε αυτά τα αποτελέσματα πιστεύω ότι θα πρέπει να απορριφθούν οι τροπολογίες 4, 9, 10, 11 και 12. Καλώ συνεπώς όλους τους συναδέλφους του Κοινοβουλίου, εάν είναι συνεπείς, να απορρίψουν τις εν λόγω τροπολογίες: 4, 9, 10, 11 και 12. Διαφορετικά σημαίνει ότι συλλογιζόμαστε ορθά αλλά ενεργούμε λάθος.

<SPEAKER ID=55 NAME="Oreja Aguirre">
Κύριε Πρόεδρε, κυρίες και κύριοι βουλευτές, θα ήθελα να ξεκινήσω εκφράζοντας τις ευχαριστίες μου στην Επιτροπή Γεωργίας και Ανάπτυξης της Υπαίθρου καθώς και στον εισηγητή της, κ. Fantuzzi, για την εποικοδομητική εξέταση αυτού του ζητήματος που υπήρξε αντικείμενο μιας ζωηρής συζήτησης στο Ευρωπαϊκό Κοινοβούλιο τον προηγούμενο Οκτώβριο.
<P>
Ο Κανονισμός 2081/92 σχετικά με την προστασία των γεωγραφικών ενδείξεων και των ονομασιών προέλευσης απαγορεύει τη χρησιμοποίηση καταχωρισμένων και προστατευμένων ονομάτων ακόμη και αν χρησιμοποιούνται με συγκεκριμένες εκφράσεις, εκτός από τη διάρκεια της μεταβατικής περιόδου που καθορίζεται στον εν λόγω Κανονισμό. Σκοπός της πρότασης της Επιτροπής είναι να επιτρέψει στους παραγωγούς που δεν μπορούν πλέον να χρησιμοποιούν τα καταχωρισμένα ονόματα να προσαρμοστούν στη νόμιμη κατάσταση. Κατά συνέπεια, η περίοδος αυτή πρέπει να είναι επαρκής και αποτελεσματική, έτσι ώστε να επιτρέπει στους παραγωγούς να υιοθετήσουν τα απαραίτητα μέτρα σχετικά με την εμπορία, την επισήμανση, κλπ.
<P>
Λαμβάνοντας υπόψη ότι η πρώτη πρόταση καταχώρισης των γεωγραφικών ενδείξεων και ονομασιών προέλευσης που υποβλήθηκε σύμφωνα με την απλοποιημένη διαδικασία παρουσιάστηκε μόλις στα τέλη Μαρτίου 1996, και ότι η μεταβατική περίοδος που εφαρμόζεται σήμερα λήγει στις 25 Ιουλίου 1997, πρέπει να ληφθούν μέτρα ώστε η εν λόγω περίοδος να μπορεί να χρησιμοποιηθεί και να ξεκινά από την ημερομηνία καταχώρισης των ονομάτων και όχι από την ημερομηνία δημοσίευσης του κανονισμού.
<P>
Για το λόγο αυτόν, η πρόταση τροποποίησης του Κανονισμού 2081/92, άρθρο 13, παράγραφος 2, αποσκοπεί στο εξής: πρώτον, η μεταβατική περίοδος των 5 χρόνων θα εφαρμόζεται από την ημερομηνία καταχώρισης των ονομάτων. Εντούτοις, αυτό επηρεάζει μόνο τα υπάρχοντα ονόματα που έχουν καταχωριστεί σύμφωνα με την απλοποιημένη διαδικασία που ορίζεται στο άρθρο 17 και όχι τα νέα, που έχουν καταχωριστεί σύμφωνα με την κανονική διαδικασία, που καθορίζεται στα άρθρα 5, 6 και 7.
<P>
Δεύτερον, η μεταβατική περίοδος θα εφαρμόζεται επίσης στο άρθρο 13, παράγραφος 1, στοιχείο α) του κανονισμού και όχι μόνο στο άρθρο 13, παράγραφος 1, στοιχείο β). Σκοπός αυτής της διάταξης είναι, για παράδειγμα, κατά τη μεταβατική περίοδο ο όρος «φέτα» να μπορεί να χρησιμοποιείται ως έχει, ενώ σύμφωνα με τους ισχύοντες κανόνες χρησιμοποιούνται, αποκλειστικά με μεταβατικό χαρακτήρα, εκφράσεις όπως τρόπου φέτας, τύπου φέτας, μεθόδου φέτας, κλπ.
<P>
Τρίτον, δεδομένου ότι τα ονόματα που ήδη υπάρχουν και άρα χρησιμοποιούνται στα Κράτη μέλη είναι εκείνα που κοινοποιούνται σύμφωνα με το άρθρο 17 -δηλαδή την απλοποιημένη διαδικασία- πρέπει να εφαρμόζεται η μεταβατική περίοδος αποκλειστικά στα ονόματα που καταχωρίζονται δυνάμει αυτής της διάταξης ώστε να αποφευχθεί να προξενηθούν ζημίες στους παραγωγούς με την παροχή αυτής της περιόδου προσαρμογής για τα νέα ονόματα.
<P>
Όσον αφορά τις τροπολογίες, η Επιτροπή δε μπορεί να αποδεχθεί τις τροπολογίες 1 και 5, εφόσον η πρόταση αυτή δεν είναι επαρκής, κατά την κρίση της Επιτροπής, για να επιτρέψει στους θιγόμενους παραγωγούς να προσαρμοστούν στη νέα νομική κατάσταση, δηλαδή, την απαγόρευση να χρησιμοποιούν τα καταχωρισμένα ονόματα. Οι τροπολογίες 2 και 8 δε μπορούν να γίνουν αποδεκτές διότι η Επιτροπή, σύμφωνα με το άρθρο 17, παράγραφος 3, οφείλει να λάβει μια θετική ή αρνητική απόφαση σχετικά με κάθε ονομασία που θα παρουσιάζεται προκειμένου να καταχωριστεί. Εντούτοις, ο σκοπός της τροπολογίας 4 και του πρώτου μέρους της τροπολογίας 11 μπορεί να είναι χρήσιμοι και θα εξεταστούν.
<P>
Αυτό που πρόκειται να κάνουμε είναι να βρούμε την καταλληλότερη διατύπωση σε σχέση με αυτά τα θέματα. Θεωρούμε την τροπολογία 7 περιττή, δεδομένου ότι η πρόταση της Επιτροπής προβλέπεται για μια περίοδο 5 ετών· ο σκοπός της τροπολογίας 6 εκφράζεται ήδη στο κείμενο, γι' αυτό και θεωρούμε ότι η εν λόγω τροπολογία δεν είναι απαραίτητη.
<P>
Το δεύτερο μέρος της τροπολογίας 11 δε μπορεί να γίνει αποδεκτό διότι ένα Κράτος μέλος δε μπορεί να καθορίσει μια μεταβατική περίοδο. Και θεωρούμε ότι η 12 δεν θα ήταν χρήσιμη διότι είναι πιο περιοριστική από την πρόταση της Επιτροπής. Συμφωνούμε να αποδεχθούμε τις τροπολογίες 3 και 9.

<SPEAKER ID=56 NAME="Πρόεδρος">
Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει την πρόταση ψηφίσματος)

<CHAPTER ID=5>
Διακοπή της συνόδου
<SPEAKER ID=57 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 11.20)

