<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της προηγούμενης συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="EN" NAME="McMahon">
Κυρία Πρόεδρε, όλα όσα κάναμε την εβδομάδα αυτή δεν θα μπορούσαν να είχαν γίνει δίχως την βοήθεια των διερμηνέων. Πληροφορήθηκα ότι απασχολούμε 300 διερμηνείς-ελεύθερους συνεργάτες, τους οποίους η Επιτροπή δεν έχει πληρώσει κανονικά από τον Οκτώβριο. Την εβδομάδα αυτή, η Επιτροπή δημοσίευσε ένα έγγραφο αναφορικά με το πώς θα βελτιώσει την κατάσταση που επικρατεί στον τομέα της διαχείρισης. Απασχολούμε 300 διερμηνείς, οι οποίοι δεν έχουν πληρωθεί κανονικά και οι οποίοι αντιμετωπίζουν οικονομικές δυσκολίες. Θα μπορούσε ο Επίτροπος Bangemann να μεταφέρει το θέμα αυτό στους συνεργάτες του και ο κ. Santer, όταν του μείνει χρόνος από τις συναντήσεις του με τους αγρότες, να κανονίσει μια συνάντηση με τους διερμηνείς που εργάζονται για εμάς, και να διευθετήσει το πρόβλημα αυτό;

<SPEAKER ID=3 NAME="Πρόεδρος">
Κύριε McMahon, το λαμβάνουμε υπόψη, προς στιγμήν όμως βρισκόμαστε στο στάδιο της έγκρισης των συνοπτικών πρακτικών. Παρακαλώ να ζητήσουν τώρα τον λόγο μόνον εκείνοι οι συνάδελφοι που θέλουν να πούν κάτι επί των συνοπτικών πρακτικών. Εάν θέλετε να μιλήσετε για τον Κανονισμό, δηλώστε παρακαλώ σχετικά με ποιο από τα άρθρα του σκοπεύετε μιλήσετε.

<SPEAKER ID=4 LANGUAGE="EN" NAME="Hallam">
Κυρία Πρόεδρε, θα ήθελα απλά να επαναλάβω κάτι το οποίο ειπώθηκε χτες στα πρακτικά, σχετικά με τον αυξημένο αριθμό ψηφοφοριών με ονομαστική κλήση. Οι ψηφοφορίες με ονομαστική κλήση καλύπτουν 245 σελίδες. Φαίνεται ότι όσο μικρότερη είναι η Ομάδα, τόσο μεγαλύτερος είναι ο αριθμός των αιτήσεων για ονομαστική ψηφοφορία. Προκαλώ τον οποιοδήποτε να μου πει αν υπάρχει ένας πολίτης σε οποιοδήποτε μέρος της Ευρωπαϊκής Ένωσης που να επιθυμεί να μάθει πώς ψήφισε ο David Hallam στο δεύτερο μέρος της τροπολογίας 20 της έκθεσης Florenz. Πρόκειται για μια γελοία κατάσταση και για μια κατάσταση η οποία συνεπάγεται σπατάλη χρημάτων. Και πρέπει να δοθεί ένα τέλος σε αυτό.

<SPEAKER ID=5 NAME="Πρόεδρος">
Κύριε Hallam, αυτό ήδη αναφέρθηκε χθες. Λαμβάνουμε υπόψη την παρατήρησή σας.

<SPEAKER ID=6 LANGUAGE="DE" NAME="Posselt">
Κυρία Πρόεδρε, στα συνοπτικά πρακτικά έχει καταγραφεί πως διαμαρτυρήθηκα χθες για το γεγονός ότι έχει υποβληθεί ένα λανθασμένο κείμενο της γερμανικής απόδοσης της πρότασης κοινού ψηφίσματος για το Καζαχστάν. Εγώ όμως δεν διαμαρτυρήθηκα για το γεγονός ότι έχει υποβληθεί ένα λανθασμένο κείμενο, αλλά για το ότι δεν έχει υποβληθεί κανένα κείμενο! Δεν μπορώ βέβαια να χαρακτηρίσω εσφαλμένο κείμενο τις γραμμές, τα σταυρουδάκια και τις τελείες που υπήρχαν κάτω από τον τίτλο Καζαχστάν - αυτό απλά δεν είναι κείμενο. Για τον λόγο αυτό, θα ήθελα να επιμείνω στο να διευκρινισθεί, για ποιό λόγο διανεμήθηκε ένα τέτοιο έγγραφο. Το σφάλμα που έκαναν μερικοί συνάδελφοι, νομίζοντας πως υπήρχε κάποιο κείμενο, προήλθε από το γεγονός ότι υπήρχε ένα σωστό κείμενο σε κάποια συζήτηση που είχαν οι υπεύθυνοι των Ομάδων το πρωί, όμως στο σημείο διανομής υπήρχε μέχρι χθες το βράδι μόνον αυτή η έκδοση με τις γραμμές και τους σταυρούς. Γι' αυτόν τον λόγο, θα ήθελα εδώ να επιμείνω στο να λαμβάνουν κείμενα όλοι οι βουλευτές του Σώματος και όχι μόνον οι μεμονωμένοι εντολοδόχοι των Ομάδων, διότι διαφορετικά μπορούμε και να αυτοκαταργηθούμε και να προσχωρήσουμε στη Διάσκεψη των Προέδρων!

<SPEAKER ID=7 NAME="Πρόεδρος">
Κύριε Posselt, κατανοώ τη δυσφορία σας. Εξετάσθηκε το θέμα, και, όπως φαίνεται, υπήρχε πράγματι μια έκδοση όπως αυτή που περιγράψατε, υπήρχε όμως και η άλλη. Θα δώσουμε τώρα την εντολή να διερευνηθεί ο λόγος που δεν υποβλήθηκε αποκλειστικά το σωστό κείμενο. Το υπόλοιπο Σώμα είχε λάβει μάλλον τη σωστή έκδοση. Πάντως, θα εξετασθεί το πώς κατέστη δυνατόν να συμβεί κάτι τέτοιο.

<SPEAKER ID=8 LANGUAGE="EN" NAME="Evans">
Κυρία Πρόεδρε, λυπάμαι που θα πρέπει να συμφωνήσω με τον κ. Hallam, αλλά το θέμα το οποίο θα ήθελα να θίξω αφορά και αυτό τον αριθμό των ψηφοφοριών με ονομαστική κλήση, ένα θέμα το οποίο συζητήθηκε χτες. Αυτό που με απασχολεί δεν είναι ο αριθμός των ψηφοφοριών αυτός καθαυτός, γνωρίζω ότι αυτό ήδη συζητείται, αλλά ο λόγος για τον οποίο θα πρέπει να δίδεται σε κάθε βουλευτή αυτός ο βαρύς τόμος, τη στιγμή που θα μπορούσε να τυπώνεται πολύ μικρότερος αριθμός αντιτύπων για αυτούς τους δύστυχους βουλευτές που όντως επιθυμούν να ανατρέξουν στον τόμο αυτό και να ελέγξουν το πώς ψήφισαν. Ως εναλλακτική λύση, ο τόμος αυτός θα μπορούσε να είναι διαθέσιμος στο Internet· με αυτόν τον τρόπο θα εξοικονομούσαμε τεράστια ποσά.
<P>
Το ίδιο θα μπορούσε να γίνει και με το τεράστιο βιβλίο των πρακτικών. Δεν αμφιβάλλω ότι πρόκειται για κάτι το πολύ σημαντικό, όμως είναι μεγάλος ο αριθμός των βουλευτών που ενώ έχουν ήδη φύγει από το Στρασβούργο εξακολουθούν να λαμβάνουν στις θυρίδες τους αντίγραφα των πρακτικών. Κατ' αυτό τον τρόπο ξοδεύεται πολύς χρόνος και προσπάθεια. Τα πρακτικά θα μπορούσαν να διατίθενται μόνο στους βουλευτές που επιθυμούν να τα λάβουν ή να κατεβάζονται από το Internet, όταν θέλει κανείς να αναφερθεί σε συγκεκριμένα σημεία.

<SPEAKER ID=9 NAME="Πρόεδρος">
Αγαπητοί συνάδελφοι, κατανοώ την ταραχή σας, όμως ο Κανονισμός επιτρέπει, όπως και να το κάνουμε, κάτι τέτοιο. Εάν επιθυμείτε να το αλλάξετε, είστε ελεύθεροι να αποτανθείτε με τις αντίστοιχες επιθυμίες σας για τροποποίηση στην Επιτροπή Κανονισμού. Κάθε βουλευτής έχει το δικαίωμα να το πράξει αυτό.

<SPEAKER ID=10 LANGUAGE="FR" NAME="Fabre-Aubrespy">
Κυρία Πρόεδρε, επί των σελίδων 29 και 30 των συνοπτικών πρακτικών, ο προεδρεύων της συνεδρίασης - επρόκειτο, νομίζω, για τον κ. Martin - αναφέρθηκε στην απόφαση της Διάσκεψης των Προέδρων για τη διεξαγωγή της μίνι συνόδου στις Βρυξέλλες στις 22 και 23 Μαρτίου αντί στις 24 και 25 Μαρτίου όπως προβλεπόταν.
<P>
Θα ήθελα να επαναλάβω εδώ αυτό που είπα στην Διάσκεψη των Προέδρων, εξ ονόματος της Ομάδας μου. Η απόφαση αυτή θεωρούμε πως δεν είναι ούτε σκόπιμη ούτε νομικά εφαρμόσιμη. Δεν είναι σκόπιμη, επειδή το χρονοδιάγραμμα έχει καθοριστεί πριν από πολύ καιρό, εγκρίθηκε εξάλλου από την Ολομέλεια και δεν ζητήθηκε η γνωμοδήτηση της Ολομέλειας για την τροποποίηση αυτή. Δεν είμαι βέβαιος ότι ανήκει πράγματι στις αρμοδιότητες της Διάσκεψης των Προέδρων να αλλάζει το καθορισμένο χρονοδιάγραμμα. Επειδή η Σύνοδος Κορυφής του Βερολίνου θα διεξαχθεί στις 24 και 25 δεν σημαίνει πως θα πρέπει εμείς να επισπεύσουμε τη σύνοδο και με κάθε τρόπο να λάβουμε θέση πριν από αυτήν τη Σύνοδο Κορυφής. Από νομική απόψη, θα ήθελα να εκφράσω την έκπληξή μου για το γεγονός ότι η Επιτροπή Ελέγχου του Προϋπολογισμού, μία από τις επιτροπές του Κοινοβουλίου μας, παραμερίζεται στην υπόθεση αυτή.
<P>
Η έκθεση την οποία ζητήσαμε από την Επιτροπή των Εμπειρογνωμόνων έρχεται ως συνέχεια της μη χορήγησης απαλλαγής για το 1996. Είναι παράλληλη άλλωστε με την διαδικασία που ακολουθείται στο θέμα αυτό. Η Επιτροπή Ελέγχου του Προϋπολογισμού, δυνάμει του παραρτήματος του κανονισμού που καθορίζει τις αρμοδιότητες των επιτροπών, έχει το μονοπώλιο όλων των ερωτήσεων σχετικά με την εκτέλεση των προϋπολογισμών, όλων των ερωτήσεων σχετικά με τη δημοσιονομική διαχείρηση της Επιτροπής. Είναι συνεπώς αρμόδια να γνωμοδοτήσει - η παράγραφος 11 του παραρτήματος αναφέρεται σχετικά - να γνωμοδοτήσει στο Κοινοβούλιο πριν αυτό αποφανθεί. Η Επιτροπή των Εμπειρογνωμόνων δεν πρέπει να εμπιστευτεί το θέμα αυτό στις πολιτικές ομάδες. Πρωτίστως θα πρέπει να το εμπιστευτεί στα αρμόδια άτομα της Επιτροπής Ελέγχου του Προϋπολογισμού. Για τους λόγους αυτούς λοιπόν θεωρώ πως η απόφαση αυτή δεν είναι σκόπιμη, και δεν έχει νομική βάση.
<P>
Χειροκροτήματα

<SPEAKER ID=11 NAME="Πρόεδρος">
Αγαπητοί συνάδελφοι, γνωρίζω πως είστε αναστατωμένοι, θα ήθελα όμως να σας εξηγήσω για άλλη μία φορά τη νομική κατάσταση: σύμφωνα με το άρθρο 10 στο κεφάλαιο 2 του Κανονισμού με θέμα τις περιόδους συνόδου του Κοινοβουλίου έχει ρυθμιστεί το εξής: στην παράγραφο 2 αναφέρεται πως το Κοινοβούλιο αποφασίζει ανεξάρτητα για τη διάρκεια των διακοπών της συνόδου. Αυτό λοιπόν σημαίνει πως μια φορά το χρόνο καθορίζουμε τις χρονικές περιόδους για τις συνόδους του επόμενου έτους. Ακόμα, στην παράγραφο 4 αυτού του άρθρου καθορίζεται πως η Διάσκεψη των Προέδρων μπορεί να τροποποιεί τη διάρκεια των διακοπών που καθορίζονται σύμφωνα με την παράγραφο 2, με αιτιολογημένη απόφαση που λαμβάνεται τουλάχιστον δεκαπέντε ημέρες από την προκαθορισμένη από το Κοινοβούλιο ημερομηνία επαναλήψεως της συνόδου. Η ημερομηνία αυτή δεν είναι δυνατόν να μετατεθεί περισσότερο από δεκαπέντε ημέρες.
<P>
Ο κ. Fabre-Aubrespy λέει μεν ότι εξέφρασε την αντίθεσή του προς αυτό στη Διάσκεψη των Προέδρων. Μας γνωστοποίησαν όμως, και μάλιστα είναι παρόντες οι περισσότεροι από τους προέδρους των πολιτικών ομάδων, ότι αυτή υπήρξε πράγματι η απόφαση που ελήφθη από τους προέδρους των πολιτικών ομάδων σε αυτή τη συνάντηση. Νομικά στέκει αυτό, έστω και αν εκφράζετε τη δυσφορία σας σχετικά με αυτό που αποφασίσθηκε. Η αιτιολόγηση έχει ως εξής - ελάχιστοι βουλευτές ήταν παρόντες χθες, και η κ. Aelvoet το επανέλαβε για άλλη μία φορά, όπως ξέρετε, είναι επίσης μέλος της Διάσκεψης -: η Διάσκεψη των Προέδρων επέσπευσε τη συνεδρίαση των Βρυξελλών μεταθέτοντάς την στην Δευτέρα, 22 και Τρίτη, 23 Μαρτίου, ούτως ώστε να μπορέσει το Κοινοβούλιο να γνωμοδοτήσει επί της έκθεσης της Επιτροπής Ανεξαρτήτων Εμπειρογνωμόνων έγκαιρα πριν από τη σύνοδο του Ευρωπαϊκού Συμβουλίου, ήτοι στις 24 και 25 Μαρτίου, και παρουσία του Προέδρου της Επιτροπής. Αυτό είναι σαφές, και δεν χρειάζεται άλλη συζήτηση. Είναι απόφαση! Εάν σας δυσαρεστεί αυτό, να απευθυνθείτε στον πρόεδρο της Ομάδας σας. Δεν έχει νόημα να συνεχίσουμε τώρα τη σχετική συζήτηση, διότι η νομική κατάσταση είναι σαφής!

<SPEAKER ID=12 LANGUAGE="DE" NAME="Mombaur">
Κυρία Πρόεδρε, είχατε την καλωσύνη να ανακοινώσετε πως θα εξετασθεί η δικαιολογημένη διαμαρτυρία του συναδέλφου κ. Posselt. Εγώ θα ήθελα να σας παρακαλέσω να επιδείξετε για άλλη μία φορά καλωσύνη στο εξής θέμα: θα μπορούσατε, παρακαλώ, να πληροφορήσετε το Σώμα για το τι θα συμβεί εάν αποδειχτεί πως το Σώμα στην πραγματικότητα έθεσε σε ψηφοφορία μόνον γραμμές και τελείες;

<SPEAKER ID=13 LANGUAGE="ES" NAME="Vallvι">
Κυρία Πρόεδρε, σήμερα το πρωί αγόρασα ένα ταχυδρομικό δελτάριο με το νέο κτίριο του Ευρωπαϊκού Κοινοβουλίου, τη νέα αίθουσα που βρίσκεται υπό κατασκευή, αλλά...

<SPEAKER ID=14 NAME="Πρόεδρος">
Συγγνώμη που σας διακόπτω, κύριε συνάδελφε, αλλά είμαστε ακόμα στην έγκριση των συνοπτικών πρακτικών!

<SPEAKER ID=15 LANGUAGE="DE" NAME="Vallvι">
Σε αυτό το ταχυδρομικό δελτάριο αναφέρεται πως το νέο αυτό κτίριο είναι το νέο Ημικύκλιο, η νέα αίθουσα συνελεύσεων του Συμβουλίου της Ευρώπης. Διερωτώμαι αν κτίσαμε αυτό το κτίριο για το Συμβούλιο της Ευρώπης!

<SPEAKER ID=16 LANGUAGE="EN" NAME="Corrie">
Κυρία Πρόεδρε, κατά τις δυο τελευταίες περιόδους συνόδου αυτού του Κοινοβουλίου, συνεδριάσαμε σε αυτή την αίθουσα και ψηφίσαμε επί εκατοντάδων τροπολογιών επί διαφόρων εκθέσεων. Πολλές από τις εκθέσεις αυτές αναπέμφθησαν στη συνέχεια σε επιτροπή. Μήπως είναι άραγε καιρός να εξετάσουμε τον Κανονισμό και να προσπαθήσουμε να αποφασίσουμε όταν μια έκθεση που κατατίθεται περιέχει ένα συγκεκριμένο αριθμό τροπολογιών να αναπέμπεται αυτόματα στην επιτροπή, δίχως να σπαταλάται ο χρόνος που έχει στη διάθεσή του το Σώμα; Σε αυτήν την περίπτωση θα είχαμε περισσότερο χρόνο για συζήτηση, που, ως βουλευτές, αυτό πρέπει να κάνουμε.

<SPEAKER ID=17 NAME="Πρόεδρος">
Επιτρέψτε μου να το επαναλάβω για άλλη μία φορά: εάν κάποιος νομίζει πως θα πρέπει να τροποποιηθεί ο Κανονισμός - παρεμπιπτόντως, τον Μάρτιο θα διεξαχθεί ούτως ή άλλως συζήτηση επ' αυτού του θέματος - τότε μπορείτε κάλλιστα να αναλάβετε τις σχετικές πρωτοβουλίες. Ο καθένας από τους βουλευτές έχει το δικαίωμα να αιτηθεί μια τροποποίηση του Κανονισμού. Δεν έχει νόημα να υπενθυμίζετε προειδοποιητικά και μόνον τις τροποποιήσεις αυτές, όταν δεν ακολουθούνται από πράξεις. Εάν νομίζετε πως έτσι τα πράγματα δεν έχουν καλώς, μπορείτε να υποβάλετε προτάσεις.

<SPEAKER ID=18 LANGUAGE="DE" NAME="Theato">
Κυρία Πρόεδρε, δικαίως εκθέσατε λεπτομερειακά, αποδεικνύοντάς το και με τον Κανονισμό, ότι οι ημερομηνίες των συνόδων μπορούν να καθορισθούν και ότι μπορούν και να τροποποιηθούν ακόμα μία φορά εντός μιας ορισμένης προθεσμίας, κι αυτό είναι κάτι που δεν το αμφισβητώ. Όμως από άποψη περιεχομένου θα ήθελα, παρά ταύτα, να επιστήσω την προσοχή στο γεγονός ότι η γνωμοδότηση αυτής της Επιτροπής Εμπειρογνωμώνων αποτελεί βέβαια συνέπεια του όλου ζητήματος σχετικά με το πώς θα βγάλουμε άκρη με την απαλλαγή 1996. Εδώ είναι βέβαια σωστό να μπορεί να εκφέρει σχετικά τη γνώμη της η αρμόδια επιτροπή, δηλαδή η Επιτροπή Ελέγχου του Προϋπολογισμού.
<P>
Χειροκροτήματα
<P>
Τα ψηφίσματα των Ομάδων ενδέχεται να είναι ένας τρόπος για να γίνει αυτό, σε τελική ανάλυση όμως η γνωμοδότηση αυτή κρέμεται κάπου στον αέρα, δηλαδή ακόμα δεν συμπεριλαμβάνεται καθόλου στις κοινοβουλευτικές εργασίες. Θα ήθελα να επισημάνω το γεγονός ότι εδώ θα έπρεπε να εισάγουμε μια σωστή διαδικασία, ούτως ώστε η γνωμοδότηση να μην διασπασθεί κατά το δυνατόν σε πολιτικές αντιφάσεις με συνέπεια να μην διευκρινισθεί και να μην εξετασθεί αντίστοιχα σε κοινοβουλευτικό επίπεδο η κατάσταση των πραγμάτων. Γι' αυτόν τον λόγο επιμένω όπως η έκθεση αυτή των εμπειρογνωμώνων εξετασθεί στην Επιτροπή Ελέγχου του Προϋπολογισμού.
<P>
Χειροκροτήματα

<SPEAKER ID=19 NAME="Πρόεδρος">
Ευχαριστώ πολύ, κυρία Theato. Και η δική σας συνδρομή θα περιληφθεί στα συνοπτικά πρακτικά και θα μεταβιβασθεί. Του θέματος θα επιληφθεί η αρμόδια επιτροπή.

<SPEAKER ID=20 LANGUAGE="DE" NAME="Goepel">
Κυρία Πρόεδρε, πρέπει να υποθέσουμε τότε ότι αναβλήθηκαν για τις 24 και 25 οι συνεδριάσεις των επιτροπών που θα γίνονταν κανονικά στις 22 και 23;

<SPEAKER ID=21 NAME="Πρόεδρος">
Πράγματι, έτσι είναι. Θα σας ανακοινωθεί όμως ακόμα μία φορά γραπτώς.

<SPEAKER ID=22 LANGUAGE="DE" NAME="Rόbig">
Κυρία Πρόεδρε, σχετικά με τα συνοπτικά πρακτικά θα ήθελα ακόμη να πω πως εσείς παραθέσατε μεν σωστά το άρθρο, αλλά το άρθρο 10 του κεφαλαίου ΙΙ περιέχει ακόμα μία παράγραφο, την παράγραφο 5, η οποία αναφέρει ότι, κατόπιν αιτήσεως της πλειοψηφίας των μελών του Κοινοβουλίου, ο Πρόεδρος μπορεί να συγκαλέσει εκτάκτως το Κοινοβούλιο, αφού συμβουλευθεί τη Διάσκεψη των Προέδρων. Αυτό λοιπόν σημαίνει πως, εάν υπάρξει συναίνεση από την πλειοψηφία στο Κοινοβούλιο, μπορούμε κάλλιστα να συζητήσουμε σχετικά με αυτήν την ημερομηνία.

<SPEAKER ID=23 NAME="Πρόεδρος">
Αυτό είναι σωστό, κύριε Rόbig, προς το παρόν όμως δεν έχει κατατεθεί ακόμα κάποια σχετική τροπολογία.

<SPEAKER ID=24 LANGUAGE="NL" NAME="Aelvoet">
Κυρία Πρόεδρε, αγαπητοί συνάδελφοι, ήταν απαραίτητο να βρεθεί μια άλλη ημερομηνία για τη μίνι σύνοδο, για να αποφευχθεί το ενδεχόμενο να πρέπει η Επιτροπή να βρίσκεται στις Βρυξέλλες προκειμένου να παρακολουθήσει την αξιολόγηση της έκθεσης της Επιτροπής Εμπειρογνωμώνων εκ μέρους του Κοινοβουλίου, και ταυτόχρονα στο Βερολίνο, για να συζητήσει το πρόγραμμα Ατζέντα 2000 με το Συμβούλιο. Αυτό θα ήταν αδύνατο. Συνεπώς, εμείς - δηλαδή και εγώ, η πολιτική μου ομάδα - δεχθήκαμε στη Διάσκεψη των Προέδρων να επισπευσθεί η ημερομηνία. Αυτό είναι ένα μέρος των όσων είχα να πω.
<P>
Έρχομαι τώρα στο δεύτερο μέρος. Πώς μπορεί να συζητηθεί το θέμα στη σύνοδο της Ολομέλειας; Εγώ, προσωπικά, υποστήριξα την άποψη ότι αυτό έπρεπε να γίνει μέσω της Επιτροπής Ελέγχου του Προϋπολογισμού. Μειοψήφησα όμως, όπως άλλωστε συνέβη και με άλλους. Συνεπώς, από την άποψη αυτή, εάν το Σώμα κρίνει ότι το θέμα μπορεί να εξεταστεί καλύτερα μέσω της Επιτροπής Ελέγχου του Προϋπολογισμού - πράγμα το οποίο πιστεύω και εγώ - θα πρέπει να προγραμματίσουμε να γίνει μία σχετική ψηφοφορία - και θα έχουμε στη διάθεσή μας όσο χρόνο θέλουμε, το Μάρτιο εδώ, στο Στρασβούργο, δεδομένου ότι γνωρίζουμε πλέον ότι θα λάβει χώρα αυτή η σύνοδος. Συνεπώς, η πρότασή μου είναι η εξής: ας προγραμματίσουμε την ψηφοφορία επί του θέματος αυτού για τη σύνοδο του Μαρτίου, και έτσι θα τακτοποιηθούν όλα.

<SPEAKER ID=25 NAME="Πρόεδρος">
Ευχαριστώ πολύ, κυρία Aelvoet. Aυτό θα συζητηθεί μάλλον για άλλη μία φορά, καθ' ότι παρευρίσκονται επίσης και μερικοί από τους συνέδρους της Διάσκεψης των Προέδρων.

<SPEAKER ID=26 LANGUAGE="EN" NAME="Cox">
Κυρία Πρόεδρε, δεν είχα σκοπό να παρέμβω, όμως μερικά από τα θέματα που ετέθησαν εδώ καθώς και κατά τη διάρκεια της συζήτησης, οφείλονται ίσως σε κάποιες παρεξηγήσεις. Η κ. Aelvoet αναφέρθηκε στο θέμα της ημερομηνίας. Η Διάσκεψη των Προέδρων εξέφρασε την επιθυμία να μεταφερθεί η ημερομηνία της συνόδου της Ολομέλειας πιο νωρίς. Και αυτό για πολλούς λόγους, τους οποίους θεωρώ δικαιολογημένους. Επιθυμούσαμε κατά τη συζήτησή μας να είναι παρών ο Πρόεδρος Santer από την Επιτροπή. Εάν το σώμα επιμείνει στη διατήρηση της αρχικής ημερομηνίας, τότε ο Πρόεδρος Santer δεν θα βρίσκεται εδώ αλλά στη Σύνοδο του Ευρωπαϊκού Συμβουλίου. Δεν θα είχε νόημα για εμάς να πραγματοποιήσουμε συζήτηση χωρίς τον Πρόεδρο της Επιτροπής.
<P>
Κάτι ακόμα επί του θέματος της ημερομηνίας. Η έκθεση αυτής της Επιτροπής Εμπειρογνωνόνων θα είναι έτοιμη, αν θυμάμαι καλά, στις 15 Μαρτίου. Κατά την άποψή μου, η Διάσκεψη των Προέδρων δικαιολογημένα θεωρεί ότι αυτό το Σώμα θα πρέπει να εκφράσει την πολιτική του άποψη νωρίς. Δεν πρέπει να έχουμε μια έκθεση επί της οποίας όλοι οι Ευρωπαίοι θα μπορούν να εκφράσουν την γνώμη τους, πέρα αυτών που όρισαν την εκπόνησή της. Και αυτό σημαίνει ότι θα πρέπει να εκφράσουμε την γνώμη μας νωρίτερα και όχι αργότερα.
<P>
Η Επιτροπή Εμπειρογνωμόνων συστάθηκε, όπως θα διαπιστώσετε αν διαβάσετε τους όρους αναφοράς και την αρχική ψηφοφορία του Σώματος αυτού, υπό την αιγίδα του Κοινοβουλίου και όχι μιας από τις επιτροπές του. Κατά πρώτο λόγο, λοιπόν, στο Κοινοβούλιο πρέπει να κατατεθεί το έργο της επιτροπής· το Κοινοβούλιο θα εκφράσει τα πολιτικά του συμπεράσματα επί του έργου αυτού, κατά τη διεξαγωγή μιας συζήτησης στο Σώμα.
<P>
Στην Διάσκεψη των Προέδρων ειπώθηκε, αναγνωρίστηκε και έγινε κατανοητό ότι, υπό κανονικές συνθήκες, πέραν της πολιτικής συζήτησης αυτής, η ουσία και τα συμπεράσματα του όλου έργου των εμπειρογνωνόνων θα κατατεθούν στην Επιτροπή Ελέγχου του Προϋπολογισμού. Η Διάσκεψη των Προέδρων θεωρεί ότι η επιτροπή θα θελήσει να ενσωματώσει κάθε σχετική παρατήρηση και κάθε σχετικό συμπέρασμα στα πλαίσια του δικού της κανονικού έργου, με το οποίο προσφέρει τόσο καλές υπηρεσίες στο Σώμα.
<P>
Κατά συνέπεια δεν θα πρέπει να διεξάγεται μια συζήτηση βάσει παρεξηγήσεων. Κανένας δεν ιδιοποιείται το έργο της επιτροπής. Το Σώμα συγκρότησε μια ομάδα, η οποία δίνει αναφορά σε αυτό και διεξάγεται μια γενική πολιτική συζήτηση. Όμως, εντός του Σώματος υπάρχει μια επιτροπή, η οποία είναι υπεύθυνη για την ενσωμάτωση του έργου ουσίας. Τίποτα απ' όσα έγιναν στη Διάσκεψη των Προέδρων, δεν υπονομεύσε, μείωσε ή παραμέρισε το έργο ουσίας ή διαδικασίας της Επιτροπής Ελέγχου του Προϋπολογισμού. Εάν είχε συμβεί κάτι τέτοιο, θα είχα αντιταχθεί. Δεν συνέβει κάτι τέτοιο. Και ως εκ τούτου, δεν προέβαλα την αντίθεσή μου.

<SPEAKER ID=27 LANGUAGE="NL" NAME="Wijsenbeek">
Κυρία Πρόεδρε, η παρέμβασή μου αναφέρεται στο άρθρο 24 που αφορά τα καθήκοντα της Διάσκεψης των Προέδρων. Είναι καιρός, κυρία Πρόεδρε, να κατανοήσουν οι κυρίες και οι κύριοι πρόεδροι των πολιτικών ομάδων, με πρώτη την κ. Aelvoet, ότι καθορίζουμε το χρονοδιάγραμμα των συνόδων της Ολομέλειας ένα χρόνο πιο πριν. Εάν το Συμβούλιο των Υπουργών αποφασίσει, κακώς, να συνεδριάσει την ίδια στιγμή που συνεδριάζουμε και εμείς, η Επιτροπή, περί της οποίας ο λόγος, υποχρεούται να είναι εδώ με εμάς και όχι εκεί με τους Υπουργούς.

<SPEAKER ID=28 NAME="Πρόεδρος">
Κύριε Wijsenbeek, ο Κανονισμός αναφέρει όμως επίσης ότι σε μια έκτακτη περίπτωση πρέπει να υπάρχει αιτιολογία, και η αιτιολογία αυτή δόθηκε.

<SPEAKER ID=29 LANGUAGE="NL" NAME="Martens">
Κυρία Πρόεδρε, κυρίες και κύριοι συνάδελφοι, δεν θέλω να παρέμβω στη συζήτηση αυτή. Αισθάνομαι να τα έχω κάπως χαμένα. Διάφοροι πρόεδροι πολιτικών ομάδων παρουσιάζουν την δική τους εκδοχή των πραγμάτων. Αυτό που χρειαζόμαστε είναι μια ακριβής αναφορά των όσων αποφασίστηκαν χθες στη Διάσκεψη των Προέδρων. Αυτά τα πράγματα πρέπει να ανακοινώνονται στο Κοινοβούλιο όταν πρόκειται για τόσο λεπτές διαδικασίες. Αυτό θα ήταν κατά τη γνώμη μου σωστό. Θα ήταν λάθος να προσέρχεται στο Σώμα κάθε μέλος της Διάσκεψης των Προέδρων για να παρουσιάζει τη δική του εκδοχή των αποφάσεων. Συμφωνώ με την απόφαση και θα την υποστηρίξω. Προέβαλα ορισμένες θέσεις οι οποίες δεν υποστηρίχθηκαν από την πλειοψηφία των βουλευτών, πιστεύω όμως ότι, για την καλή λειτουργία του Σώματος, οι αποφάσεις αυτές πρέπει να ανακοινώνονται με τον πρέποντα τρόπο στο Σώμα, για παράδειγμα, από τον Πρόεδρο του Κοινοβουλίου.

<SPEAKER ID=30 LANGUAGE="FR" NAME="Happart">
Κυρία Πρόεδρε, όπως είπε και ο κ. Wijsenbeek, το Συμβούλιο προφανώς δεν λαμβάνει υπόψην του το χρονοδιάγραμμα του Κοινοβουλίου, εφόσον αποφασίζει να συνεδριάσει σε ημερομηνίες που εμείς έχουμε κρατήσει πριν από έναν και πλέον χρόνο.
<P>
Θεωρώ βέβαια πως η συζήτηση θα έπρεπε να είχε διεξαχθεί χθες, όταν ανακοινώθηκε και υπήρχε ακόμη αρκετός κόσμος στην αίθουσα, έτσι ώστε ενδεχομένως να προχωρούσαμε σε ψηφοφορία. Προσωπικά, προτείνω πολύ απλά να συνεχίσουμε τις εργασίες μας σήμερα το πρωί και να ψηφίσουμε.

<SPEAKER ID=31 NAME="Πρόεδρος">
Ο συνάδελφος κ. Martin προήδρευσε χθες της συνεδρίασης και γνωστοποίησε την κατάσταση των πραγμάτων. Στη συνέχεια, η συνεδρίαση συνεχίσθηκε κανονικά, χωρίς να διεξαχθεί συζήτηση επ' αυτού. Υποθέτω πως οι περισσότεροι θα εξεπλάγησαν κάπως στην αρχή και θα ένιωσαν την ανάγκη να το σκεφθούν πρώτα. Πρέπει όμως και να καταστεί δυνατή η πέραν του κανονικού χρονικού περιθωρίου συζήτηση ενός τέτοιου θέματος, διότι αυτό είναι προς το συμφέρον όλων των βουλευτών.

<SPEAKER ID=32 LANGUAGE="EN" NAME="Green">
Κυρία Πρόεδρε, θα ήθελα απλώς να πω ότι συμφωνώ απόλυτα με τα σχόλια στα οποία προέβη ο κ. Cox, όχι μόνο σε ό, τι αφορά την έκβαση που θα έχουν οι αποφάσεις που εξέφρασε, αλλά και σε ό, τι αφορά τους λόγους για τους οποίους ελήφθησαν οι χτεσινές αποφάσεις από την Διάσκεψη των Προέδρων. Είχε απόλυτο δίκιο.

<SPEAKER ID=33 LANGUAGE="DE" NAME="Poettering">
Κυρία Πρόεδρε, αγαπητοί συνάδελφοι, μόλις κατέστη σαφές κατά τη συζήτηση ότι έχουμε εδώ ένα απαράδεκτο γεγονός. Μόνον και μόνον επειδή συνέρχονται οι κυρίες και κύριοι ηγέτες Κρατών και κυβερνήσεων, στην προκειμένη περίπτωση πρόκειται μόνον για κυρίους, απαιτούν αυτονοήτως από αυτό το Κοινοβούλιο, από εμάς, να αναβάλουμε τη δική μας σύνοδο! Αυτό είναι απαράδεκτο.
<P>
Χειροκροτήματα
<P>
Φανταστείτε μια φορά πως - αυτό το λέω και ως Γερμανός, γνωρίζοντας, φυσικά, πως η χώρα μου έχει την Προεδρία, όμως αυτό δεν παίζει κανέναν ρόλο για μένα, η εθνικότητα δεν παίζει ρόλο σε αυτό - συνεδριάζει το υπουργικό συμβούλιο μιας εθνικής κυβέρνησης και πως θα απαιτούσε για τον λόγο αυτό να αναβάλει τη συνεδρίασή του το εθνικό κοινοβούλιο. Κάτι τέτοιο θα ήταν ένα απαράδεκτο γεγονός, και γι' αυτόν τον λόγο είμαι της γνώμης πως δεν πρέπει να το δεχθεί αναντίρρητα το Ευρωπαϊκό Κοινοβούλιο.
<P>
Χειροκροτήματα

<SPEAKER ID=34 LANGUAGE="EN" NAME="Green">
Κυρία Πρόεδρε, οι ημερομηνίες αυτές ορίστηκαν από την προηγούμενη γερμανική κυβέρνηση. Έχω την εντύπωση πως αυτό είναι κάτι που ο κ. Poettering θα ήθελε να γνωρίζει.

<SPEAKER ID=35 NAME="Πρόεδρος">
Δεν φαίνεται να υπάρχουν πλέον άλλες παρατηρήσεις επί των συνοπτικών πρακτικών.
<P>
Εγκρίνονται τα συνοπτικά πρακτικά.

<CHAPTER ID=2>
Ψηφοφορίες
<SPEAKER ID=36 NAME="Bernardini">
Επανειλημένως, το Κοινοβούλιό μας έχει αποφανθεί υπέρ τρόπων μεταφοράς οι οποίοι θα είναι περιβαλλοντικά φιλικοί. Πώς είναι δυνατόν να μην χαιρετίζουμε μία τέτοια γνώμη; Ως υποκατάστατο των οδικών μεταφορών, η Ευρωπαϊκή Επιτροπή προσπαθεί να αναπτύξει στο μέγιστο τις συνδυασμένες μεταφορές. Η λύση αυτή συγκεντρώνει τη συγκατάθεση των φορέων καθώς επίσης και τη συναίνεση των μελών της Επιτροπής Μεταφορών και Τουρισμού.
<P>
Ωστόσο, αυτή τη φορά, η Ευρωπαϊκή Επιτροπή, προκειμένου να προωθήσει την ανάπτυξη των συνδυασμένων μεταφορών, μάς προτείνει ένα αμφιλεγόμενο μέτρο, την άρση δηλαδή των προβλεπόμενων περιορισμών που ισχύουν τα Σαββατοκύριακα και κατά τη διάρκεια της νύχτας, για τις οδικές διαδρομές που γίνονται στο πλαίσιο μιας συνδυασμένης μεταφοράς.
<P>
Δεν μπορούμε να δεχτούμε αυτήν την πρόταση. Σκοπός της είναι πολύ απλά να παρακάμψει τις εθνικές απαγορεύσεις. Επιπλέον, είναι δικαίωμα κάθε κράτους μέλους να υπαγορεύσει τέτοιου είδους απαγορεύσεις κατ' εφαρμογή της αρχής της επικουρικότητας.
<P>
Υπάρχουν και άλλοι τρόποι προκειμένου να ευνοήσουμε τη χρήση συνδυασμένων μεταφορών, και αναφέρομαι κυρίως στο πρόγραμμα PACT. Ας χρησιμοποιήσουμε και ας εμβαθύνουμε στις υπάρχουσες πρωτοβουλίες πριν διατάξουμε τη λήψη μέτρων που δεν είναι καθόλου δημοφιλή και που συχνά δεν βασίζονται στη λογική.
<P>
Έκθεση van Bladel (A4-0041/99)
<SPEAKER ID=37 NAME="Van Dam">
Η χορήγηση μακροοικονομικής υποστήριξης στην Αλβανία είναι μια ορθή πράξη. Τα γεγονότα στο Κοσσυφοπέδιο έχουν μεγάλες οικονομικές και κοινωνικές επιπτώσεις για τη χώρα. Αυτό οφείλεται σε διάφορους διεθνείς αποκλεισμούς που έχουν επιβληθεί, για τους οποίους είναι συνυπεύθυνη και η Ευρωπαϊκή Ένωση. Δεν μπορούμε λοιπόν να αποφύγουμε την υπόσχεση να χορηγήσουμε μακροοικονομική βοήθεια. Για το λόγο αυτό υπερψήφισα την πρόταση της Επιτροπής. Όμως, καταψήφισα τις τροπολογίες αριθ. 5 και 12 της έκθεσης Van Bladel.
<P>
Στις τροπολογίες αυτές ορίζονται υπερβολικά αυστηρά πολιτικά κριτήρια για τη χορήγηση βοήθειας. Βεβαίως, είναι αλήθεια ότι για να υπάρξει οικονομική πρόοδος πρέπει να υπάρχει και ένα υγιές πολιτικό κλίμα. Ισχύει όμως και το αντίστροφο. Αναλάβαμε ορισμένες υποχρεώσεις τις οποίες δεν μπορούμε να αποφύγουμε, ακόμη και αν οι πολιτικές συνθήκες στην Αλβανία είναι διαφορετικές από αυτές που θα θέλαμε. Η δεύτερη αντίρρηση που έχω σχετίζεται με το εύρος των κριτηρίων. Η ύπαρξη ενός καλού τελωνειακού κώδικα δεν αποτελεί, κατά τη γνώμη μου, ενδεδειγμένο κριτήριο για τη χορήγηση βοήθειας.
<P>
Προβάλλοντας τις αντιρρήσεις αυτές δεν εννοώ ότι δεν πρέπει να τεθεί καμία προϋπόθεση για τη χορήγηση βοήθειας. Στον τομέα αυτό, η πολιτική της Ευρωπαϊκής Ένωσης είναι ξεκάθαρη και επ' αυτού θα ήθελα να κατονομάσω κυρίως τη ρήτρα για τα ανθρώπινα δικαιώματα. Το κατευθυντήριο νήμα για μεμονωμένες χώρες είναι γενικά κριτήρια με βάση τα οποία πρέπει να λαμβάνονται αποφάσεις για το ενδεχόμενο παροχής βοήθειας.

<CHAPTER ID=3>
EΓΤΠΕ: είσπραξη απαιτήσεων
<SPEAKER ID=38 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0009/99) του κ. Bardong, εξ ονόματος της Επιτροπής Ελέγχου του Προϋπολογισμού, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου για την τροποποίηση της οδηγίας 76/308/ΕΟΚ του Συμβουλίου περί της αμοιβαίας συνδρομής για την είσπραξη απαιτήσεων που προκύπτουν από ενέργειες οι οποίες αποτελούν μέρος του συστήματος χρηματοδότησης του Ευρωπαϊκού Γεωργικού Ταμείου Προσανατολισμού και Εγγυήσεων, που υπέβαλε η Επιτροπή, καθώς και εισφορών και δασμών και σχετικά με τον φόρο προστιθέμενης αξίας και ορισμένων φόρων κατανάλωσης (COM(98)0364 - C4-0392/98-98/0206(COD)).

<SPEAKER ID=39 NAME="Bardong">
Κυρία Πρόεδρε, αγαπητοί συνάδελφοι, η οδηγία επί της οποίας διεξάγουμε σήμερα συζήτηση και ψηφοφορία αναφέρεται στην αμοιβαία συνδρομή μεταξύ των κρατών μελών κατά την είσπραξη φορολογικών απαιτήσεων. Είναι ευρύτατο το φάσμα των σχετικών δυνατοτήτων. Τα κράτη μέλη μπορούν να φθάσουν ακόμα και στην αναγκαστική εκτέλεση. Για να λειτουργήσει καλά η εσωτερική αγορά πρέπει να είναι αποτελεσματική αυτή η αμοιβαία συνδρομή. Δυστυχώς, προς το παρόν τα πράγματα είναι εντελώς διαφορετικά. Πάντως, από το 1993 και μετά επιδίδονται ετησίως περίπου 1.000 αιτήσεις είσπραξης απαιτήσεων που ανέρχονται συνολικά στο ποσό των 50 εκατ. Ecu. Αυτή η αναγκαστική είσπραξη φορολογικών απαιτήσεων καθίσταται εξαιρετικά δύσκολη για τις δύο πλευρές, στην περίπτωση που τα εν λόγω άτομα διαθέτουν ολόκληρη την περιουσία τους ή μέρος της σε ένα άλλο κράτος μέλος, ή την έχουν μεταφέρει εκεί, θεωρώντας το ασφαλές από τη δική τους σκοπιά. Το αποτέλεσμα είναι να εισπράττεται στην πραγματικότητα μόνον ένα 3 με 5 % όλων αυτών των απαιτήσεων.
<P>
Το πρόβλημα αυτό έχει ρυθμιστεί λοιπόν από το 1976 και το 1977 μέσω οδηγιών όχι μόνον για γεωργικές εισφορές, αλλά και για δασμούς, κι αργότερα και για φόρους προστιθέμενης αξίας και ειδικούς φόρους κατανάλωσης. Το 1990, η Επιτροπή είχε υποβάλει ακόμη μία πρόταση η οποία απορρίφθηκε. Τώρα συντάσσει νέες προτάσεις τροποποίησης για τη βελτίωση και τον εκσυγχρονισμό αυτής της διαδικασίας, επειδή, εν τω μεταξύ, αυτή έχει πλέον καταστεί ανεπίκαιρη σε ορισμένα θέματα. Στην ουσία, στην οποία και θα περιοριστώ, πρόκειται κυρίως για τρία θέματα: οι φόροι εισοδήματος και περιουσίας θα συμπεριληφθούν στο πεδίο εφαρμογής αυτής της οδηγίας. Αυτό ίσως είναι αναπάντεχο για μερικούς, καθ' ότι δεν υπάρχει ούτε καν στον τίτλο. Αναφέρεται όμως ρητώς στο άρθρο 2 αυτής της οδηγίας τροποποίησης. Το χαιρετίζουμε, όπως άλλωστε και ενδείκνυται να το πράξουμε, διερωτώμαι όμως ήδη, γιατί δεν αναφέρθηκε σε αυτό σαφέστερα η Επιτροπή και γιατί δεν κατέστη και τόσο εμφανές από τον τίτλο.
<P>
Δεύτερον: όταν ένα κράτος μέλος ζητήσει από κάποιο άλλο να εισπράξει μια φορολογική απαίτηση, τότε αυτό πρέπει να καταβάλει προσπάθειες ίδιες με αυτές που θα κατέβαλε, εάν εισέπραττε τους δικούς του φόρους.
<P>
Τρίτον: οι τίτλοι που επιτρέπουν την εκτέλεση της είσπραξης και οι οποίοι διαβιβάζονται από ένα άλλο κράτος, μελλοντικά θα τίθενται άμεσα σε ισχύ στο κράτος μέλος στο οποίο απευθύνεται η αίτηση. Επομένως, δεν πρόκειται να προκύψουν πλέον καθυστερήσεις όπως μέχρι σήμερα, όπου καθίστατο ενδεχομένως αναγκαία η αναγνώρισή τους σε μια πρόσθετη διαδικασία. Αρα, οι τίτλοι που επιτρέπουν την εκτέλεση της είσπραξης πρέπει να τίθενται άμεσα σε ισχύ και στο άλλο κράτος μέλος, στο οποίο διώκεται ο οφειλέτης, χωρίς να χρειαστεί νέα διαδικασία αναγνώρισης.
<P>
Θεωρούμε σωστή κατά βάση την πρόταση της Επιτροπής και απαραίτητη για την καλή λειτουργία της εσωτερικής αγοράς. Ωστόσο, είμαστε της γνώμης πως σε ορισμένα θέματα δεν προχωρά αρκετά, πράγμα που πρέπει να γίνει, εάν θέλουμε να επιτύχουμε πραγματικά δραστικές βελτιώσεις. Γι' αυτόν τον λόγο, η Επιτροπή Ελέγχου του Προϋπολογισμού σας προτείνει μερικές ακόμα τροποποιήσεις. Πρώτον, για να μπορέσουμε να καταπολεμήσουμε αποτελεσματικότερα τη φοροδιαφυγή και τη φοροαπάτη πρέπει να παραταθεί η προθεσμία, κατά τη διάρκεια της οποίας πρέπει να εξασφαλισθεί η συνδρομή των άλλων κρατών μελών για την καταβολή των φορολογικών απαιτήσεων. Η επιτροπή προτείνει πέντε έτη αντί για τρία. Εάν καταστήσουμε βραχύτερη την προθεσμία - πράγμα που θα είχε σίγουρα και τους λόγους του - το μόνο που θα καταφέρουμε θα είναι να έχουμε νωρίτερα την ανακοίνωση ή την απόφαση ότι απέτυχε το όλο ζήτημα, όχι όμως και περισσότερες επιτυχίες, όπως θα νόμιζε κανείς.
<P>
Επιπλέον, τα κράτη μέλη πρέπει να δίνουν την ίδια προτεραιότητα στις απαιτήσεις που προέρχονται από κάποιο άλλο κράτος μέλος όπως και στις δικές τους. Και μάλιστα, οι απαιτήσεις της Κοινότητας προηγούνται ενδεχομένως και των εθνικών απαιτήσεων. Οι δηλώσεις αυτές περιλήφθηκαν μόνον στις αιτιολογικές σκέψεις. Μπορούμε να ελπίζουμε πως θα περιληφθούν τελικά και στη νομοθετική πρόταση, προς το παρόν όμως αρκούμαστε στο γεγονός ότι βρίσκονται στις αιτιολογικές σκέψεις.
<P>
Κατ' αυτό τα κράτη μέλη έχουν όλη την ελευθερία να καθορίσουν μόνα τους την ανάγκη και τον τρόπο κατανομής των εξόδων μεταξύ τους, όταν μια είσπραξη προκαλεί ιδιαίτερα προβλήματα ή ιδιαίτερα έξοδα, όπως, παραδείγματος χάρη, στην περίπτωση της καταπολέμησης του οργανωμένου εγκλήματος. Ανεξάρτητα από τις εδώ υποβληθείσες προτάσεις, απομένει ακόμα να γίνουν πολλά από την Επιτροπή. Παραδείγματος χάρη, πρέπει να βελτιωθεί η κατάρτιση των υπαλλήλων των κρατών μελών στο πλαίσιο του προγράμματος «Fiscalis». Θα έπρεπε να επιδιωχθεί μια εναρμόνιση ή τουλάχιστον μια προσέγγιση των διαφόρων αρμοδιοτήτων των μεμονωμένων κρατών μελών όσον αφορά τις εισπράξεις. Εν πάση περιπτώσει, ούτε σε αυτόν τον τομέα γίνεται τίποτα χωρίς αλληλεγγύη και αμοιβαία εμπιστοσύνη. Αυτό απαιτείται οπωσδήποτε για την εκπλήρωση αυτών των σκοπών.
<P>
Tελειώνοντας, επιτρέψτε μου να συγκρατήσω το εξής: τα οικονομικά συμφέροντα της Κοινότητας και των κρατών μελών δεν βρίσκονται, όπως γίνεται συχνά, σε αντίθεση με τον σχεδιασμό αυτό. Τόσο η Κοινότητα, όσο και τα κράτη μέλη - και πολύ περισσότερο αυτά - θα επωφεληθούν από μια διαδικασία που λειτουργεί καλά σε αυτόν τον τομέα. Η έκκληση για τις τροποποιήσεις, τις οποίες παρουσιάζει τώρα η Επιτροπή, ξεκινά, ως γνωστόν, και από τα κράτη μέλη, τα οποία θα έπρεπε στη συνέχεια να μεριμνήσουν και για μια σχετική λήψη απόφασης στο Συμβούλιο. Ωστόσο, η Επιτροπή ενήργησε μάλλον βραδέως στη διαδικασία αυτή, αν αναλογισθείτε τα μακρά χρονικά διαστήματα που χρειάστηκε για την υποβολή μιας πρότασης.

<SPEAKER ID=40 LANGUAGE="EN" NAME="Mather">
Κυρία Πρόεδρε, θα ήθελα να αναφερθώ σε ένα θέμα διαδικασίας. Θα ήθελα να μου διευκρινήσετε το εξής: ο τίτλος της έκθεσης που συζητούμε φαίνεται πως αφορά το Ευρωπαϊκό Γεωργικό Ταμείο Προσανατολισμού και Εγγυήσεων. Όμως ο εισηγητής επεκτάθηκε με τα σχόλιά του κατά πολύ πέραν του θέματος. Έχει γίνει κάποιο λάθος στον τίτλο ή είναι πολύ πιο ευρύ το φάσμα της έκθεσης;
<P>
Δεύτερον, το κείμενο της έκθεσης του εισηγητή αναφέρεται σε φορολογικούς παραδείσους και θίγει το εν λόγω θέμα σε σχέση με την τροπολογία αριθ. 5. Ωστόσο, η τροπολογία αυτή δεν αναφέρει το θέμα. Μήπως σε αυτό το σημείο η έκθεση αυτή παρουσιάζει και άλλο πρόβλημα;

<SPEAKER ID=41 NAME="Πρόεδρος">
Βασικά, αυτά είναι πράγματα που θα έπρεπε να συζητηθούν στην επιτροπή. Όμως ο εισηγητής, κ. Bardong, θα γνωμοδοτήσει εν συντομία επ' αυτών.

<SPEAKER ID=42 NAME="Bardong">
Κυρία Πρόεδρε, πολύ σύντομα θα πω το εξής: αποτελεί γεγονός ότι η έκθεση καθώς και η επικεφαλίδα της είναι περιεκτικότερες ή συμπεριλαμβάνουν περισσότερα είδη φόρων ή εισφορών απ' ό, τι γίνεται ίσως φανερό στα έγγραφά σας. Οι επιπτώσεις στα εισοδήματα έχουν βέβαια διατυπωθεί σαφώς στις προτάσεις της Επιτροπής. Εγώ άσκησα κριτική μόνον στο γεγονός ότι δεν εμφανίζονται και στον τίτλο όπως θα έπρεπε να είχε γίνει. Και το λέω αυτό, επειδή τις θεωρώ σημαντικές.

<SPEAKER ID=43 NAME="Πρόεδρος">
Μα εδώ δεν διεξάγουμε μια συζήτηση, η οποία θα έπρεπε βασικά να γίνει στην επιτροπή. Ποιό είναι το θέμα του Κανονισμού στο οποίο θέλετε να αναφερθείτε, κύριε συνάδελφε;

<SPEAKER ID=44 LANGUAGE="EN" NAME="Mather">
Κυρία Πρόεδρε, θα ήθελα να αναφερθώ σε ένα διαδικαστικό θέμα. Ζητώ την βοήθειά σας και πάλι. Είμαι της άποψης ότι είναι επικίνδυνο για τους Κανόνες του Σώματος, αλλά και για τις διαδικασίες, να ζητείται από τους βουλευτές να ψηφίζουν επί του θέματος μιας έκθεσης, το οποίο έχει πολύ μικρή σχέση με τον τίτλο αυτής. Οι βουλευτές που κοιτούν τους τίτλους των εκθέσεων και θεωρούν ότι η έκθεση περιορίζεται σε γεωργικά θέματα...
<P>
Η Πρόεδρος διακόπτει τον ομιλητή

<SPEAKER ID=45 NAME="Πρόεδρος">
Σας παρακαλώ, κύριε συνάδελφε. Το επαναλαμβάνω για άλλη μία φορά πως εδώ δεν διεξάγουμε μια συζήτηση που θα έπρεπε να λάβει χώρα στην επιτροπή. Θα μπορούσατε να βρισκόσασταν στην επιτροπή, και να εκφέρετε τη γνώμη σας επ' αυτού. Επίσης, δεν ζητήσατε τον λόγο μέσω της Ομάδας σας για να μιλήσετε εδώ, και τώρα δεν μπορείτε να παρεμβαίνετε με το έτσι θέλω, ενώ δεν έχετε καν ζητήσει τον λόγο σχετικά. Αυτό θα μπορούσε τότε να το κάνει ο καθένας! Πρέπει τώρα να ακούσετε αυτά που θα πουν οι συνάδελφοι, και ύστερα θα διενεργήσουμε ψηφοφορία επ' αυτού.

<SPEAKER ID=46 LANGUAGE="DE" NAME="Bφsch">
Κυρία Πρόεδρε, ζήτησα τον λόγο και ζήτησα να μιλήσω και σε αυτή τη συζήτηση. Ελπίζω πως δεν σας ταλαιπωρώ πολύ με αυτό καθώς είναι Παρασκευή πρωϊ.
<P>
Ο τίτλος της οδηγίας επί της οποίας θα αποφασίσουμε σήμερα δύσκολα θα μπορούσε να ακούγεται πιο τεχνικός, πιστεύω όμως ότι η έκθεση του συναδέλφου Bardong παρουσιάζει ιδιαίτερη πολιτική δυναμικότητα. Γνωρίζουμε ότι κάθε ελευθερία μπορεί να γίνει αντικείμενο κατάχρησης. Το ίδιο ισχύει και για τις ελευθερίες που επιφέρει η κοινή εσωτερική αγορά της Ένωσης στους πολίτες της: την ελευθερία της μετακίνησης χωρίς ελέγχους, την ελευθερία της εγκατάστασης σε ένα άλλο κράτος μέλος. Οι ελευθερίες αυτές - όσο ευπρόσδεκτες και αν είναι - οδήγησαν στην περιστασιακή κατάχρησή τους, παραδείγματος χάριν για λόγους φοροδιαφυγής. Τα εργαλεία που διαθέτουμε για την προστασία μας από τέτοιου είδους καταχρήσεις δεν είναι αρκετά αποτελεσματικά. Υπάρχει από το 1976 μια οδηγία που προβλέπει την αμοιβαία υποστήριξη των κρατών μελών, αλλά τότε αφορούσε κυρίως την είσπραξη δασμών ή τελών στο πλαίσιο της κοινής γεωργικής πολιτικής.
<P>
Σήμερα, με την τεράστια αύξηση των ενδοκοινοτικών ανταλλαγών, αυτό δεν αρκεί πλέον Προς τούτο και οι προτάσεις της Επιτροπής επί των οποίων καλούμαστε να αποφασίσουμε, όπως για παράδειγμα η πρόταση για τη δυνατότητα είσπραξης προστίμων και χρηματικών ποινών στο μέλλον μέσω της αίτησης για αμοιβαία συνδρομή. Εμείς ως σοσιαλδημοκράτες στηρίζουμε αυτή την πρόταση όπως και τις υπόλοιπες προτάσεις, γιατί στρέφονται ενάντια σε κάθε μορφή φοροδιαφυγής και απάτης. Η Επιτροπή προτείνει επίσης βελτιώσεις όσον αφορά τις διαδικασίες, όπως παραδείγματος χάριν τη δυνατότητα αίτησης για αμοιβαία συνδρομή ακόμα και όταν οι εσωτερικές διαδικασίες είσπραξης δεν έχουν ακόμα εξαντληθεί. Με αυτόν τον τρόπο θα αποφευχθούν φαινόμενα εκμετάλλευσης του παράγοντα χρόνου από δαιμόνιους δικηγόρους ή καταχρήσεις των νομικών οδών.
<P>
Όσον αφορά τις τροπολογίες του εισηγητή, έχει την υποστήριξή μας σε όλες. Θα αναφερθώ σε τρία σημεία, τα οποία έθιξε ήδη εν μέρει και ο συνάδελφος Bardong. Πρώτον, οι προτεινόμενες από την Επιτροπή προθεσμίες παραγραφής είναι πολύ μικρές, θα πρέπει να παραταθούν από τρία σε πέντε χρόνια. Αυτό έχει διαφανεί από την πράξη τα τελευταία χρόνια. Δεύτερον, σε περιπτώσεις αναγκαστικής είσπραξης όπου απαιτήσεις της Κοινότητας αντιπαρατίθενται με απαιτήσεις υπέρ του εθνικού προϋπολογισμού, οι απαιτήσεις υπέρ της Κοινότητας θα πρέπει να υπερισχύουν. Τρίτον, η δαπάνη της αμοιβαίας συνδρομής θα πρέπει να ρυθμίζεται με συμφωνία μεταξύ των κρατών μελών. Αυτό το σημείο δεν είναι ανάγκη να είναι καταγεγραμμένο σε μια οδηγία.
<P>
Συνοψίζοντας: παρά την τεχνική φύση του, κύριε συνάδελφε Bardong, έχουμε να κάνουμε εδώ με ένα πολύ σημαντικό κείμενο που συμβάλλει στη μόνιμη διασφάλιση της λειτουργίας της κοινής αγοράς της Ένωσης.

<SPEAKER ID=47 LANGUAGE="IT" NAME="Santini">
Κυρία Πρόεδρε, κύριε Επίτροπε, πέρα από την τεχνική περιπλοκότητα του θέματος αυτού - πράγματι, ακόμη και ο τίτλος, χωρίς αμφιβολία, δεν είναι και τόσο εύστοχος - πιστεύω πως η έκθεση αυτή θεωρείται περαιτέρω συμβολή στην εκπλήρωση ενός στόχου που ενδιαφέρει πολύ τον ευρωπαίο πολίτη, δηλαδή της διαφάνειας: διαφάνειας στη δημόσια διοίκηση, συνεπώς ορθότητας στα κοινοτικά συστήματα κατανομής των πόρων και καταπολέμησης των - δημόσιων και ιδιωτικών - επιτήδειων που επιδίδονται σε απάτες.
<P>
Ο εισηγητής μας υπενθυμίζει, στην ουσία, ότι από το 1976 υπάρχει μια στρατηγική αμοιβαίας συνδρομής για την είσπραξη απαιτήσεων αλλά ότι, εξαιτίας κάποιου αντίξοου όρου εφαρμογής, η στρατηγική αυτή δεν ήταν σε θέση να διασφαλίσει απόλυτα τόσο τους νόμιμους δικαιούχους των απαιτήσεων όσο και την ίδια την Κοινότητα, και συνεπώς τον προϋπολογισμό της.
<P>
Το στοιχείο που υπενθυμίζει ο εισηγητής - τον οποίο άλλωστε συγχαίρω για το έργο που πρόσφερε - δηλαδή ότι το μέσο ποσοστό είσπραξης είναι της τάξης του 3-5 %, αγγίζει πράγματι τα όρια του γελοίου. Το στοιχείο αυτό δεν μπορεί να αφήνει αδιάφορους όσους μιλούν με όλο και μεγαλύτερη πεποίθηση για κοινά φορολογικά συστήματα, για κοινοτική φορολογική πολιτική, για ενδοκοινοτικά καθεστώτα ΦΠΑ και ειδικών φόρων κατανάλωσης. Μάλιστα, ακριβώς η εισαγωγή αυτών των δύο τελευταίων καθεστώτων από το 1993 συνέβαλε στην αύξηση του όγκου των δικαστικών διαφορών, δηλαδή των απαιτήσεων προς είσπραξη, και πολλά κράτη μέλη διεκδικούν ήδη τα δικαιώματά τους.
<P>
Τα ίδια τα κράτη μέλη επικαλούνται τη λεγόμενη άμεση φορολογία, την αμοιβαιότητα του ελέγχου των ενδεχόμενων φοροφυγάδων και, εν κατακλείδι, την καταπολέμηση των λεγόμενων φορολογικών παραδείσων, που σήμερα στην Ευρώπη μπορούν να εντοπιστούν στο εσωτερικό ισχυρών τραπεζικών συστημάτων τρίτων χωρών αλλά και κρατών μελών.
<P>
Ίσως από το Γεωργικό Ταμείο Προσανατολισμού και Εγγυήσεων, από το οποίο περιέργως προέρχεται αυτή η έκθεση, έως τους φορολογικούς παράδεισους το βήμα είναι τολμηρό, δείχνει όμως πως τα μεγάλα συστήματα, ακόμη κι εκείνα που υποθάλπουν την απάτη, γεννιούνται σε μικρή κλίμακα, σε ατομικό επίπεδο, και στη συνέχεια μετατρέπονται σε γενικευμένο σύστημα. Για αυτόν το λόγο, ακόμη και η στρατηγική καταπολέμησής τους πρέπει να προέλθει από το γενικό συμφέρον, αλλά πρέπει επίσης να είναι σε θέση να φτάνει μέχρι την ίδια τη ρίζα της απάτης για να μπορέσει αυτή η απάτη να εκριζωθεί.

<SPEAKER ID=48 LANGUAGE="FI" NAME="Virrankoski">
Αξιότιμε κύριε Πρόεδρε, η υπό εξέταση έκθεση του κ. Bardong επικεντρώνεται στο θέμα της πιο αποτελεσματικής είσπραξης απαιτήσεων, γεωργικών εισφορών, δασμών και φόρων οι οποίοι εντάσσονται στα πλαίσια του ΕΓΤΠΕ. Το ζήτημα είναι δύσκολο επειδή κινούμαστε σε έναν ευαίσθητο χώρο. Θέλω να ευχαριστήσω τον κ. Bardong για την εμπεριστατωμένη έκθεση, της οποίας οι αιτιολογήσεις έχουν διατυπωθεί με εμπειρογνωμοσύνη.
<P>
Η αμοιβαία συνδρομή πρόκειται να παίξει όλο και πιο σημαντικό ρόλο στην είσπραξη φόρων και εισφορών. Με την υλοποίηση της κοινής αγοράς, οι φορολογούμενοι θα έχουν την δυνατότητα, σε όλο και μεγαλύτερο βαθμό, να μεταφέρουν τους πόρους και τα έσοδά τους από τη μία χώρα στην άλλη. Υπάρχει ο κίνδυνος να δημιουργηθούν φορολογικοί παράδεισοι στο εσωτερικό της ΕΕ. Αυτό θα δημιουργούσε υπερβολικά ευνοϊκές προϋποθέσεις ιδιαίτερα για το οργανωμένο έγκλημα.
<P>
Το πρόβλημα της Ευρωπαϊκής Ένωσης συνίσταται στο γεγονός ότι ενώ διαθέτει δικό της προϋπολογισμό, δεν διαθέτει εντούτοις ένα πραγματικό μηχανισμό για την εκτέλεσή του. Οι πρακτικές ενέργειες τόσο για την εξόφληση εισφορών όσο και για την είσπραξη απαιτήσεων εκτελούνται από τα κράτη μέλη. Από την άλλη μεριά, τα κράτη μέλη αποτελούν ανεξάρτητες οικονομικές μονάδες, οι οποίες αποβλέπουν κυρίως στη μέριμνα για τα δικά τους έσοδα, αποδίδοντας λιγότερη σημασία στην είσπραξη εσόδων γι' άλλους. Κατά συνέπεια, στα πλαίσια της ΕΕ, μόνο το 3-5 % από τις αιτήσεις είσπραξης είναι δυνατόν να πραγματοποιούνται.
<P>
Ένα δεύτερο πρόβλημα προκύπτει από το γεγονός ότι το ίδιο το συμβάν, η είσπραξη απαιτήσεων, η κατάσχεση περιουσιακών στοιχείων και οι άλλες σχετικές διαδικασίες εμπίπτουν στα πλαίσια του δεύτερου πυλώνα της ΕΕ. Τα θέματα αυτού του πυλώνα δεν ανήκουν πραγματικά στο πεδίο λήψης αποφάσεων της ΕΕ, αλλά απαιτούν τη συνεργασία μεταξύ των κρατών μελών. Τα κράτη μέλη είναι αρκετά ευαίσθητα στο να μην παραβιαστεί η κυριαρχία τους σε αυτόν τον τομέα. Γι' αυτόν τον λόγο η είσπραξη απαιτήσεων και η σχετική με αυτή συνεργασία συνιστούν λεπτά πολιτικά ζητήματα. Ωστόσο, είναι προφανές ότι και στα πλαίσια της ΕΕ θα πρέπει καταστεί δυνατή η είσπραξη των φορολογικών απαιτήσεων και των επιπλέον εισφορών. Γι' αυτόν τον λόγο η έκθεση του κ. Bardong και η εισήγηση της Επιτροπής αξίζουν μεγάλης υποστήριξης.

<SPEAKER ID=49 LANGUAGE="SV" NAME="Holm">
Κυρία Πρόεδρε, θέλω να απευθύνω ένα μεγάλο ευχαριστώ στον εισηγητή, κ. Bardong, ο οποίος ανέλαβε αυτήν τη σημαντική έκθεση. Θέλω επίσης, να σχολιάσω το θέμα του τίτλου στον οποίο δεν αποτυπώνεται πλήρως η ουσία του θέματος, αλλά, ένα μέρος μόνο. Αυτό μπορεί σε μεγάλο βαθμό να οφείλεται και στο γεγονός ότι η Επιτροπή ουσιαστικά δεν θέλει να αναφέρει περί τίνος πρόκειται πραγματικά. Πρόκειται για ένα σημαντικό θέμα για το οποίο γίνονται, μεταξύ άλλων στα κράτη μέλη μας, πολλές συζητήσεις, δηλαδή μέχρι ποίου βαθμού θα αποφασίζει η ΕΕ γι' αυτά τα θέματα. Ίσως αυτός είναι ο λόγος που δεν υπάρχει θέληση να δηλώσουν με σαφήνει περί τίνος πρόκειται.
<P>
Θέλω να κάνω κάποια σχόλια επ' αυτού: πολλοί ομιλητές αναφέρθηκαν στην πρόταση τροπολογίας 5. Η Επιτροπή προτείνει να είναι μόνο 3 χρόνια. Πιστεύω ότι είναι σημαντικό να καθορίσουμε ότι πρέπει να είναι 5 χρόνια, διότι απαιτείται πολύ μεγάλο χρονικό διάστημα για την αντιμετώπιση αυτών των θεμάτων. Τα κράτη μέλη πρέπει να διαθέτουν περισσότερο από 3 χρόνια για να εργαστούν μ' αυτά τα θέματα, αλλοιώς τα άρθρα καθίστανται ανενεργά.
<P>
Όσον αφορά την πρόταση τροπολογίας 2, προσωπικά, έχω κάποιες αντιρρήσεις. Δεν γνωρίζω αν είναι απολύτως ορθό το να καθορίσουμε όντως, όσον αφορά την είσπραξη των απαιτήσεων στα κράτη μέλη, δηλαδή των εθνικών απαιτήσεων, ότι θα έπονται των απαιτήσεων του κοινοτικού προϋπολογισμού. Δεν θεωρώ ότι αυτό είναι απολύτως δίκαιο, αλλά, θεωρώ ότι θα πρέπει να εκτιμηθούν ισότιμα. Δεν μπορούμε, όμως, να δώσουμε προτεραιότητα στον έναν τύπο. Αυτή, ωστόσο, είναι η προσωπική μου άποψη. Η Ομάδα των Πρασίνων θα στηρίξει την έκθεση και τις προτάσεις τροπολογίας της Επιτροπής Ελέγχου του Προϋπολογισμού και τον κ. Bardong.

<SPEAKER ID=50 LANGUAGE="FR" NAME="Souchet">
Κυρία Πρόεδρε, αυτή η έκθεση είναι καλή. Το ίδιο και οι τροπολογίες της Επιτροπής Ελέγχου του Προϋπολογισμού. Θα τις ψηφίσουμε.
<P>
Όλοι εδώ γνωρίζουμε πως ορισμένοι δύσκολοι οφειλέτες είναι σε θέση να οργανώνουν την αφερεγγυότητά τους κατά τέτοιον τρόπο, ώστε το κράτος μέλος πιστωτής να είναι υποχρεωμένο να απευθυνθεί σε ένα άλλο κράτος μέλος, στην επικράτεια του οποίου ο δύσκολος υπόχρεος μετέφερε ή διαθέτει περιουσιακά στοιχεία, που μπορούν να αποτελέσουν αντικείμενο αναγκαστικής κατάσχεσης.
<P>
Θα ήθελα τώρα να θέσω ένα συγκεκριμένο ερώτημα στον Επίτροπο Bangemann. Ένα από τα σενάρια που προβλέπει η Επιτροπή στο πλαίσιο της Ατζέντα 2000, είναι η συγχρηματοδότηση της ΚΓΠ από τα κράτη μέλη. Στην περίπτωση αυτή, εάν υπάρχει απάτη, ποιος θα είναι υπεύθυνος για την είσπραξη των ποσών που χορηγήθηκαν αδικαιολόγητα για το τμήμα που συγχρηματοδότησε το κράτος μέλος; Πώς είναι δυνατόν να εισπραχθεί ένα ποσό που έλαβε αδικαιολόγητα ένας υπόχρεος, ο οποίος ενδεχομένως να έχει μεταφέρει περιουσιακά στοιχεία, ή ο οποίος είναι κάτοχος περιουσιακών στοιχείων σε άλλο κράτος μέλος;
<P>
Πριν να προτείνουμε ένα σενάριο, είναι απαραίτητο να προβλέψουμε τις απαραίτητες νομικές διαδικασίες για την υλοποίησή του, διότι, στην προκειμένη περίπτωση, στο πλαίσιο της συγχρηματοδότησης, τα ευρωπαϊκά θεσμικά όργανα είναι αυτά που αποφασίζουν σχετικά με το ποσό των γεωργικών ενισχύσεων και επομένως για το ποσό που θα αναλάβει το ενδιαφερόμενο κράτος μέλος. Η διάκριση μεταξύ αυτού που παίρνει τις αποφάσεις και αυτού που πληρώνει θα θέσει πραγματικά νομικά προβλήματα στην είσπραξη των απαιτήσεων, που κινδυνεύουν να αποτελέσουν εμπόδιο στην υλοποίηση της συγχρηματοδότησης όπως την έχει οραματιστεί η Επιτροπή. Πρόκειται, κυρία Πρόεδρε, για ένα ακόμη εμπόδιο σε μία πορεία που, χωρίς αμφιβολία, η επιτυχία της δεν είναι καθόλου βέβαιη.

<SPEAKER ID=51 LANGUAGE="DE" NAME="von Habsburg">
Κυρία Πρόεδρε, θα ήθελα να ευχαριστήσω κυρίως τον καθηγητή Bardong για την εξαιρετική εργασία του πάνω σε ένα δυσεπίλυτο πρόβλημα. Η έκθεση - που επικρίθηκε σε ορισμένα σημεία, όπως για παράδειγμα για την αντίφαση μεταξύ τίτλου και περιεχομένου - καταδεικνύει με ακρίβεια σε τι ζούγκλα βρισκόμαστε. Σχετικά με αυτό θα ήθελα να πω μερικά λόγια. Σε όλη τη συζήτηση έγινε επανειλημμένα λόγος για φορολογικούς παραδείσους. φορολογικές οάσεις όπως τις λέμε. Ας συνειδητοποιήσουμε όμως τι σημαίνει αυτή η λέξη! Πού βρίσκεται μια όαση; Στην έρημο φυσικά. Αυτό σημαίνει, λοιπόν, πως όταν μιλάμε για φορολογικές οάσεις θα πρέπει να ομολογήσουμε ότι οτιδήποτε δεν είναι όαση είναι έρημος.
<P>
Αυτή είναι η ουσία όλης της συζήτησης. Οι δυσκολίες μας οφείλονται στη δημιουργία γραφειοκρατικών διαδικασιών και τεχνοκρατικών μέτρων και αποτελούν κυρίως εκδήλωση του γεγονότος ότι ολόκληρο το φορολογικό σύστημά μας γίνεται όλο και πιο περίπλοκο. Υπ΄αυτή την έννοια η έκθεση αυτή είναι πραγματικά εξαιρετική, και θα την υπερψηφίσω γιατί είναι τεχνικώς ορθή και μας δείχνει ακριβώς πού είναι το σημείο που πονάει - ότι δηλαδή στα επιμέρους κράτη μέλη, αλλά και στην Ένωσή μας μέχρις ενός σημείου, τα πράγματα γίνονται για τον πολίτη όλο και πιο περίπλοκα, ενώ βεβαίως οι απατεώνες έχουν τη δυνατότητα να εκμεταλλεύονται αυτή την περιπλοκότητα.
<P>
Θα ήθελα να εξετασθεί σοβαρά αυτό. Διότι αν δεν εξασφαλίσουμε σαφήνεια, αν δεν επιτύχουμε εδώ απλές λύσεις, θα εξακολουθήσουμε να έχουμε τα ίδια προβλήματα.

<SPEAKER ID=52 LANGUAGE="EN" NAME="Hardstaff">
Κυρία Πρόεδρε, σχετικά με ένα διαδικαστικό θέμα. Θα ήθελα να επιστήσω την προσοχή σας στο γεγονός ότι κατά τη διάρκεια της ομιλίας του κ. Souchet και κατά τη διάρκεια μέρους της ομιλίας του κ. von Habsburg, ο κ. Mather χρησιμοποιούσε κινητό τηλέφωνο, πράγμα το οποίο έχω την εντύπωση πως απαγορεύεται στην αίθουσα αυτή.

<SPEAKER ID=53 NAME="Πρόεδρος">
Θα ήθελα να επισημάνω για άλλη μια φορά ότι δεν επιτρέπεται η χρήση κινητών τηλεφώνων μέσα στην αίθουσα της Ολομέλειας. Σας παρακαλώ να απενεργοποιήσετε τις συσκευές σας!

<SPEAKER ID=54 NAME="Bangemann">
Κυρία Πρόεδρε, κατ΄αρχάς όσον αφορά το ερώτημα αν ο τίτλος καλύπτει πλήρως το περιεχόμενο. Η δική μας ανακοίνωση που περιλάμβανε την πρόταση για μια οδηγία είχε τον ακόλουθο τίτλο: Περί της αμοιβαίας συνδρομής για την είσπραξη απαιτήσεων που προκύπτουν από ενέργειες οι οποίες αποτελούν μέρος του συστήματος χρηματοδότησης του Ευρωπαϊκού Γεωργικού Ταμείου Προσανατολισμού και Εγγυήσεων καθώς επίσης εισφορών, δασμών, φόρου προστιθέμενης αξίας και ορισμένων φόρων κατανάλωσης. Αυτός καλύπτει ολόκληρο το περιεχόμενο. Ο εισηγητής, για κάποιους λόγους που δεν γνωρίζω, συνόψισε κάπως τα πράγματα στον δικό του τίτλο. Σε κάθε περίπτωση, μετά από την παρούσα συζήτηση θα συντάξουμε εκ νέου τον τίτλο με πρισσότερη ακρίβεια, ούτως ώστε να μην υφίσταται πια αυτή η δυσκολία.
<P>
Όσον αφορά τα ζητήματα που τέθηκαν, θα ήθελα να επισημάνω ότι στηρίξαμε την πρόταση στο άρθρο 100 α, γιατί στο επίκεντρο των συλλογισμών μας υπήρχε η σκέψη ότι η εσωτερική αγορά, όπως πολύ σωστά ειπώθηκε στη συζήτηση - νομίζω από τον κύριο Bφsch - συνεπάγεται ελευθερίες οι οποίες με τη σειρά τους δημιουργούν ορισμένες δυνατότητες καταχρήσεων. Σε αυτές τις δυνατότητες καταχρήσεων θέλαμε να κλείσουμε την πόρτα. Για τον λόγο αυτόν, παρόλο που ορισμένες προστάσεις περιλαμβάνουν και άλλα αντικείμενα, πιστεύουμε ότι θα πρέπει να διατηρηθεί οπωσδήποτε η ανταγωνιστικότητα και ουδετερότητα της εσωτερικής αγοράς από φορολογικής άποψης. Γι΄ αυτό στηρίξαμε την πρόταση στο άρθρο 100 α και γι΄ αυτό δεν μπορούμε να δεχθούμε ορισμένες τροπολογίες. Θα επανέλθω σε αυτό αργότερα.
<P>
Θέλω να ευχαριστήσω τον εισηγητή. Στην ουσία η πρότασή του ανταποκρίνεται στη δική μας. Μπορούμε να δεχθούμε τις τροπολογίες 1, 3 και 6. Όσον αφορά τις άλλες τροπολογίες, δυστυχώς δεν μπορούμε να συμφωνήσουμε με τη γνώμη του εισηγητή για λόγους νομικών επιφυλάξεων. Θα μπορέσουμε βέβαια να συζητήσουμε αυτές τις νομικές επιφυλάξεις στην πορεία της διαδικασίας με τα κράτη μέλη, αλλά στις τροπολογίες 2 και 7 που προβλέπουν σε περιπτώσεις συντρεχουσών απαιτήσεων από τον κοινοτικό προϋπολογισμό και από τα κράτη μέλη ότι θα αντιμετωπίζονται κατά προτεραιότητα οι απαιτήσεις της Κοινότητας, το νομικό αυτό πρόβλημα είναι προφανές. Εάν η πρόταση στηρίζεται στο άρθρο 100 α - και πράγματι, σε αυτό το άρθρο στηρίζεται, όπως είπα - τίθεται το ερώτημα κατά πόσον οι τροπολογίες αυτές είναι σύμφωνες με την υλοποίηση των στόχων που αναφέρονται στο άρθρο 7 της συνθήκης ΕΚ. Αυτή η νομική επιφύλαξη είναι τόσο σημαίνουσα για εμάς που δεν θα θέλαμε να κάνουμε δεκτές τις τροπολογίες αυτές.
<P>
Όσον αφορά τις τροπολογίες 4, 8 και 9, στις οποίες προβλέπεται η καταβολή αποζημιώσεων που καθορίζονται ως ποσοστό του ποσού προς είσπραξη να αντικαθίσταται με την καταβολή των πραγματικών δαπανών που προκύπτουν, θα καταβάλλονται αποζημιώσεις μόνο σε περιπτώσεις που εμφανίζονται ιδιαίτερα προβληματικές. Από αυτή τη σκοπιά είναι απόλυτα κατανοητές οι τροπολογίες. Θα πρέπει όμως να ιδωθούν σε συνδυασμό με την τροπολογία αρ. 9, την οποία δεν μπορούμε να υιοθετήσουμε, διότι η Επιτροπή - επί τη βάσει, πάλι, των θεμελιωδών κανόνων της εσωτερικής αγοράς - προτείνει μετά το έτος 2005 να παραιτηθούν τα κράτη μέλη από το κόστος είσπραξης, ενώ η τροπολογία αρ. 9 προβλέπει μια καθαρά προαιρετική παραίτηση από αυτό χωρίς δεσμευτική προθεσμία.
<P>
Όσον αφορά την τροπολογία αρ. 5 που αποτέλεσε θέμα και στη συζήτηση και αφορά την παράταση της προθεσμίας για αίτηση αμοιβαίας συνδρομής από τρία σε πέντε χρόνια. Εδώ δεν τίθεται θέμα παραγραφής - δεν αφορά καν την παραγραφή εδώ - αλλά η οδηγία αποσκοπεί ακριβώς στην επίσπευση της διαδικασίας είσπραξης κατά περίπτωση. Γι΄ αυτό πιστεύουμε ότι θα πρέπει να παραμείνουμε στην προτεινόμενη από εμάς προθεσμία.
<P>
Σχετικά με το θέμα της συγχρηματοδότησης τώρα. Βλέπω ότι ο βουλευτής που το έθεσε δεν είναι καν εδώ πια...
<P>
Διαμαρτυρίες
<P>
Α, σας έκρυβε ο βουλευτής που βρίσκεται μπροστά σας!
<P>
(DE) Φυσικά και είναι ένα υποθετικό ερώτημα, κύριε Souchet, αυτό το γνωρίζετε και εσείς, διότι η συγχρηματοδότηση είναι μόνο μια δυνατότητα που τίθεται προς συζήτηση. Έτσι όπως είναι τα πράγματα σήμερα προφανώς δεν θα πραγματοποιηθεί καν. Με αυτή την έννοια είναι υποθετική. Ακόμα και αν συμφωνηθεί και διαμορφωθεί η συγχρηματοδότηση, η απάντηση στην ερώτησή σας εξαρτάται βεβαίως από το ποιος είναι μεμονωμένα υπεύθυνος, όχι μόνον όσον αφορά τον προϋπολογισμό, αλλά ποιος θα πρέπει να την χειριστεί διοικητικά. Μπορεί να υπάρξει περίπτωση ένα κράτος μέλος να είναι υπεύθυνο μόνο όσον αφορά τον προϋπολογισμό, όπου θα έπρεπε να καταβάλει ένα ορισμένο μέρος στην Ένωση, ενώ το υπόλοιπο θα το χειριζόταν η Ένωση. Σε μια τέτοια περίπτωση θα ήταν, βεβαίως, σκόπιμο η Ένωση να διαθέτει δυνατότητες είσπραξης. Στην αντίθετη περίπτωση θα ήταν επίσης λογικό να διέθεταν τα κράτη μέλη αυτή τη δυνατότητα είσπραξης. Καθώς όμως όλα αυτά δεν έχουν αποφασισθεί και μάλλον δεν θα αποφασισθούν - διότι η δυνατότητα αυτή φαντάζει ολοένα και πιο απόμακρη - πιστεύω πως είναι άσκοπο να κάνουμε υποθέσεις σχετικά.

<SPEAKER ID=55 LANGUAGE="DE" NAME="Lulling">
Κυρία Πρόεδρε, αυτή η έκθεση είναι πολύ σημαντική! Πρέπει να πω ότι παρόλο που δεν είμαι μέλος της Επιτροπής Ελέγχου του Προϋπολογισμού βρίσκομαι λίγο σε σύγχυση με όλα όσα άκουσα. Θα ήθελα να ρωτήσω τον κύριο Bangemann: εάν το διευρύνουμε τόσο μπορεί να έχουμε και περιπτώσεις, για παράδειγμα, σχετικές με φόρους προστιθέμενης αξίας, ειδικούς φόρους κατανάλωσης... Δώστε μας κάποια παραδείγματα για το τι εμπίπτει σε αυτές τις εισπράξεις. Διότι αν ποτέ αποκτήσουμε τον εισπραττόμενο στην πηγή φόρο - που ο Θεός ας φυλάξει να μην συμβεί - πώς θα γίνεται τότε η είσπραξη από το ένα κράτος στο άλλο; Πέστε μας τι ακριβώς εμπίπτει εδώ, υπό τον τρομερό αυτό τίτλο! Δεν είμαι καν σίγουρη αν μπορώ να υπερψηφίσω αυτή την πρόταση.

<SPEAKER ID=56 NAME="Πρόεδρος">
Είναι έτοιμος ο κύριος Επίτροπος Bangemann να απαντήσει στην ερώτηση;

<SPEAKER ID=57 NAME="Bangemann">
Κυρία Πρόεδρε, απαντώ σε κάθε ερώτηση της κυρίας Lulling, διότι ψήφισε υπέρ της Επιτροπής.
<P>
Γέλια
<P>
Απαντώ και σε ερωτήσεις μελών του Κοινοβουλίου που ψήφισαν κατά της Επιτροπής, πιο σύντομα όμως.
<P>
Λοιπόν, κυρία Lulling, οι τομείς που εμπίπτουν εδώ προκύπτουν από την πρόταση. Βεβαίως μπορούν να υπεισέλθουν σε αυτον τον κανόνα είσπραξης και απαιτήσεις φόρου προστιθέμενης αξίας. Φυσικά και είναι δυνατό αυτό, αυτή η δυνατότητα αναφέρεται άλλωστε. Επί του παρόντος δεν μπορούμε βέβαια να κάνουμε λόγο για έναν εισπραττόμενο στην πηγή φόρο, γιατί δεν υπάρχει. Αν εισαχθεί ο φόρος αυτός, θα πρέπει να συμπληρωθεί ειδικά μια τέτοια διάταξη για την είσπραξη, εφ' όσον φυσικά δεν προκύπτει από το κείμενο. Εφ' όσον δεν υφίσταται ο συγκεκριμένος φόρος, δεν μπορεί και να εισπραχθεί. Εάν εισαχθεί αυτός - ενάντια στις ένθερμες ευχές σας, που έχουν φυσικά σαν κίνητρα την ευρωπαϊκή πολιτική και τη δικαιοσύνη μόνο, και όχι την κατάσταση στο κράτος μέλος σας - θα πρέπει η οδηγία αυτή να συμπληρωθεί, για να μπορούν να εισπράττονται και τέτοια καθυστερούμενα ποσά.

<SPEAKER ID=58 NAME="Πρόεδρος">
Σας ευχαριστώ, κύριε Επίτροπε Bangemann!
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
Το Σώμα εγκρίνει το ψήφισμα νομοθετικού περιεχομένου

<CHAPTER ID=4>
Ευρωπαϊκή τυποποίηση
<SPEAKER ID=59 NAME="Πρόεδρος">
Η ημερησία διάταξη προβλέπει τη συζήτηση της έκθεσης (A4-0501/98) της κυρίας Kestelijn-Sierens, εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με την έκθεση της Επιτροπής προς το Συμβούλιο και το Ευρωπαϊκό Κοινοβούλιο που αφορά την «Αποτελεσματικότητα και Εγκυρότητα στην Ευρωπαϊκή Τυποποίηση στο πλαίσιο της Νέας Προσέγγισης» (COM(98)0291 - C4-0442/98).

<SPEAKER ID=60 NAME="Kestelijn-Sierens">
Κυρία Πρόεδρε, κύριε Επίτροπε, αγαπητοί συνάδελφοι, έχουμε μπροστά μας μια έκθεση της Επιτροπής για την αποτελεσματικότητα και τη διαφάνεια των ευρωπαϊκών διαδικασιών τυποποίησης στα πλαίσια της νέας μεθόδου. Η νέα μέθοδος στον τομέα της τεχνικής εναρμόνισης καθιερώθηκε το 1985 και στηρίζεται σε τέσσερις αρχές.
<P>
Κατά πρώτον, ο ευρωπαίος νομοθέτης ορίζει τις σημαντικότερες προϋποθέσεις ασφάλειας και υγείας τις οποίες θα πρέπει να πληρούν τα προϊόντα πριν κυκλοφορήσουν στην αγορά. Στη συνέχεια, οι οργανισμοί τυποποίησης καθορίζουν τις τεχνικές προδιαγραφές τις οποίες χρειάζεται ο κατασκευαστής για να παράγει τα προϊόντα τα οποία ανταποκρίνονται σε αυτές. Ο επιχειρηματίας δεν είναι υποχρεωμένος να παράγει σύμφωνα με τα ισχύοντα πρότυπα. Τέλος, οι δημόσιες αρχές είναι υποχρεωμένες να υποθέσουν ότι τα προϊόντα τα οποία πληρούν τα εναρμονισμένα πρότυπα πληρούν και τις σημαντικότερες προϋποθέσεις.
<P>
Η Επιτροπή Οικονομικής, Νομισματικής και Βιομηχανικής Πολιτικής αξιολογεί θετικά τη νέα μέθοδο. Αυτό συμβαίνει, κατά πρώτον, επειδή η εναρμόνιση της νομοθεσίας περιορίζεται στις σημαντικότερες προϋποθέσεις. Πρόκειται για μια πολιτική η οποία έχει διαχωριστεί από την επεξεργασία των τεχνικών προϋποθέσεων, που είναι καθήκον των υπεύθυνων τυποποίησης. Δηλαδή, ο καθένας κάνει αυτό που πρέπει και έτσι το όλο σύστημα λειτουργεί τέλεια.
<P>
Το γεγονός ότι η νέα μέθοδος έχει ως άξονα την αγορά έρχεται σε αντίθεση με τον καταναγκαστικό χαρακτήρα της νομοθεσίας. Κανείς δεν υποχρεώνει τον κατασκευαστή να τηρήσει τις τεχνικές προδιαγραφές. Μια νέα μέθοδος επιτρέπει να καταστήσουμε τη νομοθεσία πιο ευέλικτη· έτσι θα έχει τη δυνατότητα να προσαρμόζεται πιο γρήγορα σε πιθανές τεχνολογικές εξελίξεις. Η αύξηση της αποδοτικότητας και της διαφάνειας της τυποποίησης είναι καθήκον των ανεξάρτητων ιδρυμάτων CEN, CENELEC και ETSI, αλλά οι πιο σημαντικές αρμοδιότητες, δηλαδή η αξιολόγηση της προόδου και ο έλεγχος της τήρησης των προθεσμιών εκ μέρους των ιδρυμάτων ανήκουν στην Επιτροπή. Η Επιτροπή πρέπει να διενεργεί σε τακτικά διαστήματα αναλύσεις κόστους-οφέλους, επισημαίνοντας στα ιδρύματα τυποποίησης το καθήκον τους. Θα μπορούσε επίσης να ορίσει προδιαγραφές επιδόσεων για τη διαδικασία τυποποίησης σε σχέση με τους σημαντικότερους εμπορικούς εταίρους μας και να διενεργήσει μελέτη με αντικείμενο τις επιδράσεις επί της αγοράς. Τέλος, και αυτό είναι ένα θέμα στο οποίο αποδίδουμε μεγάλη σημασία, η Επιτροπή θα μπορεί να ελέγχει την ενσωμάτωση από τα κράτη μέλη των ευρωπαϊκών προτύπων στα εθνικά πρότυπα συμπεριλαμβάνοντας την πρόοδο σε αυτόν τον τομέα στον πίνακα επιδόσεων για την εσωτερική αγορά.
<P>
Είμαστε αντίθετοι με τη συγχώνευση των τριών ιδρυμάτων για τον απλούστατο λόγο ότι κάτι τέτοιο θα επηρέαζε σημαντικά την αποτελεσματικότητα. Δεν είμαι επίσης βέβαιη εάν θα ήταν σκόπιμο να διεξάγονται επίσημες ψηφοφορίες σε ένα πρώιμο στάδιο της διαδικασίας τυποποίησης με στόχο την επίσπευσή της. Η νέα μέθοδος στηρίζεται όντως στη συμμετοχή και την αμοιβαία εμπιστοσύνη όλων των εταίρων, δηλαδή των εθνικών ιδρυμάτων τυποποίησης, των ΜΜΕ, των εργοδοτών, των εργαζομένων, των καταναλωτών και των περιβαλλοντολογικών οργανώσεων.
<P>
Ένα άλλο σημαντικό σημείο αφορά τον έλεγχο του βαθμού αμοιβαίας αναγνώρισης των τεχνικών εγκρίσεων ή πιστοποιητικών συμμόρφωσης των εθνικών οργανισμών· το θέμα αυτό αφορά κυρίως τον κατασκευαστικό τομέα. Πολλοί κατασκευαστές αντιμετωπίζουν σοβαρά προβλήματα στο χώρο αυτό. Αυτό συμβαίνει γιατί, στην πράξη, δεν μπορούν να εξάγουν τα προϊόντα τους σε όλα τα κράτη μέλη. Γι' αυτό η Επιτροπή πρέπει να προσαρμόσει τις διαδικασίες οι οποίες εφαρμόζονται στην περίπτωση παραβίασης της αρχής της αμοιβαίας αναγνώρισης.
<P>
Γενικότερα, οι επιχειρηματίες πρέπει να γνωρίζουν σε ποιον πρέπει να αποτείνονται σε περίπτωση που έχουν παράπονα σχετικά με την αμοιβαία αναγνώριση των αποτελεσμάτων ελέγχων. Στον πυρήνα στους κόλπους της Επιτροπής ή μήπως υπάρχει κάποια άλλη λύση, κύριε Επίτροπε; Το Ευρωπαϊκό Κοινοβούλιο έχει αναφέρει και στο παρελθόν ότι οι ενδιαφερόμενοι, δηλαδή οι μικρομεσαίες επιχειρήσεις, οι εργοδότες, οι εργαζόμενοι, οι καταναλωτές και οι περιβαλλοντολογικές οργανώσεις, δεν έχουν επαρκή μέσα και προσωπικό για να παρακολουθούν κατά πόδας όλες τις διαδικασίες τυποποίησης. Γι'αυτό προτείνω να διερευνήσει η Επιτροπή κατά πόσο θα μπορούσε να τους χορηγηθεί περισσότερη υποστήριξη από την Ευρωπαϊκή Ένωση.
<P>
Το πρόβλημα δεν εμφανίζεται μόνο σε ευρωπαϊκή κλίμακα. Για παράδειγμα, μόνο επτά κράτη μέλη προώθησαν τη συμμετοχή των καταναλωτών. Νομίζω ότι η κατάσταση θα πρέπει κάπως να αλλάξει. Η Επιτροπή καλεί τα ιδρύματα CEN, CENELEC και ETSI να επιτρέψουν τη διεξαγωγή μιας ανεξάρτητης αξιολόγησης όσον αφορά τη χρηματοδότηση της ευρωπαϊκής διαδικασίας τυποποίησης. Προσωπικά υποστηρίζω την πρόταση αυτή.
<P>
Τέλος, πρέπει να φροντίσουμε, ώστε τα ιδρύματα τυποποίησης από τις χώρες της Κεντρικής και της Ανατολικής Ευρώπης να μπορούν να έχουν μία στενότερη σχέση με τις εργασίες των ευρωπαϊκών ιδρυμάτων, και να προσφέρουμε την υποστήριξη της Ευρωπαϊκής Επιτροπή στους ενδιαφερόμενους από τις χώρες αυτές.
<P>
Κυρία Πρόεδρε, κύριοι συνάδελφοι, αυτές είναι οι σημαντικότερες παρατηρήσεις της Επιτροπής Οικονομικής, Νομισματικής και Βιομηχανικής Πολιτικής του Κοινοβουλίου. Ευχαριστώ τους συναδέλφους για την ενδιαφέρουσα και χρήσιμη συμβολή τους στην έκθεση.
<P>
Θα ήθελα να ρωτήσω τον Επίτροπο Bangemann δύο πράγματα. Καταρχάς, σχετικά με τη μεγαλύτερη συμμετοχή των ενδιαφερόμενων στην τυποποίηση. Όπως είπα ήδη, πρόκειται για θέμα χρημάτων. Θα ήθελα να ρωτήσω τον Επίτροπο εάν έχει να υποβάλει συγκεκριμένες προτάσεις για να προωθηθεί περισσότερο η συμμετοχή των μικρομεσαίων επιχειρήσεων και άλλων οργανισμών στη θέσπιση των ευρωπαϊκών προτύπων.
<P>
Η δεύτερη ερώτησή μου αφορά το πρόβλημα της εναρμόνισης βυσμάτων και ρευματοληπτών. Συνειδητά δεν συμπεριέλαβα το θέμα στην έκθεσή μου. Ωστόσο, συχνά υποβάλλονται ερωτήσεις για το θέμα αυτό. Το ξέρουμε όλοι: η συζήτηση διεξάγεται εδώ και περισσότερο από τριάντα χρόνια. Θα ήθελα πάρα πολύ να πληροφορηθώ από τον κ. Bangemann εάν υπάρχει κάποια λύση, εάν είναι θέμα χρημάτων, ή αν είναι θέμα τεχνολογίας; Υπάρχει πολιτική βούληση να γίνει κάτι για το θέμα αυτό; Αυτή ήταν η δεύτερη ερώτησή μου προς τον Επίτροπο.

<SPEAKER ID=61 LANGUAGE="DE" NAME="Rόbig">
Κυρία Πρόεδρε, αξιότιμες κυρίες και κύριοι, θέλουμε να μεταβούμε από την εσωτερική αγορά στην εγχώρια αγορά, και για αυτό χρειαζόμαστε αρχές, ενώ αποφασιστικός παράγοντας σε αυτό είναι η τυποποίηση. Η τυποποίηση είναι ένα οικονομικοπολιτικό εργαλείο που εξασφαλίζει για μας την ελεύθερη κυκλοφορία αγαθών και υπηρεσιών και στο μέλλον. Θέλουμε όμως μια σύγχρονη νομοθεσία. Θέλουμε μια νέα προσέγγιση, και ειδικά στην τυποποίηση έχει αποδειχθεί ότι είναι αναγκαίο να κάνουμε από κοινού συλλογισμούς για το πώς θα φθάσουμε σε καλύτερες διαδικασίες. Επί τη βάσει της ιστορίας της θέσης των τρακτέρ φάνηκε ότι είναι λογικότερο να επιλέξουμε τη νέα προσέγγιση, με άλλα λόγια, δηλαδή, να αφήσουμε τα ινστιτούτα τυποποίησης στα μεμονωμένα κράτη να λειτουργούν ανεξάρτητα το ένα από το άλλο. Πιστεύω πως είναι σημαντικό, παρόλα αυτά, να υπάρχει μια νομοθετική ρύθμιση, μια οδηγία σε αυτόν τον τομέα για να προσφέρει ένα πολιτικό πλαίσιο στον τομέα αυτόν.
<P>
Υπάρχει όμως η σαφής διχοτόμηση, κατά την οποία έχουμε από τη μια πλευρά τον νομοθέτη που δεν πρέπει να συντάσσει χοντρά βιβλία με κανονισμούς, οι οποίοι συχνά δεν είναι κατανοητοί - θέλουμε δηλαδή μια ισχνή και αποτελεσματική νομοθεσία. Το δεύτερο επίπεδο αποτελούν οι εθελοντικοί και ανεξάρτητοι οργανισμοί τυποποίησης, όπου πολύ απλά συναντώνται κατασκευαστές και χρήστες και συζητούν τομείς που γνωρίζουν πολύ καλά και όπου είναι σε θέση να καθορίσουν τι θέλουν.
<P>
Εδώ στο Κοινοβούλιο είχαμε ένα καλό παράδειγμα: την οδηγία για τα λεωφορεία, το επονομαζόμενο ευρωπαϊκό λεωφορείο. Είχαμε 142 σελίδες προτάσεων, και το Κοινοβούλιο κατάφερε να συμπτύξει την οδηγία αυτή σε τρεις σελίδες. Διότι δεν υπάρχει λόγος ένα λεωφορείο στην Ευρώπη να είναι ίδιο, τόσο στο ζεστό χωριό της Σικελίας όσο και στην ώρα αιχμής του Λονδίνου ή στις αχανείς εκτάσεις της Φινλανδίας. Πιστεύουμε ότι ο νομοθέτης θα πρέπει πραγματικά να περιοριστεί σε συγκεκριμένα σημεία, σε μερικές, λίγες σε αριθμό επιταγές που θα πρέπει να τηρούνται σε όλη την Ευρώπη, και τα υπόλοιπα να καθορίζονται οικειοθελώς από τους οργανισμούς τυποποίησης, ούτως ώστε να υπάρχει και ανταγωνισμός που δεν θα αναχαιτίζει την καινοτομία, αλλά θα εγγυάται την ταχεία και σίγουρη είσοδο των καλών προϊόντων στην αγορά.
<P>
Το σύστημα συμπληρώνεται από το σήμα συμμόρφωσης CE. Πιστεύω πως το σήμα συμμόρφωσης CE μας παρέχει την εγγύηση για την μη παραβίαση της υφιστάμενης νομοθεσίας. Σαν προσθήκη αυτού όμως χρειαζόμαστε τα οικειοθελή σήματα συμμόρφωσης που εγγυώνται τον ακόλουθο έλεγχο της παραγωγής από ανεξάρτητες υπηρεσίες.

<SPEAKER ID=62 LANGUAGE="EN" NAME="Kerr">
Κυρία Πρόεδρε, όταν η Ομάδα μου με πληροφόρησε ότι είχα ενάμιση λεπτό στη διάθεσή μου, προκειμένου να μιλήσω σήμερα το πρωί για τα πρότυπα και την τυποποίηση, ανησύχησα μήπως επρόκειτο για μια από τις μεθόδους του Εργατικού Κόμματος, ώστε να εφαρμοστεί η τυποποίηση στους υποψηφίους ανά την Ευρώπη. Ανακάλυψα όμως, και αυτό ήταν κάτι που με ανακούφισε, ότι πρόκειται πράγματι για μια πολύ καλή έκθεση της καλής μου φίλης, κ. Kestelijn-Sierens, έκθεση την οποία και προτείνω στο Σώμα.
<P>
Υπάρχει ένα πολύ σημαντικό θέμα, σχετικό με την έκθεση, το οποίο θα ήθελα να θίξω και ελπίζω ο Επίτροπος Bangemann απαντήσει σε αυτό. Θα θυμάται ίσως ο Επίτροπος τον κ. Simon Hossack, έναν άνθρωπο από την εκλογική μου περιφέρεια ο οποίος απηύθυνε πολλά γράμματα στην Επιτροπή. Εγώ ο ίδιος κατέθεσα πολλές ερωτήσεις εκ μέρους του. Ο εν λόγω κύριος ήταν εφευρέτης και εφηύρε μια πολύ έξυπνη συσκευή, η οποία καθιστούσε κάθε ηλεκτρική συσκευή τυποποιημένη σε όλη την Ευρώπη. Ανακάλυψε ότι ήταν αδύνατο να θέσει σε κυκλοφορία τη συσκευή αυτή, καθώς οι επιτροπές τυποποίησης κυριαρχούντο από τους μεγάλους κατασκευαστές πριζών της Ευρώπης, οι οποίοι ήταν απόλυτα ικανοποιημένοι από την κατάσταση που επικρατούσε στην Ευρώπη, όπου μπορούσαν να λειτουργούν διάφορα είδη πριζών, καθώς αυτό τους επέτρεπε να διατηρούν το μερίδιο αγοράς που κατείχαν. Οι επιτροπές τυποποίησης με την άρνησή τους να εκδοθεί άδεια για τη συσκευή του εν λόγω κυρίου, δεν επέτρεψαν την είσοδό του στην αγορά.
<P>
Γνωρίζω πως ο Επίτροπος Bangemann, ως έχων ικανότητες απορρύθμισης της ελεύθερης αγοράς, δεν θα επικροτούσε ένα τέτοιο θέμα. Ελπίζω να λάβει το θέμα αυτό υπόψη του, ώστε να διασφαλιστεί ότι στις επιτροπές τυποποίησης αντιπροσωπεύονται στο έπακρο όλοι οι πολίτες της Κοινότητας, συμπεριλαμβανομένων των καινούριων ατόμων που επιθυμούν να εισέλθουν στην αγορά αλλά και των υπαρχόντων μεγάλων μονοπολίων.
<P>
Τέλος, Επίτροπε Bangemann, τον προηγούμενο μήνα ψήφισα υπέρ της καθαίρεσής σας, πράγμα που θα κάνω και τον επόμενο μήνα. Επομένως, μπορείτε να περιοριστείτε σε μια πολύ σύντομη απάντηση.

<SPEAKER ID=63 LANGUAGE="FR" NAME="Blot">
Κυρία Πρόεδρε, πιστεύω, όπως και η εισηγήτρια, πως η έκθεση της Επιτροπής σχετικά με την ευρωπαϊκή τυποποίηση στο πλαίσιο της νέας προσέγγισης είναι σε γενικώς ικανοποιητική. Στην ουσία προβλέπει ότι η εναρμόνιση των νομοθετικών ρυθμίσεων πρέπει να περιορίζεται στις σημαντικότερες προδιαγραφές ασφάλειας και υγείας. Οι μηχανισμοί τυυποποίησης βασίζονται κυρίως στην αμοιβαία συμφωνία μεταξύ των επαγγελματιών και των οργανισμών. Τέλος, δεν απαγορεύει στους κατασκευαστές να παράγουν προϊόντα που δεν τηρούν τα πρότυπα και η ευθύνη υπέρχεται συνεπώς στην αγορά. Υπάρχει βέβαια ένας τομέας, αυτός των δομικών υλικών, στον οποίο οι δυσκολίες παραμένουν. Η γενική γραμμή ωστόσο, η οποία υιοθετείται φαίνεται ικανοποιητική.
<P>
Ωστόσο, ενδεχομένως μας δίνεται η ευκαιρία να επικαλεστούμε στο σημείο αυτό την χρήση προτύπων για προστατευτικούς σκοπούς στις αγορές εκτός Ευρώπης. Αναφέρομαι κυρίως στις Ηνωμένες Πολιτείες και την Ιαπωνία. Βέβαια, το θέμα αυτό δεν προβλεπόταν με την στενή του έννοια στο πλαίσιο αυτής της έκθεσης, εφόσον η τελευταία περιορίζεται στη λειτουργία της εσωτερικής αγοράς, νομίζω όμως πως θα πρέπει να τεθεί από τα ευρωπαϊκά όργανα. Στην ουσία, το θέμα αυτό δεν είναι ανεξάρτητο από τον καθορισμό των εσωτερικών προτύπων στην Ευρώπη: οι εξωτερικές και εσωτερικές όψεις του θέματος δεν είναι δυνατόν να διαχωριστούν. Δεν υπάρχει κανένας λόγος, για παράδειγμα, να διευκολύνουν αυτά τα εσωτερικά ευρωπαϊκά πρότυπα τις αμερικανικές εισαγωγές εάν δεν υπάρχει αμοιβαιότητα με τον καθορισμό προτύπων στις Ηνωμένες Πολιτείες, για κάθε αντίστοιχο προϊόν. Οι ευρωπαϊκοί οργανισμοί τυποποίησης δεν μπορούν επομένως να παραμένουν απαθείς ως προς την πολιτική που ακολουθείται στο θέμα αυτό στην άλλη πλευρά του Ατλαντικού. Εύχομαι λοιπόν στο μέλλον αυτός ο προβληματισμός να ληφθεί υπόψην.

<SPEAKER ID=64 NAME="Bangemann">
Κύριε Πρόεδρε, εκφράζοντας τις ευχαριστίες μου στον εισηγητή και τους συναδέλφους που πήραν τον λόγο, θα ήθελα να προσπαθήσω να υπεισέλθω σε ορισμένα ερωτήματα που τέθηκαν εδώ.
<P>
Παρακολουθούμε από κοντά το έργο των τριών ευρωπαϊκών οργανισμών τυποποίησης. Έχουμε συναντήσεις μαζί τους σε τακτά χρονικά διαστήματα. Μόλις πριν δύο εβδομάδες συναντηθήκαμε μαζί τους. Συζητούμε προβλήματα, όπως είναι για παράδειγμα τα ζητήματα της διαφάνειας και της αποτελεσματικότητας, και προσπαθούμε να καταστήσουμε τη συνολική διαδικασία αποτελεσματική και όσο το δυνατόν πιο εξυπηρετική για τον καταναλωτή και τη βιομηχανία. Υπάρχουν πάντα παρανοήσεις. Ένα παράδειγμα είναι η παρανόηση ότι τα πρότυπά μας θα μπορούσαν να δημιουργήσουν τεχνικά εμπόδια ή αντίθετα, ότι αν επιτρέψουμε σε άλλες χώρες όπως στις ΗΠΑ και την Ιαπωνία να χρησιμοποιούν τα πρότυπά μας, ότι και οι Αμερικανοί και Ιάπωνες δεν θα κάνουν κι αυτοί το ίδιο. Αυτές όλες είναι παρανοήσεις της αρχής που διέπει την τυποποίησή μας, όπως και την τυποποίηση των ΗΠΑ και ως ένα βαθμό της Ιαπωνίας.
<P>
Θα ήθελα να το πω αυτό για άλλη μια φορά, με γνώμονα τα επιχειρήματα σχετικά με τον προστατευτισμό που αναφέρονται εναντίον μας από τους Αμερικανούς. Η κατάσταση δεν είναι τέτοια ώστε να πρέπει να κατηγορούμε εμείς τους Αμερικανούς για προστατευτισμό, αλλά οι Αμερικανοί προσπαθούν επανειλημμένα - το πιο πρόσφατο παράδειγμα είναι το Παγκόσμιο Σύστημα Κινητών Τηλεπικοινωνιών - να μας κατηγορούν για προστατευτισμό. Αυτό είναι εντελώς λάθος - και το ξαναλέω με μεγάλη έμφαση, διότι αυτή είναι η ουσία της πολιτικής αυτής - διότι, εκτός από κάποιες εξαιρέσεις που καθίστανται αναγκαίες εξ αιτίας επιφυλάξεων ή σκέψεων αναφορικά με την ασφάλεια, δεν υπάρχουν δεσμευτικά πρότυπα. Δεν υπάρχουν δεσμευτικά πρότυπα! Αυτό σημαίνει με άλλα λόγια: Καθένας - ακόμη κι αυτός ο μεγαλοφυής κατασκευαστής με τους διάφορους ρευματολήπτες του - μπορεί να εισαγάγει τα προϊόντα του στην αγορά. Δεν είναι αναγκασμένος να ακολουθεί κάποιο πρότυπο. Μπορεί να εισαγάγει στην αγορά ένα προϊόν που είναι κατασκευασμένο εντελώς διαφορετικά.
<P>
Αυτό που θέλουμε να επιτύχουμε, ωστόσο, ιδιαίτερα στα διαλειτουργικά συστήματα, είναι το πρότυπο το οποίο θα συμφωνηθεί από τους εμπλεκόμενους, συμπεριλαμβανομένων των καταναλωτών, συνδικαλιστικών φορέων κλπ., να προσφέρει και κάποιο κίνητρο για να υιοθετηθεί. Το κίνητρο συνίσταται κυρίως στο να μπορεί ο κατασκευαστής ενός τέτοιου προϊόντος - και γι΄ αυτό δεν απαιτείται καν η αναγνώριση από άλλα κράτη μέλη - να πει από την πλευρά του: Αυτό το προϊόν ανταποκρίνεται στις προδιαγραφές της Ευρωπαϊκής Ένωσης. Αυτό είναι το σήμα συμμόρφωσης CE και με αυτό έχει ένα πλεονέκτημα αν θέλει. Αυτό είναι το σύστημα.
<P>
Στα διάφορα σημεία τώρα. Πρώτον, χρηματοδοτούμε ήδη μικρομεσαίες επιχειρήσεις και τη συμμετοχή τους. Δεν είμαστε καθόλου κατά της διαφάνειας. Καθένας που έχει νόμιμο συμφέρον μπορεί να συμμετάσχει στη διαδικασία. Με αυτόν τον τρόπο η διαδικασία θα διαρκέσει λίγο παραπάνω, αλλά η δυνατότητα υπάρχει.
<P>
Τρίτον, κυρία εισηγήτρια, έχουμε λάβει πολλές πρωτοβουλίες - με μεγάλη επιτυχία μάλιστα - έναντι των νέων υποψηφίων προς ένταξη χωρών. Οι οργανισμοί CEN, CENELEC και ETSI συνεργάζονται στενά με τους οργανισμούς τυποποίησης αυτών των χωρών. Οι εργασίες χρηματοδοτούνται και από εμάς στο πλαίσιο του PHARE και άλλων προγραμμάτων χρηματοδότησης για υποψήφια προς ένταξη κράτη. Όλα αυτά, λοιπόν, ουσιαστικά γίνονται.
<P>
Μια τελευταία παρατήρηση σχετικά με τους ρευματολήπτες: καθώς οι οργανισμοί τυποποίησης στηρίζονται από την οικονομία, ενώ οι εργασίες τυποποίησης χρηματοδοτούνται επίσης από την οικονομία, είναι κατανοητό και σαφές ότι στην παρούσα κατάσταση - που στο σύνολό της δεν είναι προβληματική για τον κατασκευαστή αλλά για τον καταναλωτή - δεν υπάρχει μεγάλο ενδιαφέρον από μέρους της οικονομίας όταν γίνεται λόγος για ενιαίους ρευματολήπτες εντός της Ένωσης. Δεν υπάρχουν λοιπόν τέτοιες προσπάθειες από μέρους της οικονομίας. Και από την πλευρά των κρατών μελών - αν και θα μπορούσε αυτό να ξεπεραστεί με πολιτική κινητοποίηση, όχι για λόγους ασφαλείας, αλλά υπάρχει ασφαλώς σχετικό ενδιαφέρον των καταναλωτών - δεν υπάρχει κανένα ενδιαφέρον για εφαρμογή μιας τέτοιας τυποποίησης, εκτός εάν πρόκειται να υιοθετηθεί το πρότυπο που ισχύει στο συγκεκριμένο κράτος. Αυτό σημαίνει ότι η Δανία έχει μεγάλο ενδιαφέρον να γίνουν τα δανέζικα πρότυπα ευρωπαϊκά κλπ. Αυτή όμως δεν μπορεί βεβαίως να είναι η σωστή λύση.
<P>
Η σωστή λύση θα μπορούσε να συνίσταται μόνο στην επεξεργασία ενός προτύπου που θα ανταποκρίνεται πλήρως στις σύγχρονες τεχνικές προδιαγραφές. Θα χειριζόμαστε έπειτα αυτό το πρότυπο όπως και τα άλλα - δεν θα το κάνουμε δεσμευτικό, αλλά θα έχει κάποια πλεονεκτήματα για τον κατασκευαστή. Αυτό θα σήμαινε ότι, αν στο μέλλον όλοι οι ρευματολήπτες θα κατασκευάζονται σύμφωνα με αυτό το πρότυπο, όχι μόνο όλοι οι μελλοντικοί ρευματολήπτες και ρευματοδότες θα είναι οι ίδιοι, αλλά και ότι οι υφιστάμενοι ρευματολήπτες και ρευματοδότες θα πρέπει να μετατραπούν, και μπορείτε να φανταστείτε τι δαπάνη θα σήμαινε αυτό. Αυτός είναι ο λόγος που δεν υπάρχει ιδιαίτερα μεγάλο ενδιαφέρον για αλλαγή ούτε στην οικονομία ούτε στους καταναλωτές. Αλλά αυτή η έκθεση θα διαβιβαστεί στο Συμβούλιο όπως διαβιβάστηκε και στο Κοινοβούλιο, και θα τη συζητήσουμε πάλι με το Συμβούλιο. Διότι είναι πράγματι ένα σαφές παράδειγμα κατά της ευρωπαϊκής εργασίας τυποποίησης, παρόλο που δεν έχει καμία σχέση με την εργασία που επιτελούμε εμείς με επιτυχία. Από τη σκοπιά του διεθνούς χώρου, ο τρόπος που χειριζόμαστε την τυποποίηση είναι κατά πολύ ο καλύτερος. Θέλω να αναφέρω ένα παράδειγμα σχετικά: τη δεύτερη γενιά κινητών τηλεφώνων GSM. Με αυτό το πρότυπο οι ευρωπαίοι κατασκευαστές κάλυψαν τα δύο τρίτα της παγκόσμιας αγοράς. Εάν καταφέρουμε να ολοκληρώσουμε ορθά την τρίτη γενιά του Παγκοσμίου Συστήματος Κινητών Τηλεπικοινωνιών - οι εργασίες είναι ακόμη σε εξέλιξη γιατί υπάρχουν ορισμένα προβλήματα με τα δικαιώματα πνευματικής ιδιοκτησίας - εάν λοιπόν το καταφέρουμε - και σε αυτό το έργο έχουν συμμετάσχει από την αρχή αμερικανικές και ιαπωνικές εταιρίες - τότε θα μπορέσουμε μάλλον να λάβουμε ένα μεγαλύτερο μερίδιο της παγκόσμιας αγοράς από ότι πετύχαμε με το σύστημα GSM. Δεν χρειάζεται λοιπόν να κρυβόμαστε όσον αφορά την τυποποίηση. Είμαστε σε αυτόν τον τομέα κορυφαίοι διεθνώς!

<SPEAKER ID=65 NAME="Πρόεδρος">
Ευχαριστώ πολύ, κύριε Bangemann.
<P>
Η συζήτηση έληξε.
<P>
Προχωρούμε στην ψηφοφορία.
<P>
Πριν από την ψηφοφορία επί της παραγράφου 5

<SPEAKER ID=66 LANGUAGE="EN" NAME="Kerr">
Κύριε Πρόεδρε, θα ήθελα απλά να επισημάνω ότι στο αγγλικό κείμενο στη σελίδα 9 χρησιμοποιείται η λέξη «κατάχρηση» (binging) αντί της λέξεως «δεσμευτικής» (binding) και είμαι σίγουρος ότι ο Επίτροπος Bangemann δεν θα ήθελε να σχετιστεί με «καταχρήσεις».

<SPEAKER ID=67 NAME="Πρόεδρος">
Ευχαριστώ πολύ για την ενημέρωσή σας προς τον κύριο Bangemann, και προς ολόκληρο το Σώμα. Θα ληφθεί υπόψη η συγκεκριμένη προειδοποίηση.
<P>
Το Σώμα εγκρίνει το ψήφισμα

<CHAPTER ID=5>
Ευρωμεσογειακή συνεργασία στον τομέα των μεταφορών
<SPEAKER ID=68 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0438/98) του κυρίου Κακλαμάνη, εξ ονόματος της Επιτροπής Μεταφορών και Τουρισμού, σχετικά με την ανακοίνωση της Επιτροπής, προς το Συμβούλιο και το Ευρωπαϊκό Κοινοβούλιο με θέμα την Ευρωμεσογειακή Συνεργασία στον τομέα των μεταφορών (COM(98)0007 - C4-0102/98).

<SPEAKER ID=69 NAME="Κακλαμάνης">
Κύριε Πρόεδρε, κύριε Επίτροπε, κυρίες και κύριοι συνάδελφοι, η έκθεση αυτή έρχεται σαν συνέχεια της Διάσκεψης της Βαρκελώνης για την Ευρωμεσογειακή Συνεργασία.
<P>
Επίσης, προσπαθεί να αρχίσει να υλοποιούνται σιγά-σιγά οι αποφάσεις που ελήφθησαν στο Κάρντιφ για το ίδιο θέμα. Στοχεύει στο να μετατρέψει την Μεσόγειο Θάλασσα σε μία γέφυρα πολιτικής, οικονομικής, αναπτυξιακής και πολιτιστικής επικοινωνίας μεταξύ όλων των χωρών της Ευρωπαοκής «Ενωσης και των τρίτων χωρών της Μεσογείου. Αναφέρεται σε όλα τα είδη των μεταφορών από την Ευρωπαοκή «Ενωση προς τις τρίτες χώρες και αντιστρόφως. Προσπαθεί να καθορίσει κανόνες ανάπτυξης των μεταφορών στο εσωτερικό των τρίτων χωρών της Μεσογείου, αλλά και στην σύνδεση μεταξύ τους.
<P>
Ελπίζω ότι το Μεσογειακό Φόρουμ που θα συνεδριάσει στις 24-25 Μαρτίου στην Μάλτα θα αξιοποιήσει σωστά το πράσινο φως που ανάβει σήμερα το Κοινοβούλιο και ότι η Ευρωπαοκή Επιτροπή θα μας κρατήσει ενήμερους για την ιεράρχηση των προτεραιοτήτων που θα επιλέξει, προκειμένου να υλοποιήσει αυτό το σχέδιο ανάπτυξης των μεταφορών στην Μεσόγειο.
<P>
Ελπίζω και εύχομαι ο προϋπολογισμός της Ευρωπαοκής «Ενωσης να ενισχύσει αυτήν την προσπάθεια, κάτι βέβαια που πρέπει να σας εξομολογηθώ ότι δεν το πολυπιστεύω, εάν ρίξει κανείς μία ματιά στον προϋπολογισμό της «Ενωσης για το 1999, ή σε ό, τι άρχισε ήδη να συζητείται για τον προϋπολογισμό του 2000.
<P>
Εφιστώ την προσοχή της Ευρωπαοκής Επιτροπής για τον συνεχή έλεγχο της σωστής αξιοποίησης των χρημάτων που θα διατεθούν προς τις τρίτες χώρες της Μεσογείου, αφού είναι γνωστό ότι σε αρκετές από αυτές τις χώρες υπάρχει πρόβλημα δημοκρατίας, διαφάνειας και, σε κάποιες από αυτές, και πολιτικής σταθερότητας.
<P>
Ιδιαίτερη σημασία δίνει το Κοινοβούλιο στην προστασία του περιβάλλοντος κατά την εκτέλεση αυτού του προγράμματος, ιδιαίτερα του θαλάσσιου περιβάλλοντος, από κάθε είδους ρύπανση, κυρίως από τοξικά και πυρηνικά απόβλητα. Θα ήθελα να επιστήσω την προσοχή του κυρίου Επιτρόπου ιδιαίτερα στο τελευταίο σημείο, εξ αιτίας της απόφασης της κυβέρνησης της Τουρκίας να εγκαταστήσει στις ακτές της Μεσογείου, στην περιοχή Ακουγιού, πυρηνικό εργοστάσιο, όταν είναι γνωστό ότι το επίκεντρο του μεγάλου καταστροφικού σεισμού που έγινε πριν λίγους μήνες στα «Αδανα απείχε μόλις 50 χλμ. από το σημείο όπου η Τουρκία θέλει να εγκαταστήσει το νέο της πυρηνικό εργοστάσιο.
<P>
Ταυτόχρονα, θα θέλαμε, κύριε Επίτροπε, επειδή το Φόρουμ στην Μάλτα θα γίνει τον Μάρτιο -η άποψη του Κοινοβουλίου ήταν ότι θα έπρεπε να είχε προηγηθεί, ώστε να μπορούσαμε να είμαστε και εμείς πιο συγκεκριμένοι στις προτάσεις μας-, να μας κρατήσετε ενήμερους για τις αποφάσεις που θα ληφθούν εκεί, και κυρίως για την ιεράρχηση, γιατί, ως γνωστόν, κύριοι συνάδελφοι, δεν μετέχει το Ευρωπαοκό Κοινοβούλιο σε αυτό το φόρουμ.
<P>
Τελειώνοντας, θα ήθελα να κάνω μία διόρθωση στην παράγραφο 3, στη σελίδα 6, σχετικά με την Διάσκεψη στην Μάλτα, διότι ενώ επρόκειτο να γίνει τον Φεβρουάριο θα γίνει τον Μάρτιο, και έτσι θα πρέπει να γράψουμε για την Διάσκεψη που θα γίνει , και όχι που έγινε, στις 24 και 25 Μαρτίου στην Μάλτα.
<P>
Ευχαριστώ πολύ τους συναδέλφους της Επιτροπής Μεταφορών γιατί με τις τροπολογίες τους βελτίωσαν την έκθεση, την Γραμματεία της Επιτροπής Μεταφορών, αλλά και την Ευρωπαοκή Επιτροπή με την οποία μπορεί να είχαμε κάποιες διαφορετικές απόψεις σε κάποια σημεία, αλλά η συνεργασία μας υπήρξε καλή.

<SPEAKER ID=70 LANGUAGE="DE" NAME="Habsburg-Lothringen">
Κύριε Πρόεδρε, θέλω κατ΄αρχάς να ευχαριστήσω τον εισηγητή για την έκθεσή του και κυρίως για την κριτική του θεώρηση που παρουσίασε έναντι της ανακοίνωσης της Επιτροπής. Μιλάμε συνεχώς σε αυτό το Κοινοβούλιο - και όχι μόνο σε αυτό το Κοινοβούλιο, αλλά και σε διεθνείς οργανισμούς γενικά - για την παγκοσμιοποίηση. Αυτή η έκθεση μάς αποδεικνύει ότι ο όρος παγκοσμιοποίηση δεν αρμόζει παντού, αφού δεν καταφέρνουμε καν στους άμεσους γείτονές μας να δημιουργήσουμε μια τάξη και δομή που θα συμβάλει στην ενότητα αυτής της Ευρωπαϊκής Ένωσης, όταν πρόκειται για τον τομέα των άμεσων συμφερόντων της.
<P>
Πιστεύω πως όταν μιλάμε για την περιοχή της Μεσογείου θα πρέπει να βλέπουμε και την κοινή ιστορία της. Δεν πρέπει να ξεχνάμε ότι η Μεσόγειος παλαιότερα ήταν μια ευρωπαϊκή κλειστή θάλασσα και ότι αργότερα εξελίχθηκε σε νότιο όριο της Ευρώπης. Βάσει αυτής της κοινής ιστορίας θα έπρεπε να μπορούν να είναι εφικτοί οι στόχοι που έχουμε θέσει, όπως για παράδειγμα η δημιουργία μιας ζώνης ελεύθερων συναλλαγών μέχρι το 2010, εάν δημιουργήσουμε την ανάλογη υποδομή σε αυτόν τον χώρο - αν είναι δυνατό να δημιουργήσουμε αυτή τη δομή.
<P>
Η απούσα υποδομή κυρίως στον τομέα των μεταφορών και των τηλεπικοινωνιών συνιστά το κύριο εμπόδιο για την ανάπτυξη του εξωτερικού και του διαπεριφερειακού εμπορίου σε αυτόν τον χώρο. Πιστεύω πως είναι πολύ σημαντικό να δούμε όσον αφορά τον τομέα των μεταφορών όχι μόνο τα άμεσα γειτονικά κράτη της Μεσογείου, αλλά την περιοχή στο σύνολό της, συμπεριλαμβανομένων και των διαφόρων βαλκανικών κρατών. Πρέπει κανείς να εντάξει ανάλογα τα κράτη αυτά, και θα πρέπει να τα εντάξει και σε μια έκθεση τέτοιου είδους.
<P>
Πιστεύω ότι η κριτική θεώρηση είναι σημαντική και αναγκαία για τη διατήρηση αυτού του διαλόγου, αυτής της συζήτησης και κατ΄ επέκταση της συμμετοχής του Κοινοβουλίου, ούτως ώστε μέσω της επικοινωνίας και της κριτικής μεταξύ της Επιτροπής και του Κοινοβουλίου να μπορέσουν να γίνουν σχετικά βήματα προόδου στην περιοχή.

<SPEAKER ID=71 LANGUAGE="ES" NAME="Vallvι">
Κύριε Πρόεδρε, κύριε Επίτροπε, είναι κατά τη γνώμη μου πολύ θετικό το ότι μπορούμε σήμερα να διεξάγουμε αυτήν τη συζήτηση, και συγκεκριμένα σχετικά με τον τομέα των μεταφορών στη Μεσόγειο, και που συζητούμε για τη Μεσόγειο, το νότιο σύνορο της Ευρωπαϊκής Ένωσης.
<P>
Έχουν περάσει ήδη σχεδόν τέσσερα χρόνια από την Ευρωμεσογειακή Διάσκεψη της Βαρκελώνης, η οποία είχε διεξαχθεί το 1995, και πιστεύω πως είναι θετικό το γεγονός ότι η Επιτροπή υπέβαλλε αυτό το έγγραφο σχετικά με τις μεταφορές στη Μεσόγειο.
<P>
Οι μεταφορές αποτελούν τα μέσα επικοινωνίας που επιτρέπουν τις ανταλλαγές. Ο ομιλητής που μίλησε πριν από εμένα είπε πως η Μεσόγειος ήταν μια εσωτερική θάλασσα, αλλά, για πολλά χρόνια, υπήρχε ένας διαχωρισμός μεταξύ Βορρά και Νότου. Μεταξύ ενός ανεπτυγμένου Βορρά και ενός λιγότερο ανεπτυγμένου Νότου. Ενός Βορρά με δημογραφική στασιμότητα και ενός Νότου με μεγάλη δημογραφική αύξηση. Μεταξύ ενός ως επί το πλείστον χριστιανικού Βορρά και ενός μουσουλμανικού Νότου. Και αυτός ο διαχωρισμός καθιστούσε δύσκολο τον διάλογο και την αμοιβαία γνωριμία.
<P>
Ο μεγάλος στόχος της Διάσκεψης της Βαρκελώνης ήταν να ενισχύσει αυτήν την αμοιβαία γνωριμία, αυτήν την αμοιβαία σχέση μεταξύ Βορρά και Νότου. Είχε γίνει λόγος για αυτόν τον κοινό εμπορικό χώρο για το 2010, αλλά κάτι τέτοιο χρειάζεται προετοιμασία. Πρέπει να ενισχυθεί αυτή η επικοινωνία, να ενισχυθούν αυτές οι σχέσεις μεταξύ Βορρά και Νότου. Αν δεν συμβεί αυτό τότε, δυστυχώς, το μόνο είδος μεταφορών στη Μεσόγειο θα είναι αυτό με τα σαπιοκάραβα των μεταναστών, οι οποίο υποφέρουν τα πάνδεινα για να διασχίσουν το Στενό του Γιβραλτάρ και για να αναζητήσουν στην Ευρωπαϊκή Ένωση μια λύση στα προβλήματά της ζωής τους.
<P>
Η αύξηση των μεταφορών, η αμοιβαία γνωριμία, μπορούν να οδηγήσουν στην ανάπτυξη αυτού του τομέα, που πρέπει να είναι ένας τομέας αμοιβαίας σχέσης, αμοιβαίας κατανόησης, θετικός για όλους. Όπως λέει ο ποιητής μας, πρέπει να αποτελέσει μια γέφυρα στη γαλάζια θάλασσα .

<SPEAKER ID=72 LANGUAGE="NL" NAME="Van Dam">
Κύριε Πρόεδρε, η Επιτροπή είναι πολυάσχολη. Αυτό είναι γενικώς γνωστό και δεν είναι δυνατό να αλλάξει βραχυπρόθεσμα. Ωστόσο, πρέπει να τεθούν προτεραιότητες στα πλαίσια όλων των εργασιών που έχουν προγραμματισθεί. Από την άποψη αυτή και όσον αφορά τη συγκεκριμένη πρωτοβουλία θα ήθελα να κάνω μερικές παρατηρήσεις.
<P>
Δεν συμφωνώ απολύτως με τους στόχους των συμφωνιών, πιστεύω όμως ότι οι προσπάθειες που καταβάλλονται όσον αφορά τις σχέσεις με τις μεσογειακές χώρες είναι δικαιολογημένες. Το λέγω αυτό έχοντας υπόψη τις συμφωνίες που έχουν συναφθεί μεταξύ των διαφόρων πλευρών.
<P>
Καταρχάς, θεωρώ ότι είναι καθήκον της Ευρωπαϊκής Ένωσης να βελτιώσει τις σχέσεις της με τις μεσογειακές χώρες. Όταν γίνει αυτό θα μπορέσει να ασχοληθεί με τις σχέσεις μεταξύ των ίδιων των μεσογειακών χωρών. Οι χώρες αυτές πρέπει να αναλάβουν και οι ίδιες πρωτοβουλίες για να βελτιώσουν τη θέση τους.
<P>
Πράγματι, στη δήλωση της Βαρκελώνης για την ευρωμεσογειακή συνεργασία, το σκέλος των μεταφορών είναι σαφώς προσανατολισμένο στις υποδομές. Αυτό σημαίνει ότι η Ευρωπαϊκή Ένωση δεν πρέπει να ασχολείται με την προαγωγή ορισμένων υπηρεσιών μεταφορών στις μεσογειακές χώρες αλλά να φροντίσει, ώστε οι επενδύσεις να εναρμονίζονται με τη βιώσιμη πολιτική μεταφορών που ορίστηκε από το Κοινοβούλιο. Συνεπώς, πρέπει να δοθεί πρωταρχική σημασία στη βιώσιμη διασύνδεση των θαλάσσιων λιμένων των κρατών μελών με τους λιμένες των μεσογειακών χωρών. Σε κάποια μεταγενέστερη φάση θα μπορούν να εξετασθούν και οι διασυνδέσεις μεταξύ των ίδιων των μεσογειακών χωρών. Οπωσδήποτε δε και αυτές οι διασυνδέσεις πρέπει να αποτελούν αναπόσπαστο μέρος της προσπάθειας δημιουργίας ενός βιώσιμου συστήματος μεταφορών.
<P>
Η άποψη αυτή επιβεβαιώνεται από τη διαπίστωση ότι οι συναλλαγές μεταξύ της Ευρωπαϊκής Ένωσης και των μεσογειακών χωρών, οι οποίες δεν είναι και τόσο σημαντικές, είναι πολύ μεγαλύτερες απ' ό, τι οι συναλλαγές μεταξύ των ίδιων των μεσογειακών λαών. Κατά τη γνώμη μου, το γεγονός αυτό θα πρέπει να μας ωθήσει στο σημείο να δούμε κάπως πιο σχετικά τις αντιρρήσεις που προβάλλει η εισηγήτρια στην έκθεσή της.
<P>
Εν ολίγοις, πρέπει να σεβαστούμε και να τηρήσουμε τις συμφωνίες που έγιναν. Για το λόγο αυτό προτείνω να τηρηθούν οι συμφωνίες με τις μεσογειακές χώρες. Όμως, αυτό δεν μπορεί να αποβεί σε βάρος άλλων, επίσης σημαντικών καθηκόντων. Γι' αυτό και υπέβαλα την τροπολογία μου, προκειμένου να μειωθεί κάπως η πίεση που ασκεί η εισηγήτρια στην Επιτροπής.

<SPEAKER ID=73 NAME="Bangemann">
Κύριε Πρόεδρε, μετά την ψήφιση της ανακοίνωσης που συζητείται σήμερα συστήθηκε ήδη η ομάδα εργασίας που προτάθηκε. Το πρόγραμμα εργασίας έχει καταρτισθεί και έτσι πετύχαμε σημαντικά βήματα προόδου. Θα παρακολουθήσουμε, βεβαίως, και τις εργασίες αυτού του οργάνου και θα του παράσχουμε παροτρύνσεις στο πλαίσιο των προτεραιοτήτων που τέθηκαν στη Διάσκεψη της Βαρκελώνης. Αυτό δεν χρειάζεται να το αλλάξουμε. Επίσης, μέτρα σχετικά με την περιβαλλοντική πολιτική τέθηκαν ήδη εκεί ως προτεραιότητες.
<P>
Θα παρακολουθήσουμε και θα προετοιμάσουμε αναλόγως - κι αυτό είναι το άλλο ζήτημα που ανέκυψε στη συζήτηση - την πρώτη συνάντηση του φόρουμ στη Μάλτα στις 23 και 24 Μαρτίου. Το Ευρωπαϊκό Κοινοβούλιο θα έχει πλήρη ενημέρωση σχετικά. Όλα τα έγγραφα που θα κατατεθούν και θα αποφασιστούν εκεί θα δημοσιοποιηθούν. Και σε αυτά έχει καταγραφεί ήδη η έμφαση στις περιβαλλοντικές δραστηριότητες.
<P>
Πιστεύω, λοιπόν, ότι βρισκόμαστε προς το παρόν σε ένα καλό στάδιο στις προσπάθειές μας και ότι δεν πρέπει να φοβούμαστε ότι οι εργασίες μας δεν θα συνοδευτούν από την ανάλογη επιτυχία.
<P>
Φυσικά - και αυτό είναι το πραγματικό εμπόδιο σε όλες τις εργασίες, και στη βιομηχανική συνεργασία - αυτό δεν εξαρτάται μόνο από τη δική μας καλή θέληση, αλλά εξαρτάται και από την καλή θέληση των εταίρων. Αυτή η καλή θέληση των εταίρων σίγουρα υπάρχει, αλλά σε διαφορετικό βαθμό. Υπάρχουν εταίροι στην περιοχή της Μεσογείου που σίγουρα θα αντιδράσουν πολύ θετικά σε όλες αυτές τις δραστηριότητες. Υπάρχουν άλλοι που θα το ήθελαν πολύ, αλλά για διάφορους λόγους κωλύονται, και σε αυτές τις περιπτώσεις θα πρέπει και να δεχθούμε διαφορετικά αποτελέσματα. Αυτό όμως δεν εξαρτάται από εμάς, εξαρτάται από τους ίδιους τους εταίρους. Εμείς πάντως θα κάνουμε όλα όσα είναι απαραίτητα για να έχει το ζήτημα επιτυχία.

<SPEAKER ID=74 NAME="Πρόεδρος">
Ευχαριστώ πολύ, κύριε Bangemann.
<P>
Η συζήτηση έληξε.
<P>
Προχωρούμε στην ψηφοφορία.
<P>
Το Σώμα εγκρίνει το ψήφισμα

<SPEAKER ID=75 NAME="Bernardini">
Οι σχέσεις της Ευρώπης με τους νότιους γείτονές της παρουσιάζουν χωρίς καμία αμφιβολία το πιο σημαντικό ενδιαφέρον για τα επόμενα χρόνια. Το ελάχιστο επίπεδο οικονομικής ευημερίας, κοινωνικής σταθερότητας και επιθυμητής ασφάλειας στην περιοχή εξαρτάται από την επανέναρξη ενός διαλόγου που σήμερα κάνει διστακτικά βήματα, ο οποίος θα πρέπει να καταλήξει σε μία καλύτερη συνεκτίμηση των συμφερόντων των κρατών που βρίσκονται στις δύο ακτές της Μεσογείου.
<P>
Το 1995, η Διάσκεψη της Βαρκελώνης έδωσε μία απάντηση εφαρμόζοντας το πρόγραμμα MEDA, ένα πρόγραμμα που θεσπίζει μία νέα εταιρική σχέση που βασίζεται σε τρεις πυλώνες (πολιτικό, οικονομικό, ανθρώπινο).
<P>
Η ανακοίνωση που προτάθηκε στο Σώμα μας παρουσιάζει μία γενική στρατηγική στον τομέα των μεταφορών. Το κείμενο αυτό έχει το πλεονέκτημα ότι υπενθυμίζει τη σημασία των σχέσεων στον τομέα των μεταφορών προς τον νότο, οι οποίες θα πρέπει να εξισορροπηθούν με την επέκταση των ευρωπαϊκών δικτύων μεταφορών, των διευρωπαϊκών δικτύων, ανατολικά.
<P>
Ωστόσο, αναρωτιέμαι, όπως και ο εισηγητής μας, αν υπάρχει πραγματικά βούληση εξισορρόπησης των Διευρωπαϊκών Δικτύων. Δεν έχει προβλεφθεί καμία απολύτως ουσιαστική χρηματοδότηση. Αυτό σημαίνει πως παραμένουμε σε ευσεβείς πόθους;
<P>
Πρέπει να εφαρμόσουμε, πρέπει να υποστηρίξουμε και να δώσουμε υλική υπόσταση σε ένα πραγματικό μεσογειακό σχέδιο. Η βούληση αυτή δεν είναι προφανής και θα το μετανιώσουμε. Ας απομακρυνθούμε μία και καλή από τους αλλεπάλληλους δισταγμούς και τους εξορκισμούς δίχως αύριο. Μπορεί να θεωρούμε ως απόδειξη το γεγονός ότι το πρόγραμμα MEDA μεταφράζεται με ορισμένες συμφωνίες συνδέσεως, πρέπει όμως να επισημάνουμε πως το συνολικό αποτέλεσμα δεν φτάνει στο ύψος των αναγγελθέντων στόχων και των μέσων που έχουν ανακοινωθεί κατά τις διαφορετικές συνόδους κορυφής τόσο πριν όσο και μετά τη Διάσκεψη της Βαρκελώνης.

<CHAPTER ID=6>
Σολομός
<SPEAKER ID=76 NAME="Πρόεδρος">
Η ημερήσια διάταξη προβλέπει τη δήλωση της Επιτροπής σχετικά με την καταπολέμηση της μολυσματικής αναιμίας του σολωμού.
<P>
Τον λόγο έχει ο κ. Bangemann, εξ ονόματος της Επιτροπής.

<SPEAKER ID=77 NAME="Bangemann">
Κύριε Πρόεδρε, η Επιτροπή εκφράζει τη βαθιά λύπη της για τις σοβαρότατες απώλειες που υπέστη η βιομηχανία εκτροφής σολομών της Σκωτίας, λόγω της εμφάνισης της μολυσματικής αναιμίας του σολομού (ISΑ). Το γεγονός αυτό αποτελεί ένα σημαντικό πλήγμα για ένα τομέα, ο οποίος βρίσκεται ήδη υπό πίεση, λόγω της ευαίσθητης κατάστασης της αγοράς του σολομού.
<P>
Οι υπηρεσίες της Επιτροπής παρακολουθούν πολύ στενά την εξέλιξη της ασθένειας καθώς και τα μέτρα που έλαβαν οι βρετανικές αρχές για την καταπολέμησή της. Ελπίζουμε τα μέτρα που ελήφθησαν να είναι σύμφωνα με τη νομοθεσία της Ε.Ε. Σύμφωνα με τα μέτρα αυτά, είναι υποχρεωτική η θανάτωση των σολομών που ζουν στα μολυσμένα μέρη και επιβάλλονται περιορισμοί κυκλοφορίας στα ιχθυοτροφία σολομών για τα οποία υπάρχει υποψία εμφάνισης της ασθένειας. Ανησυχούμε όχι μόνο για τις συνέπειες που θα έχει η ασθένεια στον εν λόγω τομέα, αλλά και για τις συνέπειες που θα έχει η εφαρμογή της πολιτικής εξάλειψής της στον τομέα αυτόν.
<P>
Εφιστώ την προσοχή σας, λοιπόν, στη δυνατότητα που έχουν τα κράτη μέλη, στο πλαίσιο της κοινοτικής νομοθεσίας, να χορηγήσουν εθνική οικονομική στήριξη σε περίπτωση αιφνίδιας εμφάνισης ασθενειών στον τομέα της υδατοκαλλιέργειας. Οιοδήποτε αίτημα από πλευράς των αρμόδιων βρετανικών αρχών προς την Επιτροπή, για την κατάρτιση ενός πρόγραμματος αποζημίωσης θα εξεταστεί άμεσα. Εφόσον ένα τέτοιο αίτημα πληρεί τις απαιτούμενες για την έγκριση της Επιτροπής προϋποθέσεις, στα πλαίσια των κανόνων που ισχύουν, δεν θα διστάσουμε να δράσουμε ανάλογα.. Θεωρούμε επιπλέον ότι η ασθένεια είναι τόσο σοβαρή και δυσχεραίνεται σε τέτοιο βαθμό το μέλλον της καλλιέργειας σολομών στην Κοινότητα, ώστε η πολιτική εξάλειψης της ασθένειας είναι δικαιολογημένη. Αν η πολιτική αυτή δεν επιτύχει, θα μπορούσε, βέβαια, να εξεταστεί το ενδεχόμενο υποβολής προτάσεων για αλλαγή της πολιτικής αυτής.

<SPEAKER ID=78 LANGUAGE="EN" NAME="McMahon">
Κύριε Πρόεδρε, είναι πολύ σωστό να κάνει αυτή την παρέμβαση ο Επίτροπος Bangemann στο τέλος της εβδομάδας. Θα θυμάται ίσως ότι στο παρελθόν είχαμε την ευκαιρία να ανταλλάξουμε απόψεις αναφορικά με την θέση της Επιτροπής, μετά από συνομιλίες που είχα με ιχθυοτρόφους από την Σκωτία.
<P>
Χαιρετίζω ολόψυχα τις απόψεις της Επιτροπής. Πρόκειται για ένα πολύ σοβαρό θέμα για τον τομέα της ιχθυοκαλλιέργειας της Σκωτίας. Η ασθένεια αυτή ξεκίνησε από τη Νορβηγία και προσέβαλε αρκετά ιχθυοτροφία στην Σκωτία. Αρχικά εμφανίστηκε στο Glen Nevis, σε ένα ιχθυοτροφείο στα Υψίπεδα της Σκωτίας. Πράγματι, πρόκειται για μια εξαιρετικά σοβαρή κατάσταση, η οποία καθίσταται ακόμα σοβαρότερη καθόσον η νορβηγική κυβέρνηση απειλεί να διαθέσει σολομούς στην Ευρωπαϊκή Ένωση σε πολύ χαμηλές τιμές, σε τιμές το ύψος των οποίων αποτελεί απειλή για την επιβίωση πολλών βιομηχανιών σολομού. Στην Σκωτία και την Ιρλανδία απασχολούνται περίπου 6.000 άτομα στην υδατοκαλλιέργεια. Είναι σημαντικό να διασφαλιστεί ότι το είδος των χημικών που χρησιμοποιούνται από την βιομηχανία σολομού δεν είναι επιβλαβές για το θαλάσσιο περιβάλλον. Όπως σε κάθε πολιτική αλιείας, πρέπει και εδώ να συνδυαστεί η εκμετάλλευση των πόρων με την σωστή μεταχείριση του περιβάλλοντος και τη διατήρηση των αποθεμάτων, παρόλο που ο κόσμος της καλλιέργειας σολομών δεν θα επιθυμούσε, βέβαια, να διατηρήσει τα αποθέματα.
<P>
Χαιρετίζω την δήλωση του Επιτρόπου. Την εβδομάδα αυτή, η κυβέρνησή μου δεσμεύτηκε, προβαίνοντας σε μια πράξη, πράξη η οποία δηλώνει γενναιοδωρία, να προσφέρει 9 εκατ. λίρες - 3 εκατ. λίρες το χρόνο για μια περίοδο 3 ετών, προκειμένου να βοηθήσει τους ιχθυοτρόφους σολομού. Οι ιχθυοτρόφοι σολομού ζητούν ανάλογα κεφάλαια, τα οποία θα τους παράσχει η εταιρεία Highlands and Islands Enterprise και ο ίδιος ο κλάδος. Το γεγονός αυτό είναι αποτέλεσμα συζητήσεων που είχε η κυβέρνηση της Σκωτίας με τον εν λόγω κλάδο. Χαιρετίζω το γεγονός ότι η Επιτροπή δεν θα εμποδίσει τα κράτη μέλη, καθώς δεύτερη σημαντική προϋπόθεση είναι η πολιτική ανταγωνισμού της Ε.Ε. να είναι τέτοια, ώστε να ευνοηθούν οι καλλιεργητές σολομών από την συνδρομή αυτή. Πρόκειται για κάτι ιδιαίτερα σημαντικό, δεδομένου ότι πολλά ιχθοτροφία σολομών στην Σκωτία ανήκουν σε Νορβηγικές εταιρείες. Πράγματι, στα νησία Shetland, το 50 % της βιομηχανίας σολομού ανήκει στην Νορβηγία. Ως εκ τούτου, είναι εξαιρετικά σημαντικό η Επιτροπή να μην αποτελέσει εμπόδιο και να ανταποκριθεί, όπως με τόση γενναιοδωρία υποσχέθηκε ο Επίτροπος, το συντομότερο δυνατό στις κινήσεις και στις οποιεσδήποτε προσεγγίσεις της κυβέρνησης της Σκωτίας. Θα συναντηθώ με τον κ. Callum McDonald και τον κ. John Sewell αμέσως μετά τη συνεδρίαση και θα τους πιέσω να υποβάλλουν γρήγορα αίτηση στην Επιτροπή.

<SPEAKER ID=79 LANGUAGE="FI" NAME="Virrankoski">
Αξιότιμε κύριε Πρόεδρε, επιθυμώ να ευχαριστήσω την Επιτροπή για το σθένος με το οποίο ασχολήθηκε σχετικά με το θέμα του σολομού στη Σκωτία. Παράλληλα, θα ήθελα να παρατηρήσω ότι η Σκωτία δεν είναι η μόνη περιοχή η οποία έχει πληγεί από τις ασθένειες των σολομών, οι οποίες οφείλονται εν μέρει στις συνθήκες εντατικής εκτροφής σολομών σε ιχθυοκλωβούς τις οποίες ακολουθεί η Νορβηγία. Εξαιτίας αυτής της εντατικής εκτροφής, οι πληθυσμοί των σολομών απειλούνται και στη Φινλανδία. Αυτό συμβαίνει, επειδή στα ύδατα της Νότιας και της Κεντρικής Νορβηγίας έχει εξαπλωθεί η ασθένεια της μολυσματικής αναιμίας των σολομών, η οποία προκαλεί τόσο φόβο. Έχει εξαπλωθεί προς τον βορρά μέχρι τον ποταμό Skibotn, δηλαδή μέχρι το ύψος της βορειοδυτικής Φινλανδίας, πλησιάζοντας απειλητικά τον ποταμό Teno. Ο ποταμός Teno είναι το μεγαλύτερο ποτάμι με πληθυσμούς σολομών στην Ευρώπη. Οι αρχές της Φινλανδίας έχουν προβεί σε ενεργές διαπραγματεύσεις με τις αρχές της Νορβηγίας, χωρίς όμως να έχει βρεθεί λύση για την προστασία των πληθυσμών του φυσικού σολομού στον ποταμό Teno. Αυτός ο πληθυσμός απειλείται από την εκτροφή σολομών σε ιχθυοκλωβούς, την οποία εφαρμόζουν οι Νορβηγοί στο φιορδ Teno. Αυτές οι δραστηριότητες απειλούν από την μια μεριά την γενετική κληρονομιά των σολομών του ποταμού Teno και τη μελλοντική επιβίωση του σολομού σε αυτόν τον βορειότερο ποταμό στην Ευρώπη με πληθυσμό σολομών. Από την άλλη μεριά, η εξάπλωση της μολυσματικής αναιμίας των σολομών απειλεί όλους τους πληθυσμούς σολομών στον ποταμό Teno. Θα ευχόμουν η Επιτροπή της Ευρωπαϊκής Ένωσης να προβεί σε δυναμικές ενέργειες για τη διάσωση επίσης των μελλοντικών γενεών του πληθυσμού του σολομού σε αυτόν τον μεγαλύτερο ποταμό στην Ευρωπαϊκή Ένωση με πληθυσμό σολομών, έτσι ώστε να μην θυσιαστούν στον βωμό της εντατικής ιχθυοκαλλιέργειας.

<SPEAKER ID=80 LANGUAGE="SV" NAME="Schφrling">
Κύριε Πρόεδρε, αυτή είναι η τρίτη φορά που αυτή η ασθένεια, μία αναιμία που προκαλείται από μόλυνση, εμφανίζεται στον Βόρειο Ατλαντικό. Παλαιότερα είχε εμφανιστεί στη Νορβηγία και τον Καναδά και τώρα εμφανίζεται λοιπόν στη Σκωτία. Αυτό συμβαίνει διότι η διαφυγή μεγάλων ποσοτήτων σολομού από τις ιχθυοκαλλιέργειες είναι ένα συχνό φαινόμενο. Αυτό συνέβη πχ.το Νοέμβριο του προηγούμενου έτους, όταν 70 τόνοι σολομού εξαφανίστηκαν από μία εγκατάσταση ιχθυοκαλλιεργειών κοντά στο Οβάν. Το χειρότερο είναι δε ότι υπήρχαν, όπως γνωρίζουμε, υποψίες ότι αυτές ακριβώς οι ιχθυοκαλλιέργειες είχαν προσβληθεί απ' αυτή την ασθένεια της αναιμίας. Πιστεύω ότι είναι θέμα χρόνου μόνο μέχρι να δούμε να μεταδίδεται και στους σολομούς ανοικτής θαλάσσης. Τότε θα έχουμε ένα πραγματικά μεγάλο πρόβλημα, διότι δεν έχουν απομείνει πολλοί σολομοί ανοικτής θαλάσσης.
<P>
Αυτά πρέπει να τα δούμε στη βάση μίας σειράς προβλημάτων που εμφανίζονται σε συνάρτηση με τις υδατοκαλλιέργειες και με τις ιχθυοκαλλιέργειες σολομών. Πρέπει να προστεθούν αυτές οι διάφορες πτυχές και να γίνει κατανοητό ότι ίσως χρειαστεί να γίνει μία πλήρης διεύρυνση του θέματος των υδατοκαλλιεργειών σε ένα ευρύτερο πλαίσιο. Διερωτώμαι αν θα μπορούσε η Επιτροπή να στηρίξει μία τέτοια πρωτοβουλία.
<P>
Στα σκανδιναβικά ύδατα υπάρχει ένα άλλο παράσιτο του σολομού που φέρει την ονομασία gyrodactylus sallaris. Η Νορβηγία ανακοίνωσε πρόσφατα ένα σχέδιο για την επεξεργασία των υδάτων 20 ποταμών με την ουσία rotenon. Η επεξεργασία των υδάτων 20 ποταμών με ένα δηλητήριο όπως το rotenon είναι μία εξαιρετικά σοβαρή απόφαση, αφού κάτι τέτοιο θα έχει ως αποτέλεσμα τον θάνατο όλων των άλλων ειδών επίσης. Πρόκειται για μία απελπισμένη προσπάθεια να τεθεί υπό έλεγχο αυτό το παράσιτο.
<P>
Θέλω να ρωτήσω τον Επίτροπο κ. Bangemann αν είναι εις γνώση της Επιτροπής το ενδεχόμενο να έχει εμφανιστεί και αυτό το παράσιτο στα ψάρια στη Σκωτία, την Ιρλανδία ή κάπου αλλού.

<SPEAKER ID=81 LANGUAGE="EN" NAME="Hudghton">
Κυρία Πρόεδρε, θα ήθελα να ευχαριστήσω τον Επίτροπο για την κατατοπιστική δήλωσή του καθώς και για το γεγονός ότι αναγνώρισε το εύθραυστο της αγοράς του σολομού. Θα ήθελα επίσης να τον ευχαριστήσω για το ενδιαφέρον που εξέφρασε αναφορικά με τις συνέπειες που θα έχει η συγκεκριμένη ασθένεια στη βιομηχανία της ιχθυοκαλλιέργειας, η οποία βρίσκεται υπό μεγάλη πίεση, ιδιαίτερα στη Σκωτία, όπου η ιχθυοτροφία είναι θέμα ζωτικής οικονομικής σημασίας σε περιοχές όπως τα Υψίπεδα και τα νησιά της Σκωτίας όπου η δυνατότητα εναλλακτικής απασχόλησης είναι πολύ μικρή.
<P>
Γύρω από την ακτογραμμή, περίπου 340 ιχθυοτροφία σολομών στηρίζουν 6000 θέσεις εργασίας σε μερικές από τις πλέον αγροτικές περιοχές της Ευρώπης. Πρόκειται για μια καλά οργανωμένη και διοικούμενη βιομηχανία, η οποία βρίσκεται όμως σε κρίση λόγω της μολυσματικής αναιμίας του σολομού. Η ασθένεια αυτή, η οποία είναι ένα είδος γρίπης του σολωμού, ήταν άγνωστη στην Ε.Ε. μέχρι που εμφανίστηκε για πρώτη φορά στη Σκωτία, το Μάιο του 1998· από τότε εκατομμύρια υγειών ιχθύων χρειάστηκε να θανατωθούν από μόλις δέκα προσβεβλημένα ιχθυοτροφία.
<P>
Η μολυσματική αναιμία του σολομού είναι γνωστό ότι προκαλεί μεγάλα ποσοστά θνησιμότητας στους σολομούς που καλλιεργούνται σε κλουβιά, αλλά είναι μια ασθένεια η οποία δεν μπορεί να προσβάλλει τους ανθρώπους και δεν καθιστά το προσβεβλημένο είδος ακατάλληλο προς ανθρώπινη κατανάλωση. Σκοπός των οδηγιών της ΕΕ, καθώς και των κανονισμών του Ηνωμένου Βασιλείου, είναι η εξάλειψη της ασθένειας. Παρ' όλα αυτά, η πολιτική εξάλειψής της δεν εξετάζει τις κοινωνικές και οικονομικές συνέπειες που έχει η καταστροφή εκατομμυρίων ιχθύων. Στην πραγματικότητα, η μαζική καταστροφή έχει σαν αποτέλεσμα το ενδεχόμενο οικονομικής καταστροφής πολλών μικρών οικογενειακών επιχειρήσεων, οι οποίες εξαρτώνται από το θέμα αυτό. Μπορεί να καταστρέψει την όλη χρηματοδότηση των μικρότερων επιχειρήσεων.
<P>
Καθως το θέμα αυτό ενεγράφη στην ημερήσια διάταξη του Κοινοβουλίου, ο Υπουργός Εξωτερικών της Σκωτίας έδρασε αναγνωρίζοντας τις συνέπειες για την απασχόληση. Όπως είπε ο κ. McMahon, η κυβέρνηση υποσχέθηκε 9 εκατ. λίρες Αγγλίας για μια περίοδο τριών ετών, καθώς όμως το μέτρο αυτό προϋποθέτει και την ανάλογη χρηματοδότηση από τον κλάδο, το θέμα αυτό βρίσκεται στη φάση των διαπραγματεύσεων. Μπορεί να μην καταστεί δυνατό για τα μικρά ιχθυοτροφία να ανταποκριθούν στα κριτήρια ανάλογης χρηματοδότησης. Ως εκ τούτου, αυτό που φαντάζει γενναιόδωρο, μπορεί, στην πραγματικότητα, για μερικές μικρές επιχειρήσεις να είναι ανώφελο.
<P>
Οι τράπεζες έχουν επισημάνει ότι δεν θα χορηγήσουν δάνεια με εγγύηση αποθέματα ιχθύων. Κατά συνέπεια, αν οι μεγαλύτερες εταιρείες δεν είναι προετοιμασμένες να παίξουν το ρόλο οικονομικής ομπρέλλας, δύσκολα η προσφορά θα αποτρέψει την οικονομική καταστροφή αυτών των μικρών εταιρειών. Οι μεγάλες εταιρείες μπορεί μεν να είναι ικανές να αγοράσουν τις μικρές, όμως πολλές φορές οι μικρές εταιρείες είναι αυτές που έχουν ένα καλό ιστορικό επενδύσεων στις αγροτικές μας περιοχές.
<P>
Η Νορβηγία αντιμετώπισε το πρόβλημα αυτό με πολιτική συγκράτησης και όχι με θανάτωση. Μήπως ήρθε άραγε η στιγμή να εξετάσει η Ε.Ε. εναλλακτικές μεθόδους αντιμετώπισης της ασθένειας;
<P>
Είναι σημαντικό να δράσουμε. Τα ιχθυοτροφία σολομών της Σκωτίας βρίσκονται σε κρίσιμη στιγμή, καθώς είναι πλέον επικείμενες οι αποφάσεις για την αγορά για το επόμενο έτος. Είναι βασικό να υπάρξει άμεση εξέταση περαιτέρω μέτρων, συμπεριλαμβανομένης της αποζημίωσης, τα οποία μπορεί να βοηθήσουν τις επιχειρήσεις μικρής κλίμακας στις οποίες αναφέρθηκα. Δεν υπάρχουν λόγια, ώστε να δοθεί η πρέπουσα έμφαση επί της σοβαρότητας της κατάστασης. Είναι σημαντικό να δράσουμε γρήγορα και αποφασιστικά, εάν επιθυμούμε να μην γίνουν αισθητές οι σοβαρές συνέπειες σε μερικές από τις πλέον οικονομικά ευάλωτες κοινότητες της Ευρώπης.
<P>
Τέλος, κύριε Επίτροπε, επιτρέψτε μου να σας ζητήσω να επιβεβαιώσετε κατά πόσον, σε περίπτωση που αποτύχουν οι προτάσεις που υπάρχουν αυτή τη στιγμή εκ μέρους των κρατών μελών, είστε έτοιμος να εξετάσετε το ενδεχόμενο ενός προγράμματος εξάλειψης της ασθένειας το οποίο θα χρηματοδοτείται από την Κοινότητα.

<SPEAKER ID=82 LANGUAGE="EN" NAME="Kellett-Bowman">
Κύριε Πρόεδρε, μπορεί ίσως να φανεί περίεργο ότι παρόλο που η εκλογική μου περιφέρεια είναι το Hamshire, επιθυμώ να παρέμβω σε μια συζήτηση με θέμα τον σολομό της Σκωτίας. Η εκλογική μου περιφέρεια ονομάζεται Itchen, Test και Avon: αυτά είναι τρία ποτάμια διάσημα για το σολομό τους. Ακουσα πολύ προσεκτικά τον Επίτροπο Bangemann. Αναφέρθηκε στην αντιμετώπιση των προσβεβλημένων περιοχών. Αποκλείει συγκεκριμένα οποιαδήποτε κτηνιατρική ή φαρμακευτική αντιμετώπιση της ασθένειας, είτε εκεί που εμφανίζεται, είτε ως προφύλαξη περιοχών, οι οποίες θα μπορούσαν να προσβληθούν στο μέλλον;

<SPEAKER ID=83 NAME="Bangemann">
Κύριε Πρόεδρε, όπως σας είπα, η Επιτροπή αναμένει τις προτάσεις της βρετανικής κυβέρνησης. Έχουν ανακοινωθεί κάποια μέτρα, όμως δεν έχουμε λάβει κανένα σχέδιο, το οποίο να παρέχει λεπτομερείς και συγκεκριμένες προτάσεις καθώς και τον οικονομικό τους αντίκτυπο.
<P>
Όμως, όπως επεσήμανα, αναγνωρίζουμε την σοβαρότητα της κατάστασης. Κατά συνέπεια κανένα μέτρο δεν αποκλείεται εξ ορισμού. Παρουσίασα σε γενικές γραμμές την πολιτική που ακολουθούμε επί του παρόντος. Εάν καταστεί απαραίτητο να προστεθεί μια νέα πολιτική, να είστε βέβαιοι θα προσπαθήσουμε να βοηθήσουμε όσο το δυνατόν περισσότερο. Αυτό ισχύει και για τα ερευνητικά μέτρα - απ' όσο ξέρω, δεν είμαι εξπέρ στην έρευνα.
<P>
Απ' ότι γνωρίζουμε, δεν έχουμε αναλάβει μέχρι στιγμής κάποια έρευνα. Όμως, όπως πάντα, η πολιτική αλιείας μπορεί να διαθέτει άμεσα διαθέσιμα κεφάλαια. Σε περίπτωση που υπάρχει ανάγκη για περαιτέρω έρευνα από πλευράς Κοινότητας, και βέβαια θα το κάνουμε και αυτό.
<P>
Επαναλαμβάνω, αναμένουμε τώρα συγκεκριμένες προτάσεις και στη συνέχεια θα κάνουμε τα αδύνατα δυνατά να επιτύχουμε την έγκρισή τους και, αν καταστεί αναγκαίο να προσθέσουμε και άλλα.

<SPEAKER ID=84 NAME="Πρόεδρος">
Ευχαριστώ πολύ, κύριε Bangemann.
<P>
Η συζήτηση έληξε.
<P>
Το Κοινοβούλιο εξήντλησε την ημερήσια διάταξη. Τα συνοπτικά πρακτικά της παρούσας συνεδρίασης θα υποβληθούν στο Κοινοβούλιο προς έγκριση στην αρχή της επόμενης συνεδρίασης.
<P>
Κυρίες και κύριοι, φτάσαμε στο τέλος των εργασιών μας σε μια εβδομάδα που είχε την ιδιαιτερότητά της. Απ' ότι πληροφορήθηκα από τις υπηρεσίες του Σώματος, καταρρίψαμε ένα ρεκόρ, δηλαδή, την εβδομάδα που πέρασε θα μπορούσε να γραφτούμε στο βιβλίο των ρεκόρ Γκίνες γιατί είχαμε περισσότερες από 150 ονομαστικές ψηφοφορίες. Κυρίες και κύριοι, η παρούσα Προεδρία δεν αμφισβητεί την ισχύ των ονομαστικών ψηφοφοριών, κι ούτε μπορεί να το κάνει. Αυτό είναι κάτι που έχει θεσπισθεί στον Κανονισμό μας.
<P>
Αλλά, εν πάση περιπτώσει, κυρίες και κύριοι, το μόνο βέβαιο είναι πως αυτό αποτέλεσε την καταβολή ιδιαίτερης προσπάθειας εκ μέρους όλων σας, καθώς και εκ μέρους των υπηρεσιών του Σώματος. Κατέστη απαραίτητο να καταβάλλουν ιδιαίτερη προσπάθεια τόσο οι υπάλληλοί μας, όσο και οι υπηρεσίες διερμηνείας. Συνεπώς, αυτήν την ευχάριστη αποστολή που έχω πολλές Παρασκευές και που συνίσταται στο να σας ευχαριστώ για τη συνεργασία σας, επιτρέψτε μου να την διεξάγω και σήμερα με ιδιαίτερη έμφαση, και να σας πω πως σήμερα αυτή η πόλη μας χάρισε μια θαυμάσια ημέρα μετά από μια χιονισμένη εβδομάδα. Θέλω να σας πω πως ευχαριστούμε αυτήν την πόλη για τη θαυμάσια ημέρα που μας χάρισε και ελπίζουμε αυτή η υπέροχη μέρα να μας συνοδεύσει όλους στους προορισμούς στους οποίους θα κατευθυνθούμε για να συνεχίσουμε να εργαζόμαστε για την Ευρωπαϊκή Ένωση.
<P>
Πριν τελειώσω, ο κ. Bangemann μού ζήτησε τον λόγο και είναι τιμή και ευχαρίστησή μου να του τον παραχωρήσω. Κύριε Bangemann, έχετε τον λόγο.

<SPEAKER ID=85 NAME="Bangemann">
Κύριε Πρόεδρε, ήθελα να σας παρακαλέσω μόνο, όταν δηλώσετε αυτό τον αριθμό των ονομαστικών ψηφοφοριών στο βιβλίο Γκίνες, να δηλώσετε και τη χθεσινή ομιλία μου. Ήταν η πιο σύντομη ομιλία που έχει κάνει ποτέ ένας Επίτροπος.
<P>
Χειροκροτήματα

<SPEAKER ID=86 NAME="Πρόεδρος">
Κύριε Bangemann, πιστεύω πως σε αυτήν την περίπτωση θα πρέπει να σημειωθεί για δύο λόγους. Πρώτον, γιατί ήταν η συντομότερη παρέμβαση και δεύτερον γιατί ήταν δική σας, που γενικά είστε πολύ γενναιόδωρος στις απαντήσεις σας, και για αυτό σας ευχαριστούμε.

<CHAPTER ID=7>
Διακοπή της συνόδου
<SPEAKER ID=87 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
Η συνεδρίαση λήγει στις 11.15

