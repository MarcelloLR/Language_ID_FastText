<CHAPTER ID="006-01">
1. Συμφωνία ΕΕ/ Ηνωμένων Πολιτειών της Αμερικής σχετικά με την επεξεργασία και τη διαβίβαση δεδομένων χρηματοπιστωτικών μηνυμάτων από την Ευρωπαϊκή Ένωση στις Ηνωμένες Πολιτείες της Αμερικής για σκοπούς του προγράμματος παρακολούθησης της χρηματοδότησης της τρομοκρατίας (
<SPEAKER ID="146" NAME="Alexander Alvaro" LANGUAGE="DE">
Κύριε Πρόεδρε, οι συνάδελφοι βουλευτές θα αντιλαμβάνονται ενδεχομένως ότι, εφόσον το Ευρωπαϊκό Κοινοβούλιο απέρριψε την εν λόγω συμφωνία τον Φεβρουάριο, κρίνεται πλέον απαραίτητο να καταστεί σαφές ότι κατορθώσαμε, εν τω μεταξύ, σε συνεργασία με την Επιτροπή, να επιφέρουμε σημαντικές βελτιώσεις στο κείμενο.
<P>
Θα ήθελα να εκμεταλλευτώ αυτήν την ευκαιρία για να ευχαριστήσω τους συναδέλφους μου από την Ομάδα του Ευρωπαϊκού Λαϊκού Κόμματος (Χριστιανοδημοκράτες), την Ομάδα της Προοδευτικής Συμμαχίας των Σοσιαλιστών και Δημοκρατών στο Ευρωπαϊκό Κοινοβούλιο, την Ομάδα των Πρασίνων/Ευρωπαϊκή Ελεύθερη Συμμαχία, καθώς και τη Συνομοσπονδιακή Ομάδα της Ευρωπαϊκής Ενωτικής Αριστεράς/Αριστερά των Πρασίνων των Βορείων Χωρών, για τη συνδρομή τους, κάτω από δύσκολες συνθήκες, στις εργασίες κατάρτισης της παρούσας συμφωνίας, η οποία προστατεύει αμφότερα τα δικαιώματα των πολιτών μας στην ιδιωτικότητα και στην ασφάλεια. Θα ήθελα να υπενθυμίσω ότι πρόκειται επίσης για την πρώτη δυνατότητα που μας παρέχεται ώστε να δώσουμε πνοή στη Συνθήκη της Λισαβόνας, και να μην επιτρέψουμε να παραμείνει απλώς ένα άψυχο κείμενο.
<P>
- Μετά την ψηφοφορία:
<SPEAKER ID="147" NAME="Πρόεδρος">
Θα ήθελα να ευχαριστήσω και να συγχαρώ τον κ. Alvaro, καθώς και την προηγούμενη εισηγήτρια, την κ. Hennis-Plasschaert, αλλά και όλους τους συναδέλφους βουλευτές οι οποίοι εργάστηκαν εντατικά επί της εν λόγω συμφωνίας. Σας ευχαριστώ θερμά.
<SPEAKER ID="148" NAME="Rui Tavares" AFFILIATION="GUE/NGL">
(EN) Κύριε Πρόεδρε, θα ήθελα να επιστήσω την προσοχή σας σε μία τροπολογία της παρούσας έκθεσης, με την οποία ζητείται από το Συμβούλιο και την Επιτροπή να συμφωνήσουν από κοινού με το Κοινοβούλιο επί του διορισμού υπαλλήλου της ΕΕ στην Ουάσιγκτον για τον έλεγχο της εξαγωγής δεδομένων. Θα σας παρακαλούσα να έλθετε εσείς προσωπικά σε επαφή με το Συμβούλιο και την Επιτροπή το συντομότερο δυνατόν, ούτως ώστε να διασφαλιστεί η δέουσα κοινοβουλευτική εποπτεία.
<SPEAKER ID="149" NAME="Πρόεδρος">
Σας ευχαριστώ για την υπενθύμιση. Θα έλθω σε επαφή μαζί τους για το συγκεκριμένο θέμα.
