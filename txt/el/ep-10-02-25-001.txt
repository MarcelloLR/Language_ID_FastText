<CHAPTER ID="001">
Έναρξη της συνεδρίασης
<SPEAKER ID="005" NAME="María Muñiz De Urquiza" AFFILIATION="S&amp;D">
(ES) Κύριε Πρόεδρε, λόγω του χρόνου που απαιτήθηκε εχθές για να φέρουμε εις πέρας τις εργασίες μας εδώ στο Σώμα, δεν κατέστη δυνατή η αναφορά στον πρόσφατο θάνατο του Orlando Zapata, για τον οποίο η ισπανική αντιπροσωπεία εκφράζει τη βαθιά οδύνη της. Απεβίωσε μετά από μακροχρόνια απεργία πείνας. Πρόκειται για τον πρώτο κρατούμενο συνείδησης που απεβίωσε στην Κούβα τα τελευταία σαράντα χρόνια, και ζητούμε, με την ευκαιρία αυτή, την απελευθέρωση όλων των κρατουμένων συνείδησης στην Κούβα και στον υπόλοιπο κόσμο. Θα θέλαμε επίσης να εκφράσουμε την αλληλεγγύη μας προς την οικογένειά του, καθώς και προς τον κουβανικό λαό στην πορεία του προς τον πλουραλισμό και την ανάπτυξη.
<P>
Αυτό το λίαν θλιβερό συμβάν θα μπορούσε να λειτουργήσει ως καταλύτης για τις διαβουλεύσεις που αποβλέπουν στην τοποθέτηση των σχέσεων μεταξύ της Ευρωπαϊκής Ένωσης και της Κούβας -εντός ενός ολοκληρωμένου διμερούς πλαισίου για τη διασφάλιση μόνιμου, εποικοδομητικού διαλόγου σχετικά με τα ανθρώπινα δικαιώματα- σε ισότιμη βάση με τις συμφωνίες της Ευρωπαϊκής Ένωσης με τρίτες χώρες.
