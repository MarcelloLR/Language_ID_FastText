<CHAPTER ID="010">
Απαρτία
<SPEAKER ID="224" NAME="Πρόεδρος">
Με χαρά διαπιστώνω ότι ο πρόεδρος της Επιτροπής Συνταγματικών Υποθέσεων βρίσκεται εδώ, γιατί πρέπει να λύσουμε ένα λεπτό θέμα. Αγαπητέ Τζο, σε παρακαλώ να επιστρέψεις στη θέση σου. Κυρίες και κύριοι, θα εξηγήσω το πρόβλημα που αντιμετωπίζουμε.
<P>
Το άρθρο 149 του Κανονισμού ορίζει ότι μπορεί να διαπιστωθεί αν υπάρχει απαρτία. Όπως γνωρίζετε, είναι πάντοτε πολλοί οι βουλευτές οι οποίοι συζητούν την ημερήσια διάταξη του Κοινοβουλίου και εγκρίνουν τα πρακτικά, οπότε, σε αυτήν την περίπτωση, δεν απαιτείται απαρτία. Ωστόσο, το άρθρο 149, παράγραφος 3, ορίζει ότι αν υποβληθεί προηγούμενη αίτηση από τουλάχιστον σαράντα βουλευτές, μπορεί να διαπιστωθεί αν υπάρχει απαρτία.
<P>
Έλαβα γραπτή αίτηση από σαράντα βουλευτές οι οποίοι επιθυμούν να διαπιστωθεί η απαρτία. Ως εκ τούτου, προφανώς... Κύριε Posselt, επιτρέψτε μου να εκθέσω τα γεγονότα. Θεωρώ προφανώς ότι έχει υποβληθεί προηγούμενη αίτηση.
<P>
Το πρόβλημα έχει ως εξής: στη συνέχεια ο Κανονισμός είναι πολύ πιο ασαφής. Δεν αναφέρεται πουθενά ότι οι σαράντα βουλευτές οφείλουν να είναι παρόντες στην αίθουσα συνεδριάσεων προκειμένου να υποβάλουν την εν λόγω αίτηση διαπίστωσης απαρτίας, αλλά δεν αποκλείεται κιόλας. Επομένως, εναπόκειται στη διακριτική μου ευχέρεια. Σε προηγούμενες περιπτώσεις, στις οποίες ανατρέξαμε, ο Πρόεδρος της συνεδρίασης θεωρούσε ότι οι σαράντα βουλευτές έπρεπε να είναι παρόντες στην αίθουσα συνεδριάσεων, ώστε να έχει κάποιο νόημα το άρθρο 149, παράγραφος 4, το οποίο ορίζει ότι όταν γίνεται καταμέτρηση για τη διαπίστωση απαρτίας, οι σαράντα βουλευτές που υπέβαλαν την αίτηση πρέπει να συνυπολογίζονται. Με τούτο εννοείται ότι οι σαράντα βουλευτές οφείλουν να είναι παρόντες.
<P>
Εντούτοις, έχω τη διακριτική ευχέρεια να αποφασίσω, λαμβάνοντας υπόψη και τον τρόπο διατύπωσης της αίτησης: αφορά την ψηφοφορία για θέματα επείγοντος χαρακτήρα, δηλαδή για όλα τα θέματα επείγοντος χαρακτήρα· όχι μόνο για ένα εξ αυτών αλλά για όλα. Αν θεωρήσουμε ότι γίνεται αποδεκτή η αίτηση διαπίστωσης απαρτίας και ότι δεν υπάρχει απαρτία, τότε καταπίπτουν όλα τα θέματα επείγοντος χαρακτήρα, και, όπως γνωρίζετε, δεν μετατίθενται. Τούτο σημαίνει ότι δεν θα διεξαχθεί ψηφοφορία για το Κασμίρ, τη θανατική ποινή ή το Μπαγκλαντές. Αν δεν γίνει ψηφοφορία για τα εν λόγω ζητήματα, δεν θα τα μεταθέσουμε για την επόμενη συνεδρίαση. Το Κοινοβούλιο δεν θα αποφασίσει για τα ζητήματα αυτά τα οποία θεωρούνται επείγοντα.
<P>
Προτού εκφράσω την άποψή μου, θα ήθελα να ακούσω συγκεκριμένα την άποψη του προέδρου της Επιτροπής Συνταγματικών Υποθέσεων. Κύριε Leinen, κατά την άποψή σας, θα πρέπει να θεωρήσω ότι οι σαράντα συντάκτες της αίτησης πρέπει να είναι παρόντες στην αίθουσα συνεδριάσεων, κατά την έννοια του άρθρου 149, παράγραφος 4, ή μπορώ να θεωρήσω ότι η προηγούμενη γραπτή αίτηση αρκεί από μόνη της, κατά την έννοια του άρθρου 149, παράγραφος 3; Θα ακούσω την απάντησή σας πολύ προσεκτικά.
<SPEAKER ID="225" NAME="Jo Leinen" LANGUAGE="DE">
Κύριε Πρόεδρε, μόλις το έλεγξα και είναι γεγονός ότι το άρθρο 149, παράγραφος 3, ορίζει ότι οι βουλευτές μπορούν να καταθέσουν αίτηση διαπίστωσης απαρτίας, υπό την προϋπόθεση ότι 40 εξ αυτών αποφασίζουν από κοινού. Απαρτία υπάρχει αν το ένα τρίτο των βουλευτών του Κοινοβουλίου είναι παρόντες στην αίθουσα συνεδριάσεων. Ο Πρόεδρος απαντά στην εν λόγω αίτηση διαπιστώνοντας αν υπάρχει ή όχι απαρτία.
<P>
Στη συνέχεια, η παράγραφος 4, την οποία αναφέρατε, ορίζει ότι "οι βουλευτές που υπέβαλαν αίτηση διαπίστωσης απαρτίας συνυπολογίζονται στην καταμέτρηση των παρόντων [...], ακόμα και αν δεν βρίσκονται πλέον στην αίθουσα συνεδριάσεων". Αυτήν τη στιγμή συμμετέχουμε σε μια συνεδρίαση η οποία συνεχίζεται και, κατά την άποψή μου, οι βουλευτές οι οποίοι ήταν παρόντες και ζήτησαν να διαπιστωθεί η απαρτία πρέπει να συνυπολογισθούν ως παρόντες, ακόμα και αν δεν βρίσκονται στην Αίθουσα σήμερα το απόγευμα. Έτσι αντιλαμβάνομαι την παράγραφο 4.
<P>
Έμαθα ότι λάβατε αίτηση από 40 βουλευτές του Κοινοβουλίου για να διαπιστώσετε αν υπάρχει απαρτία σήμερα το απόγευμα. Ρίξτε μια ματιά γύρω σας - το ένα τρίτο του 785 είναι κάτι παραπάνω από 200, ενώ εμείς είμαστε περίπου 30. Όσο και να προσπαθήσουμε, είναι απίθανο να φθάσουμε τους 200 απόψε, εκτός αν εμφανιστούν όλοι.
<P>
Κύριε Πρόεδρε, μπορούμε να συζητήσουμε το θέμα, αλλά αν διαπιστώνετε ότι ο αριθμός των παρόντων βουλευτών δεν φθάνει το ένα τρίτο, τότε δεν μπορούμε να ψηφίσουμε. Αυτό ορίζει ο Κανονισμός.
<SPEAKER ID="226" NAME="Bernd Posselt" AFFILIATION="PPE-DE">
(DE) Κύριε Πρόεδρε, κύριε Leinen, έχω μεγάλη εμπειρία σε τέτοιου είδους συζητήσεις επί θεμάτων επείγοντος χαρακτήρα. Στο παρελθόν διεξάγονταν κάθε Παρασκευή, και στη συνέχεια μεταφέρθηκαν για το απόγευμα της Πέμπτης. Όλες οι πολιτικές ομάδες κατέφευγαν τακτικά στο κόλπο παρόμοιων αιτήσεων αν υπήρχε κάποιο θέμα επείγοντος χαρακτήρα το οποίο δεν ήταν της αρεσκείας τους, όπως το θέμα του Κασμίρ εν προκειμένω.
<P>
Γι' αυτό, τροποποιήθηκε ο Κανονισμός και ορίζεται ότι 40 βουλευτές -ίσως δεν διατυπώνεται με μεγάλη σαφήνεια, αλλά αυτή ήταν η πρόθεση της τροποποίησης- οφείλουν να είναι παρόντες στην αίθουσα συνεδριάσεων και να ζητήσουν να διαπιστωθεί απαρτία. Ο ορισμός αυτός καθιερώθηκε γιατί αντιληφθήκαμε το πρόβλημα και, έκτοτε, δεν συμπληρώθηκε ούτε μία φορά ο απαιτούμενος αριθμός παρόντων βουλευτών στην Αίθουσα, ώστε να υποβληθεί αίτηση διαπίστωσης απαρτίας, επομένως εθεωρείτο πάντα ότι υπήρχε.
<P>
Θεωρώ σημαντικό από νομική άποψη να εξετάσουμε την πρόθεση του εν λόγω άρθρου. Είμαι βέβαιος ότι μπορούμε να αναζητήσουμε λεπτομέρειες στα συνοπτικά πρακτικά των επιτροπών και της Ολομέλειας. Πρόθεση της τροποποίησης ήταν να συνδεθεί το θέμα της απαρτίας με έναν αριθμό παρόντων βουλευτών ο οποίος θα είναι αρκετά υψηλός ώστε να μην μπορεί να μετατραπεί σε συχνό παιχνίδι συναναστροφών, γιατί κάτι τέτοιο θα έβλαπτε τέτοιου είδους συζητήσεις. Καθιερώθηκε τότε ο κανόνας της απαρτίας των 40 βουλευτών, με σκοπό να διασώσουμε αυτές τις συζητήσεις.
<P>
Ωστόσο, αν τώρα συγκεντρώσουμε αυτές τις 40 υπογραφές, τότε η τροποποίηση θα απολέσει το νόημά της.
<SPEAKER ID="227" NAME="Pierre Pribetich" AFFILIATION="PSE">
(FR) Κύριε Πρόεδρε, ζητήσατε την άποψη του συναδέλφου κ. Leinen πρώτα, ώστε να διαπιστώσετε ποια είναι η θέση μας επί του θέματος. Όπως ήδη προείπε ο συνάδελφος, είναι γεγονός ότι αυτός ο ελιγμός μοιάζει να είναι κάπως παρελκυστικός· με άλλα λόγια, σαράντα εκ των συναδέλφων μας, οι οποίοι για δικούς τους λόγους δεν κατάφεραν να παρευρεθούν σε αυτήν τη συνεδρίαση, επιχειρούν να μετέλθουν μέτρων και διαδικασιών προκειμένου να μην επιτρέψουν τη διεξαγωγή συζήτησης επί θεμάτων επείγοντος χαρακτήρα εδώ, σήμερα το απόγευμα. Πιστεύω πραγματικά ότι, αντί να εφαρμόζουμε σχολαστικά τους κανόνες, ίσως είναι προτιμότερο να εξετάσουμε το πνεύμα του Κανονισμού.
<P>
Σύμφωνα με το πνεύμα του Κανονισμού, λοιπόν, σκοπός είναι να διασφαλιστεί ότι οι βουλευτές οι οποίοι υποβάλλουν αίτηση διαπίστωσης απαρτίας είναι τουλάχιστον παρόντες ώστε να διαπιστώσουν οι ίδιοι ότι δεν υπάρχει απαρτία. Ειδάλλως, φρονώ ότι η αίτηση είναι ή πολιτικός ελιγμός ή κίνηση τακτικής, σίγουρα όμως λειτουργεί παρελκυστικά. Δεν θα ήθελα, με την αυστηρή εφαρμογή του νόμου, να βρεθούμε σε θέση όπου οι συζητήσεις επί θεμάτων επείγοντος χαρακτήρα, οι οποίες διεξάγονται το απόγευμα της Πέμπτης και είναι τόσο σημαντικές, να "αποφεύγονται" στο τέλος, γεγονός το οποίο δεν θα βοηθούσε το έργο του Κοινοβουλίου .
<SPEAKER ID="228" NAME="Sarah Ludford" AFFILIATION="ALDE">
(EN) Κύριε Πρόεδρε, θεωρώ ότι οι προλαλήσαντες έθιξαν σημαντικά ζητήματα. Αν κατάλαβα σωστά κατά την ανάγνωση του Κανονισμού, ο κύριος Leinen -και ας με διορθώσει αν κάνω λάθος- υπαινίχθηκε ότι οι βουλευτές οφείλουν να είναι παρόντες τουλάχιστον κατά την έναρξη της συνεδρίασης, ακόμη και αν πρόκειται να αποχωρήσουν στη συνέχεια. Οποιαδήποτε άλλη ερμηνεία θα ήταν σίγουρα απολύτως ιδιοτελής, γιατί οι απόντες βουλευτές μπορούν να υποβάλουν αίτηση λέγοντας ότι δεν υπάρχει απαρτία, αλλά συμβάλλουν οι ίδιοι ώστε να μην υπάρχει απαρτία! Δεν μπορώ να καταλάβω πώς είναι δυνατόν να συμφωνήσουμε στο ότι μπορούν να είναι εξαρχής απόντες και να λένε ότι οι υπόλοιποι από εμάς δεν αποτελούμε απαρτία.
<P>
Το έτερο θέμα είναι ότι, πράγματι, αυτό έχει γίνει συνήθεια τα απογεύματα της Πέμπτης. Γνωρίζουμε ότι δεν υπάρχει ποτέ απαρτία για τα θέματα επείγοντος χαρακτήρα, και τώρα ξαφνικά ισχυριζόμαστε ότι υπάρχει πρόβλημα με τον Κανονισμό και θα πρέπει να το επιλύσουμε. Αν πρόκειται να τορπιλίσετε σήμερα το απόγευμα τις συζητήσεις για τα θέματα επείγοντος χαρακτήρα, μπορείτε να το κάνετε κάθε Πέμπτη απόγευμα.
<P>
Το βασικό μου ερώτημα είναι: πώς είναι δυνατόν να θεωρούμε ερμηνεύοντας τον Κανονισμό ότι ορίζει πως 40 απόντες βουλευτές μπορούν να ισχυρίζονται ότι οι υπόλοιποι από εμάς δεν αποτελούμε απαρτία και να επιβεβαιώνουν ότι δεν αποτελούμε απαρτία;
<SPEAKER ID="229" NAME="José Ribeiro e Castro" AFFILIATION="PPE-DE">
(PT) Κύριε Πρόεδρε, δεν είναι η πρώτη φορά που γινόμαστε μάρτυρες μιας ανάλογης κίνησης, και γι' αυτό θα ήθελα να επιστήσω την προσοχή των συναδέλφων βουλευτών, καθώς και του Προεδρείου, στα εξής σημεία: όλα τα κοινοβούλια του κόσμου διαθέτουν δύο στοιχεία, κανόνες και κανονισμούς αλλά και κοινοβουλευτικές συνήθειες, την καθιερωμένη πρακτική. Τούτο ισχύει σε όλα τα κοινοβούλια του κόσμου και αποτελεί για εμάς συνήθη πρακτική κάθε Πέμπτη, όπως συνέβαινε και κάθε πρωί Παρασκευής. Όλοι το γνωρίζουμε αυτό.
<P>
" κίνηση τακτικής της οποίας γινόμαστε μάρτυρες είναι προφανώς άδικη και θεωρώ ότι δεν μπορούμε να λαμβάνουμε υπόψη αίτηση που υποβάλλεται από βουλευτές οι οποίοι δεν είναι παρόντες στην Αίθουσα. Επιπλέον, θα ήθελα να καλέσω τους βουλευτές οι οποίοι έχουν μεγαλύτερη πείρα στη σύνταξη τροπολογιών του Κανονισμού, δηλαδή τους κκ. Leinen και Corbett, να συντάξουν τροπολογία για το εν λόγω άρθρο, το οποίο να ορίζει τα εξής: αν υποβληθεί αίτηση διαπίστωσης απαρτίας και ο βουλευτής ο οποίος υπέβαλε την αίτηση δεν είναι παρών στην αίθουσα συνεδριάσεων την ώρα της καταμέτρησης, θα χάνει την ημερήσια αποζημίωση για την ημέρα εκείνη, και όλοι όσοι δεν είναι παρόντες στην Αίθουσα, αν διαπιστωθεί από την καταμέτρηση η έλλειψη απαρτίας, θα χάνουν το ήμισυ της ημερήσιας αποζημίωσης για την ίδια ημέρα, έτσι ώστε να θέσουμε τέρμα μια για πάντα σε αυτήν την τακτική. Πρόκειται για άδικη επίθεση κατά του τρόπου λειτουργίας του Κοινοβουλίου, και ειδικά κατά του τρόπου διεξαγωγής των συνεδριάσεων στο Στρασβούργο.
<SPEAKER ID="230" NAME="Ewa Tomaszewska" AFFILIATION="UEN">
(PL) Κύριε Πρόεδρε, δεν είμαι δικηγόρος, αλλά μου φαίνεται ότι η αξιοπρέπεια επιτάσσει συμπεριφορά διαφορετική από αυτήν που επιδεικνύουν οι αιτούντες. Αυτό είναι το πρώτο. Δεύτερον, αν ένας βουλευτής είναι απών, δεν υπάρχει λόγος αμφιβολίας για το αν υπάρχει ή όχι απαρτία. Τρίτον, θεωρώ ότι η εν λόγω προσέγγιση προς τα ζητήματα ανθρωπίνων δικαιωμάτων, τα οποία είναι εξέχουσας σημασίας για εμάς, όπως και η απουσία και οι απόπειρες διακοπής των διαδικασιών, συνιστούν απολύτως αξιόμεμπτη στάση. Φρονώ ότι το πνεύμα του νόμου είναι πιο σημαντικό από το γράμμα του.
<SPEAKER ID="231" NAME="Esko Seppänen" AFFILIATION="GUE/NGL">
(FI) Κύριε Πρόεδρε, το υπό εξέταση ζήτημα πρέπει να αντιμετωπιστεί σύμφωνα με τον Κανονισμό του Κοινοβουλίου· κατά τη γνώμη μου, ο κ. Leinen δεν έχει τη δικαιοδοσία να ερμηνεύει τον Κανονισμό γιατί δεν δικαιούται από μόνος του να ερμηνεύει τα άρθρα του.
<P>
Κατά την άποψή μου, κύριε Πρόεδρε, εσείς πρέπει να αναλάβετε την ευθύνη για το πώς θα χειριστούμε το προκείμενο ζήτημα και, στη συνέχεια, η νομική υπηρεσία και οι Πρόεδροι θα πρέπει να εξετάσουν την απόφαση που θα λάβετε, ειδάλλως το εν λόγω ζήτημα δεν θα διευκρινιστεί.
<SPEAKER ID="232" NAME="Μάριος Ματσάκης" AFFILIATION="ALDE">
(EN) Κύριε Πρόεδρε, επί της διαδικασίας, θεωρώ ότι ο κ. Leinen είπε ότι θα έπρεπε να είστε ικανοποιημένος με το γεγονός ότι οι 40 βουλευτές καταμετρήθηκαν στην έναρξη - δηλαδή νωρίτερα σήμερα. Δεν συνέβη κάτι τέτοιο. Καταμέτρησε ο πρόεδρος τους 40 βουλευτές οι οποίοι υπέβαλαν νωρίτερα την αίτηση; Προφανώς όχι. Συνεπώς, το επιχείρημα του κ. Leinen ότι αυτό εμπίπτει στην παράγραφο 4 δεν ευσταθεί εν προκειμένω.
<SPEAKER ID="233" NAME="Zdzisław Zbigniew Podkański" AFFILIATION="UEN">
(PL) Κύριε Πρόεδρε, πρόκειται αναμφίβολα για μια διαδικασία η οποία δεν θα έπρεπε να συμβαίνει, αλλά είμαστε και εμείς εχέφρονες άνθρωποι. Έχουμε μάτια και βλέπουμε, και θα ήθελα να πω με κάθε ειλικρίνεια ότι δεν υπάρχει απαρτία. Όλοι το βλέπουμε αυτό. Ας μην γελιόμαστε. Δεν μπορούμε να σοφιζόμαστε ερμηνείες οι οποίες παραβιάζουν τον Κανονισμό και τους νόμους. Από την άλλη, το ζήτημα είναι τόσο σημαντικό που δεν μπορούμε να το αγνοήσουμε. Ζητώ, λοιπόν, να διεξαχθεί η εν λόγω συζήτηση, αλλά να προχωρήσουμε σε τροπολογία του Κανονισμού και να μην προβαίνουμε σε ερμηνείες οι οποίες δεν συμβαδίζουν με την έννοια του Κανονισμού. Αν παραβιάζουμε τον Κανονισμό και το Σύνταγμα σημαίνει ότι εμείς οι ίδιοι υπονομεύουμε τη δημοκρατία και εμείς οι ίδιοι την παραβιάζουμε.
<SPEAKER ID="234" NAME="Neena Gill" AFFILIATION="PSE">
(EN) Κύριε Πρόεδρε, βασικά το θέμα της απαρτίας δεν έχει σχέση με την προκειμένη συζήτηση. " συζήτηση μπορεί να διεξαχθεί. Το θέμα της απαρτίας αφορά την ψηφοφορία. Εκπλήσσομαι που συζητάμε αυτό το θέμα τώρα γιατί η απαρτία είναι ουσιαστικά απαραίτητη για την ψηφοφορία.
<P>
Συμφωνώ με όλους τους συναδέλφους ότι τα θέματα επείγοντος χαρακτήρα είναι πολύ σημαντικά. Εντούτοις, είμαστε ελάχιστοι παρόντες. Την τελευταία φορά 58 από τους 785 βουλευτές ψήφισαν στο Σώμα. Πραγματικά δεν πιστεύω ότι ενισχύεται η αξιοπιστία του Κοινοβουλίου, αν τόσο λίγοι βουλευτές ψηφίζουν και συμμετέχουν σε θέματα ζωτικής σημασίας. Σας καλώ, λοιπόν, να αποφασίσετε κατά την ψηφοφορία γιατί το θέμα είναι ότι το να μην υπάρχει ποτέ απαρτία δεν είναι αποδεκτό.
<P>
Θεωρούμε ότι τα θέματα επείγοντος χαρακτήρα είναι σημαντικά. Πρέπει να διασφαλίσουμε ότι οι βουλευτές είναι παρόντες. Προσπαθούμε να διασφαλίσουμε ότι οι βουλευτές προσέρχονται για να ψηφίσουν επί αυτών των θεμάτων επείγοντος χαρακτήρα. Δεν είναι αποδεκτό να επιτρέπουμε να καταπίπτουν τα θέματα επείγοντος χαρακτήρα όταν δεν διαθέτουμε πλήρη αριθμό βουλευτών.
<SPEAKER ID="235" NAME="Jo Leinen" AFFILIATION="PSE">
(DE) Κύριε Πρόεδρε, ο κ. Onesta μου ζήτησε να ερμηνεύσω το άρθρο 149, παράγραφος 4. Κατανοώ ότι ο κ. Posselt και άλλοι συνάδελφοι υποστηρίζουν ότι πρέπει να προχωρήσουμε ούτως ή άλλως, ακόμη και αν δεν τηρούμε τον Κανονισμό. Συμφωνώ απόλυτα με το επιχείρημα του συναδέλφου: ή διαθέτουμε Κανονισμό και τον τηρούμε ή δεν τον τηρούμε και, επομένως, δεν τον χρειαζόμαστε.
<P>
Μπορεί να είμαι πρόεδρος της Επιτροπής Συνταγματικών Υποθέσεων, αλλά βουλευτές πριν από εμένα συνέταξαν αυτό το άρθρο και το ενέκριναν στην Ολομέλεια με απόλυτη πλειοψηφία. " παράγραφος 4 είναι σαφέστατη. Ορίζει ότι: "Οι βουλευτές που υπέβαλαν αίτηση διαπίστωσης απαρτίας συνυπολογίζονται στην καταμέτρηση των παρόντων [...], ακόμα και αν δεν βρίσκονται πλέον στην αίθουσα συνεδριάσεων". Είναι σαφές. Αν 40 βουλευτές, οι οποίοι ήταν παρόντες κατά τη συνεδρίαση στο Στρασβούργο, ζητήσουν διαπίστωση της ψηφοφορίας ή της απαρτίας, τότε συνυπολογίζονται στον αριθμό των παρόντων. Αυτή είναι η δική μου ανάγνωση.
<P>
Αν επιθυμείτε κάτι διαφορετικό, τότε πρέπει να αλλάξετε την παράγραφο 4 αλλά, προς το παρόν, αυτό είναι το περιεχόμενό της. Κύριε Posselt, όποιος την διαβάζει πρέπει να την κατανοήσει με αυτόν τον τρόπο· δεν υπάρχει άλλος τρόπος ερμηνείας της.
<P>
Συνεπώς, κύριε Πρόεδρε, τώρα εξαρτάται από εσάς να αποφασίσετε.
<SPEAKER ID="236" NAME="Bernd Posselt" AFFILIATION="PPE-DE">
(DE) Κύριε Πρόεδρε, ο κ. Leinen με κατηγόρησε ότι υπονοώ πως αγνοούμε τον Κανονισμό. Ήμουν παρών όταν εγκρίθηκε, ενώ εσείς όχι. Το θέμα ήταν ότι στο παρελθόν 40 βουλευτές προσέρχονταν στην αίθουσα συνεδριάσεων, υπέβαλλαν αίτηση διαπίστωσης απαρτίας και στη συνέχεια αποχωρούσαν. Γι' αυτόν τον λόγο, συντάχθηκε το άρθρο.
<SPEAKER ID="237" NAME="Πρόεδρος">
Ιδού η ερμηνεία μου, αφού σας άκουσα -πιστέψτε με- πολύ προσεκτικά. Στη διατύπωση της αίτησης των σαράντα βουλευτών δεν γίνεται ουδεμία αναφορά στο Κασμίρ, αλλά σε όλα τα θέματα επείγοντος χαρακτήρα, όλα τα θέματα προς συζήτηση σήμερα το απόγευμα, συμπεριλαμβανομένης της θανατικής ποινής. Αυτό είναι σημαντικό. Μπορούμε να προχωρήσουμε στις συζητήσεις χωρίς κανένα πρόβλημα, έχει δίκιο η κ. Gill. Το θέμα αφορά μόνο την ψηφοφορία, αλλά ήθελα να γίνει αυτή η συζήτηση εξαρχής ώστε να μην υπάρχει αμφισημία το απόγευμα.
<P>
Θεωρώ ότι ο λόγος για τον οποίο το Κοινοβούλιο έκανε τον κόπο να συντάξει το άρθρο 149, παράγραφος 4, όπου ορίζεται ότι οι βουλευτές οι οποίοι έχουν υποβάλει αίτηση διαπίστωσης απαρτίας συνυπολογίζονται στην καταμέτρηση, σύμφωνα με την παράγραφο 2, ακόμη και αν δεν βρίσκονται πλέον στην αίθουσα συνεδριάσεων, όπως ανέφερε ο κ. Posselt, ο λόγος λοιπόν για τον οποίο πιστεύω ότι συντάχθηκε αυτό το άρθρο ήταν αποκλειστικά για να αποθαρρύνονται οι βουλευτές να αποχωρούν από την Αίθουσα την ώρα της καταμέτρησης, γεγονός που σημαίνει ότι ήταν παρόντες κατά την έναρξη της καταμέτρησης.
<P>
Δεδομένου ότι δεν βλέπω να είναι παρόντες οι σαράντα αιτούντες κατά την έναρξη της καταμέτρησης -εκτός αν, όπως ανέφερε η κ. Gill, προσέλθουν όλοι αργότερα, την ώρα των ψηφοφοριών, γεγονός το οποίο θα ελέγξουμε, οπότε και θα υποβληθεί αίτηση διαπίστωσης απαρτίας- θα κινηθώ σύμφωνα με το προηγούμενο άλλων προέδρων συνεδριάσεων, οι οποίοι, όπως εγώ, αντιμετώπισαν το πρόβλημα αυτό, και θα πω ότι η αίτηση διαπίστωσης απαρτίας δεν γίνεται αποδεκτή γιατί οι σαράντα αιτούντες δεν είναι παρόντες.
<P>
Κατόπιν τούτου, είχε δίκιο ο κ. Leinen που επέστησε την προσοχή μας στο γεγονός ότι η διατύπωση της παραγράφου 4 ενδέχεται να προκαλέσει σύγχυση. Γι' αυτό, θεωρώ ότι έχει έρθει η κατάλληλη στιγμή -κάτι όμως το οποίο δεν μπορώ να αποφασίσω εγώ, αλλά τα αρμόδια όργανα- η επιτροπή της οποίας είσαι πρόεδρος, Τζο, να διευκρινίσει ταχύτατα αν η παράγραφος 3 ορίζει ότι οι βουλευτές οφείλουν να είναι παρόντες κατά την υποβολή της αίτησης διαπίστωσης απαρτίας, καθώς και αν οι ίδιοι βουλευτές οφείλουν να είναι παρόντες κατά την καταμέτρηση, κατά την έναρξη της καταμέτρησης. Πιστεύω ότι η ερμηνεία της Επιτροπής Συνταγματικών Υποθέσεων θα μας βγάλει από αυτήν τη δύσκολη θέση.
<P>
Ωστόσο, όσον αφορά τη σημερινή συνεδρίαση και με δεδομένη τη σημασία των συζητήσεων, αλλά και βάσει των απόψεων που εκφράσατε, οι οποίες τάσσονται σαφώς και σε μεγάλο βαθμό υπέρ των όσων μόλις είπα, καθώς και με βάση τις προηγούμενες αποφάσεις, θα προχωρήσουμε στη διεξαγωγή των συζητήσεων και όταν έρθει η ώρα των ψηφοφοριών, αν απουσιάζουν οι σαράντα αιτούντες, δεν θα ζητήσω τη διαπίστωση απαρτίας. Ας αρχίσουν, λοιπόν, οι συζητήσεις.
