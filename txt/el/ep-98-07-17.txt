<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της προηγούμενης συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="EN" NAME="Falconer">
Kυρία Πρόεδρε, από τα συνοπτικά πρακτικά διαπιστώνω ότι, ο κ. Janssen van Raay είχε την ευγένεια να με επαινέσει για τις δραστηριότητές μου εκ μέρους των απλών βουλευτών των πίσω εδράνων του Κοινοβουλίου.
<P>
Θα ήθελα να τον ευχαριστήσω για τα καλά του λόγια, αλλά θα επιθυμούσα επίσης να υπογραμμίσω, ότι δεν αμφισβήτησα τη νομιμότητα, παρά τη δημοκρατικότητα της απόφασης του Προεδρείου. Θεωρώ ότι το θέμα της πειθαρχίας εμπίπτει στην αρμοδιότητα των πολιτικών ομάδων και δεν αποτελεί ευθύνη του Κοινοβουλίου ως θεσμικού οργάνου. Πιστεύω επίσης ότι, οποιεσδήποτε τροποποιήσεις στο καθεστώς αποζημίωσης των βουλευτών, από τη στιγμή που εξελέγησαν τον Ιούλιο του 1994, πρέπει να αποφασίζονται από το Κοινοβούλιο, παρά να επιβάλλονται από ένα Προεδρείο 15 ή 16 μελών.
<P>
Συνεπώς, άλλο ήθελα να πω: δεν πιστεύω ότι τα θέματα αυτά πρέπει να αντιμετωπίζονται μέσω της νομικής οδού, παρά μέσω δημοκρατικών διαδικασιών. Θα ήθελα, παρ' όλα αυτά, να ευχαριστήσω τον κ. Janssen van Raay για τα χθεσινά του ευγενικά σχόλια.

<SPEAKER ID=3 LANGUAGE="FR" NAME="Pasty">
Κυρία Πρόεδρε, θα ήθελα απλά να επισημάνω ότι, δεν περιλαμβάνεται το όνομά μου στον κατάλογο των παρόντων στη χθεσινή συνεδρίαση, μολονότι ήμουν παρών και συμμετείχα σε όλες τις ψηφοφορίες.
<P>
Σας παρακαλώ να διορθώσετε το λάθος.

<SPEAKER ID=4 LANGUAGE="FR" NAME="Grossetκte">
Κυρία Πρόεδρε, το όνομά μου δεν περιλαμβάνεται στα πρακτικά της χθεσινής συνεδρίασης, μολονότι ήμουν παρών και συμμετείχα σε όλες τις ονομαστικές ψηφοφορίες.
<P>
Ζητώ να διορθωθεί το λάθος.

<SPEAKER ID=5 LANGUAGE="EN" NAME="Ηardstaff">
Kυρία Πρόεδρε, στο σημείο 1 των χθεσινών πρακτικών αναφέρεται, ότι δήλωσα σαφώς την πρόθεσή μου να ψηφίσω κατά στις περισσότερες ψηφοφορίες. Θα ήθελα να διευκρινίσω, ότι όντως ψήφισα και στις δύο αυτές ψηφοφορίες, και μάλιστα κατά, γεγονός, ωστόσο, που δεν καταγράφηκε στα πρακτικά.

<SPEAKER ID=6 LANGUAGE="NL" NAME="Van Bladel">
Κυρία Πρόεδρε, θα αναφερθώ στα πρακτικά και στα όσα είπε ο συνάδελφος κ. Janssen van Raay για την αναγκαστική ψήφο και τα πειθαρχικά μέτρα. Είναι πολύ δυσάρεστο να προσέρχεται κανείς τη Δευτέρα στο ταμείο και να είναι μάρτυρας της τιμωρίας ορισμένων συναδέλφων που, κοκκινίζοντας από ντροπή, αναγκάζονται να ακούσουν τους υπαλλήλους να τους λένε ότι θα τιμωρηθούν για τις ημέρες της προηγουμένης περιόδου συνόδου επειδή δεν συμμετείχαν στις ψηφοφορίες. Θεωρώ ότι το γεγονός αυτό προσβάλλει το άτομο και την αξιοπρέπειά μας ως βουλευτών. Θα ήθελα να σας ζητήσω εάν μπορείτε να μεριμνήσετε, εφόσον αυτά τα μέτρα εξακολουθούν να ισχύουν, ώστε να μην επιβάλλεται αυτή η τιμωρία - διότι για τιμωρία πρόκειται - δημοσίως από τους υπαλλήλους στο ταμείο.

<SPEAKER ID=7 LANGUAGE="DE" NAME="von Habsburg">
Κυρία Πρόεδρε, σχετικά με το θέμα της τιμωρίας υπαλλήλων θα ήθελα μόνο να επισημάνω ότι δεν φταίνε καθόλου γι' αυτό οι καημένοι οι άνθρωποι στο ταμείο! Οι μομφές θα πρέπει να στραφούν στους υψηλά ιστάμενους που δεν εμφανίζονται ποτέ. Θα πρέπει να ζητήσουμε επιτέλους να τιμωρηθούν και κάποιοι εκλεγμένοι επίσημοι - δεν εννοώ εσάς, αλλά κάποιον άλλον!
<P>
(Χειροκροτήματα)

<SPEAKER ID=8 LANGUAGE="DE" NAME="Rόbig">
Κυρία Πρόεδρε, θα ήθελα να ανακοινώσω ότι χθες, στο πάρκο Leopold στις Βρυξέλλες, έπεσε πάλι θύμα επίθεσης ένας υπάλληλος της Επιτροπής, πιθανώς μάλιστα από την ίδια ομάδα που επιτέθηκε και κατά του κ. Macartney.

<SPEAKER ID=9 NAME="Πρόεδρος">
Έχω λάβει γνώση του περιστατικού αυτού. Σήμερα είναι η τελευταία ημέρα συνεδρίασης της ολομέλειας κι ελπίζω να καταλαγιάσουν λίγο τα συναισθήματα, να ξαναβρούμε την ηρεμία μας και να μπορέσουμε να προβούμε τώρα στη διεξαγωγή της ψηφοφορίας.
<P>
(Εγκρίνονται τα συνοπτικά πρακτικά της προηγούμενης συνεδρίασης)

<CHAPTER ID=2>
Ψηφοφορίες
<SPEAKER ID=10 NAME="Gonzαlez Trivio">
Kυρία Πρόεδρε, κυρίες και κύριοι, πρόκειται για τη σύντομη διόρθωση μίας λέξης. Το κείμενο και το μορφότυπο των εισιτηρίων αποτελούν αντικείμενο διεθνούς συμφωνίας κατόπιν διεθνών διαπραγματεύσεων και, επομένως, το Ευρωπαϊκό Κοινοβούλιο δεν μπορεί να αλλάξει ούτε το κείμενο ούτε το μορφότυπο χωρίς διεθνή συμφωνία. Το τρίτο μέρος της τροπολογίας 10 λέει ότι, τα δικαιώματα των χρηστών θα πρέπει να αναγράφονται στο εισιτήριο. Αυτό σημαίνει τροποποίηση του κειμένου και του μορφοτύπου. Εγώ προτείνω να αντικατασταθεί η φράση «στο εισιτήριο» με τη φράση «να επιδίδονται στον χρήστη με το εισιτήριο». Κατ' αυτόν τον τρόπο κανείς δεν θα μπορεί να ισχυρισθεί ότι δεν θα είναι νομικώς εφικτή η εφαρμογή αυτής της τροπολογίας. Το μόνο που ζητώ, επομένως, είναι η δυνατότητα εφαρμογής αυτού του κανονισμού και η αντικατάσταση της φράσης «στο εισιτήριο» - αφού θα μας αντιπαραθέσουν ότι, το μορφότυπο και το κείμενο είναι αποτέλεσμα διεθνών συμφωνιών - από τη φράση «με το εισιτήριο».
<P>
(To Σώμα εγκρίνει την προφορική πρόταση)
<P>
(Το Σώμα εγκρίνει το ψήφισμα νομοθετικού περιεχομένου)

<SPEAKER ID=11 LANGUAGE="EN" NAME="Κellett-Bowman">
Kυρία Πρόεδρε, πριν από λίγο ανακοινώσατε ότι υπάρχουν διορθώσεις σε όλες τις γλώσσες. Με εκπλήσσει κάπως το γεγονός επειδή δεν κατανοώ, εάν όντως υπήρξαν αλλαγές στο πρωτότυπο, σε ποιο στάδιο της διαδικασίας πραγματοποιήθηκαν.

<SPEAKER ID=12 NAME="Πρόεδρος">
Μετά τη διεξαγωγή ελέγχου θα λάβετε και γραπτή απάντηση.

<SPEAKER ID=13 NAME="K. Collins">
Υποστηρίζω ένθερμα την έκθεση αυτή. Κατά τα τελευταία χρόνια ταξιδεύω συχνά με τη Sabena και, τόσο εγώ όσο και οι συνταξιδιώτες μου, ανεχόμαστε χαμένες αποσκευές, καθυστερήσεις πτήσεων, αεροπλάνα με υπερβολικά υπεράριθμες κρατήσεις, προσωπικό με αγενή συμπεριφορά - ιδιαίτερα στις Βρυξέλλες - μη συμβατά συστήματα ηλεκτρονικών υπολογιστών (ακόμα και εντός μίας εταιρείας) και τόσο μεγάλη αναστάτωση που, εάν αφορούσε έναν σημαντικό μεταπράτη, θα είχε προκαλέσει εδώ και πολύ καιρό αντίδραση των καταναλωτών και χρεωκοπία. Είναι, επομένως, καιρός να δοθεί στους καταναλωτές η δυνατότητα να ασκήσουν κάποιον έλεγχο επί των δραστηριοτήτων τέτοιου είδους αναξιόπιστων εταιρειών. Η έκθεση αυτή, μολονότι δεν είναι τέλεια, κάνει κάποια βήματα προόδου προς αυτήν την κατεύθυνση και γι' αυτόν τον λόγο την υποστηρίζω.

<SPEAKER ID=14 NAME="Lindqvist (ELDR)">
Οι αντισταθμιστικές παροχές για τις υπεράριθμες κρατήσεις θέσεων στις αεροπορικές μεταφορές δεν εμπίπτουν στην αρμοδιότητα της ΕΕ και του Ευρωπαϊκού Κοινοβουλίου. Είναι ένα θέμα που θα πρέπει να λυθεί από τις αεροπορικές εταιρείες και τους φορείς των αεροπορικών εταιρειών. Ως εκ τούτου, καταψήφισα την έκθεση.

<SPEAKER ID=15 NAME="Miller">
Καλωσορίζω την έκθεση αυτή, αν και αμφιβάλλω εάν συμβαίνει το ίδιο με την αεροπορική εταιρεία με την οποία ταξιδεύω συνήθως, τη SABENA. Εάν οι υπεράριθμες κρατήσεις ήταν το μόνο σφάλμα, υποθέτω ότι η αεροπορική εταιρεία θα μπορούσε να βελτιωθεί. Εάν προστεθούν, όμως, και οι χαμένες αποσκευές, η καθυστέρηση των πτήσεων και η κακή εξυπηρέτηση, προκύπτει σοβαρό πρόβλημα. Ενώ η έκθεση αυτή κάνει κάποια βήματα ως προς την επίλυση ενός προβλήματος, πρέπει να αναληφθεί δράση για την αντιμετώπιση των υπολοίπων.
<P>
Έκθεση Howitt
<SPEAKER ID=16 NAME="Souchet">
Eν όψει της χρόνιας υποχρησιμοποίησης των κονδυλίων των διαρθρωτικών ταμείων, η έκθεση του συναδέλφου μας Howitt σκιαγραφεί μία θεώρηση των προτεραιοτήτων που θα πρέπει να οδηγήσουν σε προσαρμογή των προγραμμάτων τους έως το τέλος του 1999. Ωστόσο, για μία ακόμα φορά, αντί να κατευθυνθεί η θεώρηση προς τα αίτια αυτής της υποχρησιμοποίησης, ιδιαιτέρως δε στην απίστευτα δυσκίνητη διοικητική διαχείρισή τους, στην αταξία και τις απάτες, το μόνο που προτείνεται είναι ο επαναπροσανατολισμός της χρησιμοποίησης των κονδυλίων των διαρθρωτικών ταμείων.
<P>
Ο ρόλος των διαρθρωτικών ταμείων είναι παράδοξος, αφού φιλοδοξούν να ευνοήσουν μία οικονομική και κοινωνική συνοχή που υποφέρει, κυρίως από τις συνέπειες ορισμένων κοινοτικών αποφάσεων, όπως η μεταρρύθμιση της Κοινής Γεωργικής Πολιτικής, η μείωση των τιμών των αγροτικών προϊόντων ή η απαγόρευση της χρήσης παρασυρόμενων διχτυών από τους αλιείς μας της Μεσογείου και του Ατλαντικού.
<P>
Οι διαρθρωτικές ενισχύσεις υπέρ της υπαίθρου κατά τα έτη 1992-1993 στόχευαν επίσης στην αντιστάθμιση των αγροτικών συμφερόντων που θυσιάσθηκαν στο πλαίσιο των διαπραγματεύσεων της ΓΣΔΕ.
<P>
Μεταξύ των προτεραιοτήτων που συμφωνήθηκαν θα ήταν μάλλον απαραίτητο να τεθεί στην πρώτη θέση η αξιολόγηση των συνεπειών της Οικονομικής και Νομισματικής Ένωσης στις περιφερειακές ανισότητες. Υφίσταται όντως ο κίνδυνος το ευρώ να επιδεινώσει αισθητά τις ανισορροπίες μεταξύ αφενός των περιοχών με τον μικρότερο πληθυσμό, τη μεγαλύτερη φτώχεια και την ως επί το πλείστον αγροτική οικονομία και αφετέρου των περιοχών που βρίσκονται στους μεγάλους άξονες επικοινωνίας, όπου συγκεντρώνονται οι οικονομικές δραστηριότητες, και κυρίως όσων αποτελούν τη σπονδυλική στήλη της Ευρώπης.
<P>
Προκειμένου να διατηρηθεί η ισορροπία στην επικράτειά μας, είναι απαραίτητο να διασφαλισθεί η ζωτικότητα των αγροτικών και αλιευτικών περιοχών, που πρέπει να υπενθυμίσουμε ότι αποτελούν το 80 % του χώρου της Ευρωπαϊκής Ένωσης. Εάν επιθυμούμε να επιτύχουμε μία χωροταξιακά ισορροπημένη επικράτεια, ικανή να αποτρέψει την αστυφιλία και να προστατεύσει μία φυσική και πολιτιστική κληρονομιά συχνά πλούσια και εύθραυστη, κύρια πηγή της τουριστικής δραστηριότητας, χρειάζεται να δώσουμε ιδιαίτερη προσοχή σε ορισμένες περιοχές πιο υποβαθμισμένες, πιο ευαίσθητες και πιο δυσπρόσιτες, όπως οι ορεινές και υγρές περιοχές, ο αριθμός των οποίων είναι ιδιαιτέρως μεγάλος στην Ευρώπη.
<P>
Κατά τη γνώμη μας η κοινοτική προσπάθεια, αντί να σπαταλάται θέλοντας να καλύψει αναρίθμητους τομείς, στο πλαίσιο μίας προοπτικής περισσότερο πελατειακής παρά αναπτυξιακής, θα πρέπει να περιορισθεί και να δώσει προτεραιότητα στις δύο μοναδικές πραγματικά κοινές πολιτικές, δηλαδή την Κοινή Γεωργική Πολιτική και την Κοινή Αλιευτική Πολιτική, παρέχοντάς τους τα μέσα που χρειάζονται για να διασφαλισθεί η αποτελεσματικότητά τους.
<P>
Έκθεση Orlando
<SPEAKER ID=17 NAME="Caudron">
Θα ήθελα να εκφράσω την ανεπιφύλακτη υποστήριξή μου σε μία έκθεση που απαιτεί σκληρότερη μάχη εναντίον όλων των μορφών οργανωμένου εγκλήματος.
<P>
Η Ευρώπη πρέπει να διαθέτει κοινούς κανόνες, καλύτερες σχέσεις συνεργασίας στους τομείς της δικαιοσύνης και την αστυνόμευσης, και κυρίως κοινή βούληση.
<P>
Βεβαίως και πρέπει να επιδεικνύουμε προσοχή στις ατομικές ελευθερίες και να φροντίζουμε για τις μορφές νομικής προστασία των ατόμων, αλλά πρέπει κυρίως να προσέχουμε, ούτως ώστε οι εγκληματίες να μην προστατεύονται περισσότερο από τα θύματά τους.
<P>
Στην Ευρώπη υπάρχει σήμερα συνειδητοποίηση, αλλά σε επίπεδο Συμβουλίου πρέπει να διανύσουμε ακόμα πολύ δρόμο.
<P>
Πρέπει να θεσπίσουμε συγκεκριμένα νομοθετικά και τεχνικά μέτρα και για τον σκοπό αυτό χρειάζεται επίσης ενίσχυση της πολιτικής Ευρώπης και της Ευρώπης των πολιτών, προκειμένου να εκδιωχθεί το έγκλημα που συχνά κρύβεται πίσω από επιχειρήσεις, καθώς και πίσω από οικονομικά και χρηματοδοτικά κυκλώματα.
<P>
Η έκθεση Orlando κινείται προς τη σωστή κατεύθυνση και γι' αυτό την υποστηρίζω. Πρέπει τώρα να προχωρήσουμε ακόμα περισσότερο, πιο δυναμικά και πιο γρήγορα!

<SPEAKER ID=18 NAME="Souchet">
Το Συμβούλιο πρότεινε μία κοινή δράση με στόχο τους τρόπους συνεργασίας μεταξύ των κρατών μελών σε θέματα σχετικά με την καταπολέμηση του οργανωμένου εγκλήματος. Δεν μπορούμε παρά να εκφράσουμε την ικανοποίησή μας για τη δημιουργία μίας τέτοιου είδους συνεργασίας σε διακυβερνητικό επίπεδο, στο μέτρο που μπορούμε να αναμένουμε να επηρεάσει θετικά τον αγώνα κατά του διεθνούς εγκλήματος και να συμβάλει στη μεγαλύτερη απόδοση της αστυνομίας και της δικαιοσύνης στα ενδιαφερόμενα κράτη μέλη.
<P>
Αντίθετα, ο τρόπος με τον οποίο η Επιτροπή Πολιτικών Ελευθεριών του Κοινοβουλίου χειρίσθηκε τις προτάσεις του Συμβουλίου είναι εξαιρετικά ανησυχητικός.
<P>
Η επιτροπή αυτή αλλοίωσε ουσιαστικά την πρόταση του Συμβουλίου, επιφέροντας συστηματικά τροπολογίες στις διατάξεις που εγγυώνται τον σεβασμό των εθνικών νομοθεσιών και, κατά συνέπεια, την κυριαρχία των κρατών μελών.
<P>
Δεν εμπίπτει φυσικά στην αρμοδιότητα του Ευρωπαϊκού Κοινοβουλίου να αποφανθεί γι' αυτό το είδος του ζητήματος, ούτε εμπίπτει στην αρμοδιότητά του να επιβάλει, με την τροπολογία 12 στο άρθρο 4, την αρμοδιότητα του Ευρωπαϊκού Δικαστηρίου.
<P>
Το Δικαστήριο δεν μπορεί κατά κανέναν τρόπο να κηρυχθεί αρμόδιο σε αυτού του είδους την υπόθεση, καθώς η αρχή της πρότασης του Συμβουλίου βασίζεται στη διακυβερνητική διαδικασία, η οποία συνεπάγεται ότι τα κράτη μέλη είναι τα ίδια αρμόδια, μέσω των αντίστοιχων νομικών τους συστημάτων, για την ερμηνεία της κοινής δράσης και των διαφορών που ενδέχεται να προκύψουν από την εφαρμογή της. Δεν αντιμετωπίζεται το ενδεχόμενο τα κράτη να μπορούν να αντιπαραθέσουν ενώπιον του Δικαστηρίου, συνεπεία της κοινής αυτής δράσης, τα νομικά επιχειρήματα, τα οποία κατανοούμε πολύ καλά ότι μπορεί να μην τα ικανοποιούν!
<P>
Είμαστε, επομένως, για λόγους αρχής και απόδοσης, εντελώς αντίθετοι με τις προτάσεις της έκθεσης Orlando.
<P>
Έκθεση Elchlepp
<SPEAKER ID=19 NAME="Rόbig">
Σε φάσεις δύσκολων διαδικασιών οικονομικής προσαρμογής αυξάνεται και η ανάγκη ανταλλαγής κοινών σχεδίων στον τομέα της επαγγελματικής κατάρτισης.
<P>
Όπως είπαμε, στα προγράμματα συνεργασίας πρέπει να διατηρηθεί σε αμφότερες τις κατευθύνσεις ο ισόρροπος χαρακτήρας. Για τις εκπαιδευτικές ανταλλαγές με την Τσεχία αυτό σημαίνει ότι, πέρα από την ενθάρρυνση της κινητικότητας από αυτή τη χώρα, πρέπει να παρασχεθούν κίνητρα και υποστήριξη σε διδάσκοντες, μαθητές και σπουδαστές που επιθυμούν να αποκτήσουν εκπαιδευτικές εμπειρίες στην Τσεχική Δημοκρατία.
<P>
Ισχύει κατ' αρχήν η διασφάλιση της συμμετοχής των κρατών της Κεντρικής και Ανατολικής Ευρώπης μέσω της εθνικής τους συνεισφοράς. Παρ' όλα αυτά, όμως, εδώ, όπως άλλωστε και στη συμμετοχή στο πολυετές πρόγραμμα για τις μικρομεσαίες επιχειρήσεις, έχει προβλεφθεί η Κοινότητα να αναλαμβάνει τη συμπλήρωση της εθνικής χρηματοδότησης με κονδύλια από το πρόγραμμα PHARE. Ακόμα κι αν φροντίζουμε γενικά ώστε οι χώρες-εταίροι να είναι σε θέση να καταβάλλουν την εθνική τους συνεισφορά, οφείλουμε, ωστόσο, να αντιδρούμε αποτελεσματικά σε έκτακτες καταστάσεις. Έστω κι αν έχει παρέλθει ένας χρόνος, βρίσκονται ακόμα πολύ καλά αποτυπωμένες στη μνήμη μου οι εικόνες από τις πλημμύρες στην Τσεχία. Όλοι κατανοούν ότι οι επιπτώσεις στην οικονομία ήταν αρκετά σοβαρές. Δεν μπορώ, λοιπόν, παρά να επικροτήσω πλήρως την παρούσα πρόταση σχετικά με τη χρησιμοποίηση και άλλων κονδυλίων από το πρόγραμμα PHARE με στόχο την περαιτέρω εξασφάλιση της συνεργασίας. Κατ' αυτόν τον τρόπο δουλεύουμε ενεργά για τον εξευρωπαϊσμό της ΕΕ!
<P>
Έκθεση Macartney
<SPEAKER ID=20 NAME="Souchet">
Η Ομάδα των Ανεξαρτήτων για την Ευρώπη των Εθνών εγκρίνει την αλιευτική συμφωνία μεταξύ της Ευρωπαϊκής Ένωσης και της Ισλαμικής Ομοσπονδιακής Δημοκρατίας των νήσων Κομορών. Η συμφωνία αυτή επηρεάζει άμεσα τη Γαλλία, εφόσον αφορά 21 γαλλικά θυνναλιευτικά σκάφη.
<P>
Ωστόσο, επιθυμούμε να διευκρινίσουμε ότι είμαστε αντίθετοι στην τροπολογία 5 με την οποία ζητείται από την Επιτροπή να παρουσιάσει διεξοδική έκθεση ως προς την καταγραφή των αλιευτικών πόρων, την εφαρμογή και τους όρους υλοποίησης της συμφωνίας, καθώς και τον αντίκτυπο, όσον αφορά την επαγγελματική κατάρτιση. Ωστόσο, στην πραγματικότητα, η αλιευτική συμφωνία αντιστοιχεί σε αλιευτικό δικαίωμα για καθορισμένη ποσότητα αλιευμάτων και για δεδομένο αριθμό σκαφών. Τα μέτρα που προσαρτώνται στην αλιευτική συμφωνία δεν είναι παρά τεχνικές και πολιτικές κατευθύνσεις, και τα ευρωπαϊκά θεσμικά όργανα δεν πρέπει να σφετερισθούν μονομερώς το δικαίωμα ελέγχου των μέτρων που εμπίπτουν αποκλειστικά στην εθνική αρμοδιότητα της Ισλαμικής Ομοσπονδιακής Δημοκρατίας των νήσων Κομορών. Συμπερασματικά, μία αλιευτική συμφωνία δεν πρέπει, κατά συνέπεια, να πλήττει την εθνική κυριαρχία του εταίρου της Ευρωπαϊκής Ένωσης.
<P>
Στην τροπολογία 6 διευκρινίζεται ότι, το Συμβούλιο εξουσιοδοτεί την Επιτροπή να διαπραγματευθεί τα πρωτόκολλα εφαρμογής της εν λόγω συμφωνίας. Φυσικά και συμφωνούμε να εξουσιοδοτηθεί η Επιτροπή να διαπραγματευθεί τη συμφωνία, αλλά διαφωνούμε ως προς την επέκταση της εντολής της στα πρωτόκολλα εφαρμογής. Το Συμβούλιο πρέπει να παραμείνει ο κύριος αντισυμβαλλόμενος. Ακόμα μία φορά η φεντεραλιστική πλειοψηφία του Ευρωπαϊκού Κοινοβουλίου επιθυμεί να αφαιρέσει από το Συμβούλιο τις εξουσίες που του ανήκουν, προς όφελος ενός τεχνικρατικού σώματος χωρίς δημοκρατικό έλεγχο, της Επιτροπής.
<P>
Τέλος, η αλιευτική αυτή συμφωνία φέρνει στο φως το πρόβλημα του εφοδιασμού της Ευρωπαϊκής Ένωσης σε τόννο, εφόσον αφορά ετήσια ποσότητα αναφοράς 45.000 τόνων, η οποία χρησιμοποιείται εξ ολοκλήρου για τις ανάγκες της εγχώριας αγοράς μας. Κατά συνέπεια, θα ήθελα να υπενθυμίσω για μία ακόμα φορά την πλήρη αντίθεσή μου στην απόφαση απαγόρευσης της χρήσης των παρασυρόμενων απλαδιών διχτυών, από τη στιγμή που χρησιμοποιούνται κυρίως για τη θυνναλιεία στον Ατλαντικό, που οι αλιευτικοί πόροι είναι υγιείς και που τα επιχειρήματα που χρησιμοποιούνται για την προστασία των θαλάσσιων θηλαστικών είναι αβάσιμα, εφόσον το παρασυρόμενο απλάδι δίχτυ είναι επιλεκτικό αλιευτικό μηχάνημα, όπως αποδεικνύουν οι αξιόπιστες αναγνωρισμένες επιστημονικές μελέτες σε επίπεδο μεθοδολογίας.

<CHAPTER ID=3>
Καταπολέμηση του εγκλήματος
<SPEAKER ID=21 NAME="Πρόεδρος">
H ημερήσια διάταξη προβλέπει τη συζήτηση της έκθεσης (Α4-0222/98) του κ. Orlando, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με το σχέδιο κοινής δράσης η οποία θεσπίζεται από το Συμβούλιο βάσει του άρθρου Κ.3 της Συνθήκης για την Ευρωπαϊκή Ένωση σχετικά με τους διακανονισμούς για συνεργασία μεταξύ των κρατών μελών όσον αφορά την αναγνώριση, παρακολούθηση, δέσμευση ή κατάσχεση και δήμευση των μέσων και των προϊόντων εγκλημάτων (6490/98 - C40184/98-98/0909(CNS)).

<SPEAKER ID=22 NAME="Orlando">
Κυρία Πρόεδρε, αυτή η πρόταση για κοινή δράση στοχεύει στην ενίσχυση της συνεργασίας σε θέματα αναγνώρισης, παρακολούθησης, δέσμευσης, κατάσχεσης και δήμευσης των μέσων και των προϊόντων εγκλήματος. Τα υπόλοιπα αποτελούν ένα ακόμα σημαντικό βήμα προόδου στην πορεία που ξεκίνησε στο Δουβλίνο το 1996 και συνεχίσθηκε στο Ευρωπαϊκό Συμβούλιο του Αμστερνταμ, το 1997. Αυξάνεται όλο και περισσότερο η ευαισθησία των ευρωπαϊκών θεσμικών οργάνων για το οργανωμένο έγκλημα και αρχίζει να αποτελεί οργανικό στοιχείο της επέμβασης για την καταπολέμηση του ίδιου του εγκλήματος.
<P>
Θεωρώ καθήκον μου να αναφερθώ στη συμβολή της γενικής έκθεσης της συναδέλφου κ. Cederschiφld και της έκθεσης των συναδέλφων κ.κ. Schulz και Bontempi. Θεωρώ επίσης καθήκον μου να υπενθυμίσω τα προηγούμενα προγράμματα κοινής δράσης, των οποίων είχα την ευκαιρία να είμαι εισηγητής, και, κατ' αρχάς τον μηχανισμό αποτίμησης της εφαρμογής και της εκτέλεσης σε εθνικό επίπεδο των διεθνών υποχρεώσεων σε θέματα καταπολέμησης του οργανωμένου εγκλήματος, πρόγραμμα κοινής δράσης που εγκρίθηκε ήδη από το Συμβούλιο των Υπουργών στις 4 Νοεμβρίου 1997.
<P>
Θεωρώ επίσης καθήκον μου να υπενθυμίσω το πρόγραμμα Falcone, που προβλέπει την ενημέρωση και την ανταλλαγή εμπειριών για την πληροφόρηση των δικαστών, των οργάνων της τάξης, των θεσμικών οργάνων και των κρατών μελών, καθώς και των υποψηφίων προς ένταξη κρατών. Αυτό το πρόγραμμα εγκρίθηκε από το Συμβούλιο των Υπουργών στις 19 Μαρτίου 1998. Πρόκειται για πρόγραμμα κοινής δράσης που προβλέπει τον πρώτο ορισμό, που έγινε αποδεκτός διεθνώς, για την οργάνωση μαφίας και τη συμμετοχή σε αυτήν, που εγκρίθηκε από το Συμβούλιο των Υπουργών στις 28 Μαΐου 1998. Αυτό το πρόγραμμα, το οποίο εξετάζεται σήμερα από το Ευρωπαϊκό Κοινοβούλιο, προβλέπει μορφές συνεργασίας μεταξύ των κρατών μελών, με την επέκταση μίας νομοθεσίας που είχε θετικά αποτελέσματα σε αρκετά ευρωπαϊκά κράτη, συμπεριλαμβανομένης και της Ιταλίας. Το πρόγραμμα αναπτύσσει την υπόδειξη του Συμβουλίου του Αμστερνταμ, το οποίο υπενθύμισε πόσο σημαντικό είναι για κάθε κράτος μέλος να διαθέτει μία καλά ανεπτυγμένη και ευρεία νομοθεσία, όσον αφορά τη δήμευση των προϊόντων εγκλήματος και τη σχετική τους ανακύκλωση.
<P>
Το προτεινόμενο κείμενο με τις σχετικές τροπολογίες στοχεύει στο να πλήξει τις εγκληματικές οργανώσεις μέσω των περιουσιακών τους στοιχείων. Ο αγώνας κατά του οργανωμένου εγκλήματος πρέπει οπωσδήποτε να αναφέρεται στις πτυχές που αφορούν την ένοπλη δράση και στη συνέργεια των θεσμικών οργάνων, αλλά επίσης και πρωτίστως, στις οικονομικές πτυχές. Η μαφία, όπως και κάθε μορφή οργανωμένου εγκλήματος, εισχωρεί στην νόμιμη ζωή μέσω των οικονομικών καναλιών.
<P>
Το πρόγραμμα προβλέπει την κατάσχεση, τη δέσμευση και την επακόλουθη δήμευση, μέσω δικαστικών αποφάσεων, των υλικών και άυλων αγαθών, κινητών και ακινήτων που προέρχονται από την άσκηση παράνομων δραστηριοτήτων. Γι' αυτό η προβλεπόμενη δράση καταλήγει εξηγώντας τα αποτελέσματά της τόσο σε επίπεδο προφύλαξης, όσο και σε καθαρά κατασταλτικό επίπεδο, και είναι σχετική όχι μόνο με τα ακίνητα αγαθά, αλλά επίσης και κατά κύριο λόγο, με τα κινητά αγαθά, τους τρεχούμενους τραπεζικούς λογαριασμούς, τα πακέτα μετοχών, τα ποσοστά συμμετοχής σε εταιρείες και τις οικονομικές συναλλαγές. Στόχος είναι να πληγούν οι εγκληματικές οργανώσεις μέσω των περιουσιακών τους στοιχείων, γιατί το πλήγμα στην περιουσιακή τους πλευρά σημαίνει σίγουρα ότι αναπτύσσεται μία αποτελεσματική στρατηγική στον αγώνα κατά του οργανωμένου εγκλήματος.
<P>
Έχει πράγματι αποδειχθεί ήδη πλήρως ότι, ένας νονός ή αρχηγός της μαφίας ο οποίος - κρατούμενος στη φυλακή - μπορεί να κατέχει την περιουσία του, είναι σίγουρα πιο επικίνδυνος από έναν φυγόδικο που, αντίθετα, δεν μπορεί να στηρίξει την παράνομη δραστηριότητά του σε ένα σταθερό οικονομικό και χρηματοδοτικό υπόβαθρο.
<P>
Με άλλα λόγια, ο μόνος τρόπος για να εξασθενίσουμε αποτελεσματικά την ένοπλη δράση των εγκληματικών οργανώσεων είναι να εξαλείψουμε τη χρηματοδοτική τους πτυχή η οποία, ακριβώς γιατί είναι κατά κανόνα η πιο κρυφή, παρουσιάζει έναν κίνδυνο που συνήθως υποτιμάται και τον οποίο, συνεπώς, δεν γνωρίζουν οι διερευνώντες τις σχετικές υποθέσεις.
<P>
Σε αυτό το πρόγραμμα κοινής δράσης προτείνεται μία σειρά ορθολογικών μέτρων για να επιταχύνουμε και να διευκολύνουμε τις δράσεις συνεργασίας μεταξύ των δικαστικών και των αστυνομικών αρχών των διαφόρων χωρών, έχοντας συνείδηση του γεγονότος ότι, πρέπει να μειωθεί η διαφορά μεταξύ του χρόνου που χρειάζονται οι δικαστικές ενέργειες και του χρόνου των μεταφορών των διακινούμενων παράνομων περιουσιακών στοιχείων. Αυτή η παρέμβαση είναι επίσης ιδιαίτερα επίκαιρη εν όψει της νομισματικής ολοκλήρωσης. Με το ευρώ προσφέρεται στην Ευρώπη μία μεγάλη ευκαιρία. Όπως συμβαίνει σε κάθε μεγάλη καμπή, και αυτή περικλείει κινδύνους. Στην προκειμένη περίπτωση ο κίνδυνος είναι να μετατραπεί η Ευρώπη σε ένα μεγάλο πλυντήριο για το ξέπλυμα του βρώμικου χρήματος, κατάσταση που μπορεί να αποφευχθεί χάρη σε μία σοβαρή διεθνή συνεργασία και την οποία, βέβαια, μπορούμε να καταπολεμήσουμε μέσω της συνεργασίας και της οικοδόμησης ενός κοινού δικαστικού και νομικού χώρου.
<P>
Η αυταπάτη ότι το χρήμα δεν έχει μυρωδιά καταρρίπτεται μπροστά στην εγκληματική και βίαιη προέλευση που χαρακτηρίζει το παράνομο κεφάλαιο και μπροστά στη φανερή ανισορροπία που προκαλεί το παράνομο χρήμα σε μία οικονομία της αγοράς και σε μία ομαλή λειτουργία της οικονομικής και τραπεζικής αγοράς. Το βρώμικο χρήμα στοιχίζει την ίδια στιγμή πάρα πολύ και πάρα πολύ λίγο.Πάρα πολύ από ηθική και εγκληματική άποψη και πάρα πολύ λίγο από οικονομική άποψη, και κατ' αυτόν τον τρόπο αντιτίθεται έντονα και στην αρχή του ανταγωνισμού.
<P>
Τελειώνω εκφράζοντας την εκτίμησή μου για την εποικοδομητική συμβολή στην Επιτροπή Πολιτικών Ελευθεριών και Εσωτερικών Υποθέσεων σε σχέση με το κείμενο που είχε προταθεί αρχικά.

<SPEAKER ID=23 LANGUAGE="DE" NAME="Schulz">
Κυρία Πρόεδρε, κυρίες και κύριοι, υπήρξε εξαιρετική η συμβολή του συναδέλφου Orlando στο πλαίσιο μίας σειράς εργασιών με τις οποίες ασχολήθηκε η Επιτροπή Πολιτικών Ελευθεριών και Εσωτερικών Υποθέσεων και που έπονταν των μέτρων που έλαβε το Συμβούλιο. Οι προτάσεις που υπέβαλε η ομάδα εργασίας εμπειρογνωμόνων, αποκαλούμενη και ομάδα υψηλού επιπέδου - ένας κατάλογος κοινών δράσεων - συνοδεύθηκαν εκ μέρους του Κοινοβουλίου από μία έκθεση της συναδέλφου Cederschiφld - κάτι που ανέφερε ήδη ο συνάδελφος Orlando. Στο Κοινοβούλιο συζητείται τώρα από συνεδρίαση σε συνεδρίαση μία σειρά από ειδικά μέτρα, όπου συμπεριλαμβάνεται και η έκθεση του κ. Orlando.
<P>
Πρόκειται ουσιαστικά να προβώ σε τρεις διαπιστώσεις σχετικά με τα όσα ανέφερε ήδη ο κ. Orlando επεξηγώντας την έκθεσή του. Πρώτον, η διεύρυνση των δυνατοτήτων δραστηριοποίησης εντός της οικονομίας της Ευρωπαϊκής Ένωσης - ο κύριος Orlando επεσήμανε τις δυνατότητες που προκύπτουν από τη νομισματική ένωση - δημιουργεί μία κατάσταση που μπορεί εύκολα να γίνει αντιληπτή, όπου είναι εφικτή η απεριόριστη διαχείριση των οικονομικών και η απεριόριστη επέκταση των δυνατοτήτων ενεργοποίησης στην οικονομία. Έτσι καθίσταται δυνατή και η απεριόριστη παράνομη διαχείριση των οικονομικών. Χρειαζόμαστε, συνεπώς, και διασυνοριακούς μηχανισμούς για την καταπολέμηση της παράνομης οικονομίας.
<P>
Η Europol έχει δρομολογηθεί κι ελπίζουμε να αναλάβει σύντομα και να επιτελέσει με πραγματικά αποτελεσματικό τρόπο το έργο της. Αυτό όμως δεν αρκεί από μόνο του! Χρειαζόμαστε κάτι παραπάνω από αστυνομική συνεργασία. Χρειαζόμαστε και τους μηχανισμούς της δικαστικής συνεργασίας και γι' αυτό είναι αναγκαίο να παρασχεθεί στις αρχές ποινικής δίωξης η δυνατότητα να συνεργάζονται εντός σύντομων κατά το δυνατόν προθεσμιών και με τον κατά το δυνατόν λιγότερο γραφειοκρατικό τρόπο, είτε πρόκειται για την αστυνομία, τις εισαγγελίες ή τα δικαστήρια.
<P>
Στόχος των εγκληματιών είναι να κερδίσουν όσο το δυνατόν περισσότερα χρήματα, και μάλιστα κατά το δυνατόν αφορολόγητα, καταβάλλοντας τον ελάχιστο δυνατό κόπο και αψηφώντας κάθε ηθικό φραγμό. Δεν θέλουν να διατηρήσουν επ' άπειρον τα παράνομα χρήματα, αλλά να τα διοχετεύσουν κρυφά στα νόμιμα κυκλώματα της οικονομίας για να μπορέσουν κατ' αυτόν τον τρόπο να ζήσουν ανενόχλητοι. Σε αυτό ακριβώς το σημείο πρέπει να θεσμοθετηθεί ένα νομικό εμπόδιο και να δημιουργηθούν μηχανισμοί που θα παρέχουν τη δυνατότητα αφαίρεσης των περιουσιακών στοιχείων και των μέσων των εγκλημάτων, σε περίπτωση που κάποιος έχει αποκτήσει την περιουσία του με παράνομο τρόπο. Το να αποτραπεί ο παράνομος πλουτισμός μερικών και η κρυφή διοχέτευση των χρημάτων τους στα νόμιμα κυκλώματα της οικονομίας αποτελεί έναν από τους στόχους του μέτρου επί του οποίου διατύπωσε τις παρατηρήσεις του, εξ ονόματος του Κοινοβουλίου, ο κύριος Orlando και το οποίο υποστηρίζουμε πλήρως εμείς, ως σοσιαλδημοκράτες.
<P>
Το Ευρωπαϊκό Κοινοβούλιο, όντας υπεράνω όλων σχεδόν των πολιτικών ομάδων στις αξιολογήσεις των ευρωπαϊκών αναγκών, αναλαμβάνει εργασία πλήρους εναρμόνισης. Διαφορές υπάρχουν πολύ σπάνια και μόνο σε επιμέρους ζητήματα, ενώ ως προς το θέμα αρχής συμφωνούμε. Θα ευχόμουν, ωστόσο, αυτή η σύμπνοια και η συμφωνία που υφίστανται σε εθνικό επίπεδο να επικρατούσαν ενίοτε και μεταξύ των εκεί εριζόντων κομμάτων - αυτό θα καθιστούσε κάπως ευκολότερα τα πράγματα - αντί η καταπολέμηση της εγκληματικότητας και τα σχετικά μέτρα να αφήνονται να πέφτουν θύματα κάποιων προεκλογικών στρατηγικών.
<P>
Όσον αφορά τον κατάλογό μας των προς ψηφοφορία θεμάτων, θα απευθύνω μονάχα μία παρατήρηση στην Ομάδα του Ευρωπαϊκού Λαϊκού Κόμματος. Δεν θα λάβουμε μέρος στην ψηφοφορία για τις τροπολογίες της συναδέλφου Palacio, όχι επειδή είναι κακό το περιεχόμενό τους, αλλά επειδή πιστεύουμε πως καλύπτονται ήδη από το κείμενο του συναδέλφου Orlando.

<SPEAKER ID=24 LANGUAGE="SV" NAME="Cederschiφld">
Κυρία Πρόεδρε, στο σχέδιο κοινής δράσης για το οργανωμένο έγκλημα αποφασίσθηκε η ενίσχυση της παρακολούθησης και της κατάσχεσης των περιουσιακών στοιχείων που προέρχονται από εκληματική δραστηριότητα. Το Ευρωπαϊκό Κοινοβούλιο στήριξε την πρόταση, καθώς και σε άλλα μέρη του κόσμου εφαρμόζεται ο ίδιος προσανατολισμός. Ο κλοιός στενεύει τώρα για τους εμπόρους ναρκωτικών και το διεθνές οργανωμένο έγκλημα, και σε αυτό θα συμβάλει μία σειρά νομοθετημάτων. Εν προκειμένω, το νομοθέτημα δεν είναι ιδιαίτερα εκτενές, αλλά η κοινοβουλευτική επιτροπή προσπάθησε να το αποσαφηνίσει και να το ενισχύσει συνεπικουρούμενη από τον εισηγητή και, πέραν των άλλων, από τον κ. Palacio Vallelersundi που είναι γνωστό ότι διαθέτει ειδικές νομικές γνώσεις.
<P>
Εντούτοις, μπορεί να υπάρχουν λόγοι να επανέλθει το Συμβούλιο στο θέμα, συγκεκριμένα στο θέμα του χειρισμού των κατασχεθέντων χρημάτων. Το Συμβούλιο προτείνει εδώ τη λήψη μέτρων που αφορούν τον χειρισμό, τη διαδικασία, καθώς και τις δυνατότητες κατεπείγουσας λήψης μέτρων, καθώς και ένα δίκτυο επαφών για να αποτραπεί η εξαφάνιση των περιουσιακών στοιχείων που προέρχονται από το σοβαρό οργανωμένο έγκλημα, π.χ. από το εμπόριο ναρκωτικών και, επιπλέον, εκπαιδευτικά μέτρα. Ωστόσο, πρέπει επίσης να δείξουμε κατανόηση για το γεγονός ότι το Συμβούλιο σπεύδει βραδέως σε αυτόν τον τομέα, διότι υπάρχουν θεμελιώδεις πτυχές της προσωπικής ακεραιότητας οι οποίες πρέπει να γίνουν σεβαστές, καθώς και ανθρώπινα δικαιώματα που πρέπει να ληφθούν υπόψη. Πρέπει να διατηρηθεί η ισορροπία μεταξύ της προστασίας της ακεραιότητας και της αποτελεσματικής καταπολέμησης του εγκλήματος.
<P>
Επίσης, είναι σημαντικό να αισθάνονται οι πολίτες κάθε χώρας νομική ασφάλεια, να γνωρίζουν, δηλαδή, ότι γίνεται σεβαστή η νομοθεσία τους. Αυτό απαιτεί η προστασία κάθε ατόμου. Η αταξία στις αρχές του κράτους δικαίου είναι πάντα αδικαιολόγητη, ανεξαρτήτως των πολιτικών στόχων.
<P>
Όταν εξετάσθηκε η έκθεσή μου για το οργανωμένο έγκλημα που αφορούσε το σχέδιο κοινής δράσης, το Κοινοβούλιο ψήφισε σχεδόν ομόφωνα υπέρ της πρότασης σύστασης ταμείων για τα θύματα της εγκληματικότητας, τα οποία θα αφορούν τους πόρους οι οποίοι δεν μπορούν να επιστραφούν στον νόμιμο ιδιοκτήτη τους, ή την περίπτωση εμπλοκής τόσο πολλών χωρών στην επέμβαση και κατάσχεση, ώστε να είναι αδύνατον να κατανεμηθούν οι πόροι με λογικό τρόπο. Το Συμβούλιο δεν έχει εκφράσει ακόμη τη γνώμη του γι' αυτήν την πρόταση. Υπάρχει λόγος να επανέλθουμε σε αυτό, και τα θύματα της εγκληματικότητας πρέπει να λαμβάνονται υπόψη εν προκειμένω. Σε αυτό το θέμα υπάρχουν πολλά καλά παραδείγματα στην Ένωση, τα οποία μπορούν να χρησιμοποιηθούν ως υπόβαθρο για να δημιουργηθεί ένα δίκτυο. Σε κάθε περίπτωση πρέπει να ξεκινήσει μια διαδικασία προσδιορισμού για το τι θα γίνει με τα περιουσιακά στοιχεία.
<P>
Αφού το Συμβούλιο περίμενε την ανάγνωση του Κοινοβουλίου για να λάβει αποφάσεις σε αυτό το θέμα, το Συμβούλιο θα έχει ένα πληρέστερο υπόβαθρο βάσει του οποίου θα αποφασίσει, διότι το Κοινοβούλιο έχει αναπτύξει περαιτέρω τους συλλογισμούς. Ομοίως, θα ήταν επωφελές να υπάρξει ένα προσχέδιο νομοθετήματος που θα λειτουργούσε σαν ένα πολιτικό πειραματικό μπαλόνι για να συλλέξει τους σημαντικούς συλλογισμούς, οι οποίοι μπορεί να αξίζουν να ληφθούν υπόψη στον τομέα των θυμάτων της εγκληματικότητας.

<SPEAKER ID=25 LANGUAGE="DE" NAME="Frischenschlager">
Κυρία Πρόεδρε, κυρίες και κύριοι, η έκθεση αυτή, πέραν του περιεχομένου με τη στενότερη έννοια, έχει πολιτική σημασία. Και τούτο διότι ο εισηγητής ήξερε πολύ καλά πώς να υπογραμμίσει σαφώς τα σημεία όπου επικεντρώνονται βασικά οι δυσκολίες, αφού δείχνει με μεγάλη ακρίβεια το τεράστιο μέγεθος της απροθυμίας των κρατών μελών και του Συμβουλίου να ενεργήσουν με αληθινά πολιτικό τρόπο σε θέματα που αφορούν τη δικαστική συνεργασία και τον τομέα του ποινικού δικαίου ειδικότερα. Αυτό αποτελεί σαφώς ένα κύριο σημείο της κριτικής, για το οποίο πρέπει να ευχαριστήσουμε θερμά τον εισηγητή. Είναι όντως απίστευτο να διαβάζουμε πως το σχέδιο δεν περιέχει, και παραθέτω επί λέξει, "συγκεκριμένες προτάσεις για τη βελτίωση των νομοθεσιών των κρατών μελών» ή ότι δεν ανταποκρίνεται σε καμιά από τις απαιτήσεις του σχεδίου δράσης. Αυτό όμως αποτελεί μία πολιτική δήλωση χρεωκοπίας του Συμβουλίου και των κρατών μελών σε έναν εξαιρετικά ευαίσθητο πολιτικό τομέα, καθώς όλοι μας γνωρίζουμε πολύ καλά ότι η συνεργασία και η ολοκλήρωση είναι αναγκαίες και έξω από την ενιαία αγορά, κι έτσι καθίσταται εμφανέστατο ότι η πολιτική θεσμική ικανότητα για τη λήψη αποφάσεων και την επίλυση των προβλημάτων υστερεί πάρα πολύ συγκριτικά με την κοινωνική εξέλιξη της εγκληματικότητας.
<P>
Διαπιστώνουμε, λοιπόν, ότι εν όψει μίας τέτοιας κατάστασης το Συμβούλιο μας παρουσιάζει ένα τόσο γελοίο έγγραφο! Τούτο πρέπει να ειπωθεί καθαρά διότι νομοθέτης είναι το Συμβούλιο κι όχι εμείς. Ειδικά δε τα δικαστικά θέματα, καθώς και τα θέματα ποινικού δικαίου, είθισται να αποτελούν βασικούς τομείς του κοινοβουλευτισμού. Εμείς εδώ το πολύ να συμμετέχουμε ταπεινά ως σύμβουλοι.
<P>
Γι' αυτόν τον λόγο θα ήθελα να ευχαριστήσω και τον εισηγητή γι' αυτά τα πολύ κρίσιμα σημεία σχετικά με τη συνεργασία του Κοινοβουλίου στην έκθεση, και προπάντων στο τμήμα που αφορά την αιτιολογική έκθεση.
<P>
Ως προς αυτό είναι πολύ σημαντικό, κατά την άποψή μου, η Επιτροπή και ο εισηγητής, κι ελπίζω και η ολομέλεια, να επιτελέσουν τη βασική νομοθετική δουλειά επί του περιεχομένου, σε αντίθεση με το ανεπαρκέστατο περιεχόμενο αυτού του εγγράφου του Συμβουλίου. Πιστεύω πως είναι σημαντικό το Ευρωπαϊκό Κοινοβούλιο να προωθήσει όντως το περιεχόμενο όσον αφορά το θέμα αυτό και με χαροποιεί ιδιαίτερα το γεγονός ότι ο εισηγητής και η Επιτροπή μπόρεσαν να καταλήξουν σε αυτό υπερνικώντας τις δυσκολίες.
<P>
Νομίζω πως επ' ευκαιρία πρέπει να ξανατονίσουμε πόσο υποτονικές είναι οι αρμοδιότητες του Ευρωπαϊκού Κοινοβουλίου, ειδικά στον τομέα του τρίτου πυλώνα, και ότι πρέπει να ενισχυθούν. Τούτο φαίνεται από το σημερινό παράδειγμα: πρέπει να μεριμνήσουμε ώστε στον τομέα αυτόν να λαμβάνονται και οι πολιτικές αποφάσεις ανάλογα με την κοινωνική εξέλιξη, και να εξάγονται θεσμικά συμπεράσματα. Αυτό αποδεικνύεται από την έκθεση, και θα ήθελα να υπερευχαριστήσω γι' αυτό τον εισηγητή!

<SPEAKER ID=26 LANGUAGE="ES" NAME="Marset Campos">
Κυρία Πρόεδρε, κατ' αρχάς θα ήθελα να συγχαρώ κι εγώ τον εισηγητή κ. Leoluca Orlando επειδή επιτέλεσε μία πολύ καλή εργασία - γεγονός που αναγνωρίσθηκε από όλους - και επειδή υπογράμμισε - κάτι που επίσης επισημάνθηκε προηγουμένως - την ανάγκη να προαχθεί μία ευρωπαϊκή οικοδόμηση που να καλύπτει όλες τις απαραίτητες διαστάσεις, δηλαδή να μη δίνει έμφαση μόνο στο οικονομικό μέρος, αλλά προπαντός στο κοινωνικό και το νομικό, καθώς και στις δημοσιονομικές πτυχές, που είναι εξίσου σημαντικές. Ο κ. Orlando προσπάθησε να διορθώσει αυτή την ανισορροπία και γι' αυτό η πολιτική ομάδα μας πρόκειται να υπερψηφίσει όλες τις τροπολογίες του επί της συγκεκριμένης πρότασης.
<P>
Ανησυχούμε, ακριβώς, επειδή διακρίνουμε ότι υφίσταται διαφορετική αντιμετώπιση ορισμένων δράσεων μικρότερης εμβέλειας και θεμάτων τόσο σημαντικών όσο το οργανωμένο έγκλημα και οι δραματικές του συνέπειες για την κοινωνία, τον πολιτισμό, τη νεολαία κ.λπ., διαφορετική αντιμετώπιση που δείχνει ότι, το Συμβούλιο δεν στέκεται στο ύψος των περιστάσεων. Είναι δε σημαντική η δράση ενάντια σε ομάδες όπως αυτές του οργανωμένου εγκλήματος, που χαρακτηρίζονται, μεταξύ άλλων, από την οικονομική τους ισχύ και, επιπλέον, διαθέτουν γραφεία νομικών συμβούλων που ξέρουν να ελίσσονται με μεγάλη επιδεξιότητα στα δύσβατα μονοπάτια, τα παράθυρα και τις ρωγμές της εθνικής και της διεθνούς νομοθεσίας. Γι' αυτό χρειάζεται μεγαλύτερη μαχητικότητα και ακρίβεια εκ μέρους της Ευρωπαϊκής Ένωσης, όσον αφορά αυτές τις ομάδες.
<P>
Θεωρούμε επίσης πολύ θετικές ορισμένες πολύ συγκεκριμένες τροπολογίες - την 6, την 7, τη 10, τη 15 και τη 16 - οι οποίες μας φαίνεται ότι στοχεύουν στην ουσία του ζητήματος. Από αυτήν την άποψη θεωρούμε σημαντική την τροπολογία αριθ. 6 - σχετικά με την ελεύθερη και άμεση πρόσβαση των κρατών μελών στις πληροφορίες που ανήκουν στη δικαιοδοσία άλλου κράτους μέλους - για τη διευκόλυνση του έργου της δίωξης αυτού του τύπου των εγκλημάτων. Σημαντική είναι επίσης η τροπολογία αριθ. 7 για τις δικαστικές αποφάσεις, που θα πρέπει να εκδίδονται κατά τη διαδικασία αναγνώρισης των παράνομων περιουσιακών στοιχείων, προκειμένου να μπορέσουν να περιορισθούν τα προστατευόμενα δικαιώματα των ατόμων ή των οργανώσεων που έχουν διαπράξει τέτοιου είδους εγκλήματα, και η τροπολογία αριθ. 10 για την κατάρτιση ενός καταλόγου με τα δεδομένα που θα πρέπει να περιλαμβάνονται στη δικαστική αίτηση κατάσχεσης των μέσων, καθώς και για την προληπτική δέσμευση των προϊόντων των εγκλημάτων. Θεωρούμε επίσης σημαντική την τροπολογία αριθ. 15 για την υιοθέτηση των απαραίτητων μέτρων για την εκτέλεση των δικαστικών αποφάσεων άλλου κράτους μέλους, γιατί επιτρέπει την ανάπτυξη ευελιξίας, καθώς και την τροπολογία αριθ. 16 σχετικά με την ανάγκη να υιοθετήσουν τα κράτη τα απαραίτητα μέτρα που θα τους επιτρέπουν να δρουν σε συνεννόηση.
<P>
Δεν συμφωνούμε, ωστόσο, με τις τροπολογίες 20, 21 και 22, επειδή το κείμενο του κυρίου Orlando μας φαίνεται σαφέστερο.
<P>
Γι' αυτό επαναλαμβάνουμε την πλήρη συμφωνία μας και τα συγχαρητήριά μας στον κ. εισηγητή.

<SPEAKER ID=27 LANGUAGE="DE" NAME="Wolf">
Κυρία Πρόεδρε, θα αναφέρω επιγραμματικά τα εξής: εμείς, ως Ομάδα των Πρασίνων στο Ευρωπαϊκό Κοινοβούλιο, ασκούμε ανέκαθεν κριτική στην έννοια του οργανωμένου εγκλήματος ως αμαλγάματος, όπου ρίχνονται σε ένα καζάνι οι μαφιόζικες δομές και η τρομοκρατία και ό, τι άλλο μπορεί να φανταστεί κανείς και όπου οι κρατικές υπηρεσίες προβάλλουν τη δική τους τυπικότητα, ενώ στην πραγματικότητα έχουμε να κάνουμε με αντικανονικές καπιταλιστικές μορφές της διαδικασίας πλουτισμού.
<P>
Πρέπει να δοθεί μεγαλύτερη βαρύτητα στο θέμα των προσωπικών ελευθεριών, παρά στο θέμα των δικαιωμάτων ιδιοκτησίας. Εμείς προσεγγίζουμε το θέμα αυτό από την ανάποδη πλευρά της παρούσας νομοθεσίας. Γι' αυτόν τον λόγο δεν εγκρίναμε και μία έκθεση Orlando στο παρελθόν, η οποία νομίζουμε πως πήγαινε πολύ μακριά στο θέμα αυτό. Στην προκειμένη περίπτωση όπου το ζητούμενο είναι να θίξουμε πραγματικά τα δικαιώματα ιδιοκτησίας σε συνάρτηση με τις αντικανονικές καπιταλιστικές μορφές των διαδικασιών πλουτισμού, είμαστε οπωσδήποτε της γνώμης πως ο κύριος Orlando διατυπώνει απλώς και μόνο την κοινή λογική, και μπορούμε να υποστηρίξουμε την έκθεση σε όλα της τα σημεία. Θεωρούμε επίσης σημαντικές και άξιες υποστήριξης τις προτάσεις που υπέβαλε η Ομάδα του Ευρωπαϊκού Λαϊκού Κόμματος.
<P>
Όλα εξαρτώνται από το να καταστεί σαφές ότι ένας νονός είναι πιο επικίνδυνος εφόσον εξακολουθεί να διευθύνει την περιουσία του μέσα από τη φυλακή, παρά εάν κυκλοφορεί ελεύθερα χωρίς περιουσία. Ιδού το κρίσιμο ερώτημα! Μέχρι αυτό το σημείο θα μπορούσαμε να πούμε πως έχει βρεθεί η σωστή αρχή. Αυτό που προκαλεί απορία είναι ο βραδύς ρυθμός που ακολουθεί γενικά στο θέμα αυτό η Επιτροπή. Και με αυτό επανερχόμαστε στο θέμα της λανθασμένης στάθμισης της νομοθεσίας.
<P>
Η ρύθμιση που χρειαζόμαστε είναι μία δίκαιη ανταλλαγή στην ερευνηθείσα σε βάθος ενιαία αγορά, διότι μόνο με αυτόν τον τρόπο μπορεί, σε τελική ανάλυση, να αποφευχθεί πραγματικά η επέκταση του εγκληματικού καρκινώματος που παράγει η συνήθης καπιταλιστική διαδικασία πλουτισμού.

<SPEAKER ID=28 LANGUAGE="NL" NAME="Blokland">
Κυρία Πρόεδρε, το θέμα της έκθεσης Orlando είναι μία κοινή δράση του Συμβουλίου στα πλαίσια του σχέδιου δράσης για την καταπολέμηση του οργανωμένου εγκλήματος, όπως εγκρίθηκε τον Ιούνιο 1997 από το Ευρωπαϊκό Συμβούλιο. Η έκθεση Orlando είναι αρκετά αρνητική ως προς αυτή την πρόταση συνεργασίας μεταξύ των κρατών μελών όσον αφορά την αναγνώριση, παρακολούθηση, δέσμευση ή κατάσχεση και δήμευση των μέσων και των προϊόντων εγκλημάτων.
<P>
Σύμφωνα με την έκθεση το Συμβούλιο δεν έχει ικανοποιήσει καμία απαίτηση του σχεδίου δράσης: η εντολή του πολιτικού προσανατολισμού αριθ. 11 (μεταξύ άλλων η βελτίωση των νομοθετικών διατάξεων των κρατών μελών και η καθιέρωση ειδικών διαδικασιών) και η σύσταση αριθ. 26, σημείο γ) (δήμευση ανεξάρτητα από την παρουσία του δράστη) δεν εντάχθηκαν στο παρόν σχέδιο δράσης.
<P>
Αυτή η κατηγορία μου φαίνεται υπερβολική. Η κοινή δράση βασίζεται στο άρθρο Κ.3 της Συνθήκης για την ΕΕ και στόχος της είναι η υλοποίηση του σχεδίου δράσης και ειδικότερα της σύστασης αριθ. 26, σημείο β). Η τελευταία ορίζει, μεταξύ άλλων, ότι πρέπει να εκπονηθεί μελέτη για τη βελτίωση του εντοπισμού και της δήμευσης παράνομων περουσιακών στοιχείων και να εντατικοποιηθεί η υλοποίηση των αποφάσεων δήμευσης. Το παρόν σχέδιο κοινής δράσης αποτελεί όντως μία καλή αρχή. Προσδοκίες να οικοδομηθεί αμέσως ένα ευρωπαϊκό σύστημα είναι υπερβολικές και δεν συμβαδίζουν καν με τους πολιτικούς στόχους του σχεδίου δράσης. Μπορεί να αποτελέσουν πολιτικό στόχο του Κοινοβουλίου, αλλά τότε δεν μπορούν να χρησιμοποιήσουν το σχέδιο δράσης για να αποδείξουν ότι το Συμβούλιο δεν έχει δίκιο. Είναι αλήθεια ότι στον τομέα της δικαιοσύνης δεν είναι και τόσο εύκολη μία συνεργασία σε ευρωπαϊκό επίπεδο, καθώς πρόκειται για την πλέον ιδιαίτερη και νευραλγική λειτουργία των εθνικών κρατών μελών, όπου θίγεται πάρα πολύ η κυριαρχία τους.
<P>
Η κοινή δράση βασίζεται στο άρθρο Κ.3 της Συνθήκης για την ΕΕ: άρα το Κοινοβούλιο έχει μόνον αρμοδιότητα γνωμοδότησης. Δεν κατανοώ, λοιπόν, γιατί φέρονται στην έκθεση σαν να διέθετε το Κοινοβούλιο αρμοδιότητα έγκρισης.
<P>
Επί της ουσίας πολλών τροπολογιών μπορώ να συμφωνήσω, έχοντας, όμως, υπόψη τους στόχους της κοινής δράσης του Συμβουλίου, ενώ οι τροπολογίες για το άρθρο 4 αποτελούν υπερβολή και είναι υπέρ το δέον λεπτομερείς. Ακόμη πιο ανορθόδοξη μου φαίνεται η τροπολογία αριθ. 13, με την οποία αναγνωρίζεται στο Ευρωπαϊκό Δικαστήριο αρμοδιότητα, μεταξύ άλλων, για την ερμηνεία της παρούσας κοινής δράσης και τη διευθέτηση των διαφορών σχετικά με την εφαρμογή της. Πρόκειται, όμως, για κοινή δράση στα πλαίσια του τρίτου πυλώνα, όπου το δικαστήριο δεν έχει δικαιοδοσία, εκτός εάν τα ίδια τα κράτη μέλη συμφωνήσουν ως προς έναν τέτοιο περιορισμό της αρμοδιότητάς τους.
<P>
Παρόλο που πολλές τροπολογίες δεν είναι καθόλου κακές κατ' ουσίαν, δεν μπορώ να υποστηρίξω την έκθεση διότι θεωρώ ότι η θέση τους δεν είναι εδώ. Υποστηρίζω, ωστόσο, ολόψυχα την πρόταση για την κοινή δράση του Συμβουλίου.

<SPEAKER ID=29 LANGUAGE="FR" NAME="Βlot">
Κυρία Πρόεδρε, αγαπητοί συνάδελφοι, η έκθεση αυτή αποτελεί αναμφισβήτητα πρόοδο στη συνεργασία μεταξύ των κρατών μελών για την καταπολέμηση του εγκλήματος, και ευτυχώς υπάρχει κάποια συναίνεση γύρω από το θέμα αυτό.
<P>
Ας θυμηθούμε ότι, σε διάστημα μισού αιώνα, το έγκλημα σημείωσε σημαντική πρόοδο στην Ευρώπη. Στη Γαλλία, επί παραδείγματι, τα εγκλήματα αυξήθηκαν από 500 000, το 1950, σε άνω των 4, 5 εκατομμυρίων σήμερα. Πρόκειται για πρόοδο που δεν σχετίζεται προφανώς καθόλου με τη δημογραφική αύξηση στη χώρα. Αναφέρω το παράδειγμα αυτό επειδή μου είναι πιο οικείο, αλλά γνωρίζω ότι, στις περισσότερες χώρες της Ευρώπης υπάρχει η ίδια εξαιρετικά ανησυχητική εξέλιξη.
<P>
Ωστόσο, μεγάλος αριθμός εγκλημάτων στοχεύει προφανώς στον παράνομο σφετερισμό αγαθών, από όπου προκύπτει η ανάγκη να πληγεί η οικονομική πτυχή του εγκλήματος, τα εισοδήματά του, καθώς και τα περιουσιακά του στοιχεία. Αυτός είναι και ο στόχος της παρούσας έκθεσης. Η ευρωπαϊκή συνεργασία κατά του εγκλήματος καθίσταται, επομένως, σαφώς προτεραιότητα στον ιδιαίτερο αυτόν τομέα.
<P>
Μία από τις ανεπάρκειες των μηχανισμών καταπολέμησης του εγκλήματος είναι η βραδύτητα των διαδικασιών, και πολλά άρθρα και τροπολογίες που αφορούν την έκθεση αυτή έχουν ακριβώς ως αντικείμενο την επίσπευση αυτών των διαδικασιών, όσον αφορά την αναγνώριση, παρακολούθηση, δέσμευση, κατάσχεση ή δήμευση των προϊόντων εγκλήματος, μέτρα τα οποία υποστηρίζουμε πλήρως.
<P>
Από την άλλη πλευρά, θεωρούμε, αντίθετα, ότι πρέπει να διατηρηθεί η αρχική σύνταξη του άρθρου 4, εφόσον η συνεργασία πρέπει προφανώς να σέβεται τις εθνικές νομοθεσίες ως προς την ουσία τους, σύμφωνα, άλλωστε, και με την αρχή της επικουρικότητας που περιέχεται στη Συνθήκη για την Ευρωπαϊκή Ένωση. Ορισμένες τροπολογίες, όπως η τροπολογία 4, παρέχουν διευκρινίσεις εξαιρετικά χρήσιμες στο πλαίσιο μίας νομοθετικής πρότασης που παραμένει, ωστόσο, εξαιρετικά γενική.
<P>
Η έκθεση αυτή προχωρεί, συνεπώς, προς τη σωστή κατεύθυνση και θα την υπερψηφίσουμε, αλλά η δράση που αναλαμβάνουν τα κράτη παραμένει αναμφισβήτητα πολύ ανεπαρκής έναντι της σημαντικής διάστασης των οικονομικών δραστηριοτήτων που σχετίζονται με την εγκληματικότητα. Η ευρωπαϊκή πολιτική δεν εκφράζει παρά την πολιτική των κρατών ή της πλειοψηφίας αυτών και είναι επί του παρόντος εντελώς ανεπαρκής στον εν λόγω τομέα.

<SPEAKER ID=30 LANGUAGE="EN" NAME="Ford">
Κυρία Πρόεδρε, συγχαίρω τον κ. Orlando για το κουράγιο του και την έκθεσή του, η οποία είναι επίκαιρη. Οι Ευρωπαίοι εγκληματίες, όπως και η ευρωπαϊκή βιομηχανία, έχουν αντιληφθεί τα πλεονεκτήματα της ελεύθερης κυκλοφορίας των αγαθών, των υπηρεσιών, του κεφαλαίου και των ανθρώπων. Τα ναρκωτικά, η πορνεία, το βρώμικο χρήμα και η λαθραία διακίνηση μεταναστών επωφελούνται όλα από την ενιαία αγορά. Οι δυνάμεις του νόμου και της τάξης πρέπει να συνεργασθούν, κατά το πρότυπο των Ευρωπαίων εγκληματιών, και να εναρμονίσουν τις διαδικασίες τους.
<P>
Η έκθεση του κ. Orlando μας βοηθά να εκκινήσουμε τη διαδικασία αυτή. Ελπίζουμε μόνο να επιδείξει κάποια προσοχή το Συμβούλιο των Υπουργών. Θα ήθελα επίσης να προτείνω μερικά άλλα πολύ απλά πρακτικά μέτρα που μπορούμε να λάβουμε, προκειμένου να αντιμετωπίσουμε το οργανωμένο έγκλημα. Πρόσφατα παρακολούθησα μαζί με τον κ. Oostlander μία διάσκεψη της διεθνούς αστυνομίας, η οποία διεξήχθη στην Ολλανδία. Το θέμα που θέσαμε και οι δύο εκεί ήταν η ιδέα να χρησιμοποιήσουμε τη μετάβαση στο ευρώ ως ευκαιρία για τον εντοπισμό και την παρεμπόδιση του βρώμικου χρήματος, που προέρχεται από το οργανωμένο έγκλημα. Όσοι φυλάσσουν παράνομα κέρδη σε φράγκα, γερμανικά μάρκα ή πεσέτες σε θυρίδες χρηματοκιβωτίων τραπεζών - ή και κάτω από το κρεβάτι! - θα πρέπει κάποια στιγμή κατά τη μετάβαση στο ευρώ να αλλάξουν τα χρήματα αυτά και τότε θα μας δοθεί η ευκαιρία να τα εντοπίσουμε.
<P>
Στη διάσκεψη η αστυνομία πρότεινε τη σύσταση μίας ειδικής πανευρωπαϊκής μονάδας για την ανίχνευση τέτοιου είδους συναλλαγών - ενδεχομένως βάσει της Europol, η οποία φέρει σήμερα την ευθύνη για την αντιμετώπιση των διευρωπαϊκών προβλημάτων των ναρκωτικών και της τρομοκρατίας. Παράλληλα, χρειάζεται να εναρμονισθεί η απαίτηση να αναφέρεται στις αρχές η μετατροπή μεγάλων χρηματικών ποσών.
<P>
Επί του παρόντος, σε πολλές χώρες πρέπει να αναφέρονται μόνο ύποπτες συνδιαλλαγές, και ίσως να είναι συνετό να εναρμονισθεί η διαδικασία αυτή και να καταστεί αυστηρότερη. Οι Ευρωπαίοι θα καλωσορίσουν ένα τέτοιο βήμα και εμείς θα αδράξουμε αυτή την ευκαιρία. Θα είναι λάθος να μη γίνει κάτι τέτοιο.

<SPEAKER ID=31 LANGUAGE="IT" NAME="Baldi">
Κυρία Πρόεδρε, κύριε Επίτροπε, αξιότιμοι συνάδελφοι, θεωρώ ουσιώδες να στηρίξω με αποφασιστικότητα τον αγώνα κατά των οργανώσεων της μαφίας και συμφωνώ πλήρως με την πρόταση κοινής δράσης που εγκρίθηκε από το Συμβούλιο, αλλά είμαι προσωπικά αντίθετη με την τοποθέτηση της νομοθετικής πρότασης Orlando, αφού είναι εξαιρετικά επιζήμια για την ελευθερία και τις θεσμικές εγγυήσεις κάθε πολίτη για τον οποίο διεξάγεται έρευνα και αποτελεί ένα βήμα πίσω και στον χρόνο και στην ιστορία, γεγονός για το οποίο ανησυχώ πολύ.
<P>
Η προώθηση αυτής της θέσης θα είχε ένα και μόνο άμεσο αποτέλεσμα: θα αρκούσε να κατηγορηθεί οποιοσδήποτε πολίτης για δράση που σχετίζεται με την μαφία, για να του δημεύσουμε τα αγαθά και την περιουσία και να τον καταστρέψουμε οικονομικά πριν ακόμα εκδοθεί καταδικαστική απόφαση. Σας θυμίζω ότι αυτήν τη στιγμή συζητάμε για μέτρα προφύλαξης. Σε όλα αυτά ας προστεθεί και το γεγονός ότι η Ιταλία έχει ήδη καταδικαστεί πολλές φορές από το Δικαστήριο για τη μεγάλη διάρκεια που έχουν οι δίκες της.
<P>
Ο καθορισμός ορισμένων βασικών αρχών που αποσκοπούν στην βελτίωση της διεθνούς συνεργασίας - ο οποίος όμως έχει, συγχρόνως, σημαντικές συνέπειες σε δικαστικό επίπεδο - δεν μπορεί να παραβλέψει την προληπτική γνωμοδότηση της Επιτροπής Νομικών Θεμάτων του Κοινοβουλίου μας, αν και οι τροπολογίες που παρουσίασε η κ. Palacio προσπαθούν να ξεπεράσουν αυτό το κενό. Η έγκριση αυτής της πρότασης, αξιότιμοι συνάδελφοι, σημαίνει επιστροφή στη μεσαιωνική ιερά εξέταση, διαγράφοντας μια για πάντα τις κοινωνικές κατακτήσεις για την ελευθερία και την εγγύηση υπεράσπισης των κατηγορουμένων πολιτών, οι οποίοι θεωρούνται αθώοι από όλες τις δικαστικές αρχές των πολιτισμένων κρατών, έως ότου εκδοθεί οριστική καταδικαστική απόφαση.
<P>
Προτείνω, συνεπώς, στους συναδέλφους να ενεργήσουν με σύνεση και να παραπέμψουν το κείμενο στην Επιτροπή Νομικών Θεμάτων - η οποία δεν μπόρεσε να εκφράσει την γνώμη της - ώστε να συμπληρώσει την πρόταση με εγγυητικούς κανόνες για τον Ευρωπαίο πολίτη.

<SPEAKER ID=32 LANGUAGE="SV" NAME="Lindqvist">
Κυρία Πρόεδρε, κύριε Επίτροπε, η καταπολέμηση του εγκλήματος καταλαμβάνει υψηλή θέση, μερικές φορές την υψηλότερη, στις περισσότερες δημοσκοπήσεις που αναφέρονται στο τι θεωρεί ο κόσμος ότι πρέπει να περιλαμβάνει, μεταξύ άλλων, το έργο της ΕΕ. Η σημερινή είναι μία τέτοιου είδους έκθεση, η οποία εξετάζει πώς θα αποτραπεί το έγκλημα και η εγκληματική δραστηριότητα μέσω της αποτελεσματικής συνεργασίας μεταξύ των κρατών μελών.
<P>
Κατ' αρχάς θέλω να πω, ότι πρόκειται για μία διακρατική συνεργασία που αφορά τον εντοπισμό και την κατάσχεση των οικονομικών περιουσιακών στοιχείων που προέρχονται από εγκληματικές ενέργειες. Αφορά επίσης την επικύρωση από τα κράτη μέλη συνθηκών και του ψηφίσματος για το ξέπλυμα χρημάτων που προέρχονται από ναρκωτικά κ.ά..
<P>
Κάποιες λέξεις κλειδιά που βλέπω σε αυτήν την έκθεση είναι, μεταξύ άλλων, ελεύθερη πρόσβαση στις πληροφορίες μεταξύ των κρατών μελών, υψηλή προτεραιότητα υπό μορφή ταχείας εξέτασης των αιτήσεων κατάσχεσης, ταχεία κινητοποίηση, άμεσες επαφές μεταξύ των διενεργούντων έρευνα, δικαστών κ.ά., καθώς και απλές διαδικασίες, διατηρώντας τη νομική ασφάλεια. Πρόκειται για ένα πολύ ευαίσθητο θέμα για πολλά κράτη μέλη. Η νομοθεσία πολλών κρατών μελών συνίσταται στα θέματα ποινικού δικαίου, τα αστυνομικά θέματα και τα θέματα εισαγγελίας. Γι' αυτό είναι σημαντικό να μη διενεργηθούν κάποιες ενέργειες που μπορεί να γίνουν αντιληπτές ως παραβίαση της εθνικής κυριαρχίας. Σε αυτές περιλαμβάνεται, κατά την άποψή μου, η πρόταση τροπολογίας 13, που προτείνει να αναγνωρισθεί από τα κράτη μέλη το Ευρωπαϊκό Δικαστήριο ως αρμόδια ερμηνευτική αρχή σχετικά με το άρθρο 4. Το άρθρο 4 αφορά προσφυγές στη δικαιοσύνη, αποζημιώσεις και παρόμοια θέματα, τα οποία εμπίπτουν συχνά στο αστικό δίκαιο, και, εν πάσει περιπτώσει, το θέμα της αποζημίωσης. Δεν υπάρχει κανένας λόγος να εμπλακεί το Ευρωπαϊκό Δικαστήριο στις υπόλοιπες πτυχές αυτής της συνεργασίας. Αυτό είναι, λοιπόν, κάτι στο οποίο αντιτίθεμαι. Με αυτή την εξαίρεση, η έκθεση είναι πολύ καλή και εμείς, ως μέλη της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, τη στηρίζουμε - με εξαίρεση, από πλευράς μου, της πρότασης τροπολογίας αριθ. 13.

<SPEAKER ID=33 NAME="Εφραιμίδης">
Κύριε Πρόεδρε, κατά την δική μας άποψη το οργανωμένο έγκλημα είναι γέννημα θρέμμα της ασύδοτης ελεύθερης αγοράς, της λεγόμενης ελεύθερης οικονομίας ή της διεθνοποιημένης τώρα. Δρα, οργανώνεται, επεκτείνεται αυτό το έγκλημα, γιγαντώνεται, όσο πιο ασύδοτη γίνεται η ελεύθερη αγορά, όσο περισσότερο απλώνεται και αποκτά ισχύ. Είναι δύο φαινόμενα παράλληλα. Το ένα επηρεάζεται από το άλλο.
<P>
Παρά ταύτα, τα μέτρα που εισηγείται το Συμβούλιο, η έκθεση του κ. Orlando μας βρίσκουν όχι ριζικά αντίθετους. Νομίζουμε ότι αποτελούν ένα βήμα, νομίζουμε ότι χρειάζεται αυτός ο συντονισμός, η συνεργασία των κρατών μελών για να αντιμετωπίσουν ένα οργανωμένο έγκλημα που δρα ενωμένο, αντικειμενικά και υποκειμενικά, με τα μέσα που έχει, με υπόβαθρο την πελώρια ποσότητα βρώμικου χρήματος.
<P>
Εν τάξει αυτά τα μέτρα. Τα βελτιώνουν οι τροπολογίες του κ. Orlando, όπως και κάποιες τροπολογίες άλλων συναδέλφων. Όμως, νομίζουμε, πρώτον, ότι χρειάζεται πάρα πολλή προσοχή. Είπε μία συνάδελφος προηγούμενα -και συμφωνώ μαζί της- ότι είναι δυνατόν αυτού του είδους τα δικονομικά, ποινικά και άλλα διοικητικά μέτρα να καταλήξουν στον αντίστροφο από τον επιδιωκόμενο σκοπό, να στραγγαλίσουν τις δημόσιες ελευθερίες, τα δικαιώματα του πολίτη. Προσοχή λοιπόν στις υπερβολές. Και εμείς θα το ψηφίζαμε, εάν στο ψήφισμα, εάν στην απόφαση του Συμβουλίου υπήρχαν εγγυήσεις απόλυτες, κατηγορηματικές, ότι δεν θα έχουμε τέτοια γλιστρήματα σε βάρος των δημόσιων ελευθεριών.
<P>
Τέλος, θέλω να πω, κύριε Πρόεδρε, ότι η αντιμετώπιση αυτού του εγκλήματος, που δρά, όπως είπα, μέσα στο πλαίσιο της ελεύθερης αγοράς, έχει κρίκους το τραπεζικό σύστημα, το δικαστικό, το αστυνομικό σύστημα. Γιατί έχει διεισδύσει, έχει διαφθείρει όλους αυτούς τους θεσμούς. Εάν θέλουμε λοιπόν να αντιμετωπισθεί, να πάψουμε να αντιμετωπίζουμε τα συμπτώματα. Να αντιμετωπίζουμε τις βασικές αιτίες. Ο θερμοκαυτήρας να πάει εκεί αμέσως να κατακάψει τις εστίες από όπου θρέφεται και διακινείται το βρώμικο χρήμα. Δεν μπορεί να αντιμετωπισθεί εάν οι πηγές της διαφθοράς και, επαναλαμβάνω, από την κορυφή της πολιτικής ηγεσίας των κομμάτων πολλές φορές, της δικαστικής εξουσίας, της αστυνομικής, της διοικητικής, εμπλέκονται με το οργανωμένο έγκλημα.
<P>
(Χειροκροτήματα)

<SPEAKER ID=34 LANGUAGE="IT" NAME="Bianco">
Κύριε Πρόεδρε, θεωρώ εξαιρετική την έκθεση του αξιότιμου κ. Orlando και θεωρώ ότι, η τοποθέτηση που σας παρουσίασε αποτελεί μία πολύ θετική βάση για να μπορέσετε να συνεχίσετε αποτελεσματικά τον αγώνα κατά του οργανωμένου εγκλήματος. Εγώ δεν βλέπω καμία απολύτως απειλή για τις ατομικές ελευθερίες, βλέπω μόνο το αίτημα για μία αποτελεσματική συνεργασία που πρέπει να συνεχισθεί με κατάλληλα μέσα. Αυτές οι υποδείξεις υπάρχουν στις τροπολογίες και στην τοποθέτηση που παρουσίασε ο αξιότιμος κ. Orlando.
<P>
Δεν θα ήθελα πίσω από ένα είδος υστερόβουλου ενδιαφέροντος για τα προβλήματα της προσωπικής ελευθερίας να κρύβεται ένα είδος προστασίας συγκεκριμένων θέσεων, που πρέπει αντίθετα να εκδιωχθούν με μεγάλη αποφασιστικότητα. Τελειώνοντας, δηλώνω ότι, υποστηρίζω πλήρως την έκθεση και τις τροπολογίες του αξιότιμου κ. Orlando.

<SPEAKER ID=35 LANGUAGE="SV" NAME="Thors">
Κύριε Πρόεδρε, είναι σαφές ότι αυτή η πρόταση για λήψη κοινών μέτρων είναι καλή και έχει εκπονηθεί μία καλή έκθεση. Πιστεύω, όμως, ότι η ώρα της αλήθειας θα έρθει πολύ γρήγορα, όταν θα είμαστε μάρτυρες της υλοποίησης του σχεδίου κοινής δράσης κατά του οργανωμένου εγκλήματος κ.ά.
<P>
Το Συμβούλιο Υπουργών Εσωτερικών Υποθέσεων θεσπίζει το ένα κοινό μέτρο μετά το άλλο, χωρίς αυτό απαραιτήτως να σημαίνει πολλά πράγματα. Αν εξετάσουμε την κατάσταση, όσον αφορά την εφαρμογή των συνθηκών στον ίδιο τομέα, θα δούμε ότι είναι θλιβερή. Έχουν εγκριθεί συνθήκες, αλλά, πολύ λίγες εξ αυτών έχουν τεθεί σε ισχύ. Τι γίνεται με αυτά τα κοινά μέτρα τα οποία είναι σχεδόν ρητορικά; Πιστεύω ότι οδηγούμαστε σε μία κατάσταση, όπου θα υπάρχει πολύ μεγάλη διαφορά μεταξύ των λόγων που εκφράζονται περί συνεργασίας και αυτού που πραγματικά γίνεται. Αυτό εννοώ λέγοντας "η ώρα της αλήθειας» σε αυτούς τους σημαντικούς τομείς: τη συνεργασία στον τομέα του δικαίου και τον αγώνα κατά του οργανωμένου εγκλήματος.
<P>
Επαναλαμβάνουμε καταστάσεις, όπου τα κράτη μέλη δεν τηρούν de facto αυτό που έχει διατυπωθεί στους τομείς των συνθηκών που ήδη υπάρχουν. Τι γίνεται λοιπόν με αυτό; Πιστεύω, όμως, στη δύναμη του παραδειγματισμού κι ελπίζω πραγματικά ότι θα επιτευχθεί η συνεργασία.
<P>
Περαιτέρω, θέλω να αναφέρω ότι εγώ προσωπικά, εν αντιθέσει με τον συνάδελφο κ. Lindqvist, υποστηρίζω την πρόταση να δοθεί στο Ευρωπαϊκό Δικαστήριο αρμοδιότητα σε αυτόν τον τομέα. Χωρίς να θέλω να αναπέμψω την υπόθεση στην κοινοβουλευτική επιτροπή, εκφράζω, τη λύπη μου για το ότι δεν ζητήθηκε η γνώμη της Επιτροπής Νομικών Θεμάτων και Δικαιωμάτων των Πολιτών σε αυτόν τον τομέα και δεν μας δόθηκε η δυνατότητα να εκφράσουμε τη γνώμη μας. Ωστόσο, είναι πολύ αργά και δεν απαιτώ αναπομπή του θέματος σε επιτροπή.

<SPEAKER ID=36 LANGUAGE="DE" NAME="Hager">
Κύριε Πρόεδρε, κατ' αρχάς θα ήθελα να ευχαριστήσω τον εισηγητή για τη συνέπεια που επιδεικνύει στον αγώνα του κατά του εγκλήματος. Όπως και να το κάνουμε ο αντίπαλος λέγεται "οργανωμένο έγκλημα» και δεν πρέπει να υποτιμάται, ένας αντίπαλος ο οποίος βρίσκεται σε a priori ευνοϊκή θέση λόγω της έλλειψης νομικών περιορισμών και έναντι του οποίου η Ένωση πρέπει να εξοπλισθεί με τα καλύτερα νομικά όπλα. Γι' αυτόν τον λόγο εμείς και ο εισηγητής θεωρούμε λυπηρή την παρατηρούμενη έλλειψη συγκεκριμένων προτάσεων για τη βελτίωση των νομοθεσιών των κρατών μελών ως προς το συγκεκριμένο μέτρο.
<P>
Ενόψει της αύξησης των ποσοστών εγκληματικότητας δεν μπορώ να δείξω κατανόηση για την επιφυλακτικότητα που εκφράζεται. Επέκρινα ακόμα και στην Αυστρία, όπου το θέμα αυτό καθαυτό έχει ρυθμιστεί σύμφωνα με το πνεύμα των αιτημάτων του εισηγητή, ως αντιπαραγωγικές και φιλικά προς τη μαφία διακείμενες τις, κατά τη γνώμη μου, υπερβολικές διατάξεις που ορίζουν ότι δεν πρέπει να γίνει χρήση της αφαίρεσης των παράνομα αποκτηθέντων περιουσιακών στοιχείων και της έκπτωσης, όπως λέγονται σε μας αυτά τα ποινικά μέτρα, ακριβώς για τον λόγο ότι η πρόσβαση στα αποκτηθέντα από την οικονομική δραστηριότητα των εγκληματικών οργανώσεων αποδείχθηκε αποτελεσματική. Ως εκ τούτου, επικροτούμε τις προταθείσες βελτιώσεις.

<SPEAKER ID=37 LANGUAGE="DE" NAME="Rόbig">
Κύριε Πρόεδρε, έχει μεγάλη σημασία η διαρκής εκπαίδευση των δημοσίων υπαλλήλων! Μία διαρκής εκπαίδευση και επιμόρφωση αποτελεί τη βάση για την αποτελεσματική δραστηριότητά τους. Επείγει η βελτίωση της υποδομής, ειδικότερα στις αρχές που ασχολούνται με την αναγνώριση. Εξίσου σημαντικές είναι, όμως, και η διερεύνηση του εξοπλισμού αναγνώρισης, καθώς και η απόκτηση γνώσεων περί ομάδων και οργανώσεων. Διερωτώμαι, όμως, εάν αποτελούμε πρότυπο στη δική μας περιοχή. Πώς έχουν τα πράγματα σε σχέση με την καταπολέμηση της εγκληματικότητας μέσα στο Ευρωπαϊκό Κοινοβούλιο και στον χώρο γύρω από αυτό; Υπάρχουν διαρκώς άνθρωποι που δέχονται επιθέσεις και πέφτουν θύματα ληστειών, ενώ διαρρήκτες εισβάλλουν στα γραφεία μας και κλέβουν πράγματα. Νομίζω πως είναι απαραίτητος ο επανέλεγχος των 16, 7 εκατομμυρίων Ecu που δαπανώνται στο Κοινοβούλιο για θέματα ασφαλείας. Ένα επιπλέον ερώτημα είναι πώς έχουν τα πράγματα στον τομέα της ασφάλειάς μας όσον αφορά τη συνεργασία των γαλλικών, βελγικών και λουξεμβουργιανών αρχών.
<P>
(Χειροκροτήματα)

<SPEAKER ID=38 NAME="Κinnock, Neil">
Κύριε Πρόεδρε, η Επιτροπή καλωσορίζει τη σημερινή συζήτηση για τα μέσα κατάσχεσης και δήμευσης των προϊόντων εγκλημάτων. Είμαστε ευγνώμονες στον εισηγητή κ. Orlando για την εργασία που επιτέλεσε, και ειδικά για τις υποδείξεις του, ώστε να βελτιωθεί το σχέδιο κοινής δράσης που βρίσκεται ακόμα υπό εξέταση από το Συμβούλιο.
<P>
Όταν το Συμβούλιο εξετάσει το θέμα, καλά θα κάνει ενδεχομένως να λάβει σαφώς υπόψη του ότι, σύμφωνα με τις δημοσκοπήσεις, μεγάλη πλειοψηφία των πολιτών κάθε κράτους μέλους υποστηρίζει τον μέγιστο συντονισμό, δικαστική δίωξη και συνεργασία κατά του διεθνούς εγκλήματος. Από την άποψη αυτή τουλάχιστον το κοινό αποδεικνύει, ότι μάλλον σκέφτεται το θέμα πριν από τους πολιτικούς, δυστυχώς, όμως, οι εγκληματίες προηγούνται ακόμα περισσότερο.
<P>
Η Επιτροπή συμφωνεί σε μεγάλο βαθμό με την πίεση που ασκεί γενικά η έκθεση του κ. Orlando, η οποία στοχεύει στην ενίσχυση των δεσμεύσεων για την καταπολέμηση του ξεπλύματος του χρήματος και τη δήμευση των προϊόντων εγκλημάτων. Είναι σαφές ότι, για την αποτελεσματική καταπολέμηση του οργανωμένου εγκλήματος είναι σημαντικό να διαθέτουμε διεθνή μέσα, που δεν βασίζονται μόνο στη "βέλτιστη προσπάθεια» αλλά και σε ουσιαστικές και καλά καθορισμένες νομικές υποχρεώσεις που μπορούν να προστατεύσουν την κοινωνία και να αποτρέψουν ή ακόμα και να τιμωρήσουν τους φαύλους.
<P>
Συμφωνώ ιδιαίτερα με την επισήμανση του κ. Orlando ότι, τα κράτη μέλη που δεν έχουν ακόμα προβεί σε αυτές τις ενέργειες θα πρέπει να επικυρώσουν τη Σύμβαση του 1990 του Συμβουλίου της Ευρώπης, σχετικά με το ξέπλυμα, την αναζήτηση, την κατάσχεση και τη δήμευση των προϊόντων εγκλημάτων. Στην πραγματικότητα τα κράτη μέλη θα πρέπει να προσπαθήσουν να επικυρώσουν εντός των συμπεφωνημένων προθεσμιών όλες τις συμβάσεις τις οποίες έχουν προσυπογράψει. Για παράδειγμα, οι συμβάσεις και τα πρωτόκολλα που αφορούν την καταπολέμηση της απάτης και της διαφθοράς χρειάσθηκαν δύο χρόνια για να κυρωθούν. Ελπίζουμε με τους συναδέλφους της Επιτροπής ότι, οι κυβερνήσεις θα ανταποκριθούν πλέον στις δεσμεύσεις τους και ότι τα εθνικά κοινοβούλια θα ασκήσουν πίεση για επικύρωση.
<P>
Για την εξυπηρέτηση των εθνικών τους συμφερόντων τα κράτη μέλη θα πρέπει επίσης να συμμορφωθούν πλήρως προς τις απαιτήσεις της κοινοτικής οδηγίας σχετικά με την καταπολέμηση του ξεπλύματος του χρήματος και να εφαρμόσουν τις συστάσεις που διατύπωσε το 1996 για το ξέπλυμα του χρήματος η αρμόδια επιχειρησιακή ομάδα.
<P>
Η Επιτροπή προσυπογράφει επίσης τις τροπολογίες που βελτιώνουν τον τρόπο προσφοράς άμεσης συνεργασίας ως προς τη νομική βοήθεια. Υποστηρίζουμε επίσης την εισαγωγή προθεσμιών στις διαδικασίες και έναν καλύτερο ορισμό των απαιτήσεων, που πρέπει να πληρούνται για την προσφορά δικαστικής βοήθειας μεταξύ των κρατών μελών.
<P>
Η Επιτροπή έχει επίγνωση της ανάγκης εξισορρόπησης μεταξύ αποτελεσματικών μέτρων κατά του ξεπλύματος του χρήματος και της προστασίας των ουσιαστικών ατομικών δικαιωμάτων. Κατά συνέπεια, χαιρετίζουμε τις προτάσεις του κ. Orlando, προκειμένου να εξασφαλισθεί ότι, όσοι υφίστανται άδικα απώλειες ως αποτέλεσμα τέτοιου είδους μέτρων θα έχουν το δικαίωμα να ζητήσουν αποζημίωση. Οι εγκληματίες δεν θα συμμορφωθούν βέβαια στο ακέραιο προς τα ατομικά πολιτικά δικαιώματα, αλλά εμείς ως δημοκράτες πρέπει φυσικά να επιδείξουμε ανωτερότητα από αυτή την άποψη.
<P>
Συμμεριζόμαστε επίσης την ιδέα να συμπεριληφθεί μία ρήτρα ελέγχου με ημερομηνία, όπου θα ελεγχθεί κατά πόσο η κοινή δράση θα μπορούσε να ενισχυθεί περαιτέρω. Προτείνουμε το τέλος του 1999 ή ίσως το τέλος του 2000, ούτως ώστε να υπάρχει συγκεκριμένη ημερομηνία αντί μιας σχετικά ασαφούς ανοιχτής δέσμευσης.
<P>
Όπως θα γνωρίζει το Σώμα, το θέμα των προσπαθειών για την καταπολέμηση του οργανωμένου εγκλήματος εξετάσθηκε προσεκτικά κατά την ανοιχτή συζήτηση των Υπουργών Δικαιοσύνης και Εσωτερικών Υποθέσεων τον περασμένο Μάιο, και στη Διάσκεψη Κορυφής του Κάρντιφ υπήρξε επίσης μία σαφής δήλωση σχετικά με το εν λόγω θέμα. Η Επιτροπή, λαμβάνοντας υπόψη αυτές τις δραστηριότητες και το προσωπικό μας έντονο ενδιαφέρον, θα κάνει ό, τι μπορεί για να συμπεριλάβει αποφασιστικές σχετικές αναφορές στο σχέδιο δράσης για την ελευθερία, την ασφάλεια και τη δικαιοσύνη, το οποίο πρέπει να υποβληθεί στο Ευρωπαϊκό Συμβούλιο της Βιέννης, τον Δεκέμβριο. Φυσικά και εξακολουθούμε να βασιζόμαστε στην υποστήριξη του Ευρωπαϊκού Κοινοβουλίου για να σημειωθεί περαιτέρω πρόοδος στον σημαντικό αυτόν τομέα που, επί του παρόντος, καλύπτεται από τη Συνθήκη του Αμστερνταμ.

<SPEAKER ID=39 NAME="Πρόεδρος">
Ευχαριστώ πολύ, κύριε Kinnock.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
Πριν από την ψηφοφορία επί της τροπολογίας αριθ. 13

<SPEAKER ID=40 LANGUAGE="DE" NAME="Wolf">
Κύριε Πρόεδρε, θα μπορούσα να θέσω μία ερώτηση στον εισηγητή ως προς αυτό; Ο κύριος Blokland ισχυρίσθηκε ότι αυτό θα αποτελούσε υπέρβαση των δυνατοτήτων που παρέχονται από τη σύμβαση. Αν κοιτάξουμε καλύτερα την τροπολογία, βλέπουμε πως περιέχει την πρόταση τα κράτη μέλη να συμφωνούν από μόνα τους με μία τέτοιου είδους δέσμευση. Ίσως ο εισηγητής θα μπορούσε να λάβει θέση επ' αυτού.

<SPEAKER ID=41 NAME="Πρόεδρος">
Κύριε Wolf, αν ο εισηγητής μου είχε ζητήσει τον λόγο ως εισηγητής, αναμφίβολα θα του τον είχα παραχωρήσει αμέσως. Θεωρώ όμως ότι, ο κύριος Orlando δεν είναι υποχρεωμένος να λάβει θέση κατόπιν αιτήσεως άλλου ή άλλης βουλευτού, αν ο ίδιος δεν το επιθυμεί. Και εφόσον δεν το επιθυμεί, συνεχίζουμε με την ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου)

<SPEAKER ID=42 LANGUAGE="DE" NAME="Posselt">
Κύριε Πρόεδρε, αισθάνομαι πανευτυχής που τους τελευταίους μήνες ασχολούμαστε όλο και πιο εντατικά με το ξέπλυμα χρημάτων, πιστεύω όμως πως πρέπει να συμπεριλάβουμε αυτό το θέμα δυναμικά και στην προενταξιακή στρατηγική, στον διαρθρωμένο διάλογο, καθώς και στις διαπραγματεύσεις για την ένταξη. Ύστερα απο δεκαετίες σοσιαλιστικού πλουτισμού τα κράτη της Κεντρικής και Ανατολικής Ευρώπης επέστρεψαν πια σε συνθήκες δίκαιες που διέπονται από τους νόμους του κράτος δικαίου, όμως κάποιες δυνάμεις εδώ και κάποιες παλιές και νέες δομές εκεί κάνουν μεγάλη κατάχρηση της διαδικασίας αυτής για να επιδοθούν στο ξέπλυμα χρημάτων. Πρέπει να προσεγγίσουμε και αυτό το θέμα. Γι' αυτόν τον λόγο χαίρομαι που την επόμενη εβδομάδα θα έρθει στις Βρυξέλλες η αυστριακή Προεδρία του Συμβουλίου με τον Υπουργό Δικαιοσύνης Michalek και τον Υπουργό Εσωτερικών Schlφgl. Aς ελπίσουμε πως δεν θα διασχίσουν το πάρκο Lιopold. Kατά τα άλλα, χαιρόμαστε βέβαια που θα μπορέσουμε να προβούμε σε έναν νέο προσδιορισμό των κέντρων βάρους.

<CHAPTER ID=4>
Συμμετοχή της Τσεχικής Δημοκρατίας σε κοινοτικά προγράμματα(κατάρτιση, νεολαία και εκπαίδευση)
<SPEAKER ID=43 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A4-0227/98) του κ. Elchlepp, εξ ονόματος της Επιτροπής Πολιτισμού, Νεότητας, Παιδείας και Μέσων Ενημέρωσης, σχετικά με την πρόταση απόφασης του Συμβουλίου που αφορά τη θέση της Κοινότητας στο πλαίσιο του Συμβουλίου Σύνδεσης για τη συμμετοχή της Τσεχικής Δημοκρατίας σε κοινοτικά προγράμματα στους τομείς της κατάρτισης, της νεολαίας και της εκπαίδευσης.

<SPEAKER ID=44 NAME="Elchlepp">
Κύριε Πρόεδρε, αξιότιμοι συνάδελφοι, είναι πραγματικά υπέροχο που μπορούν πλέον να συμμετέχουν στα κοινοτικά προγράμματα ανταλλαγών και εκπαίδευσης και νέοι άνθρωποι από τα κράτη της Κεντρικής και Ανατολικής Ευρώπης πριν οι χώρες τους γίνουν κράτη μέλη της ΕΕ. Κατά τις συνομιλίες που είχα πρόσφατα στην Πράγα με βουλευτές και κυβερνητικά στελέχη μπόρεσα να διαπιστώσω και μόνος μου με πόσο μεγάλες προσδοκίες και με πόσο ενδιαφέρον γίνονται δεκτά εκεί τα προγράμματα. Θεωρώ πολύ σημαντικό να τονίσω στο σημείο αυτό ότι οι εκπαιδευτικές ανταλλαγές με την Κεντρική και Ανατολική Ευρώπη δεν πρέπει να αποτελέσουν μονόδρομο. Το θέμα είναι να υπάρξει αμοιβαιότητα στις συναντήσεις. Δεν είναι μόνο οι νέοι στην Πράγα, τη Βουδαπέστη ή τη Βαρσοβία που παρεμποδίζονταν, λόγω του χωρισμού της ηπείρου μας, να εκμεταλλευθούν τις εκπαιδευτικές δυνατότητες του Λονδίνου, του Παρισιού, της Μπολόνια, ή οποιασδήποτε άλλης πόλης, αλλά και νέοι άνθρωποι από την ΕΕ αποθαρρύνονταν στην πρόθεσή τους να περάσουν ένα χρόνο στην Πολωνία, τη Ρουμανία ή την Τσεχία. Αυτό θα πρέπει να καταστεί αυτονόητο και θα πρέπει να παρακινήσουμε πολλούς νέους να το πράξουν.
<P>
Ελπίζω να καταρτισθούν κι άλλα προγράμματα που θα παρέχουν αυτή τη δυνατότητα στο πλαίσιο ενός προγράμματος σπουδών. Πέραν τούτου θα ήθελα επίσης να τονίσω ότι η αποδοχή της συμμετοχής των χωρών αυτών στα προγράμματα ανταλλαγών είναι πρωτίστως ένας ακρογωνιαίος λίθος για τη στήριξη της διαδικασίας διεύρυνσης. Η διεύρυνση προς ανατολάς δεν αποτελεί απλώς και μόνο μία οικονομική διαδικασία, αλλά και μία τεράστια διαδικασία μάθησης για όλους εμάς. Αφενός πρόκειται για την οικοδόμηση εμπιστοσύνης και την άρση των προκαταλήψεων που, όπως ξέρουμε, αντί να εξαφανισθούν με το άνοιγμα των συνόρων, υποθάλπονται δυστυχώς και εδώ και σε αυτές τις χώρες από ορισμένες δυνάμεις οι οποίες δεν επιθυμούν κατά βάση την ευρωπαϊκή ολοκλήρωση.
<P>
Αφετέρου δεν πρέπει να υποτιμηθεί η σημασία της μεταφοράς γνώσεων. Η ανταλλαγή εμπειριών σε προσωπικό επίπεδο στη διδασκαλία, την επιστήμη, την επαγγελματική κατάρτιση και την εκπαίδευση διδακτικού προσωπικού είναι ένας εξαιρετικός μηχανισμός που προωθεί τις δύσκολες διαδικασίες οικονομικής προσαρμογής στην πορεία προς την πλήρη ένταξη στην ΕΕ, και είναι συνήθως σημαντικότερη από την επενδυτική βοήθεια στους διάφορους τομείς. Κατά τα άλλα, αυτό που πρέπει να γίνει είναι να προετοιμασθούν οι νέοι για την κινητικότητα σε μία μεγαλύτερη ευρωπαϊκή αγορά εργασίας. Προπάντων πρέπει να φροντίσουμε να αυξηθεί σταθερά τα επόμενα χρόνια η συμμετοχή στα προγράμματα.
<P>
Θα ήθελα να υπογραμμίσω και κάτι ακόμα: στις συνομιλίες που είχα την ευκαιρία να διεξαγάγω στην Πράγα ανακινήθηκε και το θέμα της παροχής στους εκπροσώπους των κρατών της Κεντρικής και Ανατολικής Ευρώπης της δυνατότητας συμμετοχής στις επιτροπές παρακολούθησης των εκπαιδευτικών προγραμμάτων της ΕΕ. Θα ήθελα να πω ότι υποστηρίζω σαφώς αυτή τη συμμετοχή και να παρακαλέσω την Επιτροπή να πράξει το ίδιο, διότι η ατομική συνεργασία σε επιτροπές αποτελεί ήδη ένα σημαντικό βήμα προς την ολοκλήρωση και προσφέρει στους εταίρους μας στις χώρες αυτές χρήσιμες ευκαιρίες να εξοικειωθούν με τις σύνθετες διοικητικές δομές της ΕΕ και με τις δομές των προγραμμάτων της ΕΕ σε επιστημονικό επίπεδο.
<P>
Οι οικονομικές δυνατότητες των υποψηφίων προς ένταξη χωρών είναι περιορισμένες. Υποστήριξα πως πρέπει να μεριμνήσουμε ώστε να αυξηθεί και πάλι τα επόμενα χρόνια ο αριθμός των συμμετοχών. Δυστυχώς το Συμβούλιο των Υπουργών Οικονομικών επέλεξε αυτήν ειδικά τη χρονική στιγμή να υποβάλει μία πρόταση για την περικοπή των κονδυλίων για το LEONARDO κατά δύο ολόκληρα τρίτα μέσα στον επόμενο χρόνο, δηλαδή από 140 εκατομμύρια στα 40 εκατομμύρια Ecu. Aυτό αποτελεί τεράστιο σκάνδαλο!
<P>
(Χειροκροτήματα) Κι αυτό αντίθετα προς όλες τις πολλά υποσχόμενες εξαγγελίες της Συνόδου Κορυφής του Cardiff, όπου εκφράσθηκε η πρόθεση να ασκηθεί μία ενεργός πολιτική απασχόλησης, να αποκτήσουν βαρύτητα τα ευρωπαϊκά μέτρα για την απόκτηση προσόντων, να διευκολυνθεί η κινητικότητα στην ευρωπαϊκή αγορά εργασίας και να προωθηθεί η ενσωμάτωση των χωρών της Κεντρικής και Ανατολικής Ευρώπης! Υποτίθεται πως όλα αυτά θα υλοποιηθούν, όπως ακούσαμε να ανακοινώνει μόλις προχθές στο Σώμα ο Προεδρεύων του Συμβουλίου.
<P>
Η περικοπή αυτή γίνεται για άλλη μία φορά ειδικά στην εκπαιδευτική πολιτική, και μάλιστα στον τομέα της επαγγελματικής κατάρτισης.·Οι περικοπές αφορούν ειδικά τους ασθενέστερους στην αγορά εργασίας, ενώ, αντίθετα, στα προγράμματα μέσων ενημέρωσης που αφορούν τη βιομηχανία δεν πρόκειται να γίνει καμία περικοπή. Έτσι όμως δημιουργείται σίγουρα στο κοινό η εντύπωση μίας ανέντιμης πολιτικής! Αισθάνομαι αγανάκτηση και ντροπή που δεν θα μπορέσουν να υλοποιηθούν πολλά καλά διασυνοριακά προγράμματα επιχειρήσεων, εκπαιδευτικών ιδρυμάτων και επαγγελματικών σχολών και που χάθηκαν τόσες ελπίδες νέων ανθρώπων οι οποίοι θα μπορούσαν για πρώτη φορά στη ζωή τους να περατώσουν ένα μέρος της επαγγελματικής τους κατάρτισης σε άλλη χώρα!
<P>
Ενόψει της προς ανατολάς διεύρυνσης της ΕΕ και της συνδεδεμένης με αυτήν επέκτασης του κύκλου των υποψηφίων λαμβάνει έτσι κι αλλιώς επιτακτικότερη μορφή το θέμα της χρηματοδότησης των προγραμμάτων της ΕΕ. Τώρα υπάρχει ο κίνδυνος τα εκπαιδευτικά προγράμματα και οι υποψήφιοι από χώρες της Κεντρικής και Ανατολικής Ευρώπης να είναι de facto αναγκασμένοι να συναγωνίζονται με προγράμματα και υποψήφιους από την ΕΕ για τους πενιχρότερους πλέον πόρους, κατάσταση που δημιουργεί κακή εντύπωση. Γι' αυτόν τον λόγο απευθύνω επειγόντως έκκληση στο Συμβούλιο να εγκαταλείψει αυτήν την κοντόφθαλμη και αντικοινωνική πολιτική και, αντί να περικόψει τους πόρους, να τους αυξήσει. Είναι κι αυτό μέρος της ευρωπαϊκής αξιοπιστίας.
<P>
(Χειροκροτήματα)
<SPEAKER ID=45 LANGUAGE="DE" NAME="Heinisch">
Κύριε Πρόεδρε, αγαπητοί συνάδελφοι, όλοι έχουμε ακόμα μπροστά μας τις εικόνες από τις καταστροφές που προκάλεσαν οι πλημμύρες που έπληξαν πριν από έναν ακριβώς χρόνο την Τσεχία. Μεγάλο ήταν το κακό που βρήκε τους ανθρώπους, τα ζώα και τη φύση, ενώ η φρίκη που έζησαν οι άνθρωποι στην Κεντρική Ευρώπη εντάθηκε και από το γεγονός ότι είχαν την τύχη να ζουν σε μία περιοχή όπου οι φυσικές καταστροφές αποτελούσαν μάλλον σπάνιο φαινόμενο στο παρελθόν.
<P>
Η συμφορά έπληξε τότε και τη δική μου χώρα και την Πολωνία, αλλά, παρ' όλο ότι η κατάσταση ήταν τότε πολύ άσχημη, ήταν εκπλητική η αλληλεγγύη που δέχθηκαν οι παθόντες υπό τη μορφή προσφοράς και οικονομικής βοήθειας. Σύμφωνα με τις εκτιμήσεις οι πλημμύρες στο ανατολικό τμήμα της Τσεχίας προξένησαν συνολικές ζημιές ύψους 3, 5 % του ακαθάριστου εθνικού προϊόντος της χώρας. Εάν εγκρίνουμε την πρόταση να απαλλάξουμε την Τσεχία από το συνολικό βάρος της υλοποίησης των προγραμμάτων για τη νεολαία, συμπληρώνοντας την εθνική της συνεισφορά με πιστώσεις προερχόμενες από την ΕΕ, τότε αυτό θα αποτελεί, κατά την άποψή μου, συνέχιση της αλληλεγγύης που είχε παρασχεθεί και απετέλεσε τη θετική πλευρά στον αντίποδα των περυσινών άσχημων συμβάντων.
<P>
Αυτή όμως η αλληλεγγύη - και δεν θα ήθελα να το κρύψω αυτό - δεν παρέχεται ανιδιοτελώς. Στην ουσία, η κοινότητα των κρατών της Ευρωπαϊκής Ένωσης ενδιαφέρεται άμεσα να συνεχίσει τα προγράμματα στους τομείς της νεολαίας και της εκπαίδευσης με τη συμμετοχή των Τσέχων συμπολιτών μας που παίζουν αποφασιστικό ρόλο στη διαδικασία της διεύρυνσης προς ανατολάς. Η συμμετοχή της Τσεχίας στα εκπαιδευτικά προγράμματα προωθεί τις εταιρικές σχέσεις, την κινητικότητα, τις ανταλλαγές και την προετοιμασία της ενημέρωσης, πράγματα για τα οποία δείχνουν ενδιαφέρον και τα κράτη μέλη της ΕΕ και τα συνδεδεμένα κράτηεταίροι.
<P>
Ωστόσο, ακριβώς αυτή η αδιάρρηκτη σύνδεση των συμφερόντων της Ευρωπαϊκής Ένωσης με αυτά της Τσεχίας, στην προκειμένη περίπτωση, είναι από την άλλη πλευρά αυτή που μας αποδεικνύει ότι έχει αρχίσει ήδη η διαδικασία της ενιαίας ανάπτυξης και με τα κράτη της Κεντρικής και Ανατολικής Ευρώπης. Θα πρέπει να θυμόμαστε ότι δεν δίνουμε μόνο, αλλά και παίρνουμε. Γι' αυτόν τον λόγο ευχαριστώ τον κ. Elchlepp για την καλή του έκθεση και πιστεύω, όπως κι εκείνος, πως πρέπει να κάνουμε μαζί ό, τι μπορούμε για τη διατήρηση και την αύξηση των πόρων, επειδή διαφορετικά δεν θα είμαστε σε θέση να βοηθήσουμε αυτούς τους νέους ανθρώπους, κι αυτό είναι ένα θέμα που θα το χειριστούμε από κοινού.
<P>
(Χειροκροτήματα)

<SPEAKER ID=46 LANGUAGE="EN" NAME="Kerr">
Kύριε Πρόεδρε, θα ήθελα να συγχαρώ κι εγώ τον κ. Elchlepp για την έκθεσή του. Ως μέλος της Επιτροπής Πολιτισμού, Νεότητας, Παιδείας και Μέσων Ενημέρωσης, γνωρίζω την εργασία του στην επιτροπή και αναγνωρίζω ότι είναι ένας από τους πλέον έμπειρους βουλευτές στον εν λόγω τομέα, έχοντας εργασθεί σε αυτόν και πριν γίνει ευρωβουλευτής. Είναι αρκετά σπάνιο να βρεθούν εισηγητές που να γνωρίζουν περισσότερα από τους υπαλλήλους, σχετικά με τα συζητούμενα προγράμματα.
<P>
Με πρώτη ματιά πρόκειται για ένα τεχνικό μέτρο αναπροσαρμογής της χρηματοδότησης. Τίθεται, ωστόσο, ένα πολύ συμβολικό και σημαντικό χρηματοδοτικό θέμα - το οποίο έθεσε πολύ καλά ο κ. Elchlepp - ότι, δηλαδή, εάν σοβαρολογούμε ότι θα δεχθούμε τις υποψήφιες χώρες της Κεντρικής και Ανατολικής Ευρώπης στην Ευρωπαϊκή Ένωση, και όντως η Ομάδα των Πρασίνων σοβαρολογεί, τότε πρέπει πράγματι να συζητήσουμε για σωστή χρηματοδότηση της διαδικασίας. Δώσαμε μεγάλη μάχη στο πλαίσιο της Επιτροπής Πολιτισμού και του Κοινοβουλίου, όσον αφορά τη χρηματοδότηση του προγράμματος ΣΩΚΡΑΤΗΣ, και καταστήσαμε απολύτως σαφές ότι δεν θα υπερψηφίσουμε συμφωνία σύνδεσης για περισσότερες χώρες, εάν το Συμβούλιο δεν παράσχει τη χρηματοδότηση. Με ικανοποίηση δηλώνω ότι μετά από μάχη επιτύχαμε αύξηση της χρηματοδότησης. Πρέπει να σημειώσω, και ο κ. Kinnock παρίσταται και μπορεί να απαντήσει, ότι η βρετανική κυβέρνηση ήταν αρχικά αντίθετη σε αυτή την αύξηση της χρηματοδότησης. Παρ' όλα αυτά την επιτύχαμε. Το μήνυμα που πρέπει να υπογραμμίσουμε εδώ σήμερα το πρωί είναι ότι, για να αποδώσουν τα προγράμματα αυτά, χρειάζονται χρηματοδότηση και, όπως είπε ο κ. Elchlepp, τα εν λόγω προγράμματα είναι ζωτικής σημασίας ως προς τις ανταλλαγές στους τομείς της κατάρτισης, της εκπαίδευσης και της νεολαίας, προκειμένου να επιτευχθεί η σύνδεση των λαών της Κεντρικής και της Ανατολικής Ευρώπης με τους λαούς της Ένωσης. Κατά συνέπεια, αυτός είναι ο λόγος που θα πρέπει να δοθεί έμφαση.
<P>
Τα προγράμματα ανταλλαγών, που έχουν ήδη δρομολογηθεί, άρχισαν να οικοδομούν μία βάση για την κοινοτική αυτή ανάπτυξη. Η Ευρωπαϊκή Ένωση, που θέλει να είναι αντάξια του ονόματός της, δεν μπορεί να ολοκληρωθεί χωρίς τη συμμετοχή αυτών των χωρών, και τα προγράμματα αυτά αποτελούν έναν πολύ καλό τρόπο προόδου προς αυτή την κατεύθυνση.
<P>
Τέλος, εφόσον παρίσταται ο Επίτροπος Kinnock, θα ήθελα απλά να πω ότι είναι ωραίο να βλέπουμε το καταπληκτικό έργο που επιτελεί σήμερα το πρωί. Μπορεί να τον επέκρινα κάπως στο παρελθόν ως ηγέτη των Εργατικών, αλλά, μετά από την πρόσφατη επίσκεψη του σημερινού ηγέτη, πρέπει να πω ότι όλα του συγχωρούνται και να τον παρακαλέσω να επιστρέψει, την επόμενη φορά αν όχι ως ηγέτης του Εργατικού Κόμματος, ως Πρόεδρος, ελπίζω, της Ευρωπαϊκής Επιτροπής. Αν και είπα κάτι τέτοιο, η επιστροφή στον Tony θα τον καταστρέψει κατά πάσα πιθανότητα.

<SPEAKER ID=47 NAME="Πρόεδρος">
Ευχαριστώ πολύ, κύριε Kerr. Πρέπει να σας επισημάνω ότι, δεν έχουμε ακόμη τροποποιήσει τον Κανονισμό σύμφωνα με τη Συνθήκη του Αμστερνταμ και ότι, επομένως, το Κοινοβούλιο δεν έχει τη δυνατότητα να υποβάλει στο Συμβούλιο προτάσεις σχετικά με τους Προέδρους της Επιτροπής.

<SPEAKER ID=48 LANGUAGE="IT" NAME="Baldi">
Κύριε Πρόεδρε, επιθυμώ κι εγώ να εκφράσω μαζί με τους συναδέλφους την ικανοποίησή μου για την εξαίρετη εργασία που επιτέλεσε ο εισηγητής κ. Elchlepp. Η διεύρυνση της Ευρωπαϊκής Κοινότητας προς την Κεντρική και Ανατολική Ευρώπη πρέπει σίγουρα να λάβει υπόψη της όσα αφορούν την ανταλλαγή εμπειριών και πολιτιστικών προγραμμάτων, και ιδιαίτερα αυτά που απευθύνονται σε νέους. Μόνο με έναν εποικοδομητικό διάλογο μεταξύ σπουδαστών και διδασκόντων μπορεί να επιτευχθεί ένα σημαντικό αποτέλεσμα, σχετικά με τα καινοτόμα προγράμματα στους τομείς της εκπαίδευσης και της κατάρτησης. Γι'αυτό είναι βασικό να επισπεύσουμε τη διαδικασία διαρθρωτικής προσαρμογής των χωρών εκείνων που θα προσχωρήσουν στην Ευρωπαϊκή Ένωση. Είναι σημαντικό να εξασφαλίσουμε ότι, τα προγράμματα θα είναι ανοιχτά σε όλους τους νέους, ακόμα και όσους προέρχονται από κοινωνικά μειονεκτούσες οικογένειες, οι οποίοι θα καταφέρουν κατά συνέπεια να εργασθούν σε ένα κοινό πρόγραμμα που θα τους επιτρέψει να γνωρίσουν την ιστορία τους, τις αξίες τους και την ταυτότητά τους.
<P>
Η Τσεχική Δημοκρατία έχει ανάγκη τη στήριξή μας, και ιδιαίτερα όσον αφορά τα τρία προγράμματα στους τομείς της εκπαίδευσης, της κατάρτισης και της νεολαίας, συμπληρώνοντας την δράση ολοκλήρωσης με ειδικές συμφωνίες. Πρέπει να υπενθυμίσουμε ότι, έπειτα από τις καταστροφικές πλημμύρες του Ιουλίου του 1997 - όπως σωστά υπογράμμισε ο κ. Elchlepp - η χώρα αντιμετωπίζει δύσκολες συνθήκες στον τομέα χρηματοδότησης. Κατά συνέπεια, για να επιτραπεί στην Τσεχική Δημοκρατία να συμμετάσχει όσο γίνεται πιο γρήγορα στα προγράμματα SOCRATES, LEONARDO και "Η Νεολαία για την Ευρώπη», πρέπει να επιλυθεί αυτό το τεχνικό πρόβλημα της χρηματοδότησης, και για τον πρόσθετο λόγο ότι, σε αυτήν την περιοχή του κόσμου η μακρόπνοη συνεργασία μεταξύ των νέων καθίσταται θεμελιώδης, δεδομένων των δύσκολων ιστορικών σχέσεων.
<P>
Πρέπει να ενθαρρύνουμε την κινητικότητα των διδασκόντων, των μαθητών και των σπουδαστών πανεπιστημίων από την Ευρωπαϊκή Ένωση προς την Τσεχική Δημοκρατία, αλλά με εγγύηση για τη διατήρηση της ισορροπίας και για την ύπαρξη ουσιαστικών πολιτιστικών και γλωσσικών ανταλλαγών. Η ευρωπαϊκή πολιτιστική ολοκλήρωση, που αποτελεί τη βάση της Συνθήκης για την Ευρωπαϊκή Ένωση, είναι δυνατή μόνο εάν αποδώσουμε ιδιαίτερη προσοχή στις χώρες που είναι κοινωνικά και πολιτισμικά πιο κοντά μας.

<SPEAKER ID=49 LANGUAGE="DE" NAME="Posselt">
Κύριε Πρόεδρε, ως μέλος του τσεχογερμανικού συντονιστικού συμβουλίου που συστήθηκε στην πόλη Pilsen πριν από 14 ημέρες, και ως εισηγητής επί των συμπληρωματικών πρωτοκόλλων σχετικά με τις συμφωνίες σύνδεσης που αποτελούν και τη βάση της έκθεσης Elchlepp, θα ήθελα να συγχαρώ θερμά τον κ. Elchlepp για την έκθεσή του και να τον υποστηρίξω δυναμικά. Πράγματι πιστεύω πως δεν μπορούμε να καταφέρουμε κάτι στην πολιτική παρά μονάχα εάν αλλάξουμε τη νοοτροπία των ανθρώπων, και αυτήν μπορούμε να την αλλάξουμε μόνο όταν αρχίσουν οι άνθρωποι να προσεγγίζουν αλλήλους και από τις δύο πλευρές, και μάλιστα η προσέγγιση δεν αφορά τόσο αυτούς που βρίσκονται στην κορυφή, σε επίπεδο κρατικών λειτουργών και πολιτικών, αλλά πρέπει να πραγματοποιείται από κάτω προς τα πάνω.
<P>
Κι εδώ ακριβώς η νεολαία συνιστά έναν σημαντικό παράγοντα με ιδιαίτερο χαρακτήρα. Γι' αυτόν τον λόγο πιστεύω όντως πως πρέπει να προωθήσουμε σχέδια όπως, παραδείγματος χάρη, το κέντρο συναντήσεων της νεολαίας Ronsperg στη ΔυτικήΒοημία ή το πρόγραμμα φοιτητικών ανταλλαγών μεταξύ της Βαυαρίας και της Τσεχικής Δημοκρατίας, που καταρτίσθηκε με πρωτοβουλία του δημοσιογράφου Milan Kubes από την Πράγα, και άλλα πολλά, διότι μόνον εφόσον κάνουμε τέτοιου είδους συγκεκριμένα βήματα θα αποκτήσουμε αμφότεροι τη δυνατότητα για διεύρυνση.
<P>
Πιστεύω πως αυτό είναι και το θέμα, να καταστούμε δηλαδή αμφότεροι ικανοί για τη διεύρυνση. Γι' αυτόν τον λόγο χαίρομαι ιδιαίτερα που ο κ. Elchlepp τόνισε το γεγονός ότι οφείλουμε να δώσουμε σε πολλούς ανθρώπους στη χώρα μας τη δυνατότητα να μεταβούν στην Τσεχική Δημοκρατία και να μάθουμε κι εμείς αυτή τη γλώσσα και αυτόν τον πολιτισμό. Πράγματι πιστεύω πως οι ανταλλαγές δεν πρέπει να αποτελέσουν μονόδρομο στο πλαίσιο αυτό και πως έχουμε να μάθουμε τουλάχιστον τόσα όσα και οι άνθρωποι στις υποψήφιες προς ένταξη χώρες της Κεντρικής και Ανατολικής Ευρώπης. Γι' αυτόν τον λόγο πρέπει να υποδεχθούμε με ενθουσιασμό την έκθεση Elchlepp, επειδή εξαλείφει την υπάρχουσα και συχνά επικρατούσα σε μας πατερναλιστική μονομέρεια και οδηγεί προς μία πραγματικά εταιρική συνύπαρξη.

<SPEAKER ID=50 LANGUAGE="DE" NAME="Rόbig">
Κύριε Πρόεδρε, τελευταία βρέθηκε στη Βιέννη ο Πάπας και είπε πως δεν πρέπει να μιλάμε μόνο για μία διεύρυνση προς ανατολάς, αλλά να αναφερόμαστε ιδιαίτερα σε έναν εξευρωπαϊσμό. Πιστεύω πως ειδικά οι διασυνοριακές συναντήσεις στον τομέα της εκπαίδευσης μπορούν να αποτελέσουν πρότυπο. Οι συνεργασίες στον τομέα της εκπαίδευσης είναι εξαιρετικά σημαντικές, διότι με αυτές έχουν την ευκαιρία να γνωριστούν και να ανταλλάξουν γνώσεις άνθρωποι που ασκούν το επάγγελμα, όπως διδάσκοντες, μαθητές και σπουδαστές.
<P>
Στο πλαίσιο της συζήτησης για την Προεδρία, την Τετάρτη, ζήτησα μάλιστα από το Συμβούλιο μία αύξηση των δημοσιονομικών πόρων για το πρόγραμμα LEONARDO. Δεν κατανοούμε καθόλου - και αυτό επεσήμανε πολύ σωστά και ο κ. Elchlepp - γιατί πρέπει να γίνει περικοπή, εφόσον στην παρούσα φάση οι πόροι είναι ήδη πολύ πενιχροί στην Ευρωπαϊκή Ένωση. Χρειαζόμαστε μία αύξηση των πόρων αυτών κατά 100 %, απλά και μόνον για να είμαστε σε θέση να ανταποκριθούμε στις υποχρεώσεις μας.

<SPEAKER ID=51 NAME="Κinnock, Neil">
Για μένα η συζήτηση αυτή ήταν ενδιαφέρουσα, και σε αυτό συνέβαλε σημαντικά ένας βουλευτής της Ομάδας των Πρασίνων - ό οποίος πολύ ευγενικά με προσκάλεσε να επιστρέψω - πρόσκληση την οποία ειλικρικνά αρνούμαι. Με προσκάλεσε να επιστρέψω επειδή όλα συγχωρήθηκαν, αλλά λυπάμαι που δεν μπορώ να το ανταποδώσω.
<P>
Είμαι ευγνώμων στον κ. Elchlepp για την έκθεσή του σχετικά με μία πρόταση για απόφαση του Συμβουλίου Σύνδεσης Ευρωπαϊκής Ένωσης-Τσεχίας, που θα επιτρέψει στην Τσεχική Δημοκρατία να χρησιμοποιήσει τα κεφάλαια του PHARE για να καλύψει μέρος της χρηματοδοτικής της συμβολής στα τρία εκπαιδευτικά κοινοτικά προγράμματα - το LEONARDO, το SOCRATES και το "Η Νεολαία για την Ευρώπη». Όπως θα θυμάται το Σώμα, η συμμετοχή των υποψηφίων προς ένταξη χωρών στα κοινοτικά προγράμματα ανταποκρίνεται σε έναν στόχο που αναγνωρίσθηκε από το Ευρωπαϊκό Συμβούλιο της Κοπενχάγης, το 1993, και επιβεβαιώθηκε σε επόμενα Ευρωπαϊκά Συμβούλια. Συμμερίζομαι την ελπίδα που εκφράσθηκε κατά τη διάρκεια της συζήτησης αυτής, ότι οι Υπουργοί Οικονομικών θα εμμείνουν σε αυτές τις δηλώσεις προθέσεων και καλών σκοπών, στο πλαίσιο της προσέγγισής τους σε διάφορα κοινοτικά προγράμματα.
<P>
Η συνολική αυτή προσέγγιση αποτελεί σημαντικό στοιχείο της προενταξιακής στρατηγικής, εφόσον η συμμετοχή σε τέτοιου είδους προγράμματα συμβάλλει στην εφαρμογή των όρων οικονομικής και πολιτιστικής συνεργασίας της Ευρωπαϊκής Συμφωνίας. Δίδει επίσης τη δυνατότητα στις υποψήφιες προς ένταξη χώρες να εξοικειωθούν με ένα σημαντικό τμήμα των πρακτικών συνεργασίας της Ευρωπαϊκής Ένωσης και με τις διαδικασίες και τις μεθόδους που χρησιμοποιούν τα κοινοτικά προγράμματα. Είναι σαφές ότι, συμβάλλει επίσης στην παροχή βοήθειας προς αυτές τις χώρες, προκειμένου να ανταποκριθούν στις ανάγκες της εσωτερικής πολιτικής και να εξεύρουν λύσεις σε κοινά προβλήματα.
<P>
Δεν είναι τυχαίο ότι, τα πρώτα προγράμματα όπου έγινε δεκτή η συμμετοχή των υποψήφιων προς ένταξη χωρών είναι τα προγράμματα LEONARDO, το ΣΩΚΡΑΤΗΣ και η "Νεολαία για την Ευρώπη». Η εκπαίδευση και η κατάρτιση είναι προφανώς βασικά στοιχεία της προσέγγισης μεταξύ των χωρών. Η δημιουργία μίας κοινωνίας εκμάθησης είναι τουλάχιστον εξίσου σημαντική με τις προσπάθειες για την προώθηση της ανάπτυξης, της ανταγωνιστικότητας και της απασχόλησης, τόσο στις υποψήφιες προς ένταξη χώρες, όσο και στα κράτη μέλη. Η Τσεχική Δημοκρατία, η Πολωνία και η Ρουμανία ήταν οι πρώτες χώρες που συμμετείχαν σε κοινοτικά προγράμματα, τον Οκτώβριο του 1997. Κατά τους μήνες που ακολούθησαν κατέστη σαφές ότι, τα κράτη αυτά συνέχισαν τα προγράμματα με μεγάλο ενθουσιασμό μετά από τις μακρόχρονες και επιμελείς ετοιμασίες που πραγματοποιήθηκαν με την τεχνική και οικονομική βοήθεια της Κοινότητας. Η επιτυχής εκστρατεία ενημέρωσης και οι προσδοκίες που δημιουργήθηκαν κατά την περίοδο που προηγείται της θέσης σε ισχύ της απόφασης, οδήγησαν σε μεγάλο αριθμό αιτήσεων, με ιδιαίτερα ενεργό και επιτυχημένη συμμετοχή των υποψήφιων της Τσεχικής Δημοκρατίας
<P>
Στις αρχές του περασμένου έτους η Τσεχική Δημοκρατία ανακοίνωσε ότι, θα αναλάμβανε να καλύψει όλο το κόστος συμμετοχής στα εκπαιδευτικά προγράμματα από τον κρατικό προϋπολογισμό του 1997, 1998 και 1999, αντί να χρησιμοποιήσει την υποστήριξη του PHARE. Ωστόσο, όπως υπενθυμίσαμε κατά τη συζήτηση, στα τέλη του περασμένου έτους οι Τσέχοι μας ενημέρωσαν ότι οι μαζικές οικονομικές επιβαρύνσεις που προέκυψαν από τις καταστρεπτικές πλημμύρες του Ιουλίου του 1997 καθιστούσαν αδύνατη την εκπλήρωση της αρχικής φιλοδοξίας. Η Τσεχική Δημοκρατία επιθυμεί τώρα να χρησιμοποιήσει πλήρως κάθε πιθανή κοινοτική υποστήριξη μέσω του προγράμματος PHARE. Όπως θα γνωρίζει το Σώμα, τέτοιου είδους στήριξη επιβεβαιώθηκε εκ νέου από τα κράτη μέλη στο Ευρωπαϊκό Συμβούλιο του Λουξεμβούργου, τον περασμένο Δεκέμβριο. Ελπίζω ότι το Κοινοβούλιο θα ακολουθήσει τις συστάσεις της πολύ καλής έκθεσης του κ. Elchlepp και θα απαντήσει θετικά στο αίτημα της Τσεχικής Δημοκρατίας να χρησιμοποιήσει για τον σκοπό αυτό τα κεφάλαια του PHARE, πράγμα που συνέβη και με άλλες υποψήφιες χώρες, όπως η Ουγγαρία, η Ρουμανία, η Πολωνία και η Δημοκρατία της Σλοβακίας.

<SPEAKER ID=52 NAME="Πρόεδρος">
Ευχαριστώ πολύ, κύριε Kinnock.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου)

<CHAPTER ID=5>
Αλιεία στα ανοικτά των Κομορών
<SPEAKER ID=53 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A4-0249/98) του κ. Macartney, εξ ονόματος της Επιτροπής Αλιείας, σχετικά με την πρόταση κανονισμού (ΕΚ) του Συμβουλίου για τη σύναψη πρωτοκόλλου, που καθορίζει τις αλιευτικές δυνατότητες και τη χρηματοδοτική συνεισφορά που προβλέπονται στη συμφωνία μεταξύ της Ευρωπαϊκής Οικονομικής Κοινότητας και της Ισλαμικής Ομοσπονδιακής Δημοκρατίας των νήσων Κομορών για την αλιεία, στα ανοικτά των νήσων Κομορών για το διάστημα από 28 Φεβρουαρίου 1998 έως 27 Φεβρουαρίου 2001.
<P>
Έχει πρώτα τον λόγο ως εισηγητής και για πέντε λεπτά ο κ. Macartney.

<SPEAKER ID=54 NAME="Μacartney">
Κύριε Πρόεδρε, δεν πρόκειται για διαφιλονικούμενη έκθεση, παρά για εξαιρετικά σημαντική συμφωνία που αφορά μία από τις πιο φτωχές χώρες του κόσμου, και συγκεκριμένα τις νήσους Κομόρες. Εκτός από τα πολλά προβλήματα που αντιμετωπίζουν ως προς την οικονομία τους, έχουν φυσικά και προβλήματα λόγω εξέγερσης, και είναι εδώ και πολύ καιρό μία περιοχή που μαστίζεται από πολεμικές συγκρούσεις.
<P>
Ωστόσο, οι ανάγκες των αλιέων των Κομορών και της κυβέρνησης των εν λόγω νήσων εξακολουθούν να υφίστανται και είναι πολύ σημαντικό να υπογραφεί αυτή η συμφωνία μεταξύ ΕΕ και Κομορών.
<P>
Ένα ερώτημα που θα τεθεί μελλοντικά, και στο οποίο η Επιτροπή ίσως να μην επιθυμεί να απαντήσει αμέσως, παρόλο που θα είναι μεγάλη ανακούφιση για μένα εάν θέλει να το πράξει, είναι πώς η αλιευτική συμφωνία των Κομορών θα προσαρμοσθεί μελλοντικά στο σύνολο του Ινδικού Ωκεανού. Γνωρίζω από τις Σεϋχέλλες, ότι ενδιαφέρονται πολύ περισσότερο για μία σειρά συμφωνιών σε ολόκληρο τον Ινδικό Ωκεανό, παρά για μεμονωμένες συμφωνίες. Ίσως θα πρέπει να μας πει κάποιος, εάν η συμφωνία είναι πιθανόν να συνεχισθεί κατ' αυτόν τον τρόπο για τις Κομόρες, ή εάν θα ενταχθεί σε ευρύτερη σειρά διαπραγματεύσεων. Ωστόσο, το θέμα είναι πολύ σημαντικό για τον λαό των Κομορών.
<P>
Ίσως και αυτή η συμφωνία να είναι χαρακτηριστική του τρόπου με τον οποίο εξελίσσονται οι συμφωνίες μεταξύ της ΕΕ και τρίτων χωρών, της σταθερής δηλαδή προόδου της ανάπτυξης. Αντί να δίδεται απλά ένα εφάπαξ ποσό στην κυβέρνηση της ενδιαφερόμενης χώρας, υφίσταται όλο και μεγαλύτερο ενδιαφέρον για επιστημονικά και τεχνικά μέτρα. Στη σελίδα 9 της έκθεσής μου βλέπουμε μία σειρά από έξι τίτλους, όπου περιλαμβάνεται στήριξη για το αρμόδιο για την αλιεία υπουργείο, χρηματοδότηση υποτροφιών, μαθήματα πρακτικής εξάσκησης, χρηματοδότηση επιστημονικών και τεχνικών προγραμμάτων, ακόμα και συμμετοχή σε διεθνείς συναντήσεις. Ένα από τα προβλήματα των Κομορών είναι ότι, δεν μπορούν να πληρώσουν τα εισιτήρια για να συμμετάσχουν σε ορισμένες από τις συναντήσεις όπου θα πρέπει να εκπροσωπούνται.
<P>
Πρόκειται για ένα καλό μοντέλο του τρόπου με τον οποίο συνεχίζονται οι συμφωνίες αυτές. Ωστόσο, ως προς ένα σημείο παρουσιάζεται στις μεταφράσεις σε ορισμένες γλώσσες ως ελαφρά πιο γενναιόδωρη από ό, τι είναι πραγματικά. Πρέπει να αναφέρω ένα μικρό λάθος για το οποίο είμαι ευγνώμων στον κ. McCartin που το πρόσεξε με την οξυδέρκειά του: σε ένα σημείο γίνεται αναφορά σε 45 000 τόνους, ενώ πρόκειται στην πραγματικότητα για 4 500 τόνους: έτσι ελαφρύνεται κάπως η διαπραγματευόμενη συμφωνία για την αγορά του τόννου! Κατά συνέπεια, βρίσκομαι στη δυσάρεστη θέση να ενημερώσω τις μεταφραστικές υπηρεσίες ότι αυτό ισχύει για τις μεταφράσεις σε οκτώ γλώσσες, εκτός των Ολλανδικών, των Γαλλικών και των Σουηδικών - οι Ολλανδοί, οι Γάλλοι και οι Σουηδοί δεν χρειάζεται να ανησυχούν, αλλά οι υπόλοιποι θα πρέπει, ενδεχομένως, να ανησυχήσουν. Αυτό το ανέφερα απλώς για τα πρακτικά.
<P>
Η τελευταία επισήμανση που θα ήθελα να κάνω είναι ότι, το Ευρωπαϊκό Κοινοβούλιο και η Επιτροπή Αλιείας ζητούν διαρκώς εκθέσεις από την Επιτροπή με το πέρας των συμφωνιών με την ενδιαφερόμενη χώρα, ούτως ώστε να μπορούμε να εκφέρουμε ενημερωμένη κρίση σχετικά με το μέλλον αυτών των συμφωνιών. Θα ήθελα να τονίσω ότι, αυτό είναι σημαντικό και αποτελεί την αιτία για τις τροπολογίες που κατατέθηκαν στην Επιτροπή Αλιείας, τις οποίες ζητώ από το Σώμα να υποστηρίξει.

<SPEAKER ID=55 LANGUAGE="EN" NAME="Ηardstaff">
Kύριε Πρόεδρε, εξ ονόματος της Ομάδας του Ευρωπαϊκού Σοσιαλιστικού Κόμματος (ΕΣΚ), θα ήθελα να ευχαριστήσω και να συγχαρώ τον κ. Macartney για την πολύ χρήσιμη έκθεσή του, όσον αφορά την αλιευτική συμφωνία με τις Κομόρες.
<P>
Οι τροπολογίες, που συμφωνήθηκαν ομόφωνα στην κοινοβουλευτική επιτροπή, ενισχύουν τη δέσμευση του Ευρωπαϊκού Κοινοβουλίου να διασφαλίζει ότι οι ευρωπαϊκές αλιευτικές συμφωνίες, όπως αυτή που συζητούμε σήμερα, περιέχουν ένα έντονο στοιχείο αναπτυξιακής βοήθειας και ότι, θα διενεργείται τακτικός έλεγχος. Είναι σημαντικό, τέτοιου είδους συμφωνίες να μην αποτελούν απλά ένα μέσο με το οποίο πλούσιες χώρες εκμεταλλεύονται έναν από τους λίγους φυσικούς πόρους μίας εξαιρετικά φτωχής χώρας, όπως οι Κομόρες.
<P>
Η Ομάδα του ΕΣΚ, επομένως, χαιρετίζει το γεγονός ότι, πέρα από την καταβολή 540 000 Ecu στην κυβέρνηση των Κομορών για αλιευτικά δικαιώματα, υπάρχει δέσμευση για πρόσθετο ποσό 540 000 Ecu ως άμεση στήριξη της αλιευτικής βιομηχανία των ίδιων των νήσων, προκειμένου να υποστηριχθούν τα προγράμματα που αναφέρθηκαν ήδη από τον κ. Macartney. Ελπίζουμε ότι, όταν ελεγχθεί εκ νέου η συμφωνία αυτή, η Επιτροπή θα εξετάσει μία ακόμα μεγαλύτερη βοήθεια, ως συμβολή στην ανάπτυξη έργων προστιθέμενης αξίας, όπως η επεξεργασία και η κονσερβοποίηση, που θα αποτελεί πραγματική συμβολή στην τοπική οικονομία και το τοπικό βιοτικό επίπεδο.

<SPEAKER ID=56 LANGUAGE="EN" NAME="ΜcCartin">
Κύριε Πρόεδρε, θέλω να ευχαριστήσω τον κ. Μacartney για την καλά εκπονηθείσα έκθεσή του που εκφράζει τις απόψεις και τις ανησυχίες της Επιτροπής Αλιείας. Θα ήθελα να εκφράσω μία ή δύο ανησυχίες που ίσως εκφράζουν περισσότερο προσωπικές απόψεις, παρά απόψεις της πολιτικής ομάδας μου.
<P>
Κατ' αρχάς θα πρέπει να θυμόμαστε, ότι έχουμε να κάνουμε με μία εξαιρετικά φτωχή χώρα του κόσμου, όπου το ετήσιο κατά κεφαλή ΑΕΠ για μισό εκατομμύριο ανθρώπους είναι περίπου 600 Εcu, ή 3 % του μέσου όρου της Ευρωπαϊκής Ένωσης: πρόκειται πραγματικά για πολύ φτωχούς ανθρώπους. Η δε πολιτική κατάσταση της χώρας τους είναι επίσης ασταθής. Το γεγονός αυτό μου δημιουργεί το ερώτημα πώς μπορούμε να αναμένουμε από αυτούς τους ανθρώπους να έχουν κάποια ιδέα για το τι συμβαίνει στις παράκτιες περιοχές ή στην παράκτια ζώνη της χώρας τους. Συνεπώς, δεν μπορούμε να περιμένουμε από μία χώρα όπως οι Κομόρες να γνωρίζει τι αλιεύεται. Προσωπικά δεν θα εμπιστευόμουν καμία πληροφορία προερχόμενη από μία περιοχή με τόσο ισχνούς πόρους, σχετικά με το συμβαίνει στα ύδατά της.
<P>
Δεύτερον, συνάψαμε μία συμφωνία βάσει ποσότητας 6 000 τόνων θύννου. Αλιεύσαμε, προφανώς, κατά μέσο όρο μόνο 3 000 τόνους και εξακολουθούμε παρ' όλα αυτά να αυξάνουμε τον αριθμό των σκαφών που αποστέλλονται εκεί. Ο κ. Μacartney μας αναφέρει αναθεωρημένη ποσότητα 4 500 τόνων. Υπάρχουν, ωστόσο, 44 σκάφη αλιείας με γρίπο και 16 μικρά παραδοσιακά σκάφη. Οφείλω να ρωτήσω γιατί όλα αυτά τα πλοία διανύουν μία τόσο μεγάλη απόσταση για να αλιεύσουν 3 000 τόνους θύννου. Θα ήθελα να δω ένα είδος ισολογισμού που παρουσιάσθηκε στο Σώμα. Πόσες ημέρες αλίευαν στα ύδατα των νήσων όλα αυτά τα σκάφη, τί αλίευσαν και πού εκφόρτωσαν τα αλιεύματα; Ποιός μας ενημερώνει για πόση ποσότητα αλιευμάτων μιλάμε; Χρειάζεται ένα είδος ισολογισμού, που θα ξεκαθαρίσει κάπως την εικόνα. Δεν δυσφορώ για τις επιδοτήσεις που δίνουμε στους αλιείς της Ισπανίας και της Γαλλίας, αλλά νομίζω ότι θα πρέπει να καταβάλλονται με διαφορετικό τρόπο. Δεν θα πρέπει να αναμειγνύουμε την αναπτυξιακή βοήθεια με μία οικονομική πολιτική που ακολουθεί η Κοινότητα στον τομέα της αλιείας, κι έχω σοβαρές αμφιβολίες ως προς αυτό.

<SPEAKER ID=57 LANGUAGE="FI" NAME="Piha">
Αξιότιμε κύριε Πρόεδρε, η Ισλαμική Ομοσπονδιακή Δημοκρατία των Κομορών είναι από τις οικονομικά ασθενέστερες χώρες. Για αυτόν τον λόγο είναι θετικό που η χρηματοδότηση της Ευρωπαϊκής Ένωσης προς τον συγκεκριμένο τόπο, εν είδει αλιευτικών δικαιωμάτων, προσβλέπει στη μελλοντική εξέλιξη της αλιευτικής περιοχής των Κομορών και στον έλεγχο της αλιείας. Κατά αυτόν τον τρόπο υποστηρίζουμε τη σταθερή ανάπτυξη του περιβάλλοντος και της κοινωνίας.
<P>
Το Συμβούλιο και η Επιτροπή οφείλουν να βελτιώσουν τον τρόπο εργασίας τους για τη συνέχιση της απόκτησης αλιευτικών δικαιωμάτων. Πώς είναι δυνατόν η προσωπική απόφαση της συνεδρίασης για την αλιεία, μέσα τα οποία αναφέρονται χρηματοδότηση και οικονομικές δεσμεύσεις, αποφασίστηκε πάλι χωρίς την έγκριση του Ευρωπαϊκού Κοινοβουλίου. Επιπλέον, η Επιτροπή δεσμεύθηκε να καταβάλει τις αποζημιώσεις χωρίς την έγκριση του Κοινοβουλίου. Κατά την γνώμη μου η έλλειψη χρόνου δεν επαρκεί ως δικαιολογία. Οι καινούργιες συνεδριάσεις για τα αλιευτικά δικαιώματα θα μπορούσαν να ξεκινούν αρκετά νωρίτερα πριν από τη λήξη των προηγούμενων, ώστε να ακολουθούνται οι κανόνες της Ένωσης για τη μέθοδο εργασίας.
<P>
Συμφωνώ, λοιπόν, με τον εισηγητή ότι, η διακίνηση των πληροφοριών μεταξύ του Κοινοβουλίου, του Συμβουλίου και της Επιτροπής θα πρέπει να βελτιωθεί. Όσον αφορά τα παραπάνω, τα κονδύλια που απαιτεί το Κοινοβούλιο για την πραγματοποίηση της συγκεκριμένης συμφωνίας, θα πρέπει να δοθούν πριν από την έναρξη της νέας συνεδρίασης.

<SPEAKER ID=58 LANGUAGE="ES" NAME="von Habsburg">
Ευχαριστώ, κύριε Πρόεδρε, και συνεχίζω στα γερμανικά. (DE) Είναι θετικό να ασχολούμαστε την Παρασκευή με τέτοιες εκθέσεις, τις λεγόμενες μικρότερες, διότι αυτές μας λένε πολλά που δεν ακούμε ποτέ στις μεγαλύτερες. Θα ήθελα να επισημάνω ιδιαίτερα ένα σημείο. Αν διαβάσετε την έκθεση, και ειδικά την αιτιολογική έκθεση, θα δείτε με πόσο σκανδαλώδη τρόπο αντιμετωπίζονται τα δικαιώματα του Κοινοβουλίου από τα υψηλά ιστάμενα διοικητικά όργανα του Σώματος και ιδιαίτερα από την Ευρωπαϊκή Ένωση. Επανειλημμένα παίζεται εκεί ένα παιχνίδι εις βάρος μας, όταν αλλάζουν κατά βούληση τους χρόνους αγόρευσης, και ειδικά η παρούσα έκθεση για τις Κομόρες χρησιμοποιείται βέβαια για τέτοιους σκοπούς. Θέλησα να το αναφέρω απλώς και μόνον επειδή το θέμα αυτό θα αποκτήσει μεγάλη σημασία στο μέλλον. Εδώ κάνουν συστηματικά τα πάντα με στόχο να αγνοήσουν τα δικαιώματα του Κοινοβουλίου, διότι συνηθίζουμε να λέμε πως δεν θα διαβαστεί τίποτα στο τέλος της συνεδρίασης. Ποιός δεν αντιλαμβάνεται το παιχνίδι που παίζεται εδώ από την υψηλή γραφειοκρατία και τους συνωμότες της;
<P>
Κύριε Πρόεδρε, η έκθεση αυτή για τις Κομόρες είναι σημαντική, όχι μόνο επειδή μας δείχνει τις κατεργαριές που γίνονται εκεί πάνω, αλλά και επειδή μας διδάσκει πόσο σημαντική είναι για μας η αλιεία. Πριν από μερικές ημέρες ρωτήθηκα πάλι γιατί μιλάω επανειλημμένως για ζητήματα αλιείας, αν και έχω μία εκλογική περιφέρεια που δεν έχει τίποτα να κάνει με θάλασσα. Αυτό αληθεύει, πλην όμως εμείς έχουμε πολλές και - παρεμπιπτόντως - τις καλύτερες πέστροφες του κόσμου. Οι δικές μας πέστροφες είναι κατά πολύ καλύτερες από αυτές που προέρχονται από τα ιχθυοτροφεία άλλων. Το νερό, κύριε Frischenschlager, έρχεται έτσι κι αλλιώς από την Αυστρία!
<P>
(Γέλια) Αυτό το ζήτημα είναι αποφασιστικής σημασίας για την ανθρωπότητα.
<P>
Αρκεί να συγκρίνετε τα μενού που υπήρχαν πριν από 20 χρόνια στα εστιατόρια με τα σημερινά. Πριν από 20 χρόνια τα ψάρια ήταν ό, τι φθηνότερο υπήρχε. Σήμερα είναι το ακριβότερο. Αρχίζουμε, βέβαια, κι εμείς να χρησιμοποιούμε για τα ψάρια αυτό που παλαιότερα χρησιμοποιείτο γενικά σχεδόν αποκλειστικά για δόλωμα, επειδή ακριβώς δεν υπάρχει πλέον αρκετό. Γι' αυτόν τον λόγο θα πρέπει το θέμα αυτό να βρίσκεται συνεχώς στο επίκεντρο. Οι θάλασσές μας καταστρέφονται, και μάλιστα παντού. Έτσι οδηγούμε στον αφανισμό ακριβώς αυτούς ανάμεσά μας που και οι φτωχότεροι είναι και εξακολουθούν να ζουν αναγκαστικά από την αλιεία ακόμα και σήμερα, όπως, παραδείγματος χάρη, συμβαίνει στην περίπτωση των κατοίκων των Κομορών. Διότι αυτά τα μεγάλα εργοστάσια επεξεργασίας αλιευτικών προϊόντων από την Αμερική, την Ιαπωνία και τη Ρωσία είναι εκείνα που καταστρέφουν αυτό που θα έπρεπε να διατηρηθεί για τις επόμενες γενεές. Θα πρέπει να ασχοληθούμε πολύ σοβαρότερα με αυτό το θέμα και όχι μόνο μερικές φορές σήμερα!
<P>
(Χειροκροτήματα)
<SPEAKER ID=59 NAME="Πρόεδρος">
Ευχαριστώ κύριε von Habsburg, και συνεχίζω στα ισπανικά...
<P>
(Γέλια) Κυρίες και κύριοι, με την παρέμβαση του κυρίου von Habsburg τελείωσε η ώρα των παρεμβάσεων. Καλώ, επομένως, τον Επίτροπο κύριο Kinnock να λάβει τον λόγο. Κύριε Kinnock, έχετε τον λόγο.

<SPEAKER ID=60 NAME="Κinnock, Neil">
Kύριε Πρόεδρε, απόλαυσα τη συζήτηση αυτή, όπως και την ανάγνωση της έκθεσης του κ. Μacartney, αλλά, σίγουρα άξιζε που ήμουν εδώ και άκουσα την έκκληση του κ. von Habsburg και την αντίδραση του Σώματος. Φαίνεται ότι αξίζει πραγματικά να παρευρίσκεται κάποιος στις πρωινές συνεδριάσεις της Παρασκευής στο Ευρωπαϊκό Κοινοβούλιο.
<P>
(Χειροκροτήματα) Φαίνεται, λοιπόν, ότι την Παρασκευή το πρωί έχετε εδώ την αφρόκρεμα!
<P>
Θα ήθελα να ευχαριστήσω τον κ. Μacartney για την εξαιρετική του έκθεση, όσον αφορά τους νέους όρους και προϋποθέσεις για την αλιευτική δραστηριότητα του κοινοτικού στόλου στα ύδατα των Κομορών. Θα απαντήσω στην ερώτηση που έθεσε λέγοντας ότι, προφανώς, επί του παρόντος ασχολούμαστε ακόμα με διμερείς συμφωνίες, οι οποίες, όμως, μπορεί να εξελιχθούν σταδιακά σε περιφερειακές συμφωνίες, εάν εκφράσουν την επιθυμία αυτή οι τρίτες χώρες. Η πρωτοβουλία ανήκει ως επί το πλείστον σε αυτές. Είμαι, ωστόσο, βέβαιος ότι ο κ. Μacartney θα εξακολουθήσει να παρακολουθεί αυτό το ζήτημα για να δει εάν θα σημειωθεί αυτή η εξέλιξη.
<P>
Όσον αφορά την ερώτηση του κ. ΜcCartin, παρέχουμε ετήσιες εκθέσεις υπό τη μορφή της έκθεσης αποτελεσμάτων προϋπολογισμού, καθώς και έκθεση για τις προοπτικές των συμφωνιών. Ωστόσο, αντιλαμβάνομαι θα ήθελε μάλλον κάτι λεπτομερέστερο. Συνεπώς, τον καλώ να υποβάλει γραπτή ερώτηση απαριθμώντας τα θέματα τα οποία πολύ σωστά έθεσε, και είμαι βέβαιος ότι, οι συνάδελφοί μου στην Επιτροπή θα χαρούν να του απαντήσουν λεπτομερώς.
<P>
Όπως θα γνωρίζει το Σώμα, η Επιτροπή θεωρεί ότι οι νέοι αυτοί όροι πιθανόν να εξασφαλίσουν αποτελεσματικότερη εφαρμογή της συμφωνίας με τρόπο συνεπή προς τις βασικές αρχές διατήρησης των πόρων - η σημασία του οποίου τονίσθηκε και πάλι κατά τη διάρκεια αυτής της συζήτησης. Πιστεύουμε επίσης ότι, το νέο αυτό πρωτόκολλο με τις Κομόρες περιέχει μείζονες καινοτομίες για την προώθηση της βιώσιμης αλιείας, οι οποίες είναι συμβατές με την αναπτυξιακή πολιτική.
<P>
Οι λεπτομέρειες της συμφωνίας και του πρωτοκόλλου είναι προφανώς πολύ οικείες στο Σώμα και κατά συνέπεια, αντί να τις επαναλάβω, θα περάσω απευθείας στην απάντησή μας στις τροπολογίες που κατέθεσε η Επιτροπή Αλιείας. Η Επιτροπή δεν μπορεί να αποδεχθεί την Τροπολογία αριθ. 1, επειδή θεωρούμε ότι οι δαπάνες που σχετίζονται με τη συμφωνία είναι υποχρεωτικές. Αποδεχόμαστε το πνεύμα των Τροπολογιών αριθ. 2, 3, 4 και 5, αλλά υπογραμμίζουμε ότι, ήδη ενημερώνουμε τακτικά το Κοινοβούλιο, όπως ανέφερα παραπάνω, όσον αφορά τη χρήση των αλιευτικών συμφωνιών στις δηλώσεις και τις εκθέσεις που αποστέλλονται σ την Επιτροπή Αλιείας. Η Ευρωπαϊκή Επιτροπή δεν συμφωνεί πλήρως με τους στόχους της Τροπολογίας αριθ. 6 και, κυρίως, με την αναφορά στις μικρές τοπικές αλιευτικές επιχειρήσεις, εφόσον αυτές οι αλιευτικές συμφωνίες οι οποίες είναι, προφανώς, εμπορικού χαρακτήρα, αναζητούν αλιευτικές ευκαιρίες για τους πλοιοκτήτες της Κοινότητας, λαμβάνοντας παράλληλα υπόψη τους τη συμβατότητα με άλλες κοινοτικές πολιτικές, και ιδιαίτερα με την αναπτυξιακή πολιτική. Εφόσον οι αλιευτικές συμφωνίες συνάπτονται σε κοινοτικό επίπεδο και η Επιτροπή, επομένως, καταβάλει την οικονομική αποζημίωση, ενώ τα σκάφη που αλιεύουν στα ύδατα αυτά καταβάλλουν τα δικαιώματα αδείας, η Επιτροπή δεν μπορεί να αποδεχθεί την Τροπολογία αριθ. 7.
<P>
Ελπίζω ότι το Σώμα θα αποδεχθεί, κατόπιν σκέψης, την εξετασθείσα άποψη της Επιτροπής. Ευχαριστώ τον κ.Μacartney για τις εξαιρετικά ενδελεχείς και θετικές προσπάθειές του κατά την εκπόνηση αυτής της έκθεσης.

<SPEAKER ID=61 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Πριν προχωρήσουμε στην ψηφοφορία, επιτρέψτε μου, κύριε Επίτροπε, να σας ευχαριστήσω για τις ομιλίες σας στη Συνέλευση. Συμφωνώ κι εγώ μαζί σας ότι την Παρασκευή το πρωί έχουμε εδώ την αφρόκρεμα του Κοινοβουλίου, αλλά επιτρέψτε μου να προσθέσω ότι ορισμένες Παρασκευές πρωί - όπως σήμερα, για παράδειγμα - έχουμε και την αφρόκρεμα της Επιτροπής.
<P>
(Χειροκροτήματα και γέλια) Προχωρούμε τώρα στην ψηφοφορία επί της εκθέσεως του κ. Macartney.
<P>
(Το Σώμα εγκρίνει το ψήφισμα νομοθετικού περιεχομένου)
<SPEAKER ID=62 LANGUAGE="DE" NAME="Wolf">
Κύριε Πρόεδρε, έχει απόλυτο δίκιο ο κ. von Habsburg. Το θέμα της αλιείας, καθώς και όλα τα θέματα της πρωτογενούς παραγωγής, αποτελεί ένα από τα κύρια θέματα στην οικολογικά καταστροφική και άδικη διεθνή τάξη πραγμάτων του κόσμου όπου δυστυχώς ζούμε. Ωστόσο, θα ήθελα να προσθέσω ότι, για να υπερνικήσουμε αυτή την άδικη διεθνή τάξη πραγμάτων, πρέπει διαρκώς να διερωτώμεθα αν αποτελούμε μέρος του προβλήματος. Μέρος του προβλήματος αποτελεί ειδικότερα και η Ευρωπαϊκή Ένωση με την αλιευτική πολιτική που ασκεί, παρά τα ψίχουλα που απομένουν για τις φτωχές χώρες κατά την εφαρμογή της. Ένα βήμα προς την υπέρβαση της κατάστασης θα αποτελούσε ενδεχομένως η έγκριση της τροπολογίας αριθ. 7 της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, διότι χωρίς έλεγχο δεν μπορεί να λειτουργήσει ούτε και η καλύτερη αλιευτική συμφωνία. Γι' αυτό και λυπάμαι που δεν εγκρίθηκε η τροπολογία αυτή κι εξηγώ κατ' αυτόν τον τρόπο γιατί η πολιτική μου ομάδα ψήφισε κατά.

<SPEAKER ID=63 LANGUAGE="EN" NAME="Ηallam">
Kύριε Πρόεδρε, θα ήθελα να επαναλάβω κάτι που επεσήμανα και σε παλαιότερη συνεδρίαση Παρασκευής. Την Παρασκευή έχουμε εδώ την αφρόκρεμα του Κοινοβουλίου, την αφρόκρεμα της Επιτροπής και την αφρόκρεμα του κοινού, και λυπάμαι πάρα πολύ που δεν βιντεοσκοπούνται οι εργασίες μας. Ρώτησα και παλαιότερα γιατί δεν βιντεοσκοπούνται από την τηλεόραση οι κοινοβουλευτικές συνεδριάσεις της Παρασκευής. Μπορείτε να μου πείτε πότε θα αποδείξουμε ότι παίρνουμε στα σοβαρά τη συνεδρίαση της Παρασκευής, βιντεοσκοπώντας τη, ούτως ώστε να βρίσκεται στο αρχείο και να είναι διαθέσιμη στις τηλεοπτικές εταιρείες, σε περίπτωση που επιθυμούν να την προβάλουν;

<SPEAKER ID=64 NAME="Πρόεδρος">
Κύριε Hallam, θα ενδιαφερθώ και πάλι για αυτό το θέμα. Θα έλεγα, όμως, ότι η παρουσία μας εδώ είναι τόσο πολύτιμη, ώστε δεν έχει σημασία που δεν βγαίνουμε στην τηλεόραση, διότι ερχόμαστε εδώ για να εργαστούμε.

<SPEAKER ID=65 LANGUAGE="FR" NAME="Lulling">
Κύριε Πρόεδρε, θα ήθελα, εξ ονόματος των μελών της Επιτροπής για τα Δικαιώματα της Γυναίκας και της πολιτικής ομάδας μου, να ευχηθώ κι εγώ στην κ. van Dijk, η οποία μας εγκαταλείπει για να αναλάβει άλλα καθήκοντα, καλή επιτυχία και πλήρη ευόδωση των νέων της καθηκόντων.
<P>
Λυπάμαι που χρειάσθηκε να αναπέμψουμε την τελευταία της έκθεση σε επιτροπή, αλλά το κάναμε για να την διευκολύνουμε, επειδή, δυστυχώς, η πλειοψηφία των μελών της Επιτροπής για τα Δικαιώματα της Γυναίκας είχε παραφορτώσει την έκθεση αυτή με διεκδικήσεις κάπως αντιφατικές και δύσπεπτες, τολμώ να πω. Γι' αυτό και την αναπέμψαμε σε επιτροπή, αλλά ουσιαστικά για να την ευχαριστήσουμε και να τη διευκολύνουμε. Προσωπικά δεν θα ήθελα η τελευταία έκθεση που θα παρουσίαζε στο Σώμα να είναι τόσο "δύσπεπτη». Όφειλα να το πω γιατί μπορεί να νομίσει ότι της προσφέραμε ένα δηλητηριασμένο αποχαιρετιστήριο δώρο, ενώ δεν συμβαίνει κάτι τέτοιο.

<SPEAKER ID=66 LANGUAGE="NL" NAME="Larive">
Κύριε Πρόεδρε, θέλω κι εγώ να εκφράσω στην κυρία Van Dijk τις καλύτερες ευχές μου για το μέλλον της, τόσο στην επαγγελματική όσο και στην προσωπική της ζωη. Εξ ονόματος της πολιτικής ομάδας μου δηλώνω επίσης ότι λυπούμεθα διότι η έκθεσή της δεν ήταν, κατά την ομάδα μας, ώριμη για να συζητηθεί και να τεθεί σε ψηφοφορία αυτή την εβδομάδα. Πράγματι, η ομάδα μου ζήτησε την Τρίτη το βράδυ την αναπομπή της, διότι θεωρούμε το θέμα αρκετά σημαντικό ώστε να του δοθεί μία δεύτερη ευκαιρία. Όπως δήλωσα και τότε στην ολομέλεια, θα φροντίσουμε ώστε να επιστρέψει το συντομότερο στην ολομέλεια μία καλή έκθεση για το σημαντικό θέμα της υγείας των γυναικών. Υποθέτω ότι θα το παρακολουθήσει η κ. Van Dijk από κοντά. Επαναλαμβάνουμε τις ευχές μας, και λυπάμαι διότι στις ανακοινώσεις στον Τύπο και στο ραδιόφωνο δεν κατάφερε να διαχωρίσει τα προσωπικά από τα πολιτικά.

<SPEAKER ID=67 LANGUAGE="NL" NAME="Van Dijk">
Κύριε Πρόεδρε, ευχαριστώ θερμά τους συναδέλφους κι εσάς προσωπικά για τα καλά σας λόγια σήμερα το πρωί. Αισθάνομαι τη μεγάλη τιμή που μου αποδόθηκε στο τέλος της συνεδριάσης την Παρασκευή το πρωί.
<P>
Δεν θα σχολιάσω τώρα το θέμα της έκθεσης στην ημερήσια διάταξη. Η πολιτική ζωή θέλει αντοχή να δέχεσαι μαζί με το καλό και το κακό. Θέλω να τονίσω ότι στην Επιτροπή για τα Δικαιώματα της Γυναίκας, και παλαιότερα στην Επιτροπή Μεταφορών, καθώς και σε όλες τις άλλες επιτροπές στις οποίες συμμετείχα, δούλεψα πάντα σκληρά με τους συναδέλφους για να επιτύχουμε από κοινού κάποια αποτελέσματα. Μερικές φορές βρίσκεις τους συνάδελφους συμμάχους, άλλοτε πάλι λιγότερο συμμάχους: είναι μέσα στα πολιτικά δρώμενα και μέσα στα δρώμενα του Κοινοβουλίου. Δεν τρέφω λοιπόν για κανέναν άσχημα αισθήματα.
<P>
Ευχαριστώ τους συναδέλφους μου για τη συνεργασία και την υποστήριξή τους κατά τις θητείες μου ως προέδρου σε δύο διαφορετικές επιτροπές. Επιτελούσα πάντα το έργο μου με μεγάλη ευχαρίστηση, πράγμα που, όντας μέλος μίας μικρής πολιτικής ομάδας, δεν ήταν πάντα εύκολο, κι ευχαριστώ θερμά τους συναδέλφους για την υποστήριξή τους. Σας ευχαριστώ κι εσάς, κύριε Πρόεδρε, διότι μπόρεσα και εργάσθηκα στο Κοινοβούλιο για τόσον καιρό με τόση ικανοποίηση.

<SPEAKER ID=68 NAME="Πρόεδρος">
Ευχαριστώ πολύ, κυρία Van Dijk.
<P>
Κυρίες και κύριοι, η ημερήσια διάταξη εξαντλήθηκε. Τα συνοπτικά πρακτικά της παρούσας συνεδρίασης θα υποβληθούν προς έγκριση από το Σώμα στην αρχή της επόμενης συνεδρίασης.
<P>
Κυρίες και κύριοι, έφθασε η στιγμή να ευχαριστήσω για άλλη μία φορά όλα τα μέλη της παρούσας Συνέλευσης για τη συνεργασία τους, αρχίζοντας πρώτα από τους συνεργάτες μας, τις υπηρεσίες διερμηνείας, τις υπηρεσίες μετάφρασης, τους συντάκτες των αναλυτικών πρακτικών, τους κλητήρες μας και τις γραμματειακές υπηρεσίες. Βέβαια, αυτό το κάνω κάθε Παρασκευή πριν σβήσω το φως, αλλά σήμερα έχει ιδιαίτερη σημασία γιατί είναι η τελευταία ολομέλεια Ιουλίου για το παρόν νομοθετικό σώμα. Η επόμενη σύνοδος Ιουλίου θα είναι μία σύνοδος καλωσορισμάτων και αποχαιρετισμών. Ταυτόχρονα, όμως, είμαστε στο τέλος μίας πολύ μακράς εβδομάδας, έχουν φθάσει οι διακοπές, και γι' αυτό επιτρέψτε μου να ευχηθώ σε όλες και σε όλους σας καλές διακοπές. Να χαρείτε στη θάλασσα, στο βουνό, στην πόλη, όσοι προτιμούν την πόλη. Και μέσα σ' αυτό το κλίμα οικειότητας που έχουμε τις Παρασκευές, επιτρέψτε μου, κυρίες και κύριοι, να σας εκμυστηρευθώ πως τον Αύγουστο, όταν φθάσει η Παρασκευή που αντιστοιχεί σε σύνοδο ολομέλειας, μάλλον θα νιώθω ένα σύνδρομο έλλειψης, αυτό που λέμε «μοναξιά». Σας υπόσχομαι, όμως, κυρίες και κύριοι, ότι θα το ξεπεράσω και ότι θα είμαι πάλι εδώ μαζί σας τον Σεπτέμβριο.

<CHAPTER ID=6>
Διακoπή της συνόδoυ
<SPEAKER ID=69 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 11.15)

