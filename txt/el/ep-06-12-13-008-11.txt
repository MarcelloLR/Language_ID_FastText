<CHAPTER ID="008-11">
11. Χρηματοδοτικές συνεισφορές στο Διεθνές Ταμείο για την Ιρλανδία (2007-2010) (ψηφοφορία) 
<P>
- Πριν από την ψηφοφορία:
<SPEAKER ID="130" NAME="Jim Higgins " AFFILIATION="PPE-DE">
εισηγητής. - (EN) Κύριε Πρόεδρε, θέλω να ευχαριστήσω τα μέλη της Επιτροπής Περιφερειακής Ανάπτυξης για τη στήριξη αυτής της έκθεσης. Ευχαριστώ επίσης τη γραμματεία για τη συμβολή της.
<P>
Ό,τι και να πω δεν μπορώ να εκφράσω επαρκώς την ευγνωμοσύνη που αισθάνεται ο ιρλανδικός λαός και από τις δύο πλευρές των συνόρων για την επένδυση που έχει πραγματοποιήσει η Ευρώπη με σκοπό την οικονομική αναζωογόνηση της Βόρειας Ιρλανδίας, των παραμεθόριων περιοχών της Δημοκρατίας της Ιρλανδίας και την προώθηση της ειρηνευτικής διαδικασίας στη Βόρεια Ιρλανδία.
<P>
Μέχρι στιγμής, το Διεθνές Ταμείο για την Ιρλανδία έχει προσφέρει χρηματοδότηση ύψους 803 εκατ. ευρώ, ενώ έχει επίσης κινητοποιήσει επενδύσεις ύψους 1,46 δισ. ευρώ για τη στήριξη 5 700 έργων και την άμεση ή έμμεση δημιουργία 55 000 θέσεων εργασίας. Έχει επίσης διαδραματίσει κρίσιμο ρόλο υπέρ της άμβλυνσης των διακοινοτικών εντάσεων και της γεφύρωσης των διαφορών μεταξύ των δύο παραδόσεων του νησιού. Ευελπιστούμε ότι τα όπλα έχουν πλέον σιωπήσει οριστικά και ότι οι οικονομίες της Βόρειας Ιρλανδίας και των περιοχών της νότιας μεθορίου αρχίζουν να αναπτύσσονται σύμφωνα με τις πραγματικές τους δυνατότητες.
<P>
Αυτή είναι η τελευταία φορά που ζητάμε κοινοτική χρηματοδότηση για το πρόγραμμα αυτό, καθώς η λειτουργία του Διεθνούς Ταμείου θα τερματιστεί το 2010. Μας δημιουργήθηκαν πολλές ψεύτικες ελπίδες στο παρελθόν σχετικά με την εξεύρεση πολιτικής λύσης στη Βόρεια Ιρλανδία. Ωστόσο, οι ιρλανδοί συνάδελφοί μου και εγώ έχουμε την πεποίθηση ότι βρισκόμαστε, επιτέλους, στα πρόθυρα μιας διαρκούς λύσης και ότι μια αποκεντρωμένη μορφή διακυβέρνησης με μακροπρόθεσμη προοπτική θα είναι σύντομα πραγματικότητα.
<P>
(Ο Πρόεδρος διακόπτει τον ομιλητή)
