<CHAPTER ID=1>
Έγκριση των συνοπτικών πρακτικών της προηγούμενης συνεδρίασης
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="NL" NAME="Maat">
Κύριε Πρόεδρε, όσον αφορά τη χθεσινή ψηφοφορία για την έκθεση Olsson, στην παράγραφο 1, δεύτερο μέρος, αναφέρεται ότι απείχα της ψηφοφορίας. Όμως εγώ καταψήφισα την έκθεση. Παρακαλώ το λάθος να διορθωθεί.

<SPEAKER ID=3 NAME="Πρόεδρος">
Καταγράφουμε την πρόθεση ψήφου σας και θα υπάρξει ανάλογη διόρθωση.
<P>
Λόγω σφάλματος, στα συνοπτικά πρακτικά της χθεσινής συνεδρίασης δεν περιλαμβάνονται οι προτάσεις της Διάσκεψης των Προέδρων σχετικά με τον διορισμό των μελών των προεδρείων των αντιπροσωπειών στις μεικτές κοινοβουλευτικές επιτροπές, οπότε αυτές θα συμπεριληφθούν στα σημερινά συνοπτικά πρακτικά.
<P>
(Εγκρίνονται τα συνοπτικά πρακτικά)   

<SPEAKER ID=4 LANGUAGE="DE" NAME="Rόbig">
Κύριε Πρόεδρε, παρακαλώ όπως εγγραφεί στα Πρακτικά: επιθυμώ να ευχαριστήσω θερμά τη Γαλλία και το Βέλγιο διότι ενισχύθηκε σαφώς η περιφρούρηση των κτιρίων.

<SPEAKER ID=5 NAME="Πρόεδρος">
Ευχαριστώ, κύριε Rόbig. Σημειώνουμε την παρατήρησή σας.

<SPEAKER ID=6 LANGUAGE="ES" NAME="Gonzαlez Αlvarez">
Κύριε Πρόεδρε, κατά την προηγούμενη περίοδο συνόδου, ήμασταν όλοι κατατρομαγμένοι έναντι του ενδεχομένου της εκτέλεσης της Safiya Husseini στη Νιγηρία. Σκόπευα να ζητήσω τον λόγο, αλλά ο κ. Corrie με πρόλαβε και αισθάνθηκα ότι με κάλυψε όταν ζήτησε από την Πρόεδρο να παρέμβει.
<P>
Τη στιγμή αυτή υπάρχει κινητοποίηση στη χώρα μου, διότι, από ότι φαίνεται, επέσπευσαν την εκτέλεση για αυτό το Σάββατο. Το γεγονός αυτό μας τρομάζει ακόμη περισσότερο, επειδή η υπόθεση αυτής της γυναίκας, όπως και πολλών άλλων γυναικών, αποτελεί δείγμα βαρβαρότητας. Θεωρώ φοβερό το ότι μια γυναίκα κινδυνεύει να εκτελεστεί λόγω του γεγονότος ότι απέκτησε μια κόρη, που είναι το πέμπτο παιδί της, με όποιον τρόπο και αν απέκτησε αυτή την κόρη. Θα πρέπει να καταβάλουμε μιαν ύστατη προσπάθεια για να αποτρέψουμε αυτή την εκτέλεση, την οποία οι αρχές επέσπευσαν για το Σάββατο, επιδιώκοντας με τον τρόπο αυτό να αποφύγουν τις διεθνείς πιέσεις εναντίον της συγκεκριμένης πράξης, η οποία, κατά τη γνώμη μου, είναι δολοφονία.
<P>
Κύριε Πρόεδρε, σας παρακαλώ να προβείτε στις αναγκαίες ενέργειες..

<SPEAKER ID=7 NAME="Πρόεδρος">
Κυρία Gonzαlez, το Σώμα συμμερίζεται σύσσωμο τα αισθήματά σας και θα προχωρήσουμε, στο πλαίσιο των δυνατοτήτων του οργάνου μας, σε όλες τις αναγκαίες ενέργειες προκειμένου να μη διαπραχθεί μια τέτοια φρικαλέα πράξη.

<SPEAKER ID=8 LANGUAGE="NL" NAME="Maaten">
Κύριε Πρόεδρε, σχετικά με τη σημερινή ημερήσια διάταξη: βλέπω ότι οι σημερινές συζητήσεις θα πρέπει να λήξουν στις 5.30, ενώ οι ψηφοφορίες θα αρχίσουν στις 6.30. Εδώ και καιρό αντιμετωπίζουμε αυτήν την κατάσταση, η οποία έχει ως συνέπεια να μην μπορούν πλέον πολλοί βουλευτές να επιστρέφουν στις πατρίδες τους μετά τη λήξη της συζήτησης και να αναγκάζονται έτσι είτε να παραμένουν μέχρι την επόμενη μέρα είτε να επιστρέφουν πριν από την ψηφοφορία. Δεν έχω κανένα πρόβλημα να μένουμε και να συζητούμε εδώ μέχρι τα μαύρα μεσάνυκτα, εφόσον υπάρχει κάτι που θα πρέπει να συζητηθεί. Εάν δεν υπάρχει τίποτα προς συζήτηση, δεν χρειάζεται να καθόμαστε εδώ και να πίνουμε καφεδάκι μία ολόκληρη ώρα. Θα ήθελα λοιπόν να ρωτήσω εάν θα θέλατε να θέσετε το ζήτημα αυτό υπόψη του Προέδρου, για να αναζητήσετε μία λύση, έτσι ώστε να μην αναγκάζονται οι βουλευτές να παραμένουν εδώ τόση ώρα άνευ λόγου.

<SPEAKER ID=9 NAME="Πρόεδρος">
Σύμφωνοι, κύριε Maaten, αλλά η ημερήσια διάταξη έχει ήδη καθορισθεί. Στο πλαίσιο λοιπόν αυτής της ημερήσιας διάταξης, θα επιδιώξουμε στο μέτρο του δυνατού να λάβουμε υπόψη μας το αίτημά σας.

<CHAPTER ID=2>
Δικαιώματα των γυναικών και ίσες ευκαιρίες στις μεσογειακές χώρες
<SPEAKER ID=10 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0022/2002) της κ. Κράτσα-Τσαγκαροπούλου, εξ ονόματος της Επιτροπής Δικαιωμάτων των Γυναικών και Ίσων Ευκαιριών, σχετικά με την πολιτική της Ευρωπαϊκής Ένωσης έναντι των χωρών της Μεσογείου όσον αφορά την προώθηση των δικαιωμάτων των γυναικών και των ίσων ευκαιριών στις χώρες αυτές (2001/2129(INI)).

<SPEAKER ID=11 NAME="Κράτσα-Τσαγκαροπούλου">
. Κύριε Πρόεδρε, αγαπητοί συνάδελφοι, η ευρωμεσογειακή συνεργασία αποτελεί ένα πολιτικό όραμα και ένα ζωτικό σχέδιο για την Ευρωπαϊκή Ένωση. Δεν αποτελεί μόνον έναν ασφαλή τρόπο προώθησης των οικονομικών συμφερόντων της, αλλά κυρίως αποβλέπει στη δημιουργία μιας ζώνης ειρήνης, ασφάλειας, σταθερότητας και ευημερίας.
<P>
Η ιστορία της ευρωπαϊκής ενοποίησης μας διδάσκει ότι δεν υπάρχει ζώνη ειρήνης και σταθερότητας χωρίς ευημερία για όλα τα μέρη και για όλους τους πολίτες, άνδρες και γυναίκες. Σήμερα ο ρόλος των γυναικών μέσα στο πλαίσιο αυτής της συνεργασίας είναι περιθωριακός ή επικεντρωμένος στον οικονομικό τομέα, με πενιχρά αποτελέσματα στη βελτίωση του επιπέδου ζωής τους. Αντίθετα, η επιτροπή μας πιστεύει ότι ένα τέτοιο πολιτικό όραμα πρέπει να αντιμετωπίσει της γυναίκες ως παράγοντες συνοχής, ειρήνης και βιώσιμης ανάπτυξης.
<P>
Στόχος της έκθεσης πρωτοβουλίας είναι να κάνει μια αποτίμηση της μέχρι σήμερα πολιτικής και να παροτρύνει την Ευρωπαϊκή Ένωση να εφαρμόσει όλες τις απαραίτητες πολιτικές για την προώθηση των κοινωνικών, των πολιτικών και οικονομικών δικαιωμάτων των γυναικών των χωρών εταίρων της Μεσογείου, αλλά και τις χώρες εταίρους να αναλογιστούν τις ευθύνες τους και να ανταποκριθούν με όλα τα δυνατά μέσα στις προκλήσεις αυτού του στόχου. Η αποτίμηση της κατάστασης δεν είναι εύκολη, διότι οι χώρες διαφέρουν αισθητά η μια από την άλλη. Υπάρχει έλλειψη στατιστικών στοιχείων εξειδικευμένων ανά φύλο, έλλειψη μελετών και ουσιαστικής αξιολόγησης από την Ευρωπαϊκή Επιτροπή και τις εθνικές κυβερνήσεις γύρω από τις επιπτώσεις της ευρωμεσογειακής συνεργασίας στην προώθηση των δικαιωμάτων των γυναικών και, εξάλλου, κανένα ειδικό περιφερειακό μεσογειακό πρόγραμμα δεν έχει μέχρι σήμερα εφαρμοσθεί για τις γυναίκες.
<P>
Τα γενικά χαρακτηριστικά τα οποία μπορούμε να παρατηρήσουμε είναι ότι η ανεργία πλήττει τις γυναίκες και σε επίπεδο πανεπιστημιακών σπουδών. Ο αναλφαβητισμός έχει αυξητική τάση. Οι πρόωροι γάμοι και άλλα παραδοσιακά στερεότυπα εμποδίζουν τις γυναίκες να ολοκληρώσουν τη σχολική εκπαίδευση. Ένα επιχειρηματικό πνεύμα παρατηρείται κυρίως στο Μαγκρέμπ, αλλά η έλλειψη χρηματοδότησης και πιστώσεων δεν δίνει την ευκαιρία στις γυναικείες πρωτοβουλίες να αναπτυχθούν. Η βία, η φτώχεια, η επισφαλής υγεία των γυναικών είναι επίσης χαρακτηριστικά, όπως επίσης χαρακτηριστικό είναι η απουσία, η ισχνή παρουσία τους στα κέντρα των αποφάσεων και κατά συνέπεια η απουσία τους από τις διαπραγματεύσεις και τον σχεδιασμό της ευρωμεσογειακής συνεργασίας. Θρησκευτικά και παραδοσιακά στερεότυπα επηρεάζουν τις νομοθεσίες, την επικύρωση των διεθνών συμβάσεων ή την εφαρμογή αυτών των συμβάσεων.
<P>
Η επιτροπή μας ζητεί ουσιαστική εκπλήρωση όσων θεσπίζονται με τη διακήρυξη της Βαρκελώνης για τον εκδημοκρατισμό και τον σεβασμό των ανθρωπίνων δικαιωμάτων και ενσωμάτωση της διάστασης του φύλου στους τρεις πυλώνες της ευρωμεσογειακής συνεργασίας. Ζητεί επίσης στις συμφωνίες σύνδεσης να ενσωματωθεί ρητή διάταξη για την προστασία των δικαιωμάτων των γυναικών και να προβλεφθεί ένας μηχανισμός παρακολούθησης αυτής της προστασίας.
<P>
Εκφράζουμε την ικανοποίησή μας γιατί η μελέτη και η συγκρότηση του πρώτου περιφερειακού μεσογειακού προγράμματος για τις γυναίκες έχει ήδη αποφασισθεί, και ζητούμε από την Επιτροπή να μην μείνει το πρόγραμμα αυτό στο πλαίσιο της επαγγελματικής κατάρτισης, αλλά να έχει μια σφαιρική πολιτική προσέγγιση και να δώσει όλα τα απαραίτητα εργαλεία ούτως ώστε να αντιμετωπισθεί το θέμα της ισότητας των φύλων με την ευρύτητα που έχει και στις χώρες της Ευρωπαϊκής Ένωσης όπου εφαρμόζεται. Η Ευρωπαϊκή Επιτροπή, η Επίτροπος που είναι παρούσα έχει εμπειρία από την κατάρτιση και εφαρμογή τέτοιων προγραμμάτων στις χώρες μας και στις υποψήφιες για ένταξη χώρες και πιστεύουμε ότι αυτό θα πρέπει να εμπνεύσει και την κατάρτιση του περιφερειακού μεσογειακού προγράμματος.
<P>
Επίσης, η επιτροπή μας υποστηρίζει την συμπαράσταση στις γυναικείες οργανώσεις των χωρών εταίρων, αλλά και τη δικτύωσή τους με τις γυναικείες οργανώσεις των χωρών της Ευρωπαϊκής Ένωσης. Προβλέπουμε μάλιστα την επέκταση των δυνατοτήτων συνεργασίας με τις γυναικείες οργανώσεις και τους κοινωνικούς φορείς από τις υποψήφιες προς ένταξη χώρες, καθώς και από τις βαλκανικές χώρες, διότι όλη η περιοχή αντιμετωπίζει την πρόκληση της σταθερότητας και της ειρήνης με την ενεργοποίηση της κοινωνίας των πολιτών. Εξάλλου, διαπιστώνοντας ότι η Ευρωπαϊκή Τράπεζα Επενδύσεων δεν έχει κονδύλια χρηματοδότησης και στήριξης των γυναικείων δραστηριοτήτων, υποστηρίζουμε τη μελέτη του σχεδίου δημιουργίας μιας ευρωμεσογειακής τράπεζας επενδύσεων για την ευρωμεσογειακή ζώνη, διότι πιστεύουμε ότι θα δοθούν δυνατότητες ανάπτυξης και αξιοποίησης των δυνατοτήτων και των πιστώσεων από τις γυναίκες και τους γυναικείους φορείς. Υποστηρίζουμε επίσης τη δημιουργία μιας τράπεζας δεδομένων και παρατηρητηρίου για την παρακολούθηση αυτής της προόδου και της συγκέντρωσης στοιχείων που βοηθούν στην αποτίμηση και στον σχεδιασμό της περαιτέρω πολιτικής.
<P>
Δώσαμε επίσης ιδιαίτερη προσοχή στα προβλήματα που αντιμετωπίζουν οι γυναίκες μετανάστριες από αυτές τις χώρες στην Ευρωπαϊκή Ένωση και ζητούμε την άρση των γραφειοκρατικών και άλλων εμποδίων που δυσχεραίνουν τη νόμιμη μετανάστευση στις χώρες της Ευρωπαϊκής Ένωσης, διότι πιστεύουμε ότι είναι η αιτία της φτώχειας, της περιθωριοποίησης και της εκμετάλλευσης της ανθρώπινης και ιδιαίτερα της γυναικείας ζωής. Τέτοια φαινόμενα έχουν καταγγελθεί επανειλημμένως και από την επιτροπή μας και από το Ευρωπαϊκό Κοινοβούλιο ευρύτερα.
<P>
Η έκθεση αυτή είναι αποτέλεσμα μιας καλής συνεργασίας με τις άλλες πολιτικές ομάδες και ευχαριστώ τις συναδέλφους που υπέβαλαν τις τροπολογίες και συνεργάστηκαν μαζί μας και γι' αυτό σας παρακαλώ πολύ να την υποστηρίξετε και στο σύνολο.

<SPEAKER ID=12 LANGUAGE="ES" NAME="Avilιs Perea">
Κύριε Πρόεδρε, κυρία Επίτροπε, ως μέλη της Επιτροπής Δικαιωμάτων των Γυναικών και Ίσων Ευκαιριών του Ευρωπαϊκού Κοινοβουλίου, εκφράζουμε έντονη ανησυχία για την κατάσταση των γυναικών στις μεσογειακές χώρες, την οποία πολύ ορθά περιγράφει η κ. Κράτσα στην έκθεσή της.
<P>
Ο σχεδόν γενικευμένος αναλφαβητισμός - ιδίως σε ορισμένες χώρες, όπως φαίνεται από τα ποσοστά που παρατίθενται - η εγκατάλειψη των σπουδών σε πρόωρες ηλικίες, χωρίς ολοκλήρωση ενός εκπαιδευτικού κύκλου που θα τους επιτρέψει αργότερα να αποκτήσουν κατάρτιση, η ελάχιστη συμμετοχή στην αγορά εργασίας - ιδίως των νέων γυναικών - είναι παράγοντες που, σε συνδυασμό με τη φτώχεια και την περιθωριοποίηση, πλήττουν πάνω από όλα και στις περισσότερες περιπτώσεις τις γυναίκες.
<P>
Αυτό συμβαίνει παρά την ύπαρξη των συμφωνιών συνεργασίας, οι οποίες ναι μεν περιλαμβάνουν πολλές ρήτρες, αλλά ουδέποτε αποσαφηνίζουν πλήρως, στο πλαίσιο των στόχων τους, ότι πρέπει να λαμβάνεται υπόψη η κατάσταση των γυναικών και ότι μεταξύ των στόχων πρέπει να συγκαταλέγεται η προαγωγή των γυναικών και η πρόσβασή τους σε ανώτερα επίπεδα προσωπικής ευημερίας και στην αγορά εργασίας, ώστε να μπορούν να εξελιχθούν στο επάγγελμά τους.
<P>
Σε αυτές τις περιοχές, τα προβλήματα υγείας αποτελούν μία από τις σοβαρότερες καταστάσεις που έχουν να αντιμετωπίσουν οι γυναίκες, όχι μόνο λόγω της έλλειψης περίθαλψης, αλλά και λόγω της έλλειψης πρόληψης. Τα προβλήματα αυτά πλήττουν όλον τον πληθυσμό, γενικά, αλλά σε μεγαλύτερο βαθμό τις γυναίκες.
<P>
Το γεγονός αυτό μας εκπλήσσει ιδιαίτερα, όταν γνωρίζουμε ότι το πρόγραμμα MEDA είχε προβλήματα στο Ευρωπαϊκό Κοινοβούλιο, επειδή δεν εκτελέσθηκε ούτε καν το μισό των προβλεπόμενων πόρων.
<P>
Το πρόγραμμα MEDA, που αποσκοπεί στην προώθηση προγραμμάτων συνεργασίας στην περιοχή της Μεσογείου, και ειδικότερα της Νότιας Μεσογείου, θα ήταν θαυμάσιο μέσο για την ανάπτυξη ειδικών προγραμμάτων για τις γυναίκες, με στόχο την προαγωγή του ρόλου της γυναίκας και τη βελτίωση του βιοτικού επιπέδου των γυναικών, κάτι που θα απέβαινε σε όφελος όλου του πληθυσμού, εφόσον όλοι γνωρίζουμε πόση σημασία έχουν οι γυναίκες στις λιγότερο ανεπτυγμένες κοινωνίες και, ιδιαίτερα, στις παραδοσιακές κοινωνίες, όπου οι γυναίκες επωμίζονται το μεγαλύτερο βάρος της οικογένειας και όπου, επιπλέον, έχουν συνήθως μεγάλο αριθμό παιδιών.
<P>
Μέσω του Ευρωμεσογειακού Κοινοβουλευτικού Φόρουμ Γυναικών μπορέσαμε να γνωρίσουμε καλά την κατάσταση αυτών των γυναικών και ξέρουμε τι προσδοκούν από το Κοινοβούλιο και την Ευρωπαϊκή Ένωση. Για αυτό, έχουμε το χρέος να απευθύνουμε έκκληση για την ικανοποίηση των αναγκών τους.

<SPEAKER ID=13 LANGUAGE="ES" NAME="Valenciano Martνnez-Orozco">
Κύριε Πρόεδρε, δυστυχώς, αυτό που θα σχολιάσω στη συνέχεια είναι η ιστορία μιας υπόσχεσης που μέχρι τώρα δεν έχει τηρηθεί.
<P>
Πρώτα από όλα θα ήθελα να ευχαριστήσω την εισηγήτρια, κ. Κράτσα, για την εξαιρετική προθυμία της να ενσωματώσει όλες εκείνες τις τροπολογίες και τα ζητήματα που εμείς, ως Σοσιαλιστική Ομάδα, κρίναμε σκόπιμο να θέσουμε προκειμένου να συμπληρωθεί η εξαίρετη αυτή έκθεση. Πράγματι, οι εργασίες στους κόλπους της επιτροπής χαρακτηρίστηκαν από την απόλυτη συνεργασία ανάμεσα σε όλες τις Ομάδες και εύχομαι να ακολουθήσει το ίδιο πνεύμα και η Ολομέλεια κατά τη σημερινή της ψηφοφορία.
<P>
Καταφέραμε να φθάσουμε σε συμβιβασμούς σε όλες σχεδόν τις πτυχές ενός προβλήματος, το οποίο έχει λάβει πολύ σοβαρές διαστάσεις, αφού θίγει τη μεγάλη πλειονότητα των γυναικών στις συνδεδεμένες χώρες της Μεσογείου. Είναι αλήθεια ότι ανάμεσα στις διάφορες χώρες υπάρχουν διαφορές, φωτεινά και σκοτεινά σημεία, όμως σε γενικές γραμμές η κατάσταση των γυναικών στις χώρες αυτές είναι άκρως ανησυχητική: αναλφαβητισμός, εγκατάλειψη των σπουδών, ανεργία, βία εναντίον τους ως φύλου και προβλήματα υγείας, που οφείλονται στην υγιεινή της αναπαραγωγής και στην ανυπαρξία κατάλληλων υπηρεσιών για τις γυναίκες. Η έκθεση περιγράφει εξαντλητικά όλες αυτές τις καταστάσεις.
<P>
Η Ευρωπαϊκή Ένωση και τα κράτη μέλη οφείλουν να ανανεώσουν τη δέσμευσή τους έναντι των γυναικών των χωρών της Μεσογείου. Σε πάμπολλες περιπτώσεις, οι συμφωνίες συνεργασίας δεν πληρούν τη δέσμευση της μέριμνας για την ιδιαίτερη κατάσταση που βιώνουν αυτές οι γυναίκες. Πρόκειται για αυτό που εμείς ονομάζουμε "οριζόντια εισαγωγή της οπτικής του φύλου" , διότι η υφιστάμενη κατάσταση για τις γυναίκες δεν είναι ίδια με την κατάσταση στην οποία βρίσκονται οι άνδρες και, επομένως, είναι απαραίτητο να αναλυθεί, εξ αρχής, ποια είναι αυτή η κατάσταση, προκειμένου να εξεύρουμε τα αναγκαία μέσα για τη διευθέτησή της.
<P>
Δυστυχώς, για άλλη μια φορά, το Περιφερειακό Πρόγραμμα στο πλαίσιο των προγραμμάτων MEDA είχε καθυστερήσεις και, συνεπώς, η παρούσα έκθεση θα δει το φως πολύ πιο πριν από την έναρξη του συγκεκριμένου περιφερειακού προγράμματος. Ευελπιστώ ότι θα μπορέσουμε τότε να επανέλθουμε στις βασικές ιδέες που εκφράζονται σε αυτή την έκθεση.
<P>
Κύριε Πρόεδρε, κυρία Επίτροπε, συνάδελφοι, δεν μπορούμε να συνεχίσουμε να λυπόμαστε για την κατάσταση στην οποία βρίσκονται οι γυναίκες σε πολλές χώρες του κόσμου και, ειδικότερα, σε αυτή την τόσο κοντινή περιοχή, χωρίς να δρούμε. Πρόκειται για μια υπόθεση που δεν σηκώνει αναβολή και οφείλουμε να θέσουμε σε κίνηση τους αναγκαίους μηχανισμούς για να καταφέρουμε να γίνει πράγματι καλύτερη και ευκολότερη η ζωή των γυναικών σε αυτές τις χώρες.
<P>
Πρέπει να επαναλάβουμε αυτή τη δέσμευση, διότι ο χρόνος πιέζει και οφείλουμε να ενεργήσουμε.

<SPEAKER ID=14 LANGUAGE="DA" NAME="Dybkjζr">
Κύριε Πρόεδρε, κάθε φορά που έχουμε ένα θέμα για τις γυναίκες στην ημερήσια διάταξη υπάρχει φυσικά η τάση να συμμετέχουν μόνο γυναίκες στη συζήτηση. Για τον λόγο αυτό θέλω να ξεκινήσω λέγοντας ότι αυτοί που έκαναν έκκληση για ισότητα στο Κοινοβούλιο, η οποία θα αποσταλεί στον Πρόεδρο, είναι οι άντρες της ομάδας μου. Σε αυτή την έκκληση, η οποία τιτλοφορείται "Enough is enough" , καλούμε όλες τις ομάδες να ερευνήσουν σε τι κατάσταση βρίσκεται πραγματικά η ισότητα σε εκείνες και να πάρουν δραστήριες πρωτοβουλίες για να βελτιώσουν την ισότητα.
<P>
Στη συνέχεια θέλω να ευχαριστήσω την εισηγήτρια για μια εξαιρετική έκθεση, η οποία αναλύει πολύ καλά έναν τομέα όπου υπάρχει ανάγκη να καταπιαστούμε με την κατάσταση των γυναικών και θα αναφερθώ σε ένα δυο μεμονωμένα σημεία τα οποία θέλω να τονίσω. Καταρχάς θεωρώ ότι είναι άκρως σημαντικό να υπάρξουν στατιστικές και καλώ ένθερμα την Επιτροπή να κοιτάξει πώς θα βελτιώσουμε τις στατιστικές βάσεις μας, διότι κάθε συζήτηση σχετικά με τις γυναίκες και τους άντρες είναι καταδικασμένη εάν δεν έχουμε τα απαραίτητα στατιστικά στοιχεία. Το αν θα είναι ένα όργανο παρακολούθησης ή μια τράπεζα δεδομένων ή δεν ξέρω εγώ τι δεν έχει τόση σημασία. Το σημαντικό είναι να υπάρξουν στατιστικές.
<P>
Δεύτερον θεωρώ ότι είναι πέρα για πέρα αυτονόητο πως η ανάγκη να εξασφαλίσει η Επιτροπή τη συμμετοχή των γυναικών, όταν γίνονται διαπραγματεύσεις για τις συμφωνίες σύνδεσης, έχει σχέση με την παρούσα έκκληση. Γνωρίζουμε καλά ότι πολύ συχνά στο τραπέζι των διαπραγματεύσεων κάθονται μόνο άντρες. Όταν συμβαίνει αυτό η κατάσταση των γυναικών, εκ των προτέρων, υφίσταται πλήγμα και δεν διαδραματίζει κεντρικό ρόλο.
<P>
Το τρίτο θέμα που θέλω να τονίσω είναι το ζήτημα των προγραμμάτων. Είναι ζωτικής σημασίας να ερευνήσουμε ποια συγκεκριμένα προγράμματα μπορούμε να προσφέρουμε με στόχο την καλύτερη εκπαίδευση των γυναικών ώστε και εκείνες να είναι σε θέση να προωθήσουν την ισότητα σε μεγαλύτερο βαθμό.

<SPEAKER ID=15 LANGUAGE="NL" NAME="Sφrensen">
Κύριε Πρόεδρε, κύριοι συνάδελφοι, η Ομάδα των Πρασίνων και της Ευρωπαϊκής Ελεύθερης Συμμαχίας θα ήθελε να συγχαρεί την κ. Κράτσα για την εξαιρετική έκθεσή της. Θα ήθελα επίσης να υπογραμμίσω τη χαρά μας για τον εποικοδομητικό τρόπο, δηλαδή για τη συνεργασία μεταξύ των πολιτικών ομάδων, με τον οποίο εκπονήθηκε η έκθεση αυτή. Συμφωνούμε με την εισηγήτρια ότι η ευρωμεσογειακή συνεργασία αποτελεί πολιτική αποφασιστικής σημασίας για την Ευρώπη. Η συνεργασία αυτή δεν αποτελεί απλώς έναν ασφαλή τρόπο για την προώθηση των οικονομικών συμφερόντων της Ευρώπης, αλλά αποσκοπεί κυρίως στη δημιουργία ενός χώρου ειρήνης, ασφάλειας, σταθερότητας και ευημερίας. Προκειμένου να επιταχυνθεί αυτή η συνεργασία, απαιτείται περισσότερη αλληλοκατανόηση μεταξύ των ευρωπαϊκών λαών και των λαών των χωρών εταίρων, καθώς και μία ενεργός κοινωνία που να είναι σε θέση να συμμετάσχει σε αυτή τη διαδικασία.
<P>
Στο πλαίσιο αυτό, οι γυναίκες έχουν να διαδραματίσουν ένα ρόλο κλειδί. Θα πρέπει να ενθαρρυνθούν να κατακτήσουν τη δική τους πολιτική ταυτότητα και προς τον σκοπό αυτό θα πρέπει να τους δοθεί η δυνατότητα μέσω της εκπαίδευσης και της ευαισθητοποίησης να καλύψουν την άδικη καθυστέρηση αιώνων. Οι γυναίκες δε θα πρέπει να θεωρούνται πλέον αποκλειστικά μητέρες, όσο σημαντικός και να είναι ο ρόλος τους για την ανατροφή των παιδιών. Θα πρέπει να θεωρούνται επίσης - εφόσον τους δοθεί πρόσβαση στην εκπαίδευση - ισότιμοι εταίροι στην αγορά εργασίας και την πολιτική. Εν όψει της διεύρυνσης, θα πρέπει οι γυναίκες του Νότου να συνάψουν ένα σύμφωνο αλληλεγγύης με τις γυναίκες του Βορρά και θα πρέπει να αλληλοϋποστηριχτούν για την επίτευξη των δίκαιων αιτημάτων τους. Η Ευρώπη μπορεί να παίξει προωθητικό ρόλο στη διαδικασία αυτή. Η Επιτροπή μας για τα Δικαιώματα της Γυναίκας και τις Ίσες Ευκαιρίες με επικεφαλής μία γυναίκα που εμπνέει, την κ. Καραμάνου, έχει να διαδραματίσει σημαντικό ρόλο στο πλαίσιο αυτό.

<SPEAKER ID=16 LANGUAGE="IT" NAME="Bonino">
Κύριε Πρόεδρε, σε όλη αυτή την έκθεση, για την οποία συγχαίρω τη συνάδελφο Κράτσα, υπάρχει, κατά τη γνώμη μου, ένα κενό, ένα ταμπού, μια λέξη που αποσιωπήθηκε - καταλαβαίνω την ευαισθησία σχετικά με αυτό - χωρίς την οποία, όμως, δεν μπορούμε να αντιμετωπίσουμε το πρόβλημα εις βάθος, ούτε να συνεργαστούμε με τις ομάδες των γυναικών που μάχονται για τη χειραφέτησή τους σε αυτές τις χώρες. Η λέξη που λείπει είναι η "θρησκεία" , δηλαδή το Ισλάμ και η πολιτική χρησιμοποίηση του Ισλάμ εκ μέρους της κατεστημένης εξουσίας.
<P>
Το κεντρικό πρόβλημα της χειραφέτησης ή της απελευθέρωσης των γυναικών σε εκείνες τις χώρες - όπως ήταν και στις δικές μας, για πολύ καιρό - είναι η εξίσωση μεταξύ θρησκείας και πολιτικής, εξίσωση βάσει της οποίας οι κώδικες της Σαρία είναι, και γίνονται όλο και περισσότερο, η μοναδική νομική βάση των νόμων που αφορούν την κατάσταση της γυναίκας σε εκείνες τις χώρες. Όλα αυτά δεν υπάρχουν, και καταλαβαίνω τη δυσκολία τους, αλλά φοβάμαι ότι και η δική μας έλλειψη θάρρους δεν βοηθά τις ομάδες των γυναικών που σε εκείνες τις χώρες, μόνες τους και θαρραλέα, αρχίζουν να θέτουν το πρόβλημα του διαχωρισμού μεταξύ της θρησκευτικής και της πολιτικής εξουσίας.
<P>
Οι πιο σημαντικοί νόμοι που αφορούν τις γυναίκες είναι αυτοί που ονομάζονται νόμοι του αστικού κράτους. Ε λοιπόν, όλοι αυτοί οι νόμοι που κωδικοποιούν - επαναλαμβάνω, κωδικοποιούν - τη διάκριση κατά των γυναικών είναι όλοι τους, αν και με διαφορετικές μορφές, άμεση απόρροια της ερμηνείας του Κορανίου. Υπάρχουν γυναίκες εκεί που μάχονται για τον διαχωρισμό των εξουσιών· υπάρχουν γυναίκες που μάχονται για μία εκσυγχρονιστική αναθεώρηση του Κορανίου. Όλα αυτά δεν φαίνονται καθόλου σε αυτή την έκθεση, όπου απαριθμούνται οι συνέπειες, μα δεν αντιμετωπίζεται η αιτία. Λυπάμαι για αυτό, γιατί πιστεύω ότι βρισκόμαστε και εμείς οι ίδιες ένα βήμα πίσω σε σχέση με αυτές.

<SPEAKER ID=17 NAME="Sartori">
Κύριε Πρόεδρε, προσθέτω και εγώ τη φωνή μου στη φωνή πολλών συναδέλφων για να εκφράσω τη χαρά μου για την έκθεση. Είναι αναμφίβολο ότι, αφού ακούσει κανείς την παρέμβαση της κ. Bonino, δεν μπορεί παρά να αναγνωρίσει την εγκυρότητα των όσων είπε. Σίγουρα το ότι τα είπε σε δύο λεπτά την εμπόδισε να εμβαθύνει περαιτέρω στο θέμα, ένα θέμα σημαντικό, που πρέπει βέβαια να μην αντιμετωπισθεί με τον τρόπο που το αντιμετωπίσαμε στην πρόσφατη έκθεση, η οποία επικεντρώθηκε στις "γυναίκες και τον φονταμενταλισμό" . Αν το αντιμετωπίσουμε έτσι, δεν θα βοηθήσουμε ούτε εκείνες τις γυναίκες ούτε εμάς να σταθούμε με κάποιο τρόπο χρήσιμοι στην ανάπτυξη, όχι μόνο την οικονομική, αλλά και την πολιτιστική, εκείνων των χωρών και συνεπώς στην ικανότητα εκείνων των λαών, στο σύνολό τους, να βγουν από μια πολιτιστική και θρησκευτική κατάσταση στην οποία τα ανθρώπινα και τα ατομικά δικαιώματα των προσώπων, γενικά, και των γυναικών, ειδικότερα, καταπατούνται.
<P>
Θεωρώ λοιπόν χρήσιμο να αντιμετωπισθεί το θέμα με τους όρους που έθεσε η συνάδελφος Bonino, δεδομένου ότι έχουμε συζητήσει λίγο για το θέμα αυτό, μέχρι σήμερα, στο Κοινοβούλιό μας.
<P>
Όσον αφορά, αντίθετα, αυτή την έκθεση, έτσι όπως παρουσιάζεται, νομίζω ότι πρέπει να δώσω συγχαρητήρια και να απευθύνω δύο συστάσεις στην Επιτροπή και στο Συμβούλιο, οι οποίες περιλαμβάνονται εξάλλου στο κείμενο που παρουσιάστηκε και τις οποίες θέλω μόνο να υπογραμμίσω. Η πρώτη είναι ότι η παρουσία της γυναίκας σε όλα τα επίπεδα, στην κοινωνική, οικονομική, δημοσιονομική και πολιτική ζωή, επί ίσοις όροις, καθώς και όσον αφορά τη συμμετοχή στη λήψη αποφάσεων, είναι προϋπόθεση για την εγγύηση της δημοκρατίας και, συνεπώς, και της ειρήνης και της ευημερίας. Όλα όσα θα κάνει η Ένωση για να επιδιώξει αυτούς τους στόχους πρέπει να τα κάνει ελέγχοντας επίσης ότι τα προγράμματα που έχουν ήδη υλοποιηθεί από εμάς, ή που υλοποιούνται επί του παρόντος, είναι ανελαστικά όσον αφορά την υπεράσπιση των δικαιωμάτων και ότι όλο το έργο που επιτελείται από το Συμβούλιο από την άποψη της αναζήτησης εταιρικών σχέσεων και συνεργασίας δεν παραβλέπει ποτέ την απαίτηση του σεβασμού αυτών των δικαιωμάτων.

<SPEAKER ID=18 LANGUAGE="DE" NAME="Grφner">
Κύριε Πρόεδρε, κυρία Επίτροπε, θέλω και εγώ να ευχαριστήσω τη συνάδελφο, κ. Κράτσα-Τσαγκαροπούλου, για την ορθή ανάλυση και την εξαιρετική συνεργασία κατά την εκπόνηση της παρούσας έκθεσης. Πιστεύω ότι μπορούμε επίσης να αναφερθούμε για άλλη μια φορά στη Διεθνή Διάσκεψη για τις Γυναίκες που πραγματοποιήθηκε στο Πεκίνο. Κατά την περίσταση εκείνη είχε ήδη τεθεί ως βάση ο προσανατολισμός προς την ενδυνάμωση των γυναικών και την ενίσχυση των ικανοτήτων τους και στο πλαίσιο του προγράμματος MEDA διαθέτουμε ουσιαστικά τα κατάλληλα μέσα. Ωστόσο, πρέπει να παρατηρήσω ότι στον τομέα αυτό δεν υπάρχουν στατιστικά στοιχεία για την πραγματοποίηση μιας επαρκούς ή ακριβέστερης ανάλυσης. Για παράδειγμα, στην έκθεση-απολογισμό δεν περιλαμβάνονται στατιστικά στοιχεία, ούτε έχει καθιερωθεί μέχρι τώρα ένας δείκτης προόδου.
<P>
Γιατί στα προγράμματα MEDA I και ΙΙ δεν έχει συμπεριληφθεί μέχρι σήμερα ούτε ένα περιφερειακό πρόγραμμα αφιερωμένο αποκλειστικά στις γυναίκες; Γιατί δεν εφαρμόζεται η ρήτρα περί δημοκρατίας με μεγαλύτερη ακρίβεια όταν τα δικαιώματα των γυναικών παραβιάζονται κατάφωρα, όπως π.χ. στην περίπτωση του ακρωτηριασμού των γεννητικών οργάνων; Η έκθεση Valenciano Martνnez-Orozco παρέχει σημαντικές πληροφορίες σχετικά. Γιατί δεν εξετάζεται εκτενέστερα ο φονταμενταλισμός; Παρακαλώ τις συναδέλφους από τις άλλες ομάδες να έχουν το θάρρος να θέσουν το θέμα αυτό στην Ολομέλεια, αντί να παρεμποδίζουν την εξέτασή του στο Προεδρείο.
<P>
Διερωτώμαι: γιατί σε πολλές χώρες απαγορεύεται στις γυναίκες να εκπαιδεύονται; Η τάση είναι αρνητική. Ιδίως στις αγροτικές περιοχές, οι γυναίκες αποκλείονται από την εκπαίδευση σε ποσοστό έως και 60%, καθώς και από την αναπαραγωγική περίθαλψη. Γιατί π.χ. τα κράτη μέλη της ΕΕ δεν απαγορεύουν ρητώς την παράνομη εμπορία ανθρώπων όταν πρόκειται για θέματα μετανάστευσης και ασύλου; Στο κράτος μέλος από το οποίο προέρχομαι, για παράδειγμα, η αναγνώριση του γεγονότος ότι κάποιος διώκεται από μη κυβερνητικές αρχές ή λόγω περιστάσεων που απορρέουν από το φύλο του, ως αιτιολογία για τη χορήγηση ασύλου, χρησιμοποιείται επί του παρόντος στην προεκλογική εκστρατεία έτσι, οι γυναίκες στο χώρο της Μεσογείου δεν μπορούν τελικά να επωφεληθούν από τις θετικές προσεγγίσεις που περιλαμβάνει ο νόμος μας για τη μετανάστευση.
<P>
Πιστεύω επίσης ότι εμείς οι γυναίκες οφείλουμε να συνεργαστούμε στενότερα στον τομέα αυτό. Με την έκθεση προσφέραμε ένα καλό παράδειγμα. Οι γυναίκες δεν πρέπει να καταλαμβάνουν περισσότερα κοινωνικά αξιώματα μόνο στην ΕΕ αλλά και στις χώρες εταίρους. Η Ευρωπαϊκή Ένωση - το τονίζω άλλη μια φορά - οφείλει να εστιάσει τα μέσα συνεργασίας που διαθέτει περισσότερο στις γυναίκες, ούτως ώστε, όταν προωθείται η ενδυνάμωση της θέσης των γυναικών με τη βοήθεια του προγράμματος για τη δημοκρατία, να ανοίγει ο διάλογος και να επωφελούμεθα όλοι.

<SPEAKER ID=19 LANGUAGE="FR" NAME="De Sarnez">
Πρώτα από όλα, θα ήθελα να ευχαριστήσω την κ. Ρόδη Κράτσα για την έξοχη δουλειά της. Η έκθεση αυτή μας υπενθυμίζει τον βαθμό στον οποίο η προαγωγή του ρόλου που διαδραματίζει η γυναίκα στην κοινωνική και οικονομική ζωή πρέπει να αποτελέσει μέλημα της Ευρωπαϊκής Ένωσης, τόσο στο πλαίσιο των κοινοτικών πολιτικών όσο και στο πλαίσιο της συνεργασίας με τις τρίτες και μεσογειακές χώρες. Θα ήθελα απλώς να προσθέσω λίγα λόγια για την παρούσα κατάσταση, η οποία περιγράφεται έξοχα στην εν λόγω έκθεση.
<P>
Παρόλο που σήμερα παρατηρούμε κάποια βελτίωση της κατάστασης των γυναικών σε ορισμένες μεσογειακές χώρες, έχουμε πολύ δρόμο ακόμη μπροστά μας, κυρίως σε ό,τι αφορά την πρόσβαση στην εκπαίδευση, στην επαγγελματική κατάρτιση, στην απασχόληση, αλλά και σε κοινωνικό επίπεδο, για γυναίκες μόνες, διαζευγμένες ή ανύπαντρες μητέρες και γυναίκες που ζουν σε αγροτικές περιοχές. Η Ευρωπαϊκή Ένωση είναι αυτή που πρέπει να δίνει έμφαση στην πρόοδο που συντελείται και να την υποστηρίζει κάθε φορά που δίνεται η ευκαιρία. Η Ευρωπαϊκή Ένωση, επίσης, πρέπει να μεριμνά ώστε οι δηλώσεις καλής θέλησης κατά τη διάρκεια συζητήσεων για συμφωνίες συνεργασίας ή εταιρικής σχέσης να ακολουθούνται από αποτελεσματικά συγκεκριμένα μέτρα, και αυτό με σκοπό τη διασφάλιση μεγαλύτερης κοινωνικής συνοχής.
<P>
Έχουμε ακόμη πολύ δρόμο μπροστά μας. Η προαγωγή της ισότητας των φύλλων στις μεσογειακές χώρες συναντάει αρκετά εμπόδια, μεταξύ των οποίων το βάρος των πολιτιστικών και θρησκευτικών παραδόσεων και η απουσία νομικών και κοινωνικών δομών. Τη στιγμή που ορισμένες από αυτές τις χώρες γνωρίζουν μεγάλη οικονομική ανάπτυξη, είναι βασικό να προωθήσουμε την ενσωμάτωση της ισότητας των φύλλων σε κάθε πολιτική και, κυρίως, στις πολιτικές που αφορούν την πρόσβαση στην κατάρτιση και την απασχόληση, από τη στιγμή που οι γυναίκες μπορούν να καταλάβουν θέσεις κοινωνικού, οικονομικού και πολιτικού περιεχομένου μόνο αν ληφθούν συγκεκριμένα μέτρα σχετικά με την κατάρτιση και συμπληρωθούν από κατάλληλα κοινωνικά μέτρα, όπως, για παράδειγμα, η υλοποίηση δομών υποδοχής για τα παιδιά.
<P>
Η ισπανική Προεδρία τόνισε για άλλη μια φορά το έντονο ενδιαφέρον της για την ανάπτυξη προγραμμάτων όπως το Meda, καθώς και για την εταιρική σχέση της Ευρωπαϊκής Ένωσης με αυτές τις χώρες. Είναι μια θαυμάσια ευκαιρία προκειμένου να ενθαρρύνουμε τους εταίρους μας, τωρινούς και μελλοντικούς, να προωθήσουν τα ατομικά, κοινωνικά και οικονομικά δικαιώματα των γυναικών με σκοπό την ανάδειξη μιας ενεργού κοινωνίας στην οποία θα συμμετέχουν τόσο οι γυναίκες όσο και οι άντρες, γεγονός που θα επιτρέψει, ευελπιστώ, τη δημιουργία μιας ζώνης ειρήνης, ασφάλειας και ευημερίας.

<SPEAKER ID=20 NAME="Καραμάνου">
Κύριε Πρόεδρε, ήθελα να συγχαρώ θερμά την κ. Κράτσα, τόσο για την πρωτοβουλία εκπόνησης αυτής της έκθεσης, όσο και για το περιεχόμενό της και τις σαφείς προτάσεις πολιτικής που περιλαμβάνει.
<P>
Η έκθεση αυτή αποτελεί μια μεγάλη συνεισφορά προς τις γυναίκες της Μεσογείου, οι οποίες, παρά την κάποια βελτίωση των συνθηκών κατά τα τελευταία χρόνια, εξακολουθούν να πλήττονται από διακρίσεις και ανισότητες λόγω φύλου. Ο αναλφαβητισμός, η φτώχεια, η ενδοοικογενειακή βία, η ανεπαρκής ιατροφαρμακευτική περίθαλψη, η χαμηλή συμμετοχή στην επαγγελματική και την πολιτική ζωή είναι τα κύρια χαρακτηριστικά της ζωής των γυναικών της νότιας όχθης της Λεκάνης της Μεσογείου. Ωστόσο, το χειρότερο όλων, και θα ' θελα στο σημείο αυτό να συμφωνήσω απολύτως με την κ. Bonino, είναι ότι οι γυναίκες είναι τα κύρια θύματα του θρησκευτικού και πολιτικού φονταμενταλισμού, του υπερσυντηρητισμού και των αυταρχικών καθεστώτων, τα οποία στηρίζουν την εξουσία τους, κατά μέγα μέρος, στον έλεγχο της σεξουαλικής συμπεριφοράς των γυναικών, του τρόπου ζωής τους, των αναπαραγωγικών λειτουργιών τους, ακόμη και του τρόπου ένδυσής τους.
<P>
Χωρίς αμφιβολία ο ανορθολογισμός και η μισαλλοδοξία αποτελούν τα κύρια εμπόδια τόσο στη χειραφέτηση των γυναικών, όσο και στη γενικότερη κοινωνική και οικονομική ανάπτυξη αυτών των χωρών. Ασφαλώς η καλύτερη άμυνα απέναντι στις δυνάμεις της οπισθοδρόμησης και της μισαλλοδοξίας είναι η ενίσχυση του κοσμικού χαρακτήρα του κράτους και της έννομης δημοκρατικής τάξης. Το μήνυμά μας θα πρέπει να είναι σαφές. Κανένα πολιτικό σύστημα, θρησκευτικό κίνημα, παράδοση ή έθιμο δεν μπορεί να είναι υπεράνω του σεβασμού των θεμελιωδών ελευθεριών των γυναικών, των ανθρωπίνων δικαιωμάτων και του κράτους δικαίου. Όσο αυτά τα βασικά στοιχεία του δημοκρατικού πολιτεύματος απουσιάζουν από πολλές χώρες της Μεσογείου, τόσο οι ελπίδες για βελτίωση της θέσης των γυναικών θα παραμένουν αμυδρές και τα ψηφίσματα των διασκέψεων που πραγματοποιούνται στο πλαίσιο της διαδικασίας της Βαρκελώνης θα είναι χωρίς αντίκρισμα.
<P>
Γι' αυτό ζητούμε από την Ευρωπαϊκή Επιτροπή να αξιοποιήσει όλους τους μηχανισμούς που διαθέτει, ιδιαίτερα στις διαπραγματεύσεις των συμφωνιών σύνδεσης, ώστε να συμπεριληφθούν σαφείς ρήτρες και δεσμεύσεις για την αναγνώριση και προστασία των δικαιωμάτων των γυναικών και των αρχών του κράτους δικαίου, ως όρων εκ των ων ουκ άνευ για την κοινωνική ανάπτυξη των χωρών της Μεσογείου και την ανάδειξη της Μεσογειακής Λεκάνης ως περιοχής ειρήνης και συνεργασίας.

<SPEAKER ID=21 LANGUAGE="DE" NAME="Ebner">
Κύριε Πρόεδρε, θέλω να διατυπώσω τέσσερις παρατηρήσεις όσον αφορά την παρούσα έκθεση. Καταρχάς, θεωρώ εξαιρετικά θετικό το γεγονός ότι υπάρχει η έκθεση αυτή. Ευχαριστώ και την εισηγήτρια για τις προσπάθειές της.
<P>
Δεύτερον, πιστεύω ότι πρέπει να συμφωνήσουμε με τις σκέψεις της συναδέλφου, κυρίας Bonino. Πράγματι, στην έκθεση δεν αναφέρεται η κύρια αιτία για την επικράτηση μιας κατάστασης η οποία αναλύεται στην έκθεση και μάλιστα, εν μέρει, με τρόπο αδυσώπητο. Όμως λείπει η κύρια αιτία.
<P>
Τρίτον, έχω την εντύπωση ότι αντιδρούμε με υπερβολικά επιεική, ήπιο και μετρημένο τρόπο. Απευθύνονται πολλές εκκλήσεις, διατυπώνονται συστάσεις, εκφράζονται επιθυμίες, υπογραμμίζονται πολλά όμως, κατά τη γνώμη μου, προβάλλονται πολύ λίγα αιτήματα. Πιστεύω ότι, όσον αφορά το θέμα αυτό, θα πρέπει στο μέλλον να ασκήσουμε πολύ μεγαλύτερη πίεση. Οφείλουμε να πιέσουμε έντονα τα κράτη αυτά και τις κοινωνίες τους, αφήνοντας εμμέσως να νοηθεί ότι θα επιβληθούν και κυρώσεις - έστω και αν γνωρίζω ότι ο όρος αυτός δεν είναι ο πλέον κατάλληλος. Αυτό σημαίνει ότι πρέπει να πειστούν, πρέπει να κατανοήσουν ότι υπάρχουν και συνέπειες όταν η στάση έναντι της ισότητας των γυναικών στις χώρες αυτές δεν επηρεάζεται με θετικό τρόπο.
<P>
Τέταρτον - και στο σημείο αυτό ασπάζομαι μια σκέψη της συναδέλφου Dybkjζr από την Ομάδα των Φιλελεύθερων: πρόκειται για ένα θέμα που αφορά οπωσδήποτε και τους άντρες! Αισθάνομαι σήμερα λίγο εκτός τόπου, αλλά ελπίζω ότι οι άντρες που απουσιάζουν σήμερα θα συμπεριφερθούν με τον δέοντα τρόπο κατά την ψηφοφορία και θα προωθήσουν την πολιτική της παρούσας έκθεσης - ελπίζω και στο μέλλον - προς ένα περαιτέρω στάδιο.

<SPEAKER ID=22 NAME="Διαμαντοπούλου">
. Κύριε Πρόεδρε, θα ήθελα και εγώ να συγχαρώ την κ. Κράτσα και την Επιτροπή Γυναικών, γιατί η έκθεση αυτή, πέρα από την ουσία του περιεχομένου της, εντάσσει ξανά με επίταση στον ευρωμεσογειακό διάλογο το θέμα των δικαιωμάτων των γυναικών.
<P>
Η διαδικασία της Βαρκελώνης είναι ουσιαστικά το μέσο διαλόγου μεταξύ της Κοινότητας και των μεσογειακών χωρών. Η βάση βεβαίως αυτού του διαλόγου δεν μπορεί να είναι ούτε απλά οι αρχές της Ευρωπαϊκής Ένωσης, ούτε οι αρχές και η βάση των συστημάτων των χωρών αυτών. Πρέπει να είναι το διεθνές δίκαιο, οι συμβάσεις για τα ανθρώπινα δικαιώματα, η δήλωση του Πεκίνου, που έχει υπογραφεί από τις χώρες αυτές, όλα αυτά τα διεθνή κείμενα και συμβάσεις που θέτουν τα δικαιώματα των γυναικών στον πυρήνα των ανθρωπίνων δικαιωμάτων. Έτσι επανέρχεται πάλι το θέμα της διάστασης του φύλου στην εξωτερική πολιτική. Γιατί και η διαδικασία της Βαρκελώνης είναι ένα μέρος της ανάπτυξης της εξωτερικής πολιτικής της Ευρωπαϊκής Ένωσης.
<P>
Θα ήθελα να ενημερώσω το Κοινοβούλιο ότι ήδη η Επιτροπή έχει πάρει μια πρωτοβουλία για την έγκριση ενός κειμένου συστάσεων και αρχών που στόχος του είναι να γίνει αποδεκτό από τους Υπουργούς Εξωτερικών και, που θα διέπει κάθε σύμβαση και κάθε συμφωνία της Ευρωπαϊκής Ένωσης με τρίτη χώρα όσον αφορά τα δικαιώματα των γυναικών και τη διάσταση του φύλου στην εξωτερική πολιτική. Ήδη έχουν γίνει οι πρώτες συναντήσεις μεταξύ του Επιτρόπου του αρμόδιου για τα θέματα Εξωτερικής Πολιτικής και εμού. Έχει οργανωθεί, και πρόκειται να γίνει μέσα στον Απρίλιο, η πρώτη συνάντηση διεθνών εμπειρογνωμόνων για το θέμα αυτό. Στόχος μας είναι το 2003 να παρουσιαστεί σε πολιτικό επίπεδο ένα συγκροτημένο πρόγραμμα συστάσεων και συμφωνίας αρχών. Βεβαίως γι' αυτό θα γίνει μια χωριστή συζήτηση με την Επιτροπή Γυναικών, φαντάζομαι πολύ γρήγορα, όταν θα έχουμε το πλήρες πρόγραμμα και τα χρονοδιαγράμματα, ώστε να μπορέσουμε να συζητήσουμε επί συγκεκριμένου κειμένου με την επιτροπή του Κοινοβουλίου.
<P>
Σ' αυτή τη διαδικασία της Βαρκελώνης χρηματοοικονομικά εργαλεία είναι το ΜEDA I και το ΜΕDA II. Όπως πολύ σωστά είπατε, δεν μπορούμε να ' μαστε ιδιαίτερα υπερήφανοι για τα αποτελέσματα του ΜEDA I όσον αφορά τον κοινωνικό τομέα, το θέμα των γυναικών και των δικαιωμάτων, και σε μεγάλο βαθμό οι δυσκολίες οφείλονταν σε αδυναμία σύγκλισης των διοικητικών συστημάτων και ακόμα παραπέρα στη διαφωνία επί των αρχών. Ο στόχος του προγράμματος ΜEDA IΙ είναι μακροπρόθεσμα, μέχρι το 2010, να υπάρξει μια ζώνη ελεύθερων συναλλαγών μεταξύ της Ευρώπης και των μεσογειακών χωρών. Στο πλαίσιο αυτό επιδιώκεται η εφαρμογή προγραμμάτων που θα οδηγήσουν στην οικονομική εξέλιξη των χωρών αυτών, αλλά ταυτόχρονα και σε κοινωνικοοικονομικά μέτρα που θα συνοδεύουν αυτήν την οικονομική εξέλιξη. Στον πυρήνα των μέτρων αυτών δεν μπορεί παρά να βρίσκονται τα μέτρα που αφορούν τις γυναίκες, τη συμμετοχή τους στην εκπαίδευση, στην αγορά εργασίας, στην κοινωνική και οικονομική ζωή.
<P>
Ευθύνη της Επιτροπής είναι, μετά το φόρουμ που έγινε κατά τη διάρκεια της βελγικής Προεδρίας, να ετοιμάσει μέσα στο 2002 ένα συγκεκριμένο περιφερειακό πρόγραμμα με δράσεις που αφορούν την αγορά εργασίας, τα δίκτυα γυναικών την διευκόλυνση της πρόσβασης των γυναικών στα χρηματοδοτικά μέσα την ανάπτυξη πρωτοβουλιών που αφορούν και τον χώρο της κατάρτισης.
<P>
Η έκθεση αυτή θα αποτελεί πραγματικά μεγάλη συμβολή στο τελικό πρόγραμμα που θα παρουσιαστεί από την Επιτροπή, αλλά θα ήθελα κλείνοντας να τονίσω και τη δική μου πίστη ότι οποιοδήποτε περιφερειακό πρόγραμμα και αν υπάρξει, με οσοδήποτε μεγάλη χρηματοδότηση και αν έχει, εάν δεν εφαρμοστεί μέσα στα πλαίσια των διεθνών συμβάσεων - και επανέρχομαι σ' αυτό διότι πολλές φορές θεωρείται πατερναλιστική η προσέγγιση από ευρωπαϊκής πλευράς - επαναλαμβάνω λοιπόν, ότι η εφαρμογή αυτού του προγράμματος είναι δυνατόν να πετύχει και να έχει τα αποτελέσματα που όλοι ζητάμε, μόνον εάν εφαρμοστεί μέσα στα πλαίσια των διεθνών συμβάσεων, της δήλωσης του Πεκίνου που αφορά το σεβασμό των ανθρωπίνων δικαιωμάτων, το σεβασμό των δικαιωμάτων των γυναικών.

<SPEAKER ID=23 NAME="Πρόεδρος">
Ευχαριστώ πολύ, κυρία Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί σήμερα, στις 12.00.

<CHAPTER ID=3>
Αναλφαβητισμός και κοινωνικός αποκλεισμός
<SPEAKER ID=24 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0009/2002) της κ. Hermange, εξ ονόματος της Επιτροπής Απασχόλησης και Κοινωνικών Υποθέσεων, σχετικά με τον αναλφαβητισμό και τον κοινωνικό αποκλεισμό (2001/2340(INI)).

<SPEAKER ID=25 LANGUAGE="FR" NAME="Hermange">
. (FR) Κύριε Πρόεδρε, σε λίγο κλείνουν δύο χρόνια από τότε που υιοθετήσαμε τον Χάρτη των Θεμελιωδών Δικαιωμάτων μέρος του οποίου αποτελεί και το δικαίωμα στη γνώση και, επομένως, η γνώση ανάγνωσης, γραφής και αριθμητικής.
<P>
Κατά συνέπεια, η δυνατότητα εκμάθησης ανάγνωσης και γραφής θα πρέπει να προσφέρεται σε όλους ως θεμελιώδες δικαίωμα και οι γονείς, οι καθηγητές, καθώς και οι άνδρες και οι γυναίκες της πολιτικής σκηνής, θα πρέπει να αναγνωρίζουν την υποχρέωσή τους να μεριμνούν ώστε αυτή η ευκαιρία να δίνεται σε όλους, πολύ περισσότερο δε διότι αυτός που δεν μπορεί να εκφραστεί με λέξεις, τις περισσότερες φορές, εκφράζεται με γροθιές, όταν αισθάνεται αποκλεισμένος από το σχολείο, τη δουλειά και την οικογένεια.
<P>
Κι όμως, σήμερα, δεν έχουν όλοι το δικαίωμα αυτό στη γνώση αφού, στην ήπειρό μας, το 10-20% του πληθυσμού της Ένωσης - ποσοστό που φτάνει το 30% αν προσθέσουμε τις υποψήφιες για προσχώρηση χώρες - θεωρούνται αναλφάβητοι: 45% στην Πορτογαλία, 35% στην Ιταλία, 22% στην Ιρλανδία και τη Μεγάλη Βρετανία, 15% στη Γερμανία και τη Γαλλία και αναφέρω και τις υποψήφιες χώρες: 42% στη Σλοβενία και την Πολωνία, 33% στην Ουγγαρία, 29% στη Βουλγαρία και 20% στη Λιθουανία.
<P>
Ο λειτουργικός αναλφαβητισμός προκαλεί έναν ολοένα εντονότερο διαχωρισμό μεταξύ των προνομιούχων και ευρισκομένων σε σχετική ασφάλεια και εκείνων που βρίσκονται σε μειονεκτική θέση, είναι περιθωριοποιημένοι, δεν έχουν πρόσβαση στην απασχόληση και, κατά συνέπεια, υφίστανται την οικονομική ανασφάλεια, τον αποκλεισμό και τη μη συμμετοχή στον κοινωνικό βίο.
<P>
Από οικονομικής πλευράς, όλοι το γνωρίζουμε, ο λειτουργικός αναλφαβητισμός έχει επιπτώσεις και στη λειτουργία των επιχειρήσεών μας και του εκσυγχρονισμού τους: επιφέρει αύξηση των επιβαρύνσεων που συνδέονται με σημαντικά ποσοστά ατυχήματος, αύξηση των μισθών και αύξηση του χρόνου απασχόλησης, δεδομένης της ανάγκης για επιπλέον προσωπικό.
<P>
Και όμως, παρόλο που η δράση της Ευρωπαϊκής Επιτροπής και των θεσμικών οργάνων μας οδήγησε στη θέσπιση αρκετών εγγράφων, προσκρούει ωστόσο σε αρκετά εμπόδια: αφερεγγυότητα εξαιτίας της έλλειψης αξιόπιστων δεδομένων, δυσκολία όσον αφορά την αναγνωσιμότητα ορισμένων προτεινόμενων προγραμμάτων και ανολοκλήρωτες ακόμη πολιτικές. Πρέπει λοιπόν να αντιμετωπίσουμε το εν λόγω πρόβλημα, το οποίο θεωρώ σοβαρό, μέσω ολοκληρωμένων πολιτικών, κυρία Επίτροπε, οι οποίες θα συνδυάζουν κοινωνικούς με πολιτιστικούς και εκπαιδευτικούς στόχους, και να ξεκινήσουμε τον διάλογο σε πολιτικό επίπεδο προκειμένου να επιτύχουμε τη συνειδητοποίηση του φαινομένου αυτού.
<P>
Υπό αυτό το πρίσμα ζητάω από την Επιτροπή να υποβάλει στο Κοινοβούλιο και το Συμβούλιο, το ταχύτερο δυνατό, μια Πράσινη Βίβλο σχετικά με τον αναλφαβητισμό, η οποία θα συνοδεύεται από χρονοδιάγραμμα των πραγματικών επιτευγμάτων, όπως συμβαίνει με την κοινωνική ατζέντα, προσδιορίζοντας σαφώς τα μέτρα που πρέπει να ληφθούν σε ευρωπαϊκό επίπεδο. Υπό το ίδιο πρίσμα, ζητώ από την Επιτροπή να σχεδιάσει, στο πλαίσιο των κατευθυντηρίων γραμμών για την απασχόληση, συγκεκριμένους δείκτες και σημεία αναφοράς στον τομέα του αναλφαβητισμού, τούτο δε σε στενή συνεργασία με τους κοινωνικούς φορείς. Ζητώ, επίσης, να μας υποβάλλει ετησίως γραπτό και αριθμητικά στοιχειοθετημένο απολογισμό σε ό,τι αφορά την υλοποίηση των στόχων καταπολέμησης του αναλφαβητισμού και του κοινωνικού αποκλεισμού.
<P>
Πρέπει όλοι μας να συνειδητοποιήσουμε ότι πρόκειται για ένα σοβαρότατο ζήτημα τόσο για την ανάπτυξη όσο και για την αρμονία των κοινωνιών μας. Δεν το αντιλαμβανόμαστε πάντα, όμως, και για αυτόν τον λόγο εύχομαι να μπορέσουμε να δημιουργήσουμε, όχι ένα επιπλέον παρατηρητήριο, αλλά ένα παρατηρητήριο μέσα στο Ευρωπαϊκό Κέντρο για την Ανάπτυξη της Επαγγελματικής Κατάρτισης, με έδρα τη Θεσσαλονίκη, ένα είδος Ευρωπαϊκού Ινστιτούτου για τον αναλφαβητισμό, όπως πρότεινε η Ομάδα μου με την κατάθεση της τροπολογίας 5.
<P>
Τέλος, θα ήθελα να τονίσω, σε ό,τι αφορά τις προσφάτως κατατεθείσες τροπολογίες, κυρίως από την Ομάδα των Πρασίνων, ότι τάσσομαι υπέρ της τροπολογίας 4 και ότι θα τασσόμουν υπέρ και της τροπολογίας 2 αν θεωρούνταν προσθήκη. Όσον αφορά την τροπολογία 3, αν και στην ουσία δεν τάσσομαι κατά αυτής (πρόκειται για την τροπολογία που ζητάει μια Πράσινη Βίβλο για τον αναλφαβητισμό και την άγνοια των αριθμών), θα την καταψηφίσω επειδή πιστεύω ότι ο όρος "Πράσινη Βίβλος για τον αναλφαβητισμό" είναι προφανές ότι περιλαμβάνει και το ζήτημα των αριθμών. Τέλος, δεν μπορώ να δεχτώ την τροπολογία 1.
<P>
Αυτά είναι, κυρία Επίτροπε, αγαπητοί συνάδελφοι, τα σημεία που ήθελα να διευκρινίσω.

<SPEAKER ID=26 LANGUAGE="IT" NAME="Mantovani">
Κύριε Πρόεδρε, πάνω απ' όλα συγχαρητήρια στη συνάδελφο, κ. Hermange, για την πρωτοβουλία που μπόρεσε να αναλάβει, στο πλαίσιο της νέας στρατηγικής για την καταπολέμηση του κοινωνικού αποκλεισμού και της φτώχειας, μίας από τις πτυχές, που, όπως ο αναλφαβητισμός, πιστεύω ότι αποτελούν ένα πραγματικό, αληθινό εμπόδιο για την άσκηση των θεμελιωδών δικαιωμάτων του ανθρώπου, θα έλεγα του κάθε πολίτη. Η ιδέα ότι ο λειτουργικός αναλφαβητισμός ξεπερνά το 10% του πληθυσμού της Ευρωπαϊκής Ένωσης είναι ένα δεδομένο, τουλάχιστον, τρομακτικό, σε μία κοινωνική διάσταση στην οποία η Ευρώπη επιδιώκει φιλόδοξους στόχους, όπως αυτοί που τέθηκαν από το Συμβούλιο της Λισαβόνας: πρώτον, η αναγκαιότητα να διαθέτει κάθε πολίτης τις αναγκαίες ικανότητες για να ζει και να εργάζεται στη νέα κοινωνία των πληροφοριών· δεύτερον, να εξασφαλίσουμε ότι η οικονομία μας θα γίνει η πιο ανταγωνιστική και δυναμική στον κόσμο. Με αυτούς τους όρους και αυτούς τους στόχους, νομίζω ότι η ανάλυση ή, καλύτερα, το πρόβλημα του αναλφαβητισμού πρέπει να αντιμετωπισθεί με άκρα αποφασιστικότητα.
<P>
Το ψήφισμα δίνει έμφαση σε μερικά σημεία στα οποία θεωρώ αναγκαίο να σταθώ για λίγο: πρώτον, η γνώση ανάγνωσης και γραφής αποτελεί ένα θεμελιώδες δικαίωμα, που πρέπει να είναι εξασφαλισμένο για όλους· δεύτερον, η καταπολέμηση του αναλφαβητισμού είναι απαραίτητη, επειδή υλοποιεί και ενισχύει την ατομική ελευθερία· τρίτον, αυτή η ανησυχητική κατάσταση θα ξεπεραστεί με την προσπάθεια όλης της κοινωνίας και, ιδιαίτερα, των κρατών και των δημόσιων διοικήσεων· τέταρτον, ο υπόστροφος αναλφαβητισμός, που πλήττει κυρίως τους ηλικιωμένους, κυρίως εκείνους που αντιμετωπίζουν τον κίνδυνο του κοινωνικού αποκλεισμού - κυρίως όταν δεν είναι πλέον αυτοεξυπηρετούμενοι και αναγκάζονται να εμπιστευθούν τους εαυτούς τους σε προστατευμένες υποδομές, αφήνοντας οριστικά τον οικογενειακό και κοινωνικοπολιτιστικό χώρο τους - αποτελεί μία μάστιγα, την οποία πρέπει να καταπολεμήσουμε. Έτσι, λοιπόν, οι κυβερνήσεις προωθούν μία δυναμική πρωτοβουλία μέσω των κοινοτικών προγραμμάτων, ενώ σε εσάς, κυρία Επίτροπε, που γνωρίζουμε καλά την ευαισθησία σας σχετικά με αυτό το πρόβλημα, ανήκει το καθήκον της αντιμετώπισης αυτού του προβλήματος.

<SPEAKER ID=27 LANGUAGE="ES" NAME="Gonzαlez Αlvarez">
Κύριε Πρόεδρε, θα ήθελα να ξεκινήσω με μια φράση που παραθέτει η εισηγήτρια στην αιτιολογική της έκθεση, όπου δηλώνει σαφέστατα ότι η ακραία φτώχεια και ο κοινωνικός αποκλεισμός πρέπει να θεωρούνται παραβίαση των ανθρωπίνων δικαιωμάτων και ο αναλφαβητισμός μία απαράδεκτη παραβίαση αυτών των δικαιωμάτων.
<P>
Επιπλέον, πρέπει να υπενθυμίσουμε, όπως είπε και η ίδια, ότι ένα ποσοστό από 10 έως 20% του ευρωπαϊκού πληθυσμού είναι λειτουργικώς αναλφάβητο. Η κατάσταση των ανθρώπων αυτών περιορίζει πάρα πολύ τις δυνατότητές τους να βρουν αξιοπρεπή εργασία και να ενταχθούν στην κοινωνία στην οποία ζουν. Αντιμετωπίζουν δυσκολίες ακόμη και για να διαβάσουν ορισμένα από τα επίσημα έγγραφα που συνήθως καταχωρούμε στα πρωτόκολλα.
<P>
Στην πραγματικότητα, η κατάσταση αυτή συντελεί επίσης ώστε, σε μια ευημερούσα ήπειρο όπως η Ευρώπη, να υπάρχει ποσοστό 18 έως 20% του πληθυσμού σε κατάσταση φτώχειας, εάν ληφθεί υπόψη το ότι διαβιούν με εισόδημα κάτω του 60% του μέσου όρου της χώρας καταγωγής τους. Πρόκειται για μια απαράδεκτη κατάσταση.
<P>
Η εισηγήτρια προτείνει μια σειρά στόχων, με τους οποίους συμφωνούμε και οι οποίοι πρέπει να ληφθούν υπόψη στις μελλοντικές αποφάσεις.
<P>
Πρώτον, τον ορισμό των διαφόρων μορφών αναλφαβητισμού - ο οποίος σήμερα δεν υφίσταται καν - με βάση κοινά κριτήρια και μεθόδους.
<P>
Δεύτερον, μια κοινή δράση για την αντιμετώπιση αυτής της κατάστασης του λειτουργικού αναλφαβητισμού, με τη μέθοδο του ανοικτού συντονισμού μεταξύ των διαφόρων χωρών. Αυτή η προσπάθεια για την καταπολέμηση του αναλφαβητισμού πρέπει να ενσωματωθεί στις υπόλοιπες πολιτικές της Ένωσης και να συνυπολογίζεται κάθε φορά που γίνεται λόγος για εκπαίδευση και κατάρτιση. Πρέπει να καταρτιστεί ένα χρονοδιάγραμμα συγκεκριμένων επιτευγμάτων και το Ευρωπαϊκό Κοινοβούλιο να λαμβάνει υπόψη τις επιτευχθείσες προόδους, όπως είπε η εισηγήτρια. Θα πρέπει να ενσωματωθεί αυτή η διάσταση στην πολιτική για την ισότητα των ευκαιριών. Μόλις προ ολίγου συζητήσαμε για μια άλλη έκθεση που μιλά σαφώς για αυτό το ζήτημα και γνωρίζουμε πολύ καλά ότι τα ποσοστά αναλφαβητισμού σε όλες τις χώρες είναι πάντοτε υψηλότερα μεταξύ των γυναικών. Και, τέλος, πρέπει να υπάρξει συμμετοχή των κοινωνικών φορέων και των ενδιαφερόμενων τομέων.
<P>
Η συμμετοχή αυτή έχει ζωτική σημασία. Όπως θα θυμόσαστε, στα παλαιότερα προγράμματα καταπολέμησης της φτώχειας περιλαμβάνονταν συγκεκριμένα σχέδια που υπογράμμιζαν την ουσιώδη σημασία της συμμετοχής όλων των ενδιαφερόμενων τομέων.

<SPEAKER ID=28 LANGUAGE="ES" NAME="Avilιs Perea">
Κύριε Πρόεδρε, κυρία Επίτροπε, οφείλω να συγχαρώ την κ. Hermange για την πρωτοβουλία εκπόνησης αυτής της έκθεσης για τον αναλφαβητισμό, καθώς πρόκειται για ένα πρόβλημα στο οποίο συνήθως δεν δίνουμε σημασία, διότι έχουμε την εντύπωση πως έχουμε επιτύχει τον πλήρη εξαλφαβητισμό του πληθυσμού, αφού τα περισσότερα κράτη μέλη της Ευρωπαϊκής Ένωσης έχουν καταβάλει τα τελευταία χρόνια τεράστιες προσπάθειες για την επίτευξη αυτού του στόχου και νομίζαμε ότι τον είχαμε επιτύχει.
<P>
Όλο και πιο συχνά, ωστόσο, εμφανίζονται στις πόλεις θύλακες περιθωριοποίησης, υπάρχει ένας πληθυσμός μεταναστών που εγκαθίσταται στις πόλεις μας και αυτό συνεπάγεται ότι το πρόβλημα του αναλφαβητισμού και, ειδικότερα, του λειτουργικού αναλφαβητισμού είναι σήμερα ένα πρόβλημα πραγματικά σοβαρό, επειδή συνδέεται πάντα με τη φτώχεια, την περιθωριοποίηση και τον κοινωνικό αποκλεισμό. Εμείς, ως υπερασπιστές των ανθρωπίνων δικαιωμάτων - και αυτό είναι ένα από τα πιο θεμελιώδη δικαιώματα, όπως επισημάνθηκε εδώ - θεωρούμε χρέος μας να επιστήσουμε την προσοχή ώστε να υπάρξουν προγράμματα που θα δώσουν λύση σε αυτό το πρόβλημα.
<P>
Εκείνοι που πλήττονται περισσότερο είναι οι νέοι που προέρχονται από αυτούς τους θύλακες του πληθυσμού, που δεν έχουν ευκαιρίες πρόσβασης στην απασχόληση, που ενίοτε καταφέρνουν να βρουν μια επισφαλή θέση εργασίας χωρίς καμία δυνατότητα βελτίωσης των εργασιακών τους συνθηκών. Από τη Σύνοδο Κορυφής της Λισαβόνας έχουμε θέσει τον στόχο να γίνουμε η πιο ανταγωνιστική κοινωνία της γνώσης στον κόσμο. Αν η κοινωνία των πληροφοριών έχει θεμελιώδη σημασία για την απασχόληση του μέλλοντος, τότε αυτοί οι νέοι, που μόλις και μετά βίας καταφέρνουν να βρουν μια θέση εργασίας υπό κανονικές συνθήκες, δεν θα έχουν απολύτως καμία ευκαιρία εάν δεν τους εντάξουμε σε αυτή την κοινωνία των πληροφοριών και της γνώσης.
<P>
Επομένως, είναι επείγον να υλοποιηθούν προγράμματα και δράσεις μέσω αυτής της Πράσινης Βίβλου που ζητά η εισηγήτρια, ούτως ώστε αυτοί οι θύλακες πληθυσμού, οι οποίοι αυξάνονται με τη μετανάστευση των τελευταίων ετών, να έχουν επιλύσει αυτό το θεμελιώδες πρόβλημα, ώστε να μπορέσουν να εισέλθουν σε άλλα συστήματα προσωπικής ευημερίας. Επικεντρωνόμαστε πάντα στην υγεία, την κατοικία, την απασχόληση, αυτό όμως είναι ένα βασικό πρόβλημα, η επίλυση του οποίου αποτελεί προτεραιότητα.
<P>
Συγχαίρω για άλλη μια φορά την εισηγήτρια για αυτή την έξοχη πρωτοβουλία, η οποία εφιστά την προσοχή σε ένα σοβαρό πρόβλημα που εξακολουθούμε να αντιμετωπίζουμε.

<SPEAKER ID=29 NAME="Ghilardotti">
Κύριε Πρόεδρε, επιθυμώ και εγώ να συγχαρώ την εισηγήτρια, κ. Hermange, επειδή παρουσίασε αυτή την έκθεση στην Επιτροπή Απασχόλησης και Κοινωνικών Υποθέσεων και επειδή την εκπόνησε με τόσο εμπεριστατωμένο τρόπο.
<P>
Ξέρουμε ότι η Ευρώπη είναι μία από τις πιο ευημερούσες ηπείρους του κόσμου μας, αλλά, παρά ταύτα, ένας σημαντικός αριθμός συμπολιτών μας ζει σε συνθήκες ακραίας φτώχειας και κοινωνικής περιθωριοποίησης. Μία από τις παραμέτρους για τον ορισμό αυτών των συνθηκών, εκτός από το επίπεδο εισοδήματος, είναι χωρίς αμφιβολία ο αναλφαβητισμός, ως στοιχείο αποκλεισμού και παραβίασης των δικαιωμάτων του ανθρώπου, όπως σωστά δήλωσε η εισηγήτρια στην έκθεσή της. Ο αναλφαβητισμός, νοούμενος είτε ως αποκλεισμός από τη βασική εκπαίδευση είτε ως υπόστροφος αναλφαβητισμός, έχει ως αποτέλεσμα μια αυξανόμενη διάσταση μεταξύ εκείνων που είναι προνομιούχοι και απολαύουν σχετικής ασφάλειας και εκείνων που είναι, αντίθετα, μειονεκτούντες και περιθωριοποιημένοι, δεν έχουν πρόσβαση στην απασχόληση, είναι εκτεθειμένοι στην απομόνωση και δεν συμμετέχουν στην κοινωνική ζωή.
<P>
Ο αναλφαβητισμός, εκτός από στοιχείο αποκλεισμού, αντιπροσωπεύει εξάλλου ένα κόστος, τόσο για τις επιχειρήσεις όσο και για την κοινωνία. Σε ευρωπαϊκό επίπεδο είναι ένα σημαντικό φαινόμενο, αν και συχνά δεν το σκεφτόμαστε, μα δεν υπάρχουν αξιόπιστα και συγκρίσιμα δεδομένα.
<P>
Σήμερα, η καταπολέμηση του αναλφαβητισμού και του κοινωνικού αποκλεισμού είναι ουσιαστικά αρμοδιότητα των κρατών μελών, αλλά στη Σύνοδο Κορυφής της Λισαβόνας - όπως ήδη υπενθύμισα - οι αρχηγοί κρατών και κυβερνήσεων έθεσαν τον στόχο να κάνουν την Ευρώπη την πιο ανταγωνιστική οικονομία της γνώσης και τα λοιπά, και τα λοιπά. Στη Νίκαια εγκρίθηκε, εξάλλου, η Ευρωπαϊκή Κοινωνική Ατζέντα.
<P>
Για αυτό, η καταπολέμηση του αναλφαβητισμού και της περιθωριοποίησης πρέπει να καταστεί μία από τις προτεραιότητες της Ένωσης και των κρατών μελών, μέσω της κινητοποίησης όλων των σχετικών πολιτικών, στο πλαίσιο μιας σφαιρικής και ολοκληρωμένης στρατηγικής. Για αυτό και εμείς υποστηρίζουμε με σθένος τα αιτήματα της εισηγήτριας για την κατάρτιση ενός Πράσινου Βιβλίου και ενός σχεδίου δράσης, των οποίων δεν πρόκειται να απαριθμήσω τα στοιχεία, γιατί περιέχονται ήδη στην έκθεση. Ζητάμε ωστόσο πραγματικά από την Επιτροπή να τα προωθήσει: το Κοινοβούλιο θα υποστηρίξει αυτές τις πρωτοβουλίες και θα συμπαραταχθεί με την Επιτροπή ώστε να τις εγκρίνει το Συμβούλιο.

<SPEAKER ID=30 LANGUAGE="DE" NAME="Stauner">
Κύριε Πρόεδρε, αγαπητοί συνάδελφοι, κυρία Επίτροπε, είναι σχεδόν απίστευτο το γεγονός ότι ποσοστό 10 έως 20% του πληθυσμού της Ευρωπαϊκής Ένωσης δεν είναι σε θέση να κατανοήσει και χρησιμοποιήσει έντυπο υλικό και κείμενα. Και εγώ παραδέχομαι ευχαρίστως ότι αδυνατώ να συμπληρώσω τα έντυπα για τη φορολογική μου δήλωση στη Γερμανία χωρίς τη βοήθεια κάποιου ειδικού, και ας μην αναφέρω τη συμπλήρωση αίτησης για ένα χρηματοδοτούμενο από την Ευρωπαϊκή Ένωση σχέδιο. Αλλά η υποβληθείσα έκθεση δεν αφορά βέβαια αυτό τον τύπο κειμένων.
<P>
Οι άνθρωποι που αντιμετωπίζουν δυσχέρειες όσον αφορά την ανάγνωση και τη γραφή δυσκολεύονται να συμμετάσχουν στην κοινωνική ζωή και για την εξασφάλιση ενός εισοδήματος για τη διαβίωσή τους περιορίζονται σε ελάχιστα εξειδικευμένες και, επομένως, ανεπαρκώς αμειβόμενες επαγγελματικές δραστηριότητες. Λαμβάνοντας υπόψη ότι ζούμε στον αιώνα της κοινωνίας των πληροφοριών και της δια βίου μάθησης, έχουμε υποχρέωση για οικονομικούς μεν, αλλά κυρίως για ηθικούς και δεοντολογικούς λόγους, να προφυλάσσουμε τους ανθρώπους από τη μοίρα αυτή. Συνεπώς, το εγχείρημα του Κοινοβουλίου να περιγράψει βάσει της παρούσας έκθεσης ένα πρόβλημα, που συχνά αποσιωπάται από ντροπή, και να προσφέρει λύσεις είναι ορθό.
<P>
Η εισηγήτρια και συνάδελφος, κυρία Hermange, περιέγραψε το πρόβλημα αυτό με την απαιτούμενη διεξοδικότητα και με τον δυνατόν πιο σύντομο τρόπο. Ωστόσο, ο ευρωπαίος νομοθέτης οφείλει να περιοριστεί σε μέτρα ενίσχυσης και υποστήριξης όσον αφορά το σχετικό έργο, διότι η γενική εκπαίδευση και η επαγγελματική κατάρτιση υπάγονται στην ευθύνη των κρατών μελών και η κατάσταση αυτή πρέπει να διατηρηθεί. Η εφαρμογή του δικαιώματος στην εκπαίδευση, το οποίο έχει τώρα καθιερωθεί και στο άρθρο 14 του Χάρτη Θεμελιωδών Δικαιωμάτων, εμπίπτει αποκλειστικά στην αρμοδιότητα των κρατών μελών. Η εργασία του παρατηρητηρίου, η σύσταση του οποίου απαιτείται βάσει της έκθεσης, πρέπει να αναληφθεί από το ήδη υφιστάμενο κέντρο για την ανάπτυξη της επαγγελματικής κατάρτισης - δηλαδή το CEDEFOP - στη Θεσσαλονίκη, με τους πόρους που διατίθενται εκεί. Αυτό είναι εύλογο από την άποψη των δαπανών και του παρεμφερούς χαρακτήρα των δραστηριοτήτων που ήδη εκτελεί το CEDEFOP. Συνεπώς, σας παρακαλώ να υποστηρίξετε την τροπολογία υπ' αριθ. 5 που υποβάλλουμε.
<P>
Προσυπογράφω και υποστηρίζω την καθιέρωση ενός ευρωπαϊκού έτους του βιβλίου ή της ανάγνωσης, λαμβάνοντας υπόψη και το πάθος που επιδεικνύουν συχνά οι νέοι για την τηλεόραση.

<SPEAKER ID=31 LANGUAGE="FR" NAME="Gillig">
Κύριε Πρόεδρε, κυρία Επίτροπε, αυτή η έκθεση πρωτοβουλίας, την οποία χαιρετίζουμε, αποσαφηνίζει, όσον αφορά ένα πολύ συγκεκριμένο θέμα, τον αναλφαβητισμό, δύο προσεγγίσεις που υιοθέτησε πρόσφατα η Ευρωπαϊκή Ένωση με τον Ευρωπαϊκό Χάρτη των Θεμελιωδών Δικαιωμάτων αφενός, και το πρόγραμμα δράσης για την καταπολέμηση του κοινωνικού αποκλεισμού αφετέρου.
<P>
Πράγματι, το δικαίωμα κάθε ατόμου να γνωρίζει να διαβάζει, να γράφει και να μετράει είναι η ουσιαστική βάση της ιδιότητας του πολίτη, όπως είπε η κ. Marie-Thιrθse Hermange, η εισηγήτριά μας. Το δικαίωμα αυτό πρέπει να διασφαλίζεται μέσω συγκεκριμένων δράσεων παντού όπου παρατηρείται αυτή η μάστιγα. Η υπενθύμιση των ποσοστών είναι απόλυτα εποικοδομητική προς αυτή την κατεύθυνση.
<P>
Στο συγκεκριμένο πλαίσιο, μου φαίνεται ότι αυτές οι δράσεις πρέπει να αναπτυχθούν προς δύο κατευθύνσεις. Από τη μια πλευρά, πρέπει να συσχετίσουμε τον αναλφαβητισμό με την απασχόληση - πρόκειται για την πρόταση να υιοθετήσουμε δράσεις εκμάθησης γραφής και ανάγνωσης μέσα στον εργασιακό χώρο - προκειμένου να διασφαλιστεί η συνοχή των αποφάσεων της Λισσαβόνας και, από την άλλη, να συσχετίσουμε τον αναλφαβητισμό με την κοινωνική ένταξη. Πρέπει, πράγματι, να προβλέψουμε δράσεις κοινωνικής ένταξης ανεξάρτητες από την επαγγελματική κατάσταση των ενδιαφερόμενων ατόμων και αναφέρομαι ιδιαιτέρως στις γυναίκες. Πιστεύω ότι η κατάσταση των γυναικών που έχουν μεταναστεύσει πρέπει να βελτιωθεί προς αυτή την κατεύθυνση.
<P>
Η έκθεση ζητά, επίσης, τη δημιουργία παρατηρητηρίου και πιστεύω ότι είναι ρεαλιστικό να εξετάσουμε τη σύστάσή του στο πλαίσιο ενός υπάρχοντος εργαλείου, του CEDEFOP, καθώς οι συμβατοί δείκτες και τα συμβατά σημεία αναφοράς μεταξύ των κρατών μελών είναι η βάση κάθε συνεκτικής κοινοτικής πολιτικής.
<P>
Τέλος, και ολοκληρώνω με αυτό, πιστεύω ότι η εν λόγω έκθεση πρέπει να θεωρηθεί ως εργαλείο που ευνοεί τον σχεδιασμό ενός μηχανισμού που περιλαμβάνει και τα τρία επίπεδα - τοπικό, εθνικό και κοινοτικό - το καθένα με τη δική του συγκεκριμένη αρμοδιότητα. Σήμερα, η αντιμετώπιση αυτών των ζητημάτων απαιτεί μια ώθηση και την ανάληψη κοινοτικών πρωτοβουλιών προκειμένου να δεσμευτούν τα κράτη μέλη να λάβουν αποφάσεις απαραίτητες για τους πληθυσμούς τους.

<SPEAKER ID=32 LANGUAGE="IT" NAME="Fatuzzo">
Πρώτα από όλα, συγχαρητήρια στην κ. Hermange για αυτό το σημαντικό και εντυπωσιακό έγγραφο και ευχές για καλή δουλειά στην Επίτροπο κ. Διαμαντοπούλου, την οποία έχω την ευχαρίστηση να βλέπω για πρώτη φορά φέτος και η οποία, είμαι σίγουρος, σε αυτό το δεύτερο μέρος της κοινοβουλευτικής περιόδου θα εργαστεί τόσο καλά όσο και στα πρώτα δυόμισι χρόνια.
<P>
Βρίσκω εξαιρετικά σημαντικό αυτό το έγγραφο, όπως εξαιρετικά σημαντικό είναι και το ότι η κ. Hermange υπογράμμισε ότι ο αναλφαβητισμός δεν σημαίνει μόνο ότι κάποιος δεν ξέρει ανάγνωση και γραφή, αλλά και ότι δεν καταλαβαίνει τις συζητήσεις, δεν ξέρει να κινείται στη σύγχρονη κοινωνία, όπου δεν αρκεί να ξέρει κανείς να διαβάζει, αλλά χρειάζεται και ορισμένη καλλιέργεια και ήθος για να γίνει κάποιος. Σε ορισμένα κράτη της Ευρωπαϊκής Ένωσης αυτός ο τύπος αναλφαβητισμού φθάνει μέχρι και το 30-35%. Θέλω, ωστόσο, να υπογραμμίσω τη σημασία της λύσης αυτού του προβλήματος. Υπάρχει και ένα άλλο έγγραφο της Επιτροπής σχετικά με το θέμα, το οποίο έχει παραπεμφθεί στην Επιτροπή Πολιτισμού - η περίφημη "δια βίου μάθηση" - όμως εδώ δεν πρόκειται για την εκμάθηση των γλωσσών των άλλων κρατών, αλλά της γλώσσας της ίδιας μας της χώρας. Ε λοιπόν, εγώ ανησυχώ για ό,τι συμβαίνει, εξαιτίας αυτού του τύπου αναλφαβητισμού, κατά τη διάρκεια των εκλογών. Όποιος πάει να ψηφίσει, αν είναι αναλφάβητος με αυτή την έννοια, δεν ξέρει τι ψηφίζει, ποιον ψηφίζει, δεν καταλαβαίνει τα προγράμματα. Και αυτό σημαίνει μείωση της δημοκρατίας. Οι συνταξιούχοι, πρέπει να πω, ξέρουν καλά τι πρέπει να ψηφίσουν όταν πάνε να ψηφίσουν, αλλά πρέπει να είμαστε βέβαιοι ότι όλοι καταλαβαίνουν γιατί και ποιον ψηφίζουν.

<SPEAKER ID=33 LANGUAGE="DA" NAME="Thorning-Schmidt">
Κύριε Πρόεδρε, όπως είπαν και άλλοι ομιλητές, η παρούσα έκθεση είναι πάρα πολύ σημαντική. Αυτό που πρέπει να μας τρομάζει για το μέλλον είναι ο διαχωρισμός της κοινωνίας σε δύο ομάδες: σε αυτούς που ακολουθούν τις εξελίξεις και μπορούν να κάνουν τα πάντα, που είναι δικτυωμένοι με την κοινωνία της γνώσης, και σε αυτούς που δεν μπορούν να ακολουθήσουν και για τον λόγο αυτό περιθωριοποιούνται στην κοινωνία. Δεν υπάρχει καμία αμφιβολία ότι αυτό είναι ένα ευρωπαϊκό ζήτημα, συνεπώς και εγώ στηρίζω ένθερμα αυτό που είπε η εισηγήτρια, ότι η ανοικτή μέθοδος συντονισμού είναι η καλύτερη μέθοδος για να σημειώσουμε πρόοδο στον εν λόγω τομέα. Ο μόνος δρόμος είναι να καταστεί πραγματικά άκρως επονείδιστο για κάθε κράτος που δεν λαμβάνει μέτρα στον προκείμενο τομέα και για τον λόγο αυτό η μέθοδος πρέπει να είναι όσο το δυνατόν πιο ανοιχτή.
<P>
Το ταχύτερο δυνατόν πρέπει να προχωρήσουμε με την πρόταση για τη δια βίου κατάρτιση και ελπίζω φυσικά ότι η Επιτροπή θα συμπεριλάβει τις απόψεις που ψηφίζει σήμερα το Κοινοβούλιο στην πρόταση για τη δια βίου κατάρτιση, διότι πραγματικά ταιριάζουν. Επίσης, είμαι της γνώμης ότι πρέπει να αγωνιστούμε για να υπάρξουν καινοτομίες στον προκείμενο τομέα. Πρέπει να έχουμε κατά νου πως εάν θέλουμε οι ενήλικες να μάθουν κάτι τότε δεν γίνεται να πρέπει να πάνε ξανά στο σχολείο, κάθε άλλο·πρέπει να μάθουν με άλλον τρόπο, πρέπει να μάθουν μέσω της αγοράς εργασίας, πρέπει να παίρνουν άδεια από την εργασία τους για να καταρτιστούν, πρέπει να μάθουν μέσα από τη μετάβαση των σχολείων και της διδασκαλίας στον χώρο της δουλειάς. Πιστεύω ότι είναι πολύ σημαντικό να βρούμε τη σύνδεση ανάμεσα στην εργασία και τη μάθηση ώστε να μπορούμε να συνεχίσουμε τη δια βίου μάθηση.
<P>
Τέλος, θέλω να πω στην Επίτροπο μια ιδέα, η οποία είναι εφαρμόσιμη και η οποία θα μπορούσε ίσως να χρησιμεύσει ως πίεση προς τα κράτη μέλη να αποδείξουν ότι κάνουν κάτι στον εν λόγω τομέα. Η ιδέα είναι ότι ίσως θα μπορούσαμε να θεσπίσουμε πίνακες γνώσης για κάθε κράτος, στους οποίους θα πρέπει απλώς να αναλύουν κατά έτος τι έχουν κάνει στον συγκεκριμένο τομέα όσον αφορά τον αναλφαβητισμό, τη γνώση και την εκπαίδευση γενικά. Οι πίνακες γνώσης είναι καλή ιδέα, κυρία Επίτροπε, και ελπίζω ότι θα τη λάβετε υπόψη σας.

<SPEAKER ID=34 LANGUAGE="DE" NAME="Ebner">
Κύριε Πρόεδρε, κυρία Επίτροπε, αγαπητοί συνάδελφοι, συμφωνώ πλήρως με τους στόχους της Λισσαβόνας. Θεωρώ εξαιρετικά θετικό το γεγονός ότι ζούμε σε μια κοινωνία που προσανατολίζεται προς τις επιδόσεις και επιθυμεί να καταστεί η πιο ανταγωνιστική, δυναμική και βασισμένη στη γνώση κοινωνία. Από την άποψη αυτή, είναι βέβαια εξαιρετικά λυπηρή η διαπίστωση ότι η κοινωνία χαρακτηρίζεται παρά ταύτα στην πραγματικότητα από ένα αυξανόμενο χάσμα και ότι περιλαμβάνει μια νέα, κοινωνικά αδύναμη και ασθενή όσον αφορά την εκπαίδευση, ομάδα. Για τον λόγο αυτό υποστηρίζω την έκθεση και θεωρώ ότι τα έγγραφα που αναφέρθηκαν πολλές φορές σήμερα σε σχέση με την Πράσινη Βίβλο πρέπει να συνταχθούν και η τροπολογία των συναδέλφων Pronk και Stauner για το παρατηρητήριο να γίνει αποδεκτή.
<P>
Θέλω να αναπτύξω ένα δεύτερο σημείο σε σχέση με το συγκεκριμένο θέμα, δηλαδή το ερώτημα κατά πόσο είναι δυνατό να εξαλειφθούν οι διαφορές στην εκπαίδευση, την κατάρτιση, τη σχολική διαπαιδαγώγηση και το επίπεδο γνώσεων μεταξύ των κρατών μελών. Η εμμονή στη διατήρηση των αρμοδιοτήτων υπό την αποκλειστική ευθύνη των κρατών μελών στο σχετικό τομέα είναι σε μεγάλο βαθμό πεπαλαιωμένη. Πρέπει να μεταβάλουμε τη νοοτροπία μας ως προς το θέμα αυτό και να αποδεχτούμε και μια ορισμένη εναρμόνιση, έστω και αν αυτό θα προκαλούσε μια σημαντική μεταβολή σε ορισμένες χώρες. Δεν είναι ορθό να τονίζουμε στους πολίτες της Ένωσης ότι υπάρχει το δικαίωμα ελεύθερης κυκλοφορίας και εγκατάστασης, όταν κατά την πρακτική άσκηση του δικαιώματος αυτού προκύπτουν τεράστιες διαφορές και, επομένως, διακρίσεις, λόγω του μη ενιαίου χαρακτήρα των σχολικών συστημάτων και της αναγνώρισης των επιπέδων κατάρτισης.
<P>
Για τον λόγο αυτό, η έκθεση πρέπει να αποτελέσει αφορμή για την επίτευξη προόδων όσον αφορά την εναρμόνιση της παιδείας.
<P>
(Χειροκροτήματα)

<SPEAKER ID=35 NAME="Διαμαντοπούλου">
. Κύριε Πρόεδρε, η σημερινή έκθεση για τον αναλφαβητισμό είναι μια πολύ σημαντική συνεισφορά για το μείζον θέμα που υπάρχει σε ευρωπαϊκό επίπεδο και είναι η θεώρηση των βασικών δεξιοτήτων, δηλαδή του αλφαβητισμού και της λειτουργικής γνώσης της αριθμητικής, σαν προϋπόθεση της κοινωνικής ένταξης, σαν προϋπόθεση να πετύχει η Ευρωπαϊκή Ένωση τον στόχο της Λισαβόνας για να γίνει μια οικονομία με βάση τη γνώση.
<P>
Οπωσδήποτε είμαστε σε μια νέα φάση, όπου οι βασικές δεξιότητες δεν εξαντλούνται μόνο στο θέμα της ανάγνωσης και της γραφής, αλλά είναι οι δεξιότητες της τεχνολογίας της κοινωνίας της πληροφορίας, η τεχνολογική κουλτούρα, η ανάπτυξη της επιχειρηματικότητας, οι ξένες γλώσσες, οι δεξιότητες διαπροσωπικής επικοινωνίας και η συμμετοχή στην κοινωνία. Και, θα έλεγα, όλα αυτά στη σημερινή εποχή μπορούν να συμπεριληφθούν σε δύο απλές λέξεις. Πρέπει να μαθαίνω, να μαθαίνω. Η πολιτική της Επιτροπής στον τομέα αυτό εκφράζεται με μια σειρά από πρωτοβουλίες και προγράμματα τα οποία είναι αυτή τη στιγμή σε εξέλιξη, σαν αποτέλεσμα της συνεργασίας του Συμβουλίου, του Κοινοβουλίου και της Επιτροπής.
<P>
Θα αναφερθώ πρώτα - πρώτα στο αίτημα του Συμβουλίου το 2000 στη Λισαβόνα για τη σύνταξη έκθεσης από την Επιτροπή σχετικά με τους συγκεκριμένους μελλοντικούς στόχους για τα συστήματα εκπαίδευσης και κατάρτισης. Η έκθεση αυτή υποβλήθηκε στη Στοκχόλμη και τώρα ετοιμάζεται να παρουσιαστεί στη Βαρκελώνη ένα πρόγραμμα εργασίας με θέμα την απόκτηση βασικών δεξιοτήτων από όλους. Και αυτό, η απόκτηση των βασικών δεξιοτήτων, είναι ένας από τους 13 βασικούς στόχους στα συστήματα εκπαίδευσης και κατάρτισης της Ευρωπαϊκής Ένωσης. Ο στόχος αυτός περιλαμβάνει τον καθορισμό δεικτών για τη μέτρηση σε μια χρονική περίοδο 10 χρόνων του βαθμού στον οποίο τα κράτη μέλη εξασφαλίζουν την απόκτηση γνώσης και την ικανότητα λειτουργικής χρήσης της αριθμητικής, της ανάγνωσης και της γραφής από όλους τους πολίτες. Είναι η πρώτη φορά που ένας συγκεκριμένος δείκτης θα μπορέσει να αποδώσει σε μια δεκαετία την εξέλιξη στον τομέα αυτόν.
<P>
Δεύτερον, θα ήθελα να αναφερθώ στην ανακοίνωση της Επιτροπής του Νοεμβρίου του 2001 για την πραγμάτωση μιας ευρωπαϊκής περιοχής δια βίου μάθησης, όπου τονίζεται σαν προϋπόθεση της δια βίου μάθησης η απόκτηση βασικών δεξιοτήτων.
<P>
Τρίτον, θα αναφερθώ στο επερχόμενο σχέδιο δράσης για τις δεξιότητες και την κινητικότητα στην Ευρωπαϊκή Ένωση που θα ανακοινωθεί από την Επιτροπή την επόμενη εβδομάδα, από τον Πρόεδρο Prodi και από μένα, με σκοπό την επίτευξη μιας πραγματικά ευρωπαϊκής αγοράς εργασίας, με προϋποθέσεις της την κινητικότητα και ένα ελάχιστο επίπεδο κοινών δεξιοτήτων σε ευρωπαϊκό επίπεδο.
<P>
Τέταρτο σημείο είναι η κοινοτική στρατηγική για την καταπολέμηση του κοινωνικού αποκλεισμού. Ξέρετε ότι στο κέντρο των εθνικών σχεδίων δράσης στις περισσότερες χώρες γίνεται άμεση σύνδεση του κοινωνικού αποκλεισμού με την απόκτηση των βασικών δεξιοτήτων. Και τόσο στο πρόγραμμα Equal όσο και στο κοινωνικό ταμείο υπάρχει η δυνατότητα χρηματοδότησης επί μέρους προγραμμάτων που αφορούν την πρόσβαση στις βασικές δεξιότητες, ιδιαίτερα για ομάδες οι οποίες υφίστανται διακρίσεις. Και ας μην ξεχνάμε ότι ιδιαίτερες ομάδες έχουν πολύ μεγαλύτερα προβλήματα στην απόκτηση βασικών δεξιοτήτων, όπως είναι τα άτομα με ειδικές ανάγκες ή οι ομάδες μεταναστών.
<P>
Πέμπτο σημείο είναι το διεθνές επίπεδο συνεργασίας, η διεθνής στρατηγική. Η Ευρωπαϊκή Επιτροπή συνεργάζεται με τον ΟΟΣΑ, την ΑΣΕΜ, την ομάδα G8, υποστηρίζοντας την άμεση προώθηση του θέματος των βασικών δεξιοτήτων στις αντίστοιχες ατζέντες.
<P>
Πιο συγκεκριμένα για την έκθεση, και ειδικότερα όσον αφορά την εφαρμογή της ανοικτής μεθόδου συντονισμού, όπως ανέφερα στο θέμα της στρατηγικής για τον αποκλεισμό, μπορεί να θεωρείται ότι αυτό το σημείο έχει γίνει αποδεκτό, ότι η μέθοδος για την ανοικτή συνεργασία και για κοινούς στόχους στα συστήματα εκπαίδευσης και κατάρτισης είναι κάτι που αναμένεται να εγκριθεί και από το Συμβούλιο Παιδείας στη σύνοδο της επόμενης εβδομάδας.
<P>
Στο θέμα του Πράσινου Βιβλίου, θα ήθελα να διατυπώσω ορισμένους ενδοιασμούς, κυρίως γιατί υπάρχει η εκτίμηση ότι έχουν ξεκινήσει πολλές νέες πρωτοβουλίες πολιτικής, ότι σημαντικά πράγματα βρίσκονται σε εξέλιξη σε διαφορετικά Συμβούλια και ότι είμαστε πια σε θέση να αναλάβουμε δράση στον χώρο του αλφαβητισμού και ίσως θα ήταν μια επιπλέον καθυστέρηση να προχωρήσουμε στο Πράσινο Βιβλίο, θεωρώντας δεδομένο ότι έχουμε πια τα περισσότερα στοιχεία από τη δουλειά που έγινε τα προηγούμενα χρόνια.
<P>
Έρχομαι στο θέμα της σύστασης για τα κράτη μέλη σχετικά με τα μαθήματα ανάγνωσης και γραφής και την πρόσβαση στις βασικές δεξιότητες. Θέλω να τονίσω εδώ ιδιαίτερα την ανάγκη σεβασμού της αρχής της επικουρικότητας και την προσοχή με την οποία πρέπει να προσεγγίσουμε ιδιαίτερα το θέμα των εκπαιδευτικών συστημάτων, όπου οι αρμοδιότητες είναι αποκλειστικά εθνικές. Έτσι, η μέθοδος της ανοικτής συνεργασίας είναι ένα πολύ καλό εργαλείο, ώστε μέσα από δείκτες και μέσα από την ανταλλαγή ορθών πρακτικών να μπορέσουν τα κράτη μέλη να έχουν προστιθέμενη αξία.
<P>
Στο θέμα του ευρωπαϊκού κέντρου παρακολούθησης και αναλφαβητισμού, θα ήθελα να πω ότι σημειώνω την πρόταση των μελών του Κοινοβουλίου για την ανάγκη χρησιμοποίησης υπαρχόντων θεσμών, όπως είναι το Cedefop, αλλά και να αναφερθώ σε ήδη υπάρχοντα προγράμματα, όπως το πρόγραμμα Pisa του ΟΟΣΑ, το οποίο δίνει κάποιες πρώτες απαντήσεις. Θα πρέπει να πούμε ότι πριν δημιουργήσουμε νέα εργαλεία θα πρέπει να είμαστε βέβαιοι ότι χρησιμοποιούμε αποτελεσματικά τα υπάρχοντα.
<P>
Τέλος, ως προς την πρόταση για την ετήσια έκθεση για τον αναλφαβητισμό στο Κοινοβούλιο, θα εξετάσουμε ποίος είναι ο καλύτερος τρόπος για την αποτελεσματική ενημέρωση του Κοινοβουλίου και θα δούμε σε ποιο βαθμό μπορούν να αξιοποιηθούν από το Κοινοβούλιο οι εκθέσεις για τα εθνικά σχέδια δράσης σχετικά με την κοινωνική ένταξη, καθώς και οι εκθέσεις μέσω της ανοικτής μεθόδου συντονισμού, δηλαδή πώς σε υπάρχοντα πάλι μέσα, σε εκθέσεις οι οποίες έτσι και αλλιώς γίνονται σε ετήσια βάση, πώς θα μπορέσουμε να αξιοποιήσουμε και αυτή τη διάσταση, ώστε η παρεχόμενη πληροφορία να είναι πολλαπλασιαστική και πιο αποτελεσματική.

<SPEAKER ID=36 NAME="Πρόεδρος">
Σας ευχαριστώ πολύ, Επίτροπε κυρία Διαμαντοπούλου.
<P>
Η συζήτηση έληξε.
<P>
Η ψηφοφορία θα διεξαχθεί σήμερα, στις 12.00.

<CHAPTER ID=4>
Ατζέντα Κοινωνικής Πολιτικής
<SPEAKER ID=37 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α5-0004/2002) της κ. Hermange, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την ανακοίνωση της Επιτροπής στο Συμβούλιο, στο Ευρωπαϊκό Κοινοβούλιο, στην Οικονομική και Κοινωνική Επιτροπή και στην Επιτροπή των Περιφερειών, για τον πίνακα αποτελεσμάτων όσον αφορά την υλοποίηση της Ατζέντας κοινωνικής πολιτικής (CΟΜ(2001) 104 - C5-0536/2001 - 2001/2215(COS)).

<SPEAKER ID=38 LANGUAGE="FR" NAME="Hermange">
. (FR) Κύριε Πρόεδρε, είναι σπάνιο να παίρνει κανείς δύο φορές τον λόγο την ίδια ημέρα. Θα ήθελα να σας ευχαριστήσω, κυρία Επίτροπε, για τις παρατηρήσεις και τις προτάσεις σας. Θα τις συζητήσουμε.
<P>
Κυρία Επίτροπε, επικρίναμε αρκετά τη σύνοδο κορυφής της Νίκαιας και, παρόλα αυτά, μας έδωσε ένα καταπληκτικό εργαλείο: την Ατζέντα για την κοινωνική πολιτική, η οποία έχει στόχο να καταστήσει την οικονομία της Ευρωπαϊκής Ένωσης την πιο ανταγωνιστική στον κόσμο, όπως αποφασίστηκε στη σύνοδο κορυφής της Λισσαβόνας. Όπως όλοι μας γνωρίζουμε, καθώς δεν υπάρχει καμία αναγνωσιμότητα μεταξύ των ευρωπαϊκών, εθνικών και τοπικών εταίρων, η εν λόγω Ατζέντα θέτει το ζήτημα της απόδοσης ευθυνών και του καταμερισμού αρμοδιοτήτων μεταξύ των φορέων που συμμετέχουν στην υλοποίησή της.
<P>
Η Ατζέντα για την κοινωνική πολιτική, έχοντας τον διπλό αυτό στόχο, να επιφέρει την αναγνωσιμότητα και να χρησιμεύσει ως κοινωνικό εργαλείο, αποτελεί το κλειδί για τον οικονομικό και κοινωνικό εκσυγχρονισμό, αφού η υλοποίησή της θα είναι, μακροπρόθεσμα, αποφασιστικής σημασίας για την υλοποίηση στρατηγικών στόχων που έθεσε το Ευρωπαϊκό Συμβούλιο της Λισσαβόνας. Είμαστε πεπεισμένοι για τούτο, ακόμα κι αν σήμερα δεν μας απασχολεί ιδιαίτερα.
<P>
Για αυτόν ακριβώς τον λόγο, κυρία Επίτροπε, το Κοινοβούλιο και η Επιτροπή Κοινωνικών Υποθέσεων του Κοινοβουλίου λυπούνται που δεν μπόρεσαν να εξετάσουν την Ατζέντα για την κοινωνική πολιτική πριν από το Ευρωπαϊκό Συμβούλιο της Στοκχόλμης. Υπό αυτό το πρίσμα, ζητάμε τη συμμετοχή του Κοινοβουλίου στην υλοποίηση της προσαρμογής της κοινωνικής ατζέντας, όπως όλοι οι κοινωνικοί εταίροι, και επιμένουμε ότι, εφεξής, από τον πίνακα αποτελεσμάτων πρέπει να προκύπτουν καλύτερα οι διάφορες αρμοδιότητες των εμπλεκόμενων μερών. Προσκαλούμε, επίσης, την Επιτροπή να παράσχει πληροφορίες σχετικά με τη συνέχεια που σκοπεύει να δώσει σε ορισμένα αιτήματά μας: τον προσδιορισμό κατάλληλης νομικής βάσης για την ανάπτυξη του διαλόγου με την κοινωνία των πολιτών, τη θέσπιση φορολογικού και νομοθετικού πλαισίου για την ανάπτυξη της κοινωνικής οικονομίας, την ενσωμάτωση της κοινωνικής διάστασης στην πολιτική ανταγωνισμού, την εκπόνηση οδηγίας για την κοινωνική προστασία των νέων μορφών εργασίας, την ενίσχυση του προγράμματος δράσης και των εργαλείων καταπολέμησης της φτώχειας και του κοινωνικού αποκλεισμού και την υποβολή πρότασης για την τροποποίηση της οδηγίας 92/85 περί εφαρμογής μέτρων για τη συνεχή βελτίωση της ασφάλειας και της υγείας των εργαζομένων, καθώς και την ανάληψη πρωτοβουλίας για την καλύτερη διασφάλιση της κοινωνικής ποιότητας της εργασίας.
<P>
Καταλαβαίνετε, επίσης, κυρία Επίτροπε, ότι ζητάμε από την Επιτροπή να επιταχύνει τις εργασίες της και, κυρίως, να καταθέσει πρόταση για την αναθεώρηση της οδηγίας για τα συμβούλια εργαζομένων το ταχύτερο δυνατόν ώστε να ολοκληρωθεί η νομοθετική διαδικασία εντός του 2002, όπως έχει προβλεφθεί, να υποβάλει στο Κοινοβούλιο υπόμνημα για την πολιτική στον τομέα της υγείας και της ασφάλειας στην εργασία, που θα μπορούσε να χρησιμεύσει ως έγγραφο διαβούλευσης, να προβεί σε εμπεριστατωμένη εξέταση και αξιολόγηση των αποτελεσμάτων της διαδικασίας του Λουξεμβούργου και, τέλος, να προτείνει συγκεκριμένες πρωτοβουλίες μετά από το Ευρωπαϊκό Έτος Αναπήρων Πολιτών.
<P>
Είμαστε πεπεισμένοι, κυρία Επίτροπε, ότι αυτός ο πίνακας δεν πρέπει να περιορίζεται στην απαρίθμηση των δράσεων της Επιτροπής, αλλά ότι πρέπει να καταστεί έγκαιρα ένας στρατηγικός μηχανισμός που θα καθιστά δυνατή την επιτήρηση της υλοποίησης της Ατζέντας και, εν ανάγκη, την προσαρμογή της. Είμαστε επίσης πεπεισμένοι ότι πρέπει να ενισχυθούν οι εταιρικές σχέσεις σε όλες τις δράσεις που υλοποιούνται σε αυτόν τον τομέα.
<P>
Κυρία Επίτροπε, χάρη στη Νίκαια, έχετε στη διάθεσή σας ένα εξαιρετικό εργαλείο και πρέπει, επομένως, να διαδραματίσετε σημαντικότατο ρόλο προκειμένου να καταστήσετε αναγνώσιμη την κοινωνική πολιτική. Εκμεταλλευτείτε το για να μεταβούμε από την Ευρώπη των εμπορευμάτων στην Ευρώπη των ανθρώπων. Το γνωρίζετε καλά, το Κοινοβούλιο θα είναι πάντα στο πλευρό σας εάν το επιτύχετε.

<SPEAKER ID=39 NAME="Κράτσα-Τσαγκαροπούλου">
Κύριε Πρόεδρε, θα ήθελα και εγώ να ευχαριστήσω την κ. Hermange για την ιδιαίτερη προσοχή και ευαισθησία με την οποία συνέταξε την έκθεση αυτή εκ μέρους της Επιτροπής Απασχόλησης και Κοινωνικών Υποθέσεων, και να συμφωνήσω μαζί της ότι ο πίνακας αποτελεσμάτων της Κοινωνικής Ατζέντας θα πρέπει να περιέχει το σύνολο των προβλεπομένων δραστηριοτήτων και τον καταμερισμό ευθυνών και να υποβάλλεται στο Ευρωπαϊκό Κοινοβούλιο σε εύλογο χρονικό διάστημα, ούτως ώστε να μπορεί το Κοινοβούλιο να τον μελετήσει και να γνωμοδοτήσει.
<P>
Το Ευρωπαϊκό Κοινοβούλιο στήριξε από την πρώτη στιγμή την πρόταση της Επιτροπής για την σύνταξη ενός συνεκτικού πλαισίου πολιτικής για την κοινωνική ανάπτυξη, τονίζοντας όμως ότι το εκσυγχρονισμένο αυτό ευρωπαϊκό πρότυπο - που επιχειρεί η Κοινωνική Ατζέντα - θα πρέπει να υπηρετήσει με καλύτερο και αποτελεσματικότερο τρόπο τις αξίες της αλληλεγγύης και της δικαιοσύνης που βρίσκονται στη βάση του ευρωπαϊκού οικοδομήματος και οι οποίες πλήττονται σήμερα. Για να προωθηθούν αυτές οι αξίες το Ευρωπαϊκό Κοινοβούλιο τόνισε στο ψήφισμά του ότι πρέπει να προωθηθεί και η πλήρης συμμετοχή των γυναικών στην οικονομική και κοινωνική ζωή.
<P>
Με το ψήφισμά του αυτό, το Ευρωπαϊκό Κοινοβούλιο τονίζει εξάλλου, ότι η διάσταση του φύλου πρέπει να συμπεριληφθεί σε όλους τους τομείς που καλύπτει η Κοινωνική Ατζέντα και να παρακολουθείται με τακτικές εκθέσεις. Πρέπει να υποβληθεί πρόταση για την τροποποίηση της οδηγίας που αφορά την ασφάλεια και την υγεία των εγκύων και των θηλαζουσών, δηλαδή της οδηγίας 92/85. Πρέπει να τονωθεί το αίσθημα ευθύνης των κοινωνικών εταίρων όσον αφορά την εφαρμογή της ισότητας αμοιβής και τις ίσες ευκαιρίες. Πρέπει να αναληφθεί πρωτοβουλία για τη βελτίωση των όρων εργασίας και τη διασφάλιση της καλύτερης ισορροπίας μεταξύ οικογενειακής και επαγγελματικής ζωής και πρέπει να προαχθεί ουσιαστικότερα η ισότητα των φύλων σε όλες τις προενταξιακές διαπραγματεύσεις και να προωθηθεί ο διάλογος με τις γυναικείες οργανώσεις στις υποψήφιες προς ένταξη χώρες.
<P>
Θα ήθελα, ως εισηγήτρια της Επιτροπής Δικαιωμάτων των Γυναικών στη σύνταξη της Κοινωνικής Ατζέντας, να ζητήσω από την Επιτροπή να ενημερώσει το Ευρωπαϊκό Κοινοβούλιο για τη συνέχεια που προτίθεται να δώσει στα παραπάνω ζητήματα, καθώς επίσης και για την πρόθεση έκδοσης πρότασης οδηγίας για την ίση μεταχείριση σε τομείς άλλους από αυτό της απασχόλησης. Τέλος, το Ευρωπαϊκό Κοινοβούλιο τόνισε την ανάγκη διευκόλυνσης της συμμετοχής των κοινωνικών οργανώσεων και θα ήθελα να ρωτήσω ποιές πρωτοβουλίες σκοπεύετε να πάρετε για την προώθηση της συμμετοχής των γυναικείων οργανώσεων;

<SPEAKER ID=40 LANGUAGE="NL" NAME="Van Lancker">
Κύριε Πρόεδρε, κυρία Επίτροπε, συνάδελφοι, θα ήθελα βέβαια καταρχάς να συγχαρώ την κ. Marie-Thιrθse Hermange και να την ευχαριστήσω ιδιαίτερα για την καλή συνεργασία που είχαμε μαζί της. Βλέπουμε τώρα τους καρπούς της συνεργασίας αυτής. Αυτή η έκθεση στηρίζεται σε ευρύτατη συναίνεση, καθώς δεν έχει υποβληθεί ούτε μία τροπολογία. Θα ήθελα όμως να πω ότι το Ευρωπαϊκό Κοινοβούλιο, με την έκθεση αυτή, βρίσκεται, θα έλεγα, σε μετέωρη θέση: αφενός, ο πίνακας επιδόσεων τον οποίο συζητούμε έχει ξεπεραστεί εδώ και πολύ καιρό και, αφετέρου, ο νέος πίνακας επιδόσεων δεν έχει εγκριθεί ακόμα οριστικά από την Ευρωπαϊκή Επιτροπή, παρά το γεγονός ότι στη Στοκχόλμη είχε αποφασιστεί ότι αυτός ο πίνακας επιδόσεων, από κοινού με τη συνθετική έκθεση για τη Βαρκελώνη, θα ήταν έτοιμος το αργότερο τον Ιανουάριο.
<P>
Θα ήθελα παρόλα αυτά να ευχαριστήσω την κ. Επίτροπο για τις τελευταίες πληροφορίες που δόθηκαν σε εμάς και στους συντονιστές σχετικά με τις προθέσεις της Επιτροπής και για την ευκαιρία που μας δόθηκε να εκφράσουμε τις ανησυχίες μας σε σχέση με την πρόοδο που πραγματοποιείται στην εφαρμογή της κοινωνικής ατζέντας. Θεωρώ ότι θα πρέπει να συστηματοποιήσουμε, κ. Επίτροπε, αυτή τη καλή πρωτοβουλία, έτσι ώστε να εξασφαλισθεί η συμμετοχή του Κοινοβουλίου στην εφαρμογή της κοινωνικής ατζέντας.
<P>
Θα ήθελα να καταστήσω κάπως περισσότερο επίκαιρη αυτή τη συζήτηση καλώντας με την ευκαιρία αυτή εσάς, κυρία Επίτροπε, αλλά κυρίως - και το υπογραμμίζω αυτό - το σύνολο των συναδέλφων σας στο σώμα των Επιτρόπων, να εκτελέσουν κατά γράμμα και σύμφωνα με το χρονοδιάγραμμα τους φιλόδοξους στόχους της κοινωνικής ατζέντας και τις δεσμεύσεις που δόθηκαν κατά τη διάρκεια της σουηδικής και της βελγικής Προεδρίας. Το λέω αυτό διότι υπάρχουν, κ. Επίτροπε, κάποιοι λόγοι ανησυχίας. Βέβαια, τα αποτελέσματα του 2001 δεν ήταν άσχημα, είναι όμως αποφασιστικής σημασίας να διατηρήσουμε αυτόν τον ρυθμό και για τον λόγο αυτό χρειαζόμαστε ένα νέο και καλύτερο πίνακα επιδόσεων, στον οποίο να αναφέρονται με σαφήνεια οι ευθύνες και οι σχετικές προθεσμίες.
<P>
Θα ήθελα να σας αναφέρω ορισμένους από τους λόγους για τους οποίους ανησυχούμε. Πρώτον, ο ρόλος που διαδραματίζουν οι κοινωνικοί εταίροι σε σχέση με την οργάνωση της εργασίας και την δια βίου μάθηση είναι ζωτικής σημασίας για την εφαρμογή της κοινωνικής ατζέντας, ελπίζω δε ότι η συμβολή τους για τη Βαρκελώνη θα είναι σημαντική. Όμως, εκεί όπου αποτυγχάνει ο κοινωνικός διάλογος, θα πρέπει να αναλαμβάνει δράση ο νομοθέτης και αυτό ακριβώς θα πρέπει να συμβεί τη στιγμή αυτή όσον αφορά την εργασία περιορισμένου χρόνου, ζήτημα για το οποίο περιμένουμε εδώ και καιρό με ανυπομονησία μία πρωτοβουλία από την Επιτροπή.
<P>
Δεύτερον, μετά την επιτυχή ολοκλήρωση της οδηγίας σχετικά με τη συμμετοχή των εργαζόμενων στο πλαίσιο της Ευρωπαϊκής Εταιρίας και της οδηγίας σχετικά με την ενημέρωση και τη διαβούλευση με τους εργαζομένους, δεν υπάρχει πλέον κανένα εμπόδιο για την αναθεώρηση της οδηγίας σχετικά με τα ευρωπαϊκά συμβούλια επιχειρήσεων. Το αυτό ισχύει και για το πρόγραμμα δράσης για την ασφάλεια και την υγεία, στο οποίο μόλις αναφέρθηκε η συνάδελφος Hermange. Σύμφωνα με την κοινωνική ατζέντα, θα έπρεπε να είχαν υποβληθεί σχετικές πρωτοβουλίες στα τέλη του 2001 - αρχές του 2002, όμως δε βρίσκουμε τίποτα σχετικό στο πρόγραμμα της Επιτροπής, κ. Επίτροπε. Πληροφορούμαι μάλιστα ότι υπάρχει αρκετή αντίσταση εντός της Επιτροπής. Καταλήγοντας θα ήθελα να κάνω ένα μόνο σχόλιο, κύριε Πρόεδρε. Θα ήθελα μέσω της κ. Επιτρόπου να πω στο σώμα των Επιτρόπων: pacta sunt servanda. Το Κοινοβούλιο δεν θα δεχθεί ποτέ να μπει στο συρτάρι η κοινωνική ατζέντα και ελπίζω να αξιοποιήσετε, κ. Επίτροπε, την υποστήριξη του Κοινοβουλίου εντός του σώματος των Επιτρόπων.

<SPEAKER ID=41 LANGUAGE="EN" NAME="Attwooll">
Κύριε Πρόεδρε, η ομάδα των Φιλελευθέρων επιθυμεί να συγχαρεί ειλικρινά την κ. Hermange για την έκθεσή της και για την ομοφωνία που συγκέντρωσε στην επιτροπή. Πέραν αυτού, θεωρώ σωστό να προειδοποιήσω το Σώμα ότι μπορεί να βρεθούμε σε θέση αδυναμίας επίτευξης μερικής συναίνεσης όταν η Επιτροπή προωθήσει κάποιες από τις προτάσεις που αναφέρονται στην παράγραφο 14.
<P>
Σε ορισμένες περιπτώσεις, αυτό θα εξαρτηθεί από τη μορφή των προτάσεων, με δεδομένη την προσήλωσή μας στην αρχή της επικουρικότητας· σε άλλες θα εξαρτηθεί από το συγκεκριμένο περιεχόμενό τους. Θα ήθελα, για παράδειγμα, να εκφράσω τις προσωπικές μου ανησυχίες σχετικά τόσο με τη μορφή όσο και με το περιεχόμενο του δεύτερου εδαφίου της εν λόγω παραγράφου, καθώς και σχετικά με οποιαδήποτε πρόταση για θέσπιση φορολογικού και νομοθετικού πλαισίου για την ανάπτυξη της κοινωνικής οικονομίας (τριτογενής τομέας). Πολλές εθελοντικές οργανώσεις μου έχουν ήδη εκφράσει τις ανησυχίες τους για το ότι ένα τέτοιο μέτρο, εφόσον δεν υλοποιηθεί με απολύτως ορθό τρόπο, θα μπορούσε να αποτελέσει εμπόδιο μάλλον παρά μέσο διευκόλυνσης των δραστηριοτήτων τους.
<P>
Αυτός είναι ένας μόνο από τους λόγους για τους οποίους θα ήθελα να υποστηρίξω ολόψυχα το πρώτο εδάφιο της παραγράφου 14. Γνωρίζοντας πόσο σημαντική είναι η συμβολή των εθελοντών στην ευημερία μας, διερωτώμαι κάποιες φορές τι είδους κοινωνία θα είχαμε χωρίς τις δικές τους προσπάθειες. Χρειαζόμαστε επειγόντως κατάλληλη νομική βάση για τον διάλογο με τη συμμετοχή των πολιτών. Χωρίς αυτήν θα δυσκολευτούμε πολύ περισσότερο να πράξουμε αυτό που μας προέτρεψε, εχθές, ο Πρόεδρος του Κοινοβουλίου: να εξασφαλίσουμε τη συμμετοχή των πολιτών της ΕΕ στη δημιουργία μιας Ευρώπης που θα ανταποκρίνεται στις προκλήσεις του μέλλοντος.

<SPEAKER ID=42 LANGUAGE="FR" NAME="Ainardi">
Κύριε Πρόεδρε, κυρία Επίτροπε, αγαπητοί συνάδελφοι, αν και στη Νίκαια τονίστηκε η ανάγκη μιας ευρωπαϊκής κοινωνικής πολιτικής, έχουμε πολύ δρόμο ακόμη μπροστά μας προκειμένου να επιτύχουμε μια παράτολμη κοινωνική πολιτική με σκοπό τη βελτίωση του βίου των συμπολιτών μας.
<P>
Η Ένωση θα πρέπει να αποτελεί μοχλό για την προώθηση των κοινωνικών εγγυήσεων. Δεν είμαστε αμέτοχοι στις κοινωνικές αναζητήσεις: αναφέρομαι στο δεύτερο παγκόσμιο κοινωνικό φόρουμ του Porto Alegre το οποίο, για άλλη μια φορά, άνοιξε τον δρόμο για την εξέταση αρκετών κοινωνικών επιλογών.
<P>
Για εμάς, πρόκειται για την ανταπόκριση στις προσδοκίες των ευρωπαίων πολιτών. Ένα βήμα μπροστά είναι ένα βήμα μπροστά και, προσωπικά, χαίρομαι για τις παρατηρήσεις στην έκθεση της Επιτροπής Απασχόλησης και Κοινωνικών Υποθέσεων σχετικά με την ατζέντα για την κοινωνική πολιτική.
<P>
Χαίρομαι επίσης με την επιλογή της κ. Hermange να συμπεριλάβει στην έκθεσή της μια σειρά βασικών παρατηρήσεων.
<P>
Θα ήθελα να εστιάσω την ομιλία μου σε τρία σημεία των συστάσεων της έκθεσης. Πρώτον, λυπάμαι που η Επιτροπή δεν έλαβε υπόψη τα αιτήματα του Κοινοβουλίου σχετικά με το δικαίωμα της απεργίας σε ευρωπαϊκό επίπεδο και το δικαίωμα στη συλλογική δράση. Τα δύο αυτά δικαιώματα μου φαίνονται απαραίτητα για την καλή λειτουργία του κοινωνικού δεσμού μεταξύ μισθωτών, εργοδοτών και πολιτικών εκπροσώπων. Τα δικαιώματα αυτά είναι βήματα προόδου τα οποία μπορούμε να χαρακτηρίσουμε πολιτιστική πρόοδο και η Ευρώπη δεν πρέπει να μένει πίσω στο θέμα αυτό, δεδομένου ότι ο σεβασμός της δημοκρατίας απασχολεί συχνά το Σώμα μας.
<P>
Δεύτερον, θα ήθελα να τονίσω το αίτημα της έκθεσης να λάβουμε σοβαρότερα υπόψη την κοινωνική διάσταση της διεύρυνσης. Και αυτό το θέμα πρέπει να μας απασχολήσει πολύ. Η διεύρυνση πρέπει να στεφθεί με επιτυχία, η οποία, όμως, δεν θα έρθει αν αρκεστούμε σε μια περιορισμένη θεώρηση των κριτηρίων σύγκλισης. Η επιτυχία συνίσταται στο να ξεκινήσουμε από τις ανάγκες των λαών και τις δυνατότητες κάθε υποψήφιας χώρας και τούτο με έναυσμα τη βούληση να βελτιώσουμε το επίπεδο ζωής και εργασίας για όλο τον κόσμο.
<P>
Τρίτον, μου φαίνεται ότι είναι πολύ σημαντικό όλες τις αποφάσεις της Επιτροπής σχετικά με τις συγκεντρώσεις να λαμβάνουν υπόψη τις κοινωνικές συνέπειες και τη χωροταξία. Το ζήτημα της συνέχειας που θα δοθεί και της υλοποίησης είναι προφανώς σημαντικότατο.
<P>
Τέλος, συμφωνώ με την ουσία των παρατηρήσεων που εκφράζονται στην έκθεση της κ. Hermange και η Ομάδα μου θα υπερψηφίσει, φυσικά, την εν λόγω έκθεση.

<SPEAKER ID=43 LANGUAGE="EN" NAME="Crowley">
Κύριε Πρόεδρε, θα ήθελα και εγώ με τη σειρά μου να συγχαρώ την εισηγήτρια για την εργασία της. Ως Κοινοβούλιο, επιδιώκουμε να διαδραματίζουμε περισσότερο αποφασιστικό ρόλο στην επίτευξη συμφωνιών που σχετίζονται με θέματα κοινωνικής ένταξης, προκειμένου να ανταποκριθούμε με τον βέλτιστο τρόπο στις ανάγκες και τις απαιτήσεις των πολιτών που εκπροσωπούμε. Ο ρόλος του Κοινοβουλίου πρέπει να είναι εποικοδομητικός. Ωστόσο, διατηρώ κάποιες επιφυλάξεις σχετικά με τον αριθμό των νομοθετημάτων που επιδιώκει η υπό συζήτηση έκθεση και με τη διολίσθηση προς την κατεύθυνση της διόγκωσης της γραφειοκρατίας και του διοικητικού μηχανισμού, η οποία μπορεί να αποβεί εις βάρος των ιδεών στις οποίες είναι θεμελιωμένη η Ατζέντα κοινωνικής πολιτικής.
<P>
Πρέπει να ευνοήσουμε τη δημιουργία κατάλληλου επιχειρηματικού περιβάλλοντος, εντός του οποίου θα δημιουργούνται συνθήκες απασχόλησης και στο οποίο οι θέσεις εργασίας θα είναι πρόσφορες και πραγματικές και θα διατηρούνται εντός της Ευρωπαϊκής Ένωσης. Σήμερα, αν κοιτάξουμε τι συμβαίνει στον κόσμο, θα διαπιστώσουμε ότι αποτελεί συνήθη και εύκολη πρακτική για τη βιομηχανία και τις επιχειρήσεις να μεταφέρουν την έδρα τους εκτός των περιοχών στις οποίες υπάρχει αυξημένο κοινωνικό κόστος και υψηλή φορολογία. Πρέπει να δραστηριοποιηθούμε προς την κατεύθυνση ενός περισσότερο προοδευτικού συστήματος, στο οποίο οι εργαζόμενοι θα έχουν το δικαίωμα να διατηρούν οι ίδιοι όσο γίνεται μεγαλύτερο ποσοστό από το εισόδημά τους και θα υπάρχει μεγαλύτερη πρόνοια για την παροχή υπηρεσιών κοινωνικού χαρακτήρα, σε τομείς όπως η στέγαση, η υγεία και η εκπαίδευση, από τον εθνικό προϋπολογισμό. Με τις προτάσεις που περιέχονται στην υπό συζήτηση έκθεση μπορεί να μην επιτύχουμε αυτούς τους στόχους. Υποστηρίζω την έκθεση, αλλά διατηρώ συγκεκριμένες επιφυλάξεις.
<P>
Πρέπει επίσης να λάβουμε υπόψη τη συνολική νομοθετική διαδικασία που αποτελεί προϋπόθεση πραγματοποίησης των όσων προτείνονται στην εν λόγω έκθεση. Αν και το Κοινοβούλιο αναζητά πιο ενεργό ρόλο, μεγαλύτερη συμμετοχή στον συντονισμό και ταχύτερη ανάληψη δράσης, υπό το βάρος προηγούμενων εμπειριών, ζητά τη λήψη περαιτέρω νομοθετικών μέτρων. Η ανάγκη προσφυγής σε νομοθετικά μέσα δημιουργείται όταν δεν τελεσφορούν οι διαπραγματεύσεις σχετικά με την κατάρτιση, τη δια βίου εκπαίδευση, την οργάνωση της εργασίας και την προσαρμογή στις νέες μορφές της, τις κατευθυντήριες γραμμές για τις διαπραγματεύσεις με τους κοινωνικούς εταίρους και την επικουρική ασφάλιση ασθενείας.
<P>
Ωστόσο, η Επιτροπή έχει προτείνει κάτι διαφορετικό. Η Επιτροπή υιοθετεί, με τις προτάσεις της, μια πολύ πιο δραστήρια και προνοητική προσέγγιση. Πρέπει να υποστηρίξουμε το αίτημα για έρευνα, το οποίο δεν τονίστηκε, δυστυχώς, στην έκθεση της επιτροπής. Πρέπει να αυξηθεί δραστικά η συμμετοχή των εργαζομένων. Πρέπει να δοθεί έμφαση στη δημιουργία θέσεων απασχόλησης καλύτερης ποιότητας. Πρέπει να γίνουν περισσότερα για την οικοδόμηση μιας ευρωπαϊκής αγοράς εργασίας, η οποία θα χαρακτηρίζεται από μεγαλύτερη κινητικότητα.
<P>
Τέλος, πρέπει να διαδραματίσουμε σημαντικότερο και πιο σαφή ρόλο σχετικά με τη θέση των μειονεκτούντων ατόμων στην κοινωνία. Αυτά τα άτομα αντιπροσωπεύουν το 10 % του πληθυσμού· εντούτοις, αποκλείονται από πάρα πολλές δραστηριότητες. Ακόμα δεν έχουμε καταφέρει να κάνουμε όλα όσα οφείλουμε να κάνουμε για αυτούς τους ανθρώπους.

<SPEAKER ID=44 LANGUAGE="NL" NAME="Smet">
Κύριε Πρόεδρε, θα ήθελα να συγχαρώ την κ. Hermange για την έκθεσή της και την Επιτροπή για την ανακοίνωσή της. Δημιουργείται τη στιγμή αυτή ένα νέο όργανο. Υποβάλλεται προς συζήτηση για πρώτη φορά, είναι λοιπόν προφανές ότι θα χρειαστεί να αναπτυχθεί περαιτέρω στο μέλλον. Επομένως, κάθε κριτική, και η κριτική είναι βέβαια πάντοτε σχετική, θα πρέπει να αντιμετωπισθεί υπό αυτό το πρίσμα. Θεωρώ καλό το όργανο αυτό. Θα ήθελα να κάνω μόνο δύο σχόλια σχετικά.
<P>
Πρώτον: έχουμε υιοθετήσει ουκ ολίγη ευρωπαϊκή νομοθεσία. Ένα από τα ζητήματα που αναφέρονται στο παράρτημα της ανακοίνωσης είναι η ανάγκη κωδικοποίησης. Τη θεωρώ απολύτως απαραίτητη, διότι η περιπλοκότητα της ευρωπαϊκής νομοθεσίας και ο τεράστιος όγκος της αρχίζει να μας δημιουργεί σύγχυση. Μπορούμε βέβαια να ζητήσουμε περισσότερη ευρωπαϊκή νομοθεσία, και ίσως χρειάζεται όντως περισσότερη ευρωπαϊκή νομοθεσία στον κοινωνικό τομέα. Θα πρέπει όμως κάποια στιγμή να πάρουμε μία ανάσα, να δούμε πού βρισκόμαστε, και μάλιστα ενόψει της διεύρυνσης, καθώς όλοι αυτοί οι νέοι νόμοι θα πρέπει να εφαρμοστούν και στις υποψήφιες χώρες. Δεδομένης της κατάστασης που επικρατεί στις υποψήφιες χώρες στον κοινωνικό τομέα, η εφαρμογή αυτών των νόμων δεν είναι κάτι το αυτονόητο. Οι χώρες αυτές έχουν αναπτυχθεί πολύ άσχημα στον κοινωνικό τομέα και οι νέοι νόμοι που υιοθετούμε θα ισχύουν και για αυτές. Ζητώ επομένως να κάνουμε περιοδικά μία ανασκόπηση της κατάστασης. Δεν χρειάζεται μήπως να εξετάζουμε κάποτε ποια είναι τα αποτελέσματα των ισχυόντων νόμων; Πώς εφαρμόζονται αυτοί στην πράξη; Δε θα πρέπει τα αποτελέσματά τους στην πράξη να περιλαμβάνονται στον πίνακα επιδόσεων, έτσι ώστε να έχουμε μία εποπτική εικόνα της κατάστασης, όχι μόνο να γνωρίζουμε τις βελτιώσεις που επιθυμούμε, αλλά και την πραγματικότητα επί τόπου; Ζητώ λοιπόν να περιλαμβάνονται τα αποτελέσματα των νόμων αυτών στον πίνακα επιδόσεων.

<SPEAKER ID=45 LANGUAGE="DE" NAME="Weiler">
Κύριε Πρόεδρε, κυρία Επίτροπε, αγαπητοί συνάδελφοι, καταρχάς, θέλω και εγώ να συγχαρώ τη συνάδελφο Hermange και να την ευχαριστήσω για αυτή την καλή έκθεση, η οποία είναι τόσο ικανοποιητική όσο και η προηγούμενη. Συμφωνούμε με την ανάλυσή σας αλλά και με την κριτική που διατυπώνετε στην έκθεσή σας.
<P>
Κυρία Επίτροπε, θέλω να ευχαριστήσω και εσάς για τις ιδέες που παρουσιάσατε σε σχέση με τη Σύνοδο Κορυφής της Βαρκελώνης. Σήμερα το πρωί έλεγα στην ομάδα επισκεπτών μου από το Bad Hersfeld πόσο μεγάλη αφοσίωση επιδεικνύετε. Το Κοινοβούλιο, και ιδιαίτερα η ομάδα μου, υποστήριξαν έντονα την Ατζέντα σας αλλά αναμένουμε τώρα και συγκεκριμένες προτάσεις και πρωτοβουλίες, σχέδια δράσης αλλά και οδηγίες, κυρία Smet. Χωρίς οδηγίες το έργο δεν θα είναι εφικτό. Πρέπει ασφαλώς να χρησιμοποιήσουμε τη νέα μέθοδο συντονισμού περισσότερο από ό,τι μέχρι σήμερα, ιδίως κατά τη συζήτηση με τα υποψήφια προς προσχώρηση κράτη. Πιστεύω ότι πρόκειται για ένα έξοχο μέσο για να συμπεριληφθούν τα κράτη αυτά ήδη από τώρα στη διαδικασία και να τους δοθεί επίσης η δυνατότητα να μας περιγράψουν τις τρέχουσες ανησυχίες και ανάγκες, καθώς και τα επιτεύγματά τους.
<P>
Δεν συμφωνώ με την κ. Smet όταν εκφράζει τη γνώμη ότι αυτές οι υποψήφιες για ένταξη χώρες παρουσιάζουν καθυστέρηση όσον αφορά όλα αυτά τα σημεία. Πιστεύω ότι χρειαζόμαστε επειγόντως μια τροποποίηση της οδηγίας για τα ευρωπαϊκά συμβούλια εργαζομένων. Αν αντιμετωπίζετε προβλήματα στους κόλπους της Επιτροπής, κυρία Επίτροπε, δεν έχετε παρά να ανατρέξετε στην εξαιρετική έκθεση του Κοινοβουλίου που εκπονήθηκε το φθινόπωρο του παρελθόντος έτους.
<P>
Οφείλουμε επίσης να διαμορφώσουμε την κοινωνική πολιτική προληπτικά και όχι πάντα εκ των υστέρων. Το σκάνδαλο με τους οδηγούς φορτηγών οχημάτων στο Λουξεμβούργο δεν είναι παρά η κορυφή του παγόβουνου. Θα έπρεπε ενδεχομένως να ζητήσουμε να μετατραπούν σε πράξεις τα λόγια του Πρωθυπουργού του Λουξεμβούργου, ο οποίος ανέφερε ότι η Ευρωπαϊκή Ένωση χρειάζεται επειγόντως να αναλάβει δράση στον τομέα αυτό. Δυστυχώς, η ισπανική Προεδρία διστάζει ελαφρώς αλλά το Κοινοβούλιο σας υποστηρίζει ανεπιφύλακτα, κυρία Επίτροπε.

<SPEAKER ID=46 NAME="Figueiredo">
(ΡΤ) Κύριε Πρόεδρε, κυρία Επίτροπε, κύριοι βουλευτές, ο βαθμός τήρησης της Ατζέντας κοινωνικής πολιτικής εκ μέρους της Ευρωπαϊκής Ένωσης είναι ένα σημαντικό πλαίσιο αναφοράς προκειμένου να εκτιμηθεί το ενδιαφέρον της για επίλυση των αναρίθμητων κοινωνικών προβλημάτων που υπάρχουν ακόμη. Όμως η αλήθεια είναι ότι, όχι μόνο εξακολουθούν να υπάρχουν τεράστιες καθυστερήσεις στην εφαρμογή της, αλλά επίσης οι ανησυχίες όσον αφορά τις κοινωνικές πολιτικές δεν αντικατοπτρίζονται σε άλλες πολιτικές και στον κοινοτικό προϋπολογισμό, και μάλιστα διαπιστώνεται μείωση των πόρων στους τομείς της απασχόλησης και των κοινωνικών θεμάτων, γεγονός το οποίο είναι απαράδεκτο.
<P>
Επίσης, στον τομέα της κοινωνικής ένταξης, και παρά το γεγονός ότι έχουν γραφεί άπειρες σελίδες σχετικά με το θέμα, έχουν καταρτιστεί εθνικά προγράμματα κοινωνικής ένταξης και έχουν γίνει αναρίθμητες δηλώσεις προθέσεων, η αλήθεια είναι ότι εξακολουθούν να υπάρχουν σοβαρά προβλήματα που μπορεί να επιδεινωθούν με την επιβράδυνση της οικονομικής δραστηριότητας και την επιμονή στις ιδιωτικοποιήσεις βασικών και θεμελιωδών τομέων καθώς και δημοσίων υπηρεσιών οι οποίες είναι κεφαλαιώδεις για μία πραγματική πολιτική κοινωνικής ένταξης, πέρα από το γεγονός ότι τα χρηματοδοτικά μέσα συνεχίζουν να είναι ιδιαίτερα πενιχρά.
<P>
Εάν οι ιθύνοντες της Ευρωπαϊκής Ένωσης επιμείνουν σε αυτή την πορεία, υπάρχουν βάσιμοι λόγοι να φοβόμαστε, όπως αναφέρει η έκθεση, ότι δεν θα τηρηθούν πλήρως μέχρι το 2005 οι δεσμεύσεις που περιλαμβάνει η Ατζέντα. Είναι επομένως σημαντικό η Επιτροπή να επιταχύνει τις εργασίες της και, κυρίως, να μεταβάλει τις πολιτικές της, δίνοντας ιδιαίτερη προτεραιότητα στην κοινωνική διάσταση σε τομείς όπως η απασχόληση ποιότητας και με δικαιώματα, η καταπολέμηση της φτώχειας και του κοινωνικού αποκλεισμού, η διασφάλιση του δικαιώματος για σεβασμό των δικαιωμάτων, κυρίως για τις πιο ευάλωτες κοινωνικές ομάδες, όπως τα παιδιά, οι ηλικιωμένοι, οι μετανάστες και τα άτομα με ειδικές ανάγκες, και η υλοποίηση της ισότητας ευκαιριών μεταξύ ανδρών και γυναικών σε όλους τους τομείς
<P>
Ευχαριστώ, τέλος, την εισηγήτρια κ. Marie-Thθrese Hermange, καθώς και τους συναδέλφους της Επιτροπής Απασχόλησης και Κοινωνικών Υποθέσεων διότι συμπεριέλαβαν στην έκθεση προτάσεις που υπέβαλα, κυρίως προτάσεις που ζητούν από την Επιτροπή να αναλάβει πρωτοβουλίες και να παρουσιάσει ένα πρόγραμμα δράσης με σκοπό την αποτελεσματική πρόληψη των μυοσκελετικών βλαβών κατά την εργασία, να αναλάβει πρωτοβουλίες για την κατάλληλη προάσπιση των δικαιωμάτων των εργαζομένων, κυρίως όσον αφορά την απασχόληση σε περίπτωση αναδιαρθρώσεων και μετεγκαταστάσεων επιχειρήσεων, και να αναλάβει επίσης πρωτοβουλίες και συγκεκριμένα ένα πρόγραμμα δράσης με σκοπό την υλοποίηση της μισθολογικής ισότητας ανδρών και γυναικών.

<SPEAKER ID=47 NAME="Nobilia">
Κύριε Πρόεδρε, κυρία Επίτροπε, μαζί με την εκτίμηση για το αξιόλογο έργο της συναδέλφου Hermange, πρέπει να εκφράσω και κάποια απογοήτευση σχετικά με το περιεχόμενο της ανακοίνωσης της Επιτροπής.
<P>
Βέβαια, δεν προτίθεται κανείς να αγνοήσει τις διάφορες πρωτοβουλίες που έχει αναλάβει η ίδια η Επιτροπή σε σχέση με την απασχόληση και με ορισμένα κοινωνικά θέματα, πολύ λιγότερο δεν προτίθεται να παραγνωρίσει τις διαπραγματευτικές πρωτοβουλίες που έχουν αναληφθεί από τους κοινωνικούς εταίρους.
<P>
Το θέμα είναι ότι, εάν η Ατζέντα έχει μια δική της προγραμματική αρχιτεκτονική, που υποστηρίχθηκε, μετά τη Νίκαια, κυρίως από τα συμπεράσματα του Συμβουλίου της Λισαβόνας - τα οποία είναι άλλωστε εμφανώς κοινώς αποδεκτά - αυτή η πρώτη αξιολόγηση της εφαρμογής της μοιάζει περισσότερο με θεωρητικολογίες, ασύνδετες από την αρχική της λογική και τους στόχους που αυτή έθετε. Είναι πράγματι να απορεί κανείς αν οι ευθύνες των πολλαπλών στόχων που προβλέπει η Ατζέντα έχουν ωστόσο προκαθορισμένο πρότυπο και πεδία στα οποία μπορούν να ασκηθούν, αν μπορεί να διαπιστωθεί μια, έστω καθαρά εμβρυϊκή, ποιότητα της εργασίας και ποια είναι τα ειδικά της χαρακτηριστικά, αν τα συστήματα εύρεσης απασχόλησης και ενημέρωσης σχετικά με τις ευκαιρίες επιτελούν αποτελεσματικά το καθήκον τους και αν οι σχολικο-εκπαιδευτικές κατευθύνσεις αρχίζουν να αποκτούν κάποιον εξορθολογισμό.
<P>
Θα έπρεπε εξάλλου να ξεκαθαριστεί, τόσο σε κοινοτικό όσο και σε εθνικό επίπεδο, από την οπτική της ευελιξίας/ασφάλειας, αν οι βιομηχανικές σχέσεις τείνουν σταθερά προς μία γενική πρόοδο και αν οι σχέσεις στα εθνικά σχέδια δράσης αρχίζουν να βρίσκουν την υπεύθυνη συμβολή των τοπικών φορέων και των κοινωνικών δυνάμεων και την πλήρη συνοχή με τους προσανατολισμούς της Ένωσης.
<P>
Θα χρειαζόταν επίσης να μάθουμε, με στόχο μια ολοκληρωμένη συνολική θεώρηση, αν τα κράτη έχουν τουλάχιστον ξεκινήσει έναν εσωτερικό προβληματισμό σχετικά με την κοινωνική τους νομοθεσία, με τη συνοχή στο εσωτερικό της εθνικής τους επικράτειας, με την ενσωμάτωση των περιθωριοποιημένων ομάδων ή με τα όρια της περιθωριοποίησης κατά ηλικία, κατά μειονέκτημα, κατά φύλο ή κατά επάγγελμα.
<P>
Μια τελευταία πτυχή αφορά τη διεύρυνση, στην οποία η Ατζέντα αποδίδει πολύ μεγάλη προσοχή, αντίθετα από ό,τι αυτή η πρώτη αξιολόγηση, που περιορίζει την αναφορά της στη μοναδική, καίτοι σημαντική, δράση των ΜΚΟ.
<P>
Αυτό που θέλω να υπογραμμίσω, τελειώνοντας, είναι ότι, αν και μεγάλο μέρος του θέματος εξακολουθεί να επαφίεται στην αρχή της επικουρικότητας και σε μια ενεργητική ευθύνη περισσότερων μερών, το κοινωνικό πρωτόκολλο, αν και με καθυστέρηση, είναι αναπόσπαστο μέρος των Συνθηκών και η κοινωνική πολιτική επιτέλους συνδέεται με την οικονομική στο πρότυπο του ανοικτού συντονισμού.
<P>
Είναι ουσιώδης, λοιπόν, ένας πιο ισχυρός και αποφασιστικός ρόλος της Κοινότητας, στον οποίο θα συμμετέχει με τρόπο πιο ουσιαστικό και συνεχή το Ευρωπαϊκό Κοινοβούλιο.

<SPEAKER ID=48 LANGUAGE="SV" NAME="Grφnfeldt Bergman">
Κύριε Πρόεδρε, τρέφω πολύ μεγάλο σεβασμό για το φιλόδοξο έργο που πραγματοποίησε η εισηγήτρια κ. Hermange με την έκθεση για τον πίνακα αποτελεσμάτων σχετικά με την εφαρμογή των στόχων της κοινωνικής πολιτικής. Ανησυχώ όμως συγχρόνως για το γεγονός ότι το έργο αυτό καταλήγει τελικά σε ένα αίτημα για την υποβολή μίας μακράς σειράς νομοθετικών πρωτοβουλιών από την Επιτροπή, όπως λ.χ. δια βίου μάθηση, οργάνωση της εργασίας, ανάγκη συνδυασμού εργασίας και ιδιωτικής ζωής, πολιτική για το εργασιακό περιβάλλον, συμπληρωματική ασφάλιση ασθενείας και πρόσληψη έκτακτου προσωπικού.
<P>
Για δύο κυρίως λόγους θεωρώ ότι η υποβολή αιτήματος για νέες νομοθετικές πρωτοβουλίες στους τομείς αυτούς δεν αποτελεί την ορθή άγουσα. Ο πρώτος λόγος είναι ότι εμείς οι Σουηδοί μέλη του ΕΛΚ (Moderater) δεν πιστεύουμε ότι τα ζητήματα αυτά θα πρέπει να εμπίπτουν στις κοινοτικές αρμοδιότητες. Μπορούν να αντιμετωπίζονται καλύτερα σε εθνικό επίπεδο και φυσικά ο καλύτερος τρόπος είναι οι διαπραγματεύσεις σε εθνικό επίπεδο.
<P>
Ο άλλος λόγος είναι ότι η διεύρυνση της Ένωσης δυσχεραίνεται σημαντικά εφόσον όλο και περισσότερες σελίδες νομοθετημάτων προστίθενται στις χιλιάδες χιλιάδων σελίδες νομοθεσίας τις οποίες σήμερα ήδη απαιτείται να δεχθούν και να μεταφέρουν στη νομοθεσία τους οι υποψήφιες χώρες. Για τον λόγο αυτό συμφωνώ με τη συνάδελφο Smet ότι είναι σημαντικό να σταματήσουμε λίγο για να πάρουμε μία ανάσα και να σκεφτούμε πώς να αναθεωρήσουμε την ήδη υφιστάμενη νομοθεσία.
<P>
Δεν μας παρέχεται η δυνατότητα να καταψηφίσουμε τα επιμέρους σημεία της έκθεσης. Εμείς οι Σουηδοί μέλη του ΕΛΚ δεν θα μπορέσουμε να υποστηρίξουμε την έκθεση στο σύνολό της κατά την τελική ψηφοφορία, παρόλο που θεωρούμε θετικά πολλά στοιχεία που περιέχει η έκθεση. Δυστυχώς οι πρωτοβουλίες που προτείνονται, όπως ανέφερα πριν, δεν βρίσκονται στο σωστό επίπεδο. Θα έπρεπε να βρισκόντουσαν σε εθνικό επίπεδο.

<SPEAKER ID=49 NAME="Διαμαντοπούλου">
. Κύριε Πρόεδρε, θα ήθελα να πω εξαρχής ότι η έκθεση αυτή είναι μια θετική συμβολή στην βελτίωση της χρήσης ενός σημαντικού εργαλείου. Όπως είπε η κ. Smet, έχει μεγάλη σημασία να προσέξουμε ότι είναι η πρώτη φορά που έχουμε ένα εργαλείο για κοινωνική πολιτική σε ευρωπαϊκό επίπεδο, ένα εργαλείο το οποίο επιτεύχθηκε μετά από πολύ δύσκολες και ευαίσθητες διαπραγματεύσεις . Η έκθεση και οι τοποθετήσεις των κυρίων βουλευτών θίγουν τρία θέματα: ουσίας, χρόνου και διαδικασίας. Όσον αφορά την ουσία, θέλω να θυμίσω ότι η Επιτροπή τόνισε την ανάγκη δεσμευτικής Κοινωνικής Ατζέντας την άνοιξη του 2000, και επί 6 μήνες με πολύ στενή συνεργασία της Επιτροπής, της γαλλικής Προεδρίας και του Κοινοβουλίου με την κ. Van Lancker, έγινε μια πολύ σημαντική πολιτική προεργασία, ώστε στη Νίκαια να υπάρξει για πρώτη φορά συμφωνία των αρχηγών κρατών για μακροχρόνια Κοινωνική Ατζέντα πενταετίας. Η Επιτροπή λοιπόν έχει μια συγκεκριμένη εντολή υλοποίησης αυτής της Κοινωνικής Ατζέντας και κάθε χρόνο ανακοινώνει το πρόγραμμά της, ώστε το 2005 να ολοκληρωθούν οι δεσμεύσεις. Θέλω να θυμίσω ότι τον Οκτώβριο του 2000 παρουσίασα στην Επιτροπή Απασχόλησης και Κοινωνικών Υποθέσεων τα αποτελέσματα της εφαρμογής του πρώτου χρόνου της Ατζέντας. Η αποτελεσματικότητα, η συμφωνία μεταξύ δεσμεύσεων και υλοποίησης ήταν 100%. Τον Οκτώβριο του 2001 παρουσίασα πάλι στην Επιτροπή Απασχόλησης και Κοινωνικών Υποθέσεων έναν πίνακα με τις δράσεις του 2001, όπου πάλι η συμφωνία μεταξύ δεσμεύσεων και αποτελεσμάτων ήταν 100%. Το ερώτημα είναι: η Ατζέντα αυτή είναι σταθερή ή εμπλουτίζεται στην πορεία της από νέα στοιχεία;
<P>
Η Επιτροπή σε μεγάλο βαθμό - θα έλεγα σε απόλυτο βαθμό - δεσμεύεται από την Κοινωνική Ατζέντα όπως αυτή ψηφίστηκε στη Νίκαια και με βάση την Ατζέντα που είχε συμφωνηθεί το 2000. Στην πορεία, το 2003, δεσμευθήκαμε για αναθεώρησή της και εκεί, βεβαίως, θα συμφωνήσω με την έκθεση ότι το Κοινοβούλιο πρέπει να παίξει έναν πολύ σημαντικό ρόλο ώστε να υπάρχει δυνατότητα αναπροσαρμογής της.
<P>
Μία δεύτερη παρατήρηση αφορά τον χρόνο. Πρώτον, υπάρχει μια ανάγκη συνυποβολής της έκθεσης για την Ατζέντα και της συνθετικής έκθεσης της Επιτροπής για το Συμβούλιο της Ανοιξης. Αυτό δημιουργεί πάντοτε ένα πρόβλημα χρόνου, το οποίο θα προσπαθήσουμε να επιλύσουμε. Δεύτερον, η κριτική γίνεται επί των αποτελεσμάτων της πρώτης χρονιάς της Ατζέντας, όπως λέει στην έκθεσή της και η κ. Hermange, όπου εκεί δεν μπορεί παρά να λάβουμε υπόψη μας ότι έπρεπε δύο μήνες μετά την απόφαση της Νίκαιας να υποβληθεί η συγκεκριμένη έκθεση.
<P>
Κατόπιν, όσον αφορά τη διαδικασία, θέλω να συμφωνήσω με την έκθεση σε τρία σημεία: πρώτον, ότι η Κοινωνική Ατζέντα και ο πίνακας αποτελεσμάτων δεν μπορούν να είναι απλά μια καταγραφή των πεπραγμένων, αλλά πρέπει να εξετάζουν προσεκτικά τα ευρύτερα επιτεύγματα και να προσανατολίζονται προς το μέλλον. Δεύτερον, ότι δεν μπορεί παρά να αναφέρεται στην ευρύτερη θεώρηση της συμμετοχής όλων των συντελεστών κατά το παρελθόν και των προσδοκιών κατά το μέλλον, και οι συντελεστές αυτοί βεβαίως είναι οι κοινωνικοί εταίροι, αλλά και γυναικείες οργανώσεις, οργανώσεις της κοινωνίας των πολιτών, όπως αυτές περιγράφηκαν από τους κυρίους και τις κυρίες βουλευτές.
<P>
Το τρίτο σημείο είναι ότι η σταθερότητα και η συνεκτικότητα της Ατζέντας δεν έχει χαρακτήρα δογματικό, δηλαδή όπου υπάρχουν επείγουσες καταστάσεις, νέα στοιχεία που δημιουργούν προβλήματα σε κοινωνικό επίπεδο με κοινωνικές επιπτώσεις, θα πρέπει να παρεμβαίνουμε. Όπως έγινε πρόσφατα με την πρωτοβουλία για την αναδιάρθρωση - έχει γίνει ήδη αναφορά από συγκεκριμένη βουλευτή - όπου μέσα σε ένα χρόνο είχαμε 350.000 απολύσεις λόγω αναδιαρθρώσεων επιχειρήσεων στην Ευρωπαϊκή Ένωση. Εκεί δεν μπορούσαμε παρά να παρέμβουμε έστω και αν δεν υπήρχε δέσμευση από την Ατζέντα.
<P>
Κυρίες και κύριοι βουλευτές, μπορώ να διαβεβαιώσω ότι η έκθεση αυτή, αλλά και η πολύ στενή συνεργασία με την αντίστοιχη επιτροπή, μπορεί να οδηγήσει σε μια συνεχώς βελτιούμενη απόδοση της εφαρμογής της Κοινωνικής Ατζέντας, η οποία θα υπενθυμίσω και πάλι ότι είναι ένα απολύτως καινούργιο εργαλείο, που η στενή συνεργασία θα μας βοηθήσει να το κάνουμε καλύτερο.

<SPEAKER ID=50 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί στις 12.00.

<CHAPTER ID=5>
Καλωσόρισμα
<SPEAKER ID=51 NAME="Πρόεδρος">
Αγαπητοί συνάδελφοι, είναι τιμή και ευχαρίστηση που καλωσορίζω σήμερα τον Πρόεδρο της Δημοκρατίας της Βουλγαρίας, κ. Georgi Parvanov, που κάθεται στα θεωρεία των επίσημων προσκεκλημένων του Κοινοβουλίου μας.
<P>
(Χειροκροτήματα)
<P>
Η αντιπροσωπεία του περιλαμβάνει ορισμένα διακεκριμένα μέλη της βουλγαρικής κυβέρνησης, μεταξύ των οποίων τον Υπουργό Εξωτερικών, κ. Passy, και τον Υπουργό Αμύνης, κ. Svinarov, καθώς και τα μέλη του Προεδρείου της Μεικτής Κοινοβουλευτικής Επιτροπής ΕΕ-Βουλγαρίας.
<P>
Από τη στιγμή που ο κ. Parvanov ανέλαβε τα καθήκοντά του, πριν από λιγότερο από τρεις εβδομάδες, δεχόμαστε με μεγάλη ευχαρίστηση το γεγονός ότι μία από τις πρώτες πρωτοβουλίες του ήταν να επισκεφθεί το Ευρωπαϊκό Κοινοβούλιο.
<P>
Έχουμε επίγνωση των προσπαθειών που καταβάλλονται από τον κ. Parvanov και από τη βουλγαρική κυβέρνηση για να ξεπεράσουν τις σημερινές κοινωνικές και οικονομικές δυσκολίες της χώρας και να την προετοιμάσουν για την είσοδο της στην Ευρωπαϊκή Ένωση. Υποστηρίζουμε την επιθυμία τους να γίνουν μέλη της ευρωπαϊκής οικογένειας και είμαστε ευτυχείς που υπογραμμίζουμε ότι το Ευρωπαϊκό Κοινοβούλιο είναι με το μέρος της χώρας του και των πολιτών της.
<P>
Σας ευχαριστούμε, κύριε Πρόεδρε, που παρευρίσκεστε ανάμεσά μας.
<P>
(Χειροκροτήματα)

<CHAPTER ID=6>
Ψηφοφορίες
<SPEAKER ID=52 LANGUAGE="EN" NAME="1. επιτρέπεται στη Γαλλία να παρατείνει την εφαρμογή μειωμένου ειδικού φόρου κατανάλωσης στο  "παραδοσιακό"  ρούμι που παράγεται στα υπερπόντια διαμερίσματά της">

<P>
(COM(2001) 347 - C5-0401/2001 - 2001/0142(CNS))
<P>
2. επιτρέπεται στην Πορτογαλία να εφαρμόζει συμπληρωματική μείωση του ειδικού φόρου κατανάλωσης για το ρούμι και τα λικέρ που παράγονται και καταναλώνονται στην αυτόνομη περιφέρεια της Μαδέρας, καθώς και για τα λικέρ και τα αποστάγματα που παράγονται και καταναλώνονται στην αυτόνομη περιφέρεια των Αζορών
<P>
(COM(2001) 442 - C5-0422/2001 - 2001/0169(CNS))
<P>
(Με διαδοχικές ψηφοφορίες, το Σώμα εγκρίνει τα νομοθετικά ψηφίσματα)
<P>
Έκθεση (A5-0005/2002) του κ. Glante, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση κανονισμού του Συμβουλίου που αφορά τη σύσταση κοινής επιχείρησης GALILEO
<P>
(COM(2001) 336 - C5-0329/2001 - 2001/0136(CNS))
<P>
Πριν από την ψηφοφορία
<P>
Rovsing (PPE-DE). (EN) Κύριε Πρόεδρε, δεν θα συμμετάσχω στην ψηφοφορία για λόγους οικονομικού συμφέροντος.
<P>
Σχετικά με τις τροπολογίες αριθ. 10 και 16

<SPEAKER ID=53 LANGUAGE="DE" NAME="Radwan">
Θέλω να υποβάλω μια προφορική τροποποίηση σε σχέση με τις τροπολογίες 10 και 16, οι οποίες είναι παρόμοιες. Στο πρωτότυπο κείμενο αυτών των τροπολογιών αναφέρεται ότι η κοινή επιχείρηση θα έχει την έδρα της εκεί όπου υπάρχουν φοροαπαλλαγές. Αυτό βέβαια δεν είναι δυνατό για λόγους ανταγωνισμού και άλλους παρεμφερείς λόγους. Επομένως, το κείμενο πρέπει να αντικατασταθεί, σε συμφωνία με τις Ομάδες, με την εξής πρόταση:
<P>
· "εξαρτάται από το υφιστάμενο φορολογικό καθεστώς και τη διαπραγμάτευση με το εν δυνάμει κράτος της έδρας" .
<P>
(Το Σώμα δίνει την έγκρισή του για την παρουσίαση της προφορικής τροπολογίας) (Το Σώμα εγκρίνει το νομοθετικό ψήφισμα)

<SPEAKER ID=54 LANGUAGE="DE" NAME="Glante">
Κύριε Πρόεδρε, αποτελεί για μένα πρεμιέρα, διότι λαμβάνω για πρώτη φορά τον λόγο κατά τη διάρκεια μιας ψηφοφορίας. Θα είμαι επίσης πολύ σύντομος. Ευχαριστώ για το σαφές μήνυμα που μεταδίδει το Ευρωπαϊκό Κοινοβούλιο στο Συμβούλιο και ελπίζω ότι το τελευταίο θα ψηφίσει επίσης με την ίδια σαφήνεια το παρόν σχέδιο, τον Μάρτιο του 2002, και ότι θα θέσουμε επιτέλους σε κίνηση τη σχετική διαδικασία!
<P>
(Χειροκροτήματα)   
<P>
Κοινή πρόταση ψηφίσματος
<P>

<P>
σχετικά με την κατάσταση των οδικών μεταφορέων εμπορευμάτων που έχουν εγκλωβιστεί στο Λουξεμβούργο
<P>
Σχετικά με την παράγραφο 9

<SPEAKER ID=55 LANGUAGE="FR" NAME="Turmes">
Κύριε Πρόεδρε, υπάρχει μια παράλειψη στο κοινό ψήφισμα, στο σημείο 9. Στις διαπραγματεύσεις μας μεταξύ των διαφόρων Ομάδων, για το συγκεκριμένο θέμα αποδώσαμε ένα ρόλο στην Ευρωπαϊκή Επιτροπή στο σημείο αυτό, δηλαδή την αναθεώρηση του συστήματος αδειών CEMT, ο ρόλος όμως αυτός ξεχάστηκε στο κείμενο του ψηφίσματος.
<P>
Προτείνω, επομένως, να διατυπώσουμε μια προφορική τροπολογία και να προσθέσουμε τα παρακάτω λόγια με τα οποία συμφωνήσαμε όλοι. Το κείμενο, λοιπόν, θα έχει ως εξής: "καλεί τα κράτη μέλη σε στενή συνεργασία με τις υπηρεσίες της Επιτροπής να δρομολογήσουν ποιοτική και ποσοτική αναθεώρηση" .
<P>
(Το Σώμα δίνει την έγκρισή του για την παρουσίαση της προφορικής τροπολογίας)
<P>
(Το Σώμα εγκρίνει το ψήφισμα)
<P>
Κοινή πρόταση ψηφίσματος σχετικά με την κατάσταση στη Μέση Ανατολή
<P>
Σχετικά με την τροπολογία αριθ. 2

<SPEAKER ID=56 NAME="Morgantini">
Κύριε Πρόεδρε, ζητώ να αντικατασταθεί η πρώτη φράση - "απαιτεί τον σεβασμό εκ μέρους του Ισραήλ" - με τη φράση "ζητά από τα δύο μέρη να σέβονται τις διεθνείς συνθήκες" και να προστεθούν, μετά τις λέξεις "συνελήφθησαν και κρατούνται" , οι λέξεις "από το Ισραήλ" .
<P>
(Το Σώμα εγκρίνει το ψήφισμα)
<P>
Πρόταση ψηφίσματος (B5-0100/2002) σχετικά με τα μέτρα για την καταπολέμηση της τρομοκρατίας
<P>
Σχετικά με την τροπολογία αριθ. 8

<SPEAKER ID=57 LANGUAGE="NL" NAME="Buitenweg">
Θα ήθελα να υποβάλω μία προφορική τροπολογία, τόσο εξ ονόματος της ομάδάς μου, των Πρασίνων και της Ευρωπαϊκής Ελεύθερης Συμμαχίας, όσο και εξ ονόματος της Σοσιαλιστικής Ομάδας. Προτείνω να προστεθούν ορισμένες λέξεις με τις οποίες να καθίσταται σαφές ότι ο ορισμός της τρομοκρατίας, τον οποίο εγκρίναμε εχθές, ισχύει και για αυτά τα μέτρα. Η προσθήκη αυτή δεν έχει επομένως συνέπειες για την θέση σε ισχύ, έχει όμως συνέπειες για την ερμηνεία του ορισμού της τρομοκρατίας. Θα σας διαβάσω το κείμενο στα ολλανδικά: "επιθυμεί η εφαρμογή αυτών των τεσσάρων μέτρων, και ιδιαίτερα της κοινής θέσης σχετικά με συγκεκριμένα μέτρα για την καταπολέμηση της τρομοκρατίας, να υπόκειται στην ερμηνεία του ορισμού, η οποία καθορίστηκε στην απόφαση πλαίσιο σχετικά με τον ορισμό της τρομοκρατίας, την οποία υιοθέτησε το Συμβούλιο την 6η Δεκεμβρίου 2001, ιδιαίτερα σε σχέση με τις εγγυήσεις που αναφέρονται στις αιτιολογικές σκέψεις και με τις σχετικές δηλώσεις του Συμβουλίου" . Ελπίζω να υποστηρίξουν όλοι την τροπολογία αυτή.
<P>
(Το Σώμα δίνει την έγκρισή του για την παρουσίαση της προφορικής τροπολογίας)
<P>
(Το Σώμα εγκρίνει το ψήφισμα)
<P>
Κοινή πρόταση ψηφίσματος σχετικά με τη χρηματοδότηση της αναπτυξιακής ενίσχυσης
<P>
(Το Σώμα εγκρίνει το ψήφισμα)
<P>
Κοινή πρόταση ψηφίσματος σχετικά με την Επιτροπή Ανθρωπίνων Δικαιωμάτων των Ηνωμένων Εθνών στη Γενεύη
<P>
Σχετικά με την παράγραφο 5

<SPEAKER ID=58 LANGUAGE="EN" NAME="Wuori">
Κύριε Πρόεδρε, η παράγραφος 5, όπου αναφέρεται "να υπογράψουν και να κυρώσουν" , πρέπει να διορθωθεί σε "να κυρώσουν ή να προσχωρήσουν στο Σύμφωνο της Ρώμης" , δεδομένου ότι σε αυτό το στάδιο δεν υπάρχει πλέον η δυνατότητα υπογραφής του Συμφώνου.
<P>
Κατά συνέπεια, η παράγραφος 5 πρέπει να διαμορφωθεί ως εξής: "Καλεί τα κράτη μέλη να απευθύνουν έκκληση σε όλες τις χώρες μέλη του ΟΗΕ να κυρώσουν ή να προσχωρήσουν στο Σύμφωνο της Ρώμης για τη θέσπιση του Διεθνούς Ποινικού Δικαστηρίου" .
<P>
(Το Σώμα δίνει την έγκρισή του για την παρουσίαση της προφορικής τροπολογίας)
<P>
(Το Σώμα εγκρίνει το ψήφισμα)
<P>
Έκθεση (A5-0023/2002) του κ. Napolitano, εξ ονόματος της Επιτροπής Συνταγματικών Υποθέσεων, σχετικά με τις σχέσεις μεταξύ του Ευρωπαϊκού Κοινοβουλίου και των εθνικών Κοινοβουλίων στο πλαίσιο της ευρωπαϊκής οικοδόμησης [2001/2023(INI)].
<P>
Πριν από την ψηφοφορία

<SPEAKER ID=59 LANGUAGE="EN" NAME="MacCormick">
Κύριε Πρόεδρε, θα ήθελα να πληροφορήσω το Σώμα ότι κατά τη λήξη της συζήτησης εχθές το απόγευμα, ο κ. Napolitano, απαντώντας στις δηλώσεις στις οποίες προβήκαμε κατά τη διάρκεια της συζήτησης εγώ και ορισμένοι άλλοι βουλευτές, διετύπωσε την εξής προσφορά: πρότεινε να αποσύρουμε τις τροπολογίες 18 και 12 προκειμένου να προσπαθήσει, μέσω της Επιτροπής Συνταγματικών Υποθέσεων, να προτείνει την εκπόνηση έκθεσης που να αφορά συγκεκριμένα το ζήτημα των συνταγματικά αναγνωρισμένων περιφερειών στην ευρωπαϊκή αρχιτεκτονική.
<P>
Πολλοί βουλευτές πιστεύουμε ότι το συγκεκριμένο θέμα είναι εξαιρετικά σημαντικό. Οι γνώμες όσων θεωρούμε ότι είναι σημαντικό διίστανται αυτήν τη στιγμή, μεταξύ εκείνων που θα ήθελαν να περιληφθεί το εν λόγω θέμα σε αυτήν την έκθεση και εκείνων που θα ήθελαν να το αντιμετωπίσουμε σε ένα πλαίσιο διαφορετικό. Η ορθότερη επιλογή - και η Ομάδα μου συμφωνεί σε αυτό, όπως, νομίζω, και η Ομάδα των Φιλελευθέρων - είναι να αποδεχτούμε τη γενναιόδωρη πρόταση του κ. Napolitano ότι το ζήτημα πρέπει να εξεταστεί μεμονωμένα στο πλαίσιο της Επιτροπής Συνταγματικών Υποθέσεων και να αποσύρουμε αυτές τις τροπολογίες.
<P>
Αυτό προτείνω, συνεπώς, να πράξουμε.
<P>
(Χειροκροτήματα)

<SPEAKER ID=60 NAME="Napolitano">
. (ΙΤ) Κύριε Πρόεδρε, προτείνω μια προφορική τροπολογία συμβιβασμού, η οποία περιλαμβάνει τις τροπολογίες αριθ. 7, 8 και 9, που παρουσιάστηκαν από τον κ. Belder. Η τροπολογία μου αντικαθιστά τις αιτιολογικές σκέψεις 2, 4 και 6 της έκθεσης με την εξής διατύπωση: "δεδομένων των πρόσφατων δηλώσεων ορισμένων αρχηγών κρατών και κυβερνήσεων για το μέλλον της Ευρώπης" .

<SPEAKER ID=61 LANGUAGE="NL" NAME="Van Lancker">
Κύριε Πρόεδρε, ο συνάδελφος MacCormick απέσυρε τώρα τις τροπολογίες 18 και 12, όμως η τροπολογία 10 αφορά το ίδιο ζήτημα. Αποσύρεται μήπως και αυτή τώρα ή παραμένει;

<SPEAKER ID=62 NAME="Πρόεδρος">
Καταρχάς θα ήθελα να μάθω από το Σώμα αν συμφωνεί με την προφορική τροπολογία που παρουσιάστηκε από τον κ. Napolitano, με την ιδιότητά του ως εισηγητή, να αντικαταστήσουμε τις τρεις αιτιολογικές σκέψεις με τη φράση που διάβασε προ ολίγου. Δεν υπάρχουν αντιρρήσεις; Ωραία. Η τροπολογία εγκρίνεται.
<P>
Με την παρέμβαση του κ. McCormick, έπειτα, υπάρχει η πρόταση να αποσυρθούν οι τροπολογίες αριθ. 12 και 18. Η κ. Van Lancker λέει πως θα έπρεπε να αποσυρθεί επίσης η τροπολογία αριθ. 10, επειδή αφορά το ίδιο θέμα. Μου επισημαίνεται εξάλλου ότι η τροπολογία αριθ. 17 θα ήταν επίσης συναφής με το ίδιο θέμα. Το συμπέρασμά μου, μετά από αυτά που άκουσα, είναι ότι θα πρέπει να αποσυρθούν οι τροπολογίες αριθ. 10, 12, 17 και 18. Μπορείτε να μου το επιβεβαιώσετε, κύριε McCormick;

<SPEAKER ID=63 LANGUAGE="EN" NAME="MacCormick">
Κύριε Πρόεδρε, συμφωνώ με όσα είπατε, αλλά αφορούν διαφορετικά ζητήματα. Στις άλλες δύο τροπολογίες διατυπώνεται η εξής παρατήρηση: υπάρχουν 15 κράτη μέλη προς το παρόν στην Ένωση και αυτό δεν το αμφισβητεί κανείς. Το κατά πόσον υπάρχουν περισσότερα έθνη είναι άλλο ζήτημα. Ωστόσο, σε πνεύμα καλής θέλησης, αποσύρω και αυτές τις τροπολογίες.

<SPEAKER ID=64 LANGUAGE="ES" NAME="Ferrer">
Κύριε Πρόεδρε, λυπάμαι που ο κ. MacCormick απέσυρε την τροπολογία, νομίζω όμως ότι οι δύο αυτές τροπολογίες δεν αφορούν σε καμία περίπτωση το ίδιο ζήτημα. Απλώς γίνεται μια διαπίστωση, την οποία πιστεύω πως κανείς δεν πρόκειται να αμφισβητήσει, συγκεκριμένα ότι τα περιφερειακά κοινοβούλια εκπροσωπούν επίσης τους λαούς της Ένωσης.
<P>
Αυτό είναι το μόνο πράγμα που λέει η συγκεκριμένη τροπολογία. Συνεπώς, θεωρώ πως πρόκειται για μία εντελώς διαφορετική δήλωση.
<P>
(Το Σώμα εγκρίνει το ψήφισμα)   
<P>
Έκθεση (A5-0006/2002) του κ. Pohjamo, εξ ονόματος της Επιτροπής Περιφερειακής Πολιτικής, Μεταφορών και Τουρισμού σχετικά με τη διαχείριση της περιφερειακής πολιτικής και τα διαρθρωτικά ταμεία [2001/2066(INI)]
<P>
(Το Σώμα εγκρίνει το ψήφισμα)
<P>
Έκθεση (A5-0007/2002) του κ. Musotto, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με τη δεύτερη έκθεση της Επιτροπής προς το Συμβούλιο, το Ευρωπαϊκό Κοινοβούλιο, την Οικονομική και Κοινωνική Επιτροπή και την Επιτροπή των Περιφερειών, για την Οικονομική και Κοινωνική Συνοχή [COM(2001) 24 - C5-0527/2001 - 2001/2207(COS)]
<P>
(Το Σώμα εγκρίνει το ψήφισμα)
<P>
Έκθεση (A5-0022/2002) της κ. Κράτσα-Τσαγκαροπούλου, εξ ονόματος της Επιτροπής Δικαιωμάτων των Γυναικών και Ίσων Ευκαιριών, σχετικά με την πολιτική της Ευρωπαϊκής Ένωσης έναντι των χωρών της Μεσογείου όσον αφορά την προώθηση των δικαιωμάτων των γυναικών και των ίσων ευκαιριών στις χώρες αυτές [2001/2129(INI)]
<P>
(Το Σώμα εγκρίνει το ψήφισμα)
<P>
Έκθεση (A5-0009/2002) της κ. Hermange, εξ ονόματος της Επιτροπής Απασχόλησης και Κοινωνικών Υποθέσεων, σχετικά με τον αναλφαβητισμό και τον κοινωνικό αποκλεισμό [2001/2340(INI)]
<P>
(Το Σώμα εγκρίνει το ψήφισμα)
<P>
Έκθεση (A5-0004/2002) της κ. Hermange, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την ανακοίνωση της Επιτροπής στο Συμβούλιο, στο Ευρωπαϊκό Κοινοβούλιο, στην Οικονομική και Κοινωνική Επιτροπή και στην Επιτροπή των Περιφερειών για τον πίνακα αποτελεσμάτων όσον αφορά την υλοποίηση της Ατζέντας Κοινωνικής Πολιτικής [COM(2001) 104 - C5-0536/2001 - 2001/2215(COS)]
<P>
(Το Σώμα εγκρίνει το ψήφισμα)
<P>
  

<SPEAKER ID=65 LANGUAGE="EN" NAME="Doyle">
Κύριε Πρόεδρε, ένα διαδικαστικό ζήτημα: στη χθεσινή ψηφοφορία επί της έκθεσης του κ. Watson σχετικά με το ευρωπαϊκό ένταλμα σύλληψης δημιουργήθηκε σύγχυση ως προς την αρίθμηση των τροπολογιών. Όπως θα διαπιστώσετε από τη σημερινή έκθεση, η τροπολογία αριθ. 3 αναφέρεται πλέον ως τροπολογία αριθ. 4. Ακόμα και στην Επίσημη Έκθεση, αυτό δεν είναι απολύτως διευκρινισμένο σε ορισμένες σελίδες.
<P>
Η τροπολογία αριθ. 3, η οποία αναφερόταν στη νομική αρχή του "habeas corpus" , είχε διανεμηθεί στα μέλη της ιρλανδικής αντιπροσωπείας της Ομάδας ΕΛΚ-ΕΔ με αυτήν την αρίθμηση. Γνωρίζαμε ότι η τροπολογία θα καταψηφιζόταν αλλά, παρόλα αυτά, εγώ και αρκετοί από τους συναδέλφους μου αποφασίσαμε να την υπερψηφίσουμε, δεδομένης της σταθερής προσήλωσής μας στην αρχή του "habeas corpus" και επειδή θεωρούσαμε ότι η τροπολογία ήταν ορθή. Επιθυμούμε να επισημάνουμε ότι υπερψηφίζουμε τη θέση ότι το εν λόγω νομικό βοήθημα πρέπει να περιλαμβάνεται στην ευρωπαϊκή νομοθεσία.
<P>
Από την εξέταση των πρακτικών της χθεσινής συνεδρίασης, διαπιστώνεται ότι η τροπολογία αριθ. 3, όπως ήταν στο κείμενο που έφτασε στα χέρια μας εχθές το πρωί, μετατράπηκε σε τροπολογία αριθ. 4 κατά την ψηφοφορία. Η απόφασή μας να υπερψηφίσουμε την αρχή του "habeas corpus" αναιρέθηκε από αυτήν τη μεταβολή στον αριθμό της τροπολογίας. Θα ήθελα να καταγραφεί το γεγονός ότι η ψήφος μας αποσκοπούσε στην υποστήριξη της αρχής του "habeas corpus" .

<SPEAKER ID=66 NAME="Πρόεδρος">
Φυσικά, κυρία Doyle, αυτή η δήλωσή σας θα συμπεριληφθεί στα πρακτικά, για να γίνει σαφές ποια ήταν η βούλησή σας.
<P>
  
<P>
ΑΙΤΙΟΛΟΓΗΣΕΙΣ ΨΗΦΟΥ - Ψήφισμα για τον χώρο ελευθερίας (B5-0099/2002)

<SPEAKER ID=67 LANGUAGE="ES" NAME="Palacio Vallelersundi">
Κύριε Πρόεδρε, προβαίνω σε αυτή την αιτιολόγηση ψήφου εξ ονόματος της Ομάδας ΕΛΚ-ΕΔ.
<P>
Η Ομάδα ΕΛΚ-ΕΔ ανησυχούσε μήπως, λόγω της διφορούμενης διατύπωσής της, δοθεί εσφαλμένη ερμηνεία στην τροπολογία 8 του ψηφίσματος για τον ευρωπαϊκό χώρο δικαιοσύνης. Σύμφωνα με αυτή τη διατύπωση - ιδίως σε ορισμένες γλωσσικές αποδόσεις - θα μπορούσε να δοθεί η ερμηνεία ότι η θέση σε ισχύ των τεσσάρων μέτρων προηγείται της θέσης σε ισχύ της απόφασης πλαισίου για την τρομοκρατία.
<P>
Μετά τη διευκρίνιση της κ. Buitenweg, ψηφίσαμε υπέρ, επειδή είναι λογικό να χρησιμεύσει η απόφαση πλαίσιο για την τρομοκρατία ως κριτήριο για την ερμηνεία αυτών των τεσσάρων αποφάσεων.
<P>
Έκθεση Χατζηδάκη (A5-0012/2002)

<SPEAKER ID=68 LANGUAGE="NL" NAME="Meijer">
. (NL) Για χρόνια γίνονται προσπάθειες για την κατασκευή όλο και ταχύτερων οχημάτων, τόσο για τις μεταφορές φορτίου όσο και ατόμων. Ο περιορισμός της ταχύτητας θεωρείται προσωρινή και ανεπιθύμητη παρενέργεια μίας ατελούς ακόμη τεχνολογίας. Κάθε συνειδητή προσπάθεια για την επιβολή κάποιας μορφής περιορισμού της ταχύτητας αντιμετωπίζεται ως επίθεση κατά της ατομικής ελευθερίας των οδηγών ή ως εμπόδιο στην πραγματοποίηση κέρδους από τις εταιρίες μεταφορών. Ο διαρκώς αυξανόμενος αριθμός των θυμάτων τροχαίων ατυχημάτων θα πρέπει να μας κάνει να αλλάξουμε άποψη. Ωστόσο, η υποχρεωτική χρήση τέτοιων συσκευών περιορισμού της ταχύτητας για ένα όλο και μεγαλύτερο μέρος της οδικής κυκλοφορίας αποτελεί μία μερική και μόνο λύση. Εφόσον καθίσταται υποχρεωτική η χρήση τέτοιων συσκευών, χωρίς συγχρόνως να περιορίζεται επαρκώς το νόμιμο όριο ταχύτητας, φαίνεται ότι στην ουσία πρόκειται για καλυμμένη επιδότηση σε επιχειρήσεις που θα μπορούν να διαθέτουν τέτοιες συσκευές σε μία νέα αγορά. Θα έμοιαζε με συμφωνία με την αυτοκινητοβιομηχανία, η οποία παράγει προβολείς αυτοκινήτων που ανάβουν αυτομάτως κατά την εκκίνηση του αυτοκινήτου, μετά από την οποία οι οδηγοί θα πρέπει να τους σβήνουν και πάλι προκειμένου να τηρήσουν την εθνική νομοθεσία ή τους κανόνες ασφαλείας. Ο εισηγητής περιορίζει δυστυχώς την πρόταση στα επαγγελματικά αυτοκίνητα, παρατείνει τη μεταβατική περίοδο και αυξάνει ένα μέρος των ανωτάτων ορίων ταχύτητας για μηχανοκίνητα οχήματα της κατηγορίας N2 στα 110 χιλιόμετρα. Οι συσκευές περιορισμού της ταχύτητας είναι χρήσιμες μόνο εφόσον αποσκοπούν στην υποχρεωτική τήρηση ενός σοβαρού περιορισμού της ταχύτητας που προβλέπει η νομοθεσία, ενώ για την ώρα δεν συμβαίνει δυστυχώς κάτι τέτοιο.
<P>
Έκθεση Marques (A5-0001/2002)

<SPEAKER ID=69 NAME="Fatuzzo">
Κύριε Πρόεδρε, με την ιδιότητά μου ως μέλους της διακοινοβουλευτικής αντιπροσωπείας Ευρωπαϊκής Ένωσης-Βουλγαρίας, θα ήθελα καταρχάς να χαιρετίσω και εγώ την παρουσία στο Ευρωπαϊκό Κοινοβούλιο του Προέδρου της Δημοκρατίας της Βουλγαρίας, Georgi Parvanov.
<P>
Όσον αφορά τώρα το έγγραφο Marques, σχετικά με το ρούμι στα υπερπόντια εδάφη της Γαλλίας και των Αζορών, πώς θα μπορούσα να ψηφίσω κατά; Είδα απόψε σε όνειρο τον πειρατή Morgan, ο οποίος μου είπε: "Εξουσιοδοτήθηκα από τη συνδικαλιστική επιτροπή των πειρατών να σε συμβουλεύσω να ψηφίσεις υπέρ αυτού του εγγράφου, γιατί, αλλιώς, εμείς οι πειρατές δεν θα μπορούμε να τραγουδάμε το γνωστό σκοπό μας - που δεν τραγουδώ, μα επαναλαμβάνω - "Δεκαπέντε άντρες πάνω στη νεκρόκασσα με ένα μπουκάλι ρούμι";" . Το μπουκάλι ρούμι πρέπει να υπάρχει εκεί, για αυτό λοιπόν και ψήφισα υπέρ.

<SPEAKER ID=70 LANGUAGE="FR" NAME="Lulling">
. (FR) "Το ρούμι δεν τρέφει πια τους ανθρώπους στα γαλλικά υπερπόντια διαμερίσματα!" .
<P>
Με αφορμή μία κατάσταση, στην πραγματικότητα αξιοθρήνητη, για ένα τέτοιο ποιοτικό προϊόν το οποίο, όπως και άλλα, έπεσε θύμα του ανταγωνισμού των χωρών ΑΚΕ, πρέπει, κυρίως για κοινωνικούς - ακόμα και πολιτιστικούς - λόγους, να διασώσουμε τη Γαλλία ως αγορά στην οποία είναι δυνατή η διάθεση του ποτού αυτού που προέρχεται από τα υπερπόντια διαμερίσματα και να παρατείνουμε έτσι την παρέκκλιση που υπάρχει από το 1995, τη μείωση δηλαδή του ειδικού φόρου κατανάλωσης, και τούτο μέχρι το 2009. Όλα αυτά με την ελπίδα ότι θα ληφθούν μέτρα διαρθρωτικού χαρακτήρα είτε για τη διάσωση του ποτού αυτού, καταβάλλοντας προσπάθειες να καταστεί περισσότερο ανταγωνιστικό, είτε για την αναδιάρθρωση των 40.000 σχετικών θέσεων εργασίας.
<P>
Συμφωνώ να παρατείνουμε τη μείωση του ειδικού φόρου κατανάλωσης για το ρούμι που προέρχεται από τα υπερπόντια διαμερίσματα σε μια ποσόστωση 90.000 εκτολίτρων καθαρού οινοπνεύματος για τη Γαλλία. Νομίζω, επίσης, ότι πρέπει να μειώσουμε γενικότερα τον υψηλότατο ειδικό φόρο κατανάλωσης για τα κρασιά και τα οινοπνευματώδη, κυρίως στις βόρειες χώρες της Κοινότητας. Πρόκειται, επομένως, για ένα καλό προηγούμενο, καθώς πρέπει να αποθαρρύνουμε την Επιτροπή, η οποία εκπονεί προτάσεις για να καταργήσει τον μηδενικό ειδικό φόρο κατανάλωσης για το κρασί. Κατά τη γνώμη μου, πρέπει να εκμεταλλευόμαστε κάθε ευκαιρία προκειμένου να αποτρέπουμε τέτοιες προθέσεις.
<P>
Θεωρώ, ωστόσο, ότι, στην έκθεση προόδου την οποία η Επιτροπή οφείλει να μας καταθέσει το 2006, πρέπει όχι μόνο να αξιολογείται εάν ισχύουν ακόμη οι λόγοι που δικαιολογούν την παρέκκλιση, αλλά και να ληφθούν υπόψη, επίσης, για την αξιολόγηση αυτή, οι κοινοτικοί κανόνες σχετικά με τις κρατικές ενισχύσεις και να συνδυαστεί η συνέχιση της παρέκκλισης με την αποτελεσματική αναδιάρθρωση του τομέα. Πιστεύω ότι πρόκειται για μια θεμιτή απαίτηση.
<P>
Όσον αφορά τη μείωση του ειδικού φόρου κατανάλωσης που επιβαρύνει τα λικέρ και τα αποστάγματα που παράγονται και καταναλώνονται στη Μαδέρα και τις Αζόρες, εγκρίνω την παράταση της παρέκκλισης μέχρι το 2008, υπό τον όρο να υποβληθεί έκθεση προόδου το 2005. Αυτό υπαγορεύουν λόγοι περιφερειακής πολιτικής, προκειμένου να επιτρέψουμε στις μικρές εκμεταλλεύσεις να συνεχίσουν να υπάρχουν, παρά το επίπεδο ανταγωνιστικότητας των εισαγόμενων προϊόντων των οποίων το κόστος παραγωγής και διάθεσης στο εμπόριο είναι κατά πολύ χαμηλότερο του αντίστοιχου κόστους των τοπικών παραγωγών.

<SPEAKER ID=71 LANGUAGE="FR" NAME="Sudre">
. (FR) Το άρθρο 299, παράγραφος 2, της Συνθήκης προβλέπει τη δυνατότητα θέσπισης ειδικών μέτρων για την προστασία της ζωτικότητας των δραστηριοτήτων στις εξόχως απόκεντρες περιφέρειες όπου οι οικονομικοί παράγοντες έχουν ανάγκη ενός κλίματος νομικής ασφάλειας προκειμένου να διατηρήσουν τις δραστηριότητές τους και να αναπτυχθούν.
<P>
Ο τομέας παραγωγής ρούμι, έχει καθοριστική επίδραση στην οικονομία των υπερπόντιων γαλλικών διαμερισμάτων από τη στιγμή που 40.000 θέσεις απασχόλησης έχουν σχέση με τον τομέα αυτό. Η απόφαση του Συμβουλίου του 1995, η οποία εκπνέει στο τέλος του 2002, επιτρέπει στη Γαλλία να εφαρμόσει στη μητροπολιτική Γαλλία ένα μειωμένο ποσοστό ειδικού φόρου κατανάλωσης για το "παραδοσιακό" ρούμι που παράγεται στα γαλλικά υπερπόντια διαμερίσματα (ΓΥΔ).
<P>
Η ΚΟΑ στον τομέα της ζάχαρης, που βρίσκεται επί του παρόντος υπό αναθεώρηση, καθώς και η άρση των τελωνειακών προστατευτικών μέτρων το 2003 οδήγησαν τη Γαλλία να προτείνει τη διατήρηση, πέραν του 2002, του φορολογικού αυτού καθεστώτος, με το σκεπτικό ότι τα μέτρα που λαμβάνονται επί εθνικού και κοινοτικού επιπέδου δεν επαρκούν για να επιτρέψουν στα προϊόντα των ΓΥΔ να επιτύχουν το ίδιο επίπεδο ανταγωνιστικότητας που έχουν τα προϊόντα των άλλων περιοχών.
<P>
Με σκοπό τη διατήρηση μιας παραδοσιακής αγροτικής δραστηριότητας που προσφέρει θέσεις απασχόλησης σε όλα τα στάδια του κλάδου ζαχαροκάλαμο-ζάχαρη-ρούμι, το υπάρχον καθεστώς επιτρέπει τη διασφάλιση μιας ελάχιστης, αυστηρά περιορισμένης και ελεγχόμενης, διοχέτευσης ορισμένων προϊόντων που προέρχονται από τα ΓΥΔ στη γαλλική αγορά, προκειμένου να μπορέσει να αντισταθεί στη συνεχή ανάπτυξη των πωλήσεων ρούμι που προέρχεται από τρίτες χώρες οι οποίες δεν υπόκεινται στις ίδιες επιβαρύνσεις παραγωγής.
<P>
Πράγματι, προκειμένου να επιβιώσει ο συναφής με το ρούμι κλάδος, οι παραγωγοί ρούμι από τα ΓΥΔ υποχρεούνται να προμηθεύονται τοπικές πρώτες ύλες, κάτι που αποτελεί εγγύηση ποιότητας, αλλά που εμποδίζει για παράδειγμα την παρασκευή του ρούμι της Γουαδελούπης από ζαχαροκάλαμο τρίτων χωρών, καθώς και από ζαχαροκάλαμο της Μαρτινίκας.
<P>
Το ρούμι που προέρχεται από ΓΥΔ, επομένως, πρέπει να συμμετέχει στην πολιτική ανάπτυξης της υπαίθρου των ΓΥΔ, γεγονός που αυξάνει τους περιορισμούς και το κόστος παραγωγής του με αποτέλεσμα να τοποθετείται σε μη πλεονεκτική θέση στην αγορά συγκριτικά με άλλα προϊόντα από τρίτες χώρες. Το φορολογικό καθεστώς παρέκκλισης αποσκοπεί, επομένως, αποκλειστικά στην αντιστάθμιση της υποχρέωσης των παραγωγών από τα ΓΥΔ να συμμετέχουν στην προσπάθεια επιβίωσης του κλάδου ζαχαροκάλαμο-ζάχαρη-ρούμι.
<P>
(Η παρέμβαση συντομεύτηκε κατ' εφαρμογή του άρθρου 137 του Κανονισμού)
<P>
Έκθεση Glante (A5-0005/2002)

<SPEAKER ID=72 NAME="Fatuzzo">
Ας μιλήσουμε για το πρόγραμμα GALILEO, κύριε Πρόεδρε.
<P>
Όπως γνωρίζετε καλύτερα από μένα, ο Galileo Galilei, μεγάλος ιταλός επιστήμονας, εξέταζε τον ουρανό με το τηλεσκόπιό του από τη γη. Εδώ, όμως, συμβαίνει το αντίθετο: το GALILEO θα εξετάζει τη γη από το ύψος των δορυφόρων, όπου ακριβώς θα τεθεί σε τροχιά. Είναι περίεργη αυτή η σύμπτωση, αλλά δεν αλλάζει τη σπουδαιότητα του προγράμματος GALILEO, για το οποίο ψήφισα υπέρ.

<SPEAKER ID=73 NAME="Αλυσανδράκης">
. Το πρόγραμμα GALILEO αφορά την κατασκευή και εγκατάσταση συστήματος δορυφορικής πλοήγησης, το οποίο θα παρέχει στους χρήστες του τη δυνατότητα να προσδιορίζουν τη θέση τους στη γη με μεγάλη ακρίβεια. Πέρα από τη μεγαλύτερη ακρίβεια που θα παρέχει σε σχέση με το αμερικανικό σύστημα Global Positioning System (GPS), που λειτουργεί εδώ και μερικά χρόνια, βασικό χαρακτηριστικό του GALILEO είναι ότι έχει προβλεφθεί να είναι κάτω από πολιτικό έλεγχο και όχι κάτω από στρατιωτικό όπως το GPS. Ταυτόχρονα είναι το πρώτο διαστημικό εγχείρημα σε επίπεδο Ευρωπαϊκής Ένωσης, και η επιτυχής εγκατάσταση και λειτουργία του, πέρα από την προφανή συμβολή του στη βελτίωση της πλοήγησης, θα δώσει σημαντική ώθηση στην διαστημική επιστήμη και τεχνική.
<P>
Η ανακοίνωση της Ευρωπαϊκής Επιτροπής που εξετάσαμε δεν αφορά αυτό καθ' αυτό το σύστημα GALILEO, αλλά την δημιουργία κοινής επιχείρησης δημόσιου και ιδιωτικού τομέα που θα συγκεντρώσει κεφάλαια για την ανάπτυξη του. Η εισήγηση του κ. Glante προτείνει σημαντικές βελτιώσεις στην πρόταση της Επιτροπής. Εν τούτοις, το Ευρωπαϊκό Κοινοβούλιο ενέκρινε, με μεγάλη πλειοψηφία και με κύρια ευθύνη της ομάδας του Ευρωπαϊκού Λαϊκού Κόμματος και συνευθύνη του Ευρωπαϊκού Σοσιαλιστικού Κόμματος, δύο τροπολογίες οι οποίες επιδιώκουν να στρατιωτικοποιήσουν το σύστημα, κάνοντας ρητή αναφορά σε στρατιωτική χρήση του με το πρόσχημα των "ειρηνευτικών επιχειρήσεων" . Στο βαθμό που αυτή η λογική γίνει αποδεκτή από το Συμβούλιο και την Επιτροπή, αναιρείται ολοκληρωτικά ο μη στρατιωτικός χαρακτήρας του συστήματος και, βεβαίως, ενισχύεται το οπλοστάσιο της Ευρωπαϊκής Ένωσης στις επεμβάσεις της κατά των λαών.
<P>
Είναι αξιοσημείωτο το ότι παρόμοια τροπολογία ενέκρινε το Ευρωπαϊκό Κοινοβούλιο στην έκθεση για τη διαστημική πολιτική της Ευρωπαϊκής Ένωσης, την οποία εισηγήθηκα στην προηγούμενη σύνοδο εκ μέρους της Επιτροπής Βιομηχανίας, Εξωτερικού Εμπορίου, Έρευνας και Ενέργειας. Η σύμπτωση των δύο γεγονότων δεν είναι βεβαίως τυχαία αλλά, όπως είχαμε καταγγείλει και την προηγούμενη φορά, δείχνει μια σαφή πρόθεση χρήσης του διαστήματος για στρατιωτικούς σκοπούς.
<P>
Οι εξελίξεις αυτές αναδεικνύουν την ανάγκη το παγκόσμιο λαϊκό κίνημα να δυναμώσει την πάλη του κατά της ιμπεριαλιστικής επιθετικότητας και της στρατιωτικοποίησης του διαστήματος.
<P>
Για τους παραπάνω λόγους οι Ευρωβουλευτές του ΚΚΕ καταψηφίσαμε την έκθεση.

<SPEAKER ID=74 LANGUAGE="FR" NAME="Berthu">
. (FR) Η αντιπροσωπεία του Κινήματος για τη Γαλλία (MPF) υποστηρίζει θερμά το πρόγραμμα GALILEO όσον αφορά την υλοποίηση ενός ευρωπαϊκού συστήματος δορυφορικής ραδιοπλοήγησης, που είναι παρόμοιο με το αμερικάνικο σύστημα GPS, αλλά αυτόνομο συγκριτικά με το τελευταίο, και που διατηρεί τη "διαλειτουργικότητα" , δηλαδή τη μη ανακολουθία και τη δυνατότητα κοινής χρήσης.
<P>
Το πρόγραμμα GALILEO δείχνει υποδειγματικό για τρεις λόγους. Από τεχνικής άποψης, θα έχει ποικίλα θετικά επακόλουθα σε όλες τις οικονομικές δραστηριότητες και θα αυξήσει τη γενική παραγωγικότητα της Ευρώπης, κάτι που έχει ανάγκη. Από θεσμικής άποψης, είναι σαφές ότι μια ευρωπαϊκή συνεργασία θα ήταν εύλογη, όσον αφορά την επικουρικότητα, και η Ευρωπαϊκή Υπηρεσία Διαστήματος (ΕΥΔ) θα μπορούσε να δώσει τα κατάλληλα μέσα. Τέλος, από πολιτικής και στρατηγικής άποψης, το πρόγραμμα GALILEO θα προσφέρει στην Ευρώπη αυτονομία απέναντι στις Ηνωμένες Πολιτείες, ενώ, αντίστροφα, η αποδοχή του μονοπωλίου του GPS θα σήμαινε προφανή εξάρτηση που, επιπλέον, θα επιδεινωνόταν με το πέρασμα του χρόνου.
<P>
Παρά τα επιχειρήματα αυτά, η τελική απόφαση για την ανάπτυξη του εν λόγω προγράμματος αναβαλλόταν συνεχώς από Συμβούλιο σε Συμβούλιο. Το τελευταίο, το Συμβούλιο του στο Λάκεν, δεν αποτέλεσε εξαίρεση στον κανόνα. Έχουμε σχεδόν υπερβεί τα όρια για να πάρουμε μια χρήσιμη απόφαση.
<P>
Πέραν των τεχνικών συζητήσεων για τους ακριβείς όρους συνεργασίας των ιδιωτικών εταίρων, ο πραγματικός λόγος της καθυστέρησης βρίσκεται στην επιφυλακτικότητα των Ηνωμένων Πολιτειών οι οποίες επηρέασαν ορισμένες ευρωπαϊκές χώρες. Ερχόμαστε τώρα στην ουσία: μήπως το υποχρεωτικό πέρασμα μέσα από τις κοινοτικές δομές αποτελεί ανασταλτικό παράγοντα επειδή ακριβώς αυτές οι δομές είναι υπερβολικά άκαμπτες και οι εταίροι δεν είναι όλοι σύμφωνοι; Είναι ανασταλτικός παράγοντας, επί του παρόντος, για την υλοποίηση του προγράμματος και θα είναι και στο μέλλον, σε κάθε στάδιο της ανάπτυξής του, κυρίως όταν θελήσουμε να προσθέσουμε στρατιωτικές εφαρμογές ή εφαρμογές "διατήρησης της ειρήνης" .
<P>
Σχετικά με αυτό, το Ευρωπαϊκό Κοινοβούλιο επιλέγει πραγματικά λανθασμένη κατεύθυνση απαιτώντας την ακόμα μεγαλύτερη κοινοτικοποίηση του προγράμματος, εκτιμώντας, για παράδειγμα, στο ψήφισμα της 17ης Ιανουαρίου 2001, ότι "η βασιζόμενη στη διακρατική συνεργασία ΕΥΔ θα πρέπει μακροπρόθεσμα να ενταχθεί στην ΕΕ" . Στην πραγματικότητα, πρέπει να κάνουμε το αντίθετο: να εφαρμόσουμε στο πρόγραμμα GALILEO την αρχή των πολλών ταχυτήτων, όπως για το Airbus και το Ariane, και να δημιουργήσουμε μια δομή που να συγκεντρώνει μόνο τις πραγματικά ενδιαφερόμενες χώρες. Είναι το καλύτερο μέσον για να απεγκλωβίσουμε το πρόγραμμα και να προχωρήσουμε μπροστά.

<SPEAKER ID=75 LANGUAGE="FR" NAME="Caudron">
. (FR) Πριν από οτιδήποτε άλλο, επιθυμώ να συγχαρώ τον συνάδελφό μου, Norbert Glante, για την ουσιαστική δουλειά του και για τις διαπραγματεύσεις στις οποίες προέβη σχετικά με αυτή την μεγάλης στρατηγικής σημασίας υπόθεση.
<P>
Στη συνέχεια, θα ήθελα να υπενθυμίσω κάτι σχετικά με το σύστημα GALILEO. Πράγματι, ακούμε συχνά να γίνεται λόγος για το πρόγραμμα αυτό χωρίς να γνωρίζουμε πραγματικά τις μελλοντικές εφαρμογές. Πρόκειται για ένα σύστημα δορυφορικής ραδιοπλοήγησης το οποίο επιτρέπει στον χρήστη πομπού να λαμβάνει τα σήματα που εκπέμπουν διάφοροι δορυφόροι προκειμένου να εντοπίσουν τη θέση του στον χωροχρόνο. Για την ώρα, υπάρχουν δύο τέτοια συστήματα: το GPS (Ηνωμένες Πολιτείες) και το GLONASS (Ρωσία). Τα δύο αυτά συστήματα αναπτύχθηκαν επάνω σε στρατιωτική βάση, σε αντίθεση με το σύστημα GALILEO.
<P>
Σε πρακτικό επίπεδο, το σύστημα θα χρησιμοποιηθεί σε ποικίλους τομείς όπως στις μεταφορές, την αλιεία, τη γεωργία, τις τηλεπικοινωνίες, στην έρευνα για πετρέλαιο, τις δραστηριότητες για την άμυνα και την προστασία των πολιτών. Ένα παράδειγμα: στις χερσαίες μεταφορές επιτρέπει να προβλέπουμε και να διαχειριζόμαστε καλύτερα τον χρόνο μεταφοράς, να κατευθύνουμε αυτόματα τα οχήματα, να περιορίζουμε την αυξημένη κυκλοφορία και τον αριθμό των τροχαίων ατυχημάτων...
<P>
Βέβαια, δεν έχουμε φτάσει ακόμα σε αυτό το σημείο. Η υλοποίηση του GALILEO πρέπει να συντελεστεί σε τέσσερις φάσεις. Ολοκληρώσαμε τη φάση του προσδιορισμού. Τώρα, πρέπει να ασχοληθούμε με τη φάση της ανάπτυξης (2002-2005). Κατά τη διάρκεια αυτής της περιόδου, πρέπει να εφαρμόσουμε τις απαραίτητες για μια ταχεία ανάπτυξη της υποδομής τεχνικές και οικονομικές προϋποθέσεις (2006-2007), προκειμένου να είμαστε έτοιμοι να εκμεταλλευτούμε εμπορικά το εν λόγω σύστημα το 2008. Η Ευρωπαϊκή Επιτροπή διατύπωσε προτάσεις σχετικές με αυτή τη δεύτερη φάση του GALILEO.
<P>
Η Επιτροπή Βιομηχανίας, Εξωτερικού Εμπορίου, Έρευνας και Ενέργειας εκτίμησε ότι οι προτάσεις σχετικά με τις δομές δεν είναι επαρκείς. Έτσι, σύμφωνα με το πρότυπο που οραματίζεται η Ευρωπαϊκή Επιτροπή, οι ιδιωτικές επιχειρήσεις θα μπορούν να συμμετέχουν πλήρως στην ίδρυση μιας κοινής επιχείρησης. Σύμφωνα με το παράδειγμα του εισηγητή, εκτιμώ ότι θα υπήρχε σύγκρουση συμφερόντων αν οι επιχειρήσεις εμπλέκονταν άμεσα στην ίδρυση μιας παρόμοιας επιχείρησης, αφού στη συνέχεια θα έπρεπε να ανταποκριθούν σε προσκλήσεις υποβολής προσφορών αυτής της ίδιας επιχείρησης. Φαίνεται, επομένως, ότι είναι σωστότερο να συμμετέχουν σε αυτή την κοινή επιχείρηση μόνο τα ιδρυτικά μέλη, οι Ευρωπαϊκές Κοινότητες και η Ευρωπαϊκή Υπηρεσία Διαστήματος. Ίσως στο μέλλον προσχωρήσει και η Ευρωπαϊκή Τράπεζα Επενδύσεων.
<P>
(Η παρέμβαση συντομεύτηκε κατ' εφαρμογή του άρθρου 137 του Κανονισμού)

<SPEAKER ID=76 LANGUAGE="DE" NAME="Markov">
Θεωρώ την καθιέρωση ενός ευρωπαϊκού προγράμματος δορυφορικής πλοήγησης γενικά σκόπιμη και άξια υποστήριξης. Ωστόσο, καταψήφισα σήμερα την έκθεση Glante διότι δεν μπορώ να συμφωνήσω με την προσέγγιση του εισηγητή.
<P>
Η οικονομική επιτυχία του προγράμματος GALILEO ως ανταγωνιστή του σημερινού GPS, που έχει το μονοπώλιο της αγοράς, δεν μπορεί κατά κανένα τρόπο να θεωρηθεί εξασφαλισμένη. Επομένως, ο οικονομικός κίνδυνος πρέπει κατά τη γνώμη μου να αναληφθεί από τον δημόσιο και τον ιδιωτικό τομέα σε ισότιμη βάση. Ο εισηγητής επιθυμεί να καταστήσει δυνατή τη συμμετοχή της βιομηχανίας στη χρηματοδότηση του προγράμματος GALILEO μέσω μιας επιχείρησης προώθησης, αντί να συνδέσει τη βιομηχανία με την κοινή επιχείρηση όπως σχεδιάζει η Επιτροπή. Αφενός, θα εξαλειφθούν έτσι οι επιφυλάξεις των κρατών μελών σε σχέση με την πολιτική ασφάλειας και, αφετέρου, οι ιδιωτικές επιχειρήσεις, που αποτελούν μέρος της κοινής επιχείρησης, δεν θα έχουν πλεονεκτική θέση από πλευράς ανταγωνισμού κατά τους δημόσιους διαγωνισμούς για την εγκατάσταση και τη λειτουργία του προγράμματος GALILEO.
<P>
Θεωρώ όμως ότι αυτή η καθαρά προαιρετική λύση μιας οικονομικής συμμετοχής θα έχει τελικά ως αποτέλεσμα να πραγματοποιήσει μόνο ο δημόσιος τομέας τις απαραίτητες επενδύσεις για το πρόγραμμα GALILEO. Η βιομηχανία θα μετάσχει στη διαδικασία μόνο όταν το σύστημα αυτό αποβεί αποδοτικό και φανεί ότι υπόσχεται κέρδη. Αυτό σημαίνει ότι ως κεφάλαια επιχειρηματικού κινδύνου θα επενδυθούν έσοδα από φόρους και, στη συνέχεια, θα προσφερθούν στην ιδιωτική οικονομία μεγάλα περιθώρια κέρδους. Η άποψη που έχω σχετικά με την αξιοποίηση των φορολογικών εσόδων είναι διαφορετική.
<P>
Ούτε το επιχείρημα της σύγκρουσης συμφερόντων κατά τους δημόσιους διαγωνισμούς με πείθει. Για παράδειγμα, όσον αφορά τους δήμους, οι δημοτικές επιχειρήσεις συνηθίζουν να υποβάλλουν υποψηφιότητα σε ισότιμη βάση με τις ιδιωτικές επιχειρήσεις, χωρίς να παρατηρούνται ανισότητες από την άποψη της μεταχείρισης.
<P>
Όσον αφορά το επιχείρημα της πολιτικής ασφάλειας, οι επιφυλάξεις που εκφράζω έχουν εντελώς διαφορετικό χαρακτήρα. Η Επιτροπή και το Συμβούλιο αφήνουν να νοηθεί χωρίς καμία αμφιβολία ότι θεωρούν το πρόγραμμα GALILEO κεντρικό στοιχείο της ανεξαρτησίας της ευρωπαϊκής πολιτικής άμυνας. Το Ευρωπαϊκό Κοινοβούλιο δεν μπόρεσε να αποφασίσει μια σαφή απόρριψη της στρατιωτικής χρήσης του προγράμματος αυτού. Απορρίπτω όμως γενικά τη στρατιωτική χρησιμοποίηση δορυφορικών συστημάτων πλοήγησης.

<SPEAKER ID=77 LANGUAGE="NL" NAME="Meijer">
. (NL) Σωστά παραπέμπει ο εισηγητής τις ιδιωτικές επιχειρήσεις σε μία ξεχωριστή κοινωνία της ανάπτυξης. Όμως δεν τον υποστηρίζω στο σημείο αυτό, διότι το πρόγραμμα GALILEO θα έπρεπε να είχε εφαρμοστεί δεκαπέντε χρόνια νωρίτερα. Τα πλεονεκτήματα που θα μπορούσε να είχε για τα κράτη, τις επιχειρήσεις και τους ιδιώτες χρήστες ένα δορυφορικά κατευθυνόμενο σύστημα πλοήγησης έχουν εξαλειφθεί εδώ και καιρό από τον αμερικανικό ανταγωνισμό. Μόνο εάν είχαμε την πρόθεση να κλείσουμε την ευρωπαϊκή αγορά στα αμερικανικά αγαθά και τις υπηρεσίες θα είχε νόημα να αναπτύξουμε με κοινοτικούς πόρους ένα σύστημα το οποίο στη φιλελευθεροποιημένη παγκόσμια αγορά είναι καταδικασμένο να υποκύψει στον ανταγωνισμό με το αμερικανικό σύστημα GPS. Δεν έχουμε βέβαια τέτοια πρόθεση, φαίνεται μάλιστα ότι προσπαθούμε να αποφύγουμε με κάθε τίμημα εμπορικούς πολέμους με τις ΗΠΑ σχετικά με τις εισαγωγές επικίνδυνων αγαθών και την ηχορύπανση που προκαλούν τα αεροπλάνα. Φυσικά οι ευρωπαϊκές επιχειρήσεις έχουν κάθε δικαίωμα να διακινδυνεύσουν και να ανταγωνιστούν το αμερικανικό προϊόν με κάτι ποιοτικά καλύτερο. Θα μπορούσαμε ίσως έτσι να κατακτήσουμε προσωρινά ένα μικρό μέρος της αγοράς και στην συνέχεια να δημιουργήσουμε επικερδείς σχέσεις με τους Αμερικανούς με στόχο να αξιοποιηθούν ευρωπαϊκές εφευρέσεις για τη βελτίωση του υφισταμένου συστήματος. Κάτι τέτοιο δεν είναι δυνατό για ένα σχέδιο μεγάλης κλίμακας, συγχρηματοδοτούμενο από κρατικούς πόρους, το οποίο μπορεί μόνο ή να χάσει ή να κερδίσει. Αυτή η κατασπατάληση των κοινοτικών πόρων αποβαίνει μόνο προς το συμφέρον της βιομηχανίας και του στρατιωτικού συμπλέγματος.

<SPEAKER ID=78 LANGUAGE="FR" NAME="de La Perriere και Souchet">
. (FR) Οι βουλευτές της αντιπροσωπείας του Κινήματος για τη Γαλλία (MPF) στο Ευρωπαϊκό Κοινοβούλιο υποστήριξαν την έκθεση του κ. Glante προκειμένου να συμβάλουν στην υλοποίηση του προγράμματος GALILEO, δεν παραλείπουν όμως να τονίσουν τη διαφωνία τους με τη μικτή προσέγγιση, κοινοτική και διακυβερνητική, που ακολουθήθηκε.
<P>
Το πρόγραμμα αυτό καταδεικνύει έναν από τους τομείς στους οποίους είναι απαραίτητη η ευρωπαϊκή συνεργασία. Το κοινό συμφέρον είναι προφανές και ρητά προσδιορισμένο. Το σύστημα GALILEO είναι ζωτικής σημασίας για τη διασφάλιση της ανεξαρτησίας των κρατών μελών της Ευρωπαϊκής Ένωσης στον στρατηγικό τομέα του εντοπισμού με δορυφόρο, εφόσον θα επιτρέψει την απεξάρτηση πλέον από το GPS, το οποίο υπόκειται στον έλεγχο και στη διακριτική ευχέρεια των Αμερικανών.
<P>
Αντίθετα, η επιθυμία μας να υλοποιήσουμε το πρόγραμμα υπό τη μορφή "κοινής επιχείρησης" , στο πλαίσιο της οποίας η Επιτροπή, μαζί με την ΕΥΔ, θα αποτελούν τον έναν από τους δύο πυλώνες, κινδυνεύει να παραλύσει τη διαδικασία υλοποίησής του, γεγονός που θα επιφέρει διαφωνίες, γραφειοκρατία, καθυστερήσεις, αδυναμία επίκλησης εξωτερικών της Ένωσης αρμοδιοτήτων... Η μόνη αποτελεσματική λύση φαίνεται να είναι ένα ειδικό πρόγραμμα της ΕΥΔ, του οποίου οι μηχανισμοί απέδειξαν την ευκαμψία και την αποτελεσματικότητά τους. Μόνο ένα εκούσιο διακυβερνητικό πλαίσιο θα επιτρέψει, επιπλέον, την ικανοποιητική ρύθμιση του ουσιώδους ζητήματος της στρατιωτικής χρήσης του συστήματος.

<SPEAKER ID=79 LANGUAGE="EN" NAME="Titley">
. (EN) Υποστηρίζω ολόψυχα την έκθεση του Σοσιαλιστή συναδέλφου μου, η οποία θα προσφέρει στην Ευρώπη μια ανεξάρτητη τεχνολογία, που θα μπορεί να χρησιμοποιηθεί για διάφορους πρακτικούς σκοπούς, μεταξύ αυτών στον τομέα των μεταφορών και των τηλεπικοινωνιών. Η ανάπτυξη από την ΕΕ δικής της τεχνολογίας, ανεξάρτητης από τις άλλες δύο που υφίστανται ήδη στη Ρωσία και τις Ηνωμένες Πολιτείες, καθίσταται όλο και πιο αναγκαία. Αυτή τη στιγμή, υφίσταται μια επισφαλής κατάσταση στην οποία η ΕΕ εξαρτάται από τα συστήματα των δύο αυτών χωρών, συστήματα τα οποία, δυνητικά, μπορεί ανά πάσα στιγμή να τεθούν σε χρήση για στρατιωτικούς σκοπούς.
<P>
Η χρηματοδότηση του εν λόγω προγράμματος υπήρξε ανέκαθεν διαφιλονικούμενο ζήτημα: η οικονομική του στήριξη πρέπει, αναπόφευκτα, να προέρχεται από τον ιδιωτικό τομέα, αλλά η παρεπόμενη σχέση μεταξύ της κοινής επιχείρησης και του ιδιωτικού τομέα πρέπει να προσδιοριστεί με προσοχή, ούτως ώστε να αποκλειστεί οποιαδήποτε σύγκρουση συμφερόντων ή ασάφεια επί των αρμοδιοτήτων μεταξύ των εταίρων του προγράμματος. Με αυτά τα δεδομένα, η πρόταση να συσταθεί εταιρεία προαγωγής, η οποία θα λειτουργεί στην ουσία ως διαμεσολαβητής μεταξύ των εταίρων του προγράμματος, είναι συνετή επιλογή. Τέλος, μια επιτροπή εποπτείας, με δυνατότητα επίβλεψης του προγράμματος κατά τη διαδικασία υλοποίησής του, θα διασφαλίσει τον απαραίτητο καταμερισμό ευθυνών και τη διαφάνεια του προγράμματος.
<P>
Κοινή πρόταση ψηφίσματος για τη Μέση Ανατολή (B5-0101/2002)

<SPEAKER ID=80 LANGUAGE="FR" NAME="De Keyser">
Κύριε Πρόεδρε, θα δώσω την προσωπική μου αιτιολόγηση ψήφου.
<P>
Υπερψήφισα την τροπολογία 1 σχετικά με τους ισραηλινούς εφέδρους που αρνούνται να υπηρετήσουν στα κατεχόμενα εδάφη, αντίθετα με την εντολή της κοινοβουλευτικής Ομάδας του Ευρωπαϊκού Σοσιαλιστικού Κόμματος.
<P>
Η εντολή αυτή δόθηκε αποκλειστικά και μόνο για λόγους τακτικής, γιατί αν περνούσε αυτό το ψήφισμα, το Ευρωπαϊκό Λαϊκό Κόμμα δεν θα ενέκρινε το ψήφισμα.
<P>
Πιστεύω, ωστόσο, ότι, αν σήμερα υπάρχουν στο Ισραήλ και στην Παλαιστίνη άντρες και γυναίκες που έχουν το θάρρος να πουν όχι στον πόλεμο, είναι μια ελάχιστη ελπίδα και ένα εξαιρετικό μάθημα θάρρους μπροστά στα οποία, για κανένα λόγο, δεν μπορούμε να σιωπούμε. Νομίζω, εξάλλου, και θέλω να το πιστεύω, ότι η ιστορία θα δικαιώσει αυτούς τους εφέδρους.

<SPEAKER ID=81 NAME="Αλυσανδράκης">
. Το ψήφισμα του Ευρωπαϊκού Κοινοβουλίου για τη Μέση Ανατολή, μολονότι αποδίδει κάποιες ευθύνες στην κυβέρνηση του Ισραήλ, κινείται μέσα στα πλαίσια της γενικότερης πολιτικής των ίσων αποστάσεων. Για το λόγο αυτό οι Ευρωβουλευτές του ΚΚΕ απείχαμε από την ψηφοφορία.
<P>
Το ΚΚΕ καταδικάζει την κατάφορη παραβίαση των Διεθνών Συνθηκών, του Διεθνούς Δικαίου και των διμερών συμφωνιών από την κυβέρνηση του Ισραήλ και ιδιαίτερα την επιθετικότητα και βαρβαρότητα των ισραηλινών δυνάμεων κατοχής στη Δυτική Όχθη και τη Γάζα. Θεωρούμε απαράδεκτο και ζητάμε τον άμεσο τερματισμό του βάρβαρου αποκλεισμού στη Ραμάλα, της έδρας του Προέδρου Αραφάτ και ουσιαστικά της ίδιας της Παλαιστινιακής Αρχής. Καταδικάζουμε επίσης την αυξανόμενη και αδιάκριτη βία που επιδεικνύουν οι δυνάμεις του Ισραήλ ενάντια στον παλαιστινιακό πληθυσμό, με αποτέλεσμα οι Παλαιστίνιοι να θρηνούν εκατοντάδες θύματα και χιλιάδες τραυματίες ανάμεσα στον άμαχο πληθυσμό και να υπόκεινται σε μία συνεχή καταστροφή των υποδομών, ακόμα και των ίδιων των κατοικιών τους και των χωραφιών τους.
<P>
Χαιρετίζουμε τη πάλη του παλαιστινιακού λαού για μία δίκαιη και ειρηνική λύση, σύμφωνα και με τις αποφάσεις του ΟΗΕ, και είμαστε αλληλέγγυοι στον αγώνα του για την ίδρυση δικού του ανεξάρτητου κράτους με πρωτεύουσα την Ανατολική Ιερουσαλήμ.
<P>
Χαιρετίζουμε επίσης όλους τους ισραηλινούς δημοκράτες που αντιτίθενται στη βαρβαρότητα που επιδεικνύει η κυβέρνηση τους, που αγωνίζονται για μία δίκαιη και βιώσιμη λύση και που αρνούνται, πολλές φορές με κίνδυνο της ζωής τους, να υπηρετήσουν τις άνομες και απάνθρωπες κυβερνητικές ενέργειες. Ειδικότερα εκδηλώνουμε την συμπαράστασή μας στους ισραηλινούς στρατιώτες που αρνούνται να γίνουν δολοφόνοι αμάχων.
<P>
Θεωρούμε ότι η μέχρι σήμερα στάση της ΕΕ, παρά τις περί του αντιθέτου διακηρύξεις, δεν συνέβαλε στην λύση του Παλαιστινιακού. Αντίθετα, στα πλαίσια της προώθησης, μαζί με τις ΗΠΑ, της νέας τάξης πραγμάτων και με την τακτική των ίσων αποστάσεων από το θύτη και το θύμα, επιτρέπει τη διαιώνιση του προβλήματος προκειμένου να το αξιοποιήσει ανάλογα με τα ιμπεριαλιστικά συμφέροντα στην περιοχή και ευρύτερα.
<P>
Καλούμε τις κυβερνήσεις των κρατών μελών, και κυρίως αυτές των χωρών που εκπροσωπούνται στο Συμβούλιο Ασφαλείας του ΟΗΕ, καθώς και την ΕΕ, να θέσουν στον ΟΗΕ το ζήτημα της αυξανόμενης έντασης στη Μέση Ανατολή, της μη εφαρμογής των μέχρι σήμερα αποφάσεων του ΟΗΕ και της παραβίασής τους από το Ισραήλ, και να καλέσουν το τελευταίο να συμβάλει στη δίκαιη και βιώσιμη λύση του προβλήματος, αναγνωρίζοντας το δικαίωμα των Παλαιστινίων σε ένα ανεξάρτητο κράτος, γεγονός που θα συμβάλει αποφασιστικά στη σταθερότητα και την ασφάλεια στη περιοχή.

<SPEAKER ID=82 NAME="Figueiredo">
(ΡΤ) Η σοβαρότητα της κατάστασης στη Μέση Ανατολή είναι τέτοια ώστε πρέπει να λάβουμε επείγοντα μέτρα και να επιδείξουμε τη μεγαλύτερη αλληλεγγύη μας για να απαιτήσουμε να τεθεί τέρμα στη συνεχιζόμενη παράνομη επέμβαση του ισραηλινού στρατού στα εδάφη που βρίσκονται υπό τον έλεγχο της Εθνικής Παλαιστινιακής Αρχής, στη εν δυνάμει φυλάκιση του Προέδρου Γιασέρ Αραφάτ, στην παράνομη εκτέλεση παλαιστινίων αντιπροσώπων, στην παραβίαση των στοιχειωδέστερων ανθρωπίνων δικαιωμάτων, συμπεριλαμβανομένων των βασανιστηρίων και των θανάτων παιδιών, και στην καταστροφή των παλαιστινιακών υποδομών και άλλων εγκαταστάσεων που χρηματοδότησε η Ευρωπαϊκή Ένωση και άλλοι χορηγοί. Η διεθνής κοινότητα πρέπει επειγόντως να εγκρίνει νέες πρωτοβουλίες που θα θέσουν τέρμα στη βία, θα αποκαταστήσουν την εμπιστοσύνη και θα οδηγήσουν στην επανάληψη των διαπραγματεύσεων μεταξύ των δύο μερών, σύμφωνα με το διεθνές δίκαιο και τα σχετικά ψηφίσματα των Ηνωμένων Εθνών.
<P>
Συμφωνώ επομένως με το κοινό ψήφισμα που, αν και μετριοπαθές, εκφράζει την ανησυχία του Ευρωπαϊκού Κοινοβουλίου για την κατάσταση αυτή, απορρίπτει τις δηλώσεις και τις ενέργειες του Αριέλ Σαρόν και επιβεβαιώνει ότι η επίλυση του προβλήματος, συμπεριλαμβανομένης της ασφάλειας του Ισραήλ και της ειρήνης, διέρχεται από την αναγνώριση του κράτους της Παλαιστίνης με συνθήκες βιωσιμότητας.
<P>
Εκφράζω ωστόσο τη λύπη μου για το γεγονός ότι η δεξιά πλειοψηφία αρνήθηκε να εκφράσει την αλληλεγγύη της προς τους εφέδρους του ισραηλινού στρατού που αρνούνται να παρέχουν υπηρεσίες στα κατεχόμενα εδάφη, και που η ιστορία θα δείξει ότι έχουν απόλυτο δίκαιο, παρότι θεωρεί θετική την απόφαση να αποσταλεί κοινοβουλευτική αντιπροσωπεία πολύ υψηλού επιπέδου στην περιοχή προκειμένου να συναντηθεί με τις ισραηλινές και τις παλαιστινιακές αρχές και να μεταφέρει μήνυμα ειρήνης στους αντίστοιχους πληθυσμούς, όπως και την επιμονή του Ευρωπαϊκού Κοινοβουλίου στην ανάγκη να αποσταλούν επειγόντως διεθνείς παρατηρητές στην περιοχή. Ελπίζω, τουλάχιστον, ότι το μετριοπαθές αυτό ψήφισμα του Ευρωπαϊκού Κοινοβουλίου θα εφαρμοστεί άμεσα.

<SPEAKER ID=83 LANGUAGE="FR" NAME="Souchet">
. (FR) Σε μια ιδιαίτερα τραγική στιγμή για την Εγγύς Ανατολή και ιδιαίτερα επικίνδυνη για την παγκόσμια ειρήνη, σε μια στιγμή όπου οι Ηνωμένες Πολιτείες δεν συνεχίζουν τη διαδικασία ειρήνευσης, ακολουθώντας κομματικές προσεγγίσεις, και όπου τα αραβικά κράτη εμφανίζονται ακινητοποιημένα από τη θέση των Αμερικάνων, οι Ευρωπαίοι, όπως όλα δείχνουν, είναι αυτοί που πρέπει να αναλάβουν την πρωτοβουλία και να επιχειρήσουν την αντιμετώπιση της βίας με διπλωματικές προσπάθειες. Δεν βλέπουμε, ωστόσο, δυστυχώς, να συμβαίνει τίποτα το ουσιαστικό. Τα κράτη μέλη, τα οποία θα μπορούσαν να δραστηριοποιηθούν διπλωματικά, παραλύουν μέσα στους συλλογικούς μηχανισμούς της Ένωσης, οι οποίοι δεν παράγουν παρά μόνο συμφωνημένες δηλώσεις. Το ψήφισμα του Ευρωπαϊκού Κοινοβουλίου αντανακλά για άλλη μια φορά την ευρωπαϊκή αυτή αδυναμία.
<P>
Η Γαλλία μουρμουρίζει. Οι προτάσεις της, είναι μεν σωστές, αλλά εκτιμά ότι δεν έχει πλέον τη δυνατότητα να τις προωθήσει δυναμικά. Η οργάνωση εκλογών, στα κατεχόμενα, με θέμα την ειρήνη θα αποτελούσε, ωστόσο, γεγονός που θα υποχρέωνε τους Παλαιστίνιους να τοποθετηθούν ρητά απέναντι στην ιντιφάντα και την τρομοκρατία. Η αναγνώριση του κράτους της Παλαιστίνης από όλους, ως αφετηρία των διαπραγματεύσεων και πέραν των ζητημάτων εξατομίκευσης τα οποία διαστρεβλώνουν τις προοπτικές, θα επέτρεπε την επανέναρξη της ειρηνευτικής διαδικασίας σε πιο γερές βάσεις. Φυσικά, το ψήφισμα του Ευρωπαϊκού Κοινοβουλίου δεν αναφέρεται καθόλου σε αυτές τις προτάσεις εφόσον, καθώς προέρχονται από ένα κράτος μέλος και όχι από ένα συλλογικό ευρωπαϊκό σώμα, δεν μπορούν καταρχήν, κατά τη γνώμη του, να είναι κατάλληλες. Από τη στιγμή που δεν τις υποστηρίζει μια πραγματική πολιτική θέληση, οι προτάσεις αυτές είναι πολύ πιθανό να λησμονηθούν, ενώ θα μπορούσαν να επαναφέρουν τους εταίρους στον δρόμο του πολιτικού διαλόγου.
<P>
Πρόταση ψηφίσματος για την τρομοκρατία (B5-0100/2002)

<SPEAKER ID=84 LANGUAGE="FR" NAME="Caudron">
. (FR) Η έγκριση του ψηφίσματός μας κατά της τρομοκρατίας μας δίνει την ευκαιρία να δηλώσουμε εκ νέου δυνατά ότι η τρομοκρατία είναι από μόνη της μεγάλο κακό, που δεν δικαιολογείται με κανέναν τρόπο, και ότι πρέπει την πατάξουμε με κάθε μέσο.
<P>
Το κύριο χαρακτηριστικό της και το κύριο κίνητρό της συνίστανται, για μια μειονοτική, χωρίς ενδοιασμούς, ομάδα, στην επιβολή των ιδεών της και της εξουσίας της δια της βίας και δια του τρόμου. Και δεν πρέπει να συγχέουμε τα αίτια και τα μέσα. Οι επικεφαλής των τρομοκρατικών οργανώσεων, όπου και αν βρίσκονται και όποιοι και αν είναι, χρειάζονται μέσα για να πετύχουν τους σκοπούς τους. Δηλαδή:
<P>
καταρχάς, χρήματα, τα οποία προέρχονται από τις προσωπικές τους περιουσίες ή από εκβιασμούς, εγκλήματα, εμπόριο ναρκωτικών ή πετροδολαρίων...
<P>
μέλη, τα οποία αναζητούν σε ευάλωτα κοινωνικά στρώματα, χρησιμοποιώντας ως μέσα τον εθνικισμό, τη θρησκεία, τη φιλοδοξία, το όνειρο, την εκδίκηση, τη φτώχεια ή την απελπισία...
<P>
τρόμο, που επιβάλλουν στα δημοκρατικά πολιτεύματα και στους πολίτες τους, καθώς είναι κακώς προετοιμασμένοι για να αντισταθούν· και πάντα έτοιμοι να διαπραγματευτούν και να συμβιβαστούν·
<P>
Ας θυμηθούμε όλες τις τρομοκρατικές οργανώσεις και ενέργειες κατά τη διάρκεια των τελευταίων χρόνων, στη Γερμανία με τη συμμορία στο Baader, στην Ιταλία με τις Ερυθρές Ταξιαρχίες, στην Κορσική, στην Ιρλανδία, στη Χώρα των Βάσκων καθημερινά, χωρίς να παραλείψουμε την αιματοχυσία στους Ολυμπιακούς αγώνες του Μονάχου, τις απόπειρες των καμικάζι στο Τελ Αβίβ και τα κυκλώματα του δισεκατομμυριούχου φονταμενταλιστή Μπιν Λάντεν.
<P>
Όλες αυτές οι ενέργειες έχουν ένα κοινό σημείο: την καταστροφή των δημοκρατικών συστημάτων μέσω του τρόμου.
<P>
Η καταπολέμηση της τρομοκρατίας πρέπει να αποτελέσει τον πρώτο στόχο της δράσης των δημοκρατικών πολιτευμάτων, σε οποιοδήποτε μέρος. Πρέπει να υπάρχει βούληση για την εφαρμογή πολλών και διάφορων μέσων χωρίς αδυναμίες, για την κινητοποίηση των πολιτών μέσω της πληροφόρησής τους για τους κινδύνους που εγκυμονούν, για την ενίσχυση του κύρους της δημόσιας εξουσίας, είτε είναι εθνική είτε Ευρωπαϊκή.
<P>
Αλλιώς... δεν υπάρχει σωτηρία!
<P>
Για αυτό τον λόγο υποστήριξα το έντονο και νόμιμο αίτημα του Ευρωπαϊκού Κοινοβουλίου για στενή συνεργασία με το Συμβούλιο στον συγκεκριμένο τομέα.
<P>
Για να καταπολεμήσουμε αποτελεσματικά την τρομοκρατία, απαιτείται η κινητοποίηση της κοινής γνώμης και το Ευρωπαϊκό Κοινοβούλιο είναι το σώμα που εκπροσωπεί καλύτερα από όλους τη γνώμη αυτή.
<P>
Κοινή πρόταση ψηφίσματος σχετικά με τη χρηματοδότηση της αναπτυξιακής ενίσχυσης (B5-0034/2002)

<SPEAKER ID=85 LANGUAGE="FR" NAME="Carlotti">
. (FR) Ζούμε σε έναν κόσμο όπου ο γενικός πλούτος δεν έχει προηγούμενο. Ποτέ άλλοτε, όμως, ο πλούτος αυτός δεν ήταν τόσο άσχημα διανεμημένος. Οι ανισότητες σε παγκόσμια κλίμακα έφτασαν σε αναλογίες απαράδεκτες και σκανδαλώδεις. Το 1960, το 20% του πληθυσμού παγκοσμίως, στις πλουσιότερες χώρες, είχε εισόδημα 30 φορές υψηλότερο από το εισόδημα του αντίστοιχου 20% στις φτωχότερες χώρες. Το 1995, το εισόδημά τους ήταν 82 φορές υψηλότερο.
<P>
Στην άλλη άκρη της κλίμακας, περίπου τρία δισεκατομμύρια άτομα ζουν με λιγότερα από 2 δολάρια την ημέρα. Γύρω στα 800 εκατομμύρια λιμοκτονούν.
<P>
Τον Σεπτέμβριο του 2001, στη "Διακήρυξη της χιλιετίας" , η διεθνής κοινότητα δεσμεύτηκε να περιορίσει στο ήμισυ τη φτώχεια μέχρι το 2015. Η διεθνής κοινότητα πρέπει, από εδώ και πέρα, να περάσει από τα λόγια στην πράξη. Η Ευρώπη πρέπει να ηγηθεί αυτής της κινητοποίησης. Τον επόμενο Μάρτιο στο Monterrey, έπειτα στο Γιοχάνεσμπουργκ τον Σεπτέμβριο, στην παγκόσμια διάσκεψη για την αειφόρο ανάπτυξη, η Ευρωπαϊκή Ένωση πρέπει να αναλάβει την πρωτοβουλία να υποβάλει συγκεκριμένες προτάσεις και να ορίσει συγκεκριμένο χρονοδιάγραμμα για να μείνει πιστή στη δέσμευσή της.
<P>
Η τακτική αυτή υπέρ της ανάπτυξης και κατά της φτώχειας πρέπει να οργανωθεί γύρω από τέσσερις βασικές ιδέες. Πρώτον, τη σημαντική αύξηση των κρατικών ενισχύσεων, αγγίζοντας - επιτέλους! - τον στόχο του 0,7% του πλούτου των χωρών του Βορρά τον οποίο έχουμε θέσει εδώ και τουλάχιστον 30 χρόνια. Ένα σημαντικό βήμα προς αυτή την κατεύθυνση συντελέστηκε από το τελευταίο Συμβούλιο "Ανάπτυξη" , το οποίο επανέφερε τον στόχο αυτόν στην ημερήσια διάταξη και ζήτησε από την Επιτροπή να ορίσει τις προθεσμίες από κοινού με τα κράτη μέλη. Πρέπει, ωστόσο, να καθορίσουμε ένα ακριβές και δεσμευτικό χρονοδιάγραμμα.
<P>
Δεύτερον, νέες λύσεις στο πρόβλημα του χρέους των φτωχών χωρών. Ως προς αυτό, πρέπει να πολλαπλασιάσουμε τις ενέργειες αναδιάρθρωσης του χρέους στους βασικούς τομείς της εκπαίδευσης και της υγείας, κατά το πρότυπο των "συμβάσεων απαλλαγής από το χρέος και ανάπτυξης" (C2D) που δρομολόγησε η Γαλλία. Πρέπει να προχωρήσουμε πέραν της πρωτοβουλίας PPTE ( "φτωχές υπερχρεωμένες χώρες" ) και να εφαρμόσουμε ένα πρόγραμμα ακύρωσης του χρέους των αναπτυσσόμενων χωρών. Πρέπει να προβληματιστούμε σχετικά με τους όρους πρόσβασης των αναπτυσσόμενων χωρών στις διεθνείς χρηματοδοτήσεις, σύμφωνα με τις κατευθύνσεις που έδωσε ο πρωθυπουργός της Γαλλίας.
<P>
(Η παρέμβαση συντομεύτηκε κατ' εφαρμογή του άρθρου 137 του Κανονισμού) - Έκθεση Napolitano (A5-0023/2002)
<P>
Fatuzzo (PPE-DE). (ΙΤ) Κύριε Πρόεδρε, ψήφισα υπέρ της έκθεσης Napolitano. Η Συνέλευση είναι ένα γεγονός πολύ σημαντικό, που μας βρίσκει όλους σύμφωνους. Δράττομαι της ευκαιρίας για να δηλώσω, εντούτοις, ότι, κατά τη γνώμη μου, υπήρξε έλλειψη δημοκρατίας στην επιλογή των αντιπροσώπων του Ευρωπαϊκού Κοινοβουλίου στη Συνέλευση. Νομίζω, για παράδειγμα, ότι ο κ. Iρigo Mιndez de Vigo θα ήταν πολύ πιο ευχαριστημένος αν είχε εκλεγεί από το Σώμα με μυστική ψηφοφορία, όπως έγινε με τον Πρόεδρο του Κοινοβουλίου και με εσάς τον ίδιο, που εκλεγήκατε Αντιπρόεδρος. Δεν θα του είχε λείψει καμία ψήφος, θα είχε λάβει πιθανότατα ομοφωνία, μα θα ήταν μια πραγματική, δημοκρατική επιλογή των υποψηφίων και, ως εκ τούτου, των εκπροσώπων του Ευρωπαϊκού Κοινοβουλίου σε αυτή την Συνέλευση.
<P>
Θέλω να υπογραμμίσω με αυτή την ευκαιρία ότι "η αρχή είναι το ήμισυ το παντός" , αλλά, σε αυτή την περίπτωση, όποιος αρχίζει άσχημα πρέπει να κάνει διπλή δουλειά. Εύχομαι στο μέλλον να υπάρχει περισσότερη δημοκρατία στην επιλογή των εκπροσώπων του Ευρωπαϊκού Κοινοβουλίου σε αυτούς τους σημαντικούς οργανισμούς.

<SPEAKER ID=86 LANGUAGE="EN" NAME="Martin, David">
Κύριε Πρόεδρε, ως Αντιπρόεδρος του Κοινοβουλίου αρμόδιος για τις σχέσεις με τα εθνικά κοινοβούλια, χαιρετίζω με ιδιαίτερη ικανοποίηση τόσο το ύφος όσο και το περιεχόμενο της έκθεσης του κ. Napolitano. Είμαι πεπεισμένος ότι οι ιδέες τις οποίες εκφράζει θα μας βοηθήσουν να βελτιώσουμε περαιτέρω την ήδη καλή σχέση μεταξύ αυτού του Σώματος και των εθνικών ομολόγων του. Έχω τη βαθεία πεποίθηση ότι αυτή η σχέση είναι ζωτικής σημασίας, εάν επιθυμούμε να διασφαλίσουμε ότι η ΕΕ οικοδομείται σε δημοκρατικά θεμέλια.
<P>
Συμφωνώ, ωστόσο, με ορισμένους από τους συναδέλφους μου βουλευτές, οι οποίοι τονίζουν το γεγονός ότι τα περιφερειακά κοινοβούλια που έχουν νομοθετικές αρμοδιότητες διαδραματίζουν εξίσου σημαντικό ρόλο στη διασφάλιση της δημοκρατίας σε όλο το φάσμα της διαδικασίας λήψης αποφάσεων στην ΕΕ. Για να χρησιμοποιήσω ως παράδειγμα τη δική μου χώρα, περισσότερο από το ήμισυ των εργασιών του Κοινοβουλίου της Σκωτίας δεν αφορά την εφαρμογή νομοθεσίας που έχει εκπονηθεί στο Εδιμβούργο, ή ακόμα και την εφαρμογή νομοθεσίας που προέρχεται από το Λονδίνο, αλλά, κατ' ουσίαν, την εφαρμογή νομοθεσίας που προέρχεται από τις Βρυξέλλες - τη διασφάλιση δηλαδή ότι οι νόμοι της ΕΕ ενσωματώνονται σωστά στη σκωτική νομοθεσία.
<P>
Κατά συνέπεια, παρόλο που είναι σημαντικό να λαμβάνουμε υπόψη τα εθνικά κοινοβούλια - και εξακολουθώ να χαιρετίζω το γεγονός ότι τονίζουμε ιδιαιτέρως αυτό το στοιχείο - θα πρέπει πλέον να εξετάσουμε και τους τρόπους με τους οποίους μπορούμε να διασφαλίσουμε τη συμμετοχή των περιφερειακών κοινοβουλίων στο έργο μας.

<SPEAKER ID=87 LANGUAGE="ES" NAME="Palacio-Vallelersundi">
- (ES) Θεωρώ την έκθεση εξαιρετική και διαπνεόμενη από μεγάλη σύνεση, όπως άλλωστε και ο εισηγητής. Προσωπικά, συμφωνώ πλήρως με αυτή την έκθεση, επειδή πιστεύω ότι βαίνει προς μια απολύτως σωστή κατεύθυνση. Παρά ταύτα, δεν συμμετείχα στην ψηφοφορία - αν και προσωπικά συμμερίζομαι το περιεχόμενο αυτής της έκθεσης - λόγω του ορισμού μου ως εκπροσώπου του Προέδρου της ισπανικής κυβέρνησης στη Συνέλευση. Όχι επειδή πιστεύω πως υπάρχει ασυμβίβαστο - που δεν υπάρχει: ούτε νομικό ούτε υλικό ούτε ηθικό ούτε κανενός άλλου τύπου - αλλά εντελώς το αντίθετο: το αξίωμα του ευρωβουλευτή - το οποίο συμμερίζομαι με άλλους δύο συναδέλφους, που επίσης ορίστηκαν από δύο άλλους αρχηγούς κρατών και κυβερνήσεων, της Ελλάδας και του Λουξεμβούργου - προσδίδει προστιθέμενη αξία στη Συνέλευση και σε ένα έργο που είναι κοινό και όχι αλληλοσυγκρουόμενο.
<P>
Εντούτοις, επίσης για προσωπικούς λόγους που σχετίζονται πολύ περισσότερο με τον συμβολισμό παρά, αν θέλετε, με την αισθητική, κύριε Πρόεδρε, προτίμησα να μην συμμετάσχω στον προσδιορισμό ενός προσανατολισμού που, αναμφίβολα, θα χρησιμεύσει ως βάση για τη λήψη θέσης της αντιπροσωπείας του Κοινοβουλίου στους κόλπους αυτής της Συνέλευσης.
<P>
Παρότι δεν υπάρχει κανενός είδους ασυμβίβαστο, επιθυμώ να καταγραφεί ότι η λευκή μου ψήφος αποτελεί αποκλειστικά και μόνο δήλωση παρουσίας.

<SPEAKER ID=88 NAME="Αλαβάνος">
. Η πρόταση ψηφίσματος της Επιτροπής Συνταγματικών Θεμάτων βρίσκεται σε θετική κατεύθυνση και γι' αυτό έχει την υποστήριξή μου.
<P>
Τα εθνικά κοινοβούλια βρίσκονται τις περισσότερες φορές στο περιθώριο της Ευρωπαϊκής Οικοδόμησης. Είναι απαραίτητο να αναπτυχθεί ο ρόλος τους - όχι με ένα νέο όργανο που θα ενισχύσει την περίπλοκη γραφειοκρατική δομή της Ένωσης, αλλά με ενέργειες όπως:
<P>
η αναβάθμιση της συζήτησης των ευρωπαϊκών θεμάτων στα εθνικά κοινοβούλια,
<P>
η εξέταση του προγράμματος κάθε υπουργού πριν από την παρουσίασή του στα Συμβούλια Υπουργών,
<P>
ο έλεγχος της δραστηριότητας των Υπουργών στο Συμβούλιο,
<P>
η ουσιαστικοποίησης των επιτροπών ευρωπαϊκών θεμάτων των εθνικών κοινοβουλίων,
<P>
η παρέμβαση των εθνικών κοινοβουλίων στη διαδικασία της παραγωγής των νομοθετικών κειμένων της Ένωσης,
<P>
η ενίσχυση της συνεργασίας των εθνικών κοινοβουλίων με το Ευρωπαϊκό Κοινοβούλιο.

<SPEAKER ID=89 LANGUAGE="SV" NAME="Andersson, Fδrm, Hedkvist Petersen, Hulthιn και Hans Karlsson">
γραπτώς. (SV) Υπερψηφίσαμε την τροπολογία 21 σχετικά με το σημείο 3 της έκθεσης, διότι συμφωνούμε με τον εισηγητή ότι το Ευρωπαϊκό Κοινοβούλιο, καθώς και τα εθνικά κοινοβούλια, στον τομέα του το κάθε ένα, αντιπροσωπεύουν τους πολίτες της Ένωσης. Αντίθετα, δεν θεωρούμε ότι η αύξηση των αρμοδιοτήτων των Κοινοβουλίων της Ένωσης απαιτεί να διευρυνθούν οι αρμοδιότητες του Ευρωπαϊκού Κοινοβουλίου για όλες τις αποφάσεις που λαμβάνει η Ένωση. Είναι σημαντικό να μην λησμονούμε ότι η διακρατική συνεργασία πραγματοποιείται μέσω των κυβερνήσεων, οι οποίες ελέγχονται από τα εθνικά κοινοβούλια, τα οποία επίσης απαιτούν περισσότερες ευθύνες.
<P>
Υπερψηφίσαμε το σημείο 7 της έκθεσης, καθώς συμφωνούμε καταρχήν με την άποψη του εισηγητή ότι θα ήταν ατυχές να αναπτύσσουν όλο και περισσότερο οι κυβερνήσεις νέα όργανα άσκησης εξουσίας τα οποία να αποκλείουν την παρέμβαση των κοινοβουλίων. Συγχρόνως θα θέλαμε να υπογραμμίσουμε ότι η ανοιχτή μέθοδος συντονισμού - παρά τις ελλείψεις που παρουσιάζει όσον αφορά τον ρόλο των κοινοβουλίων - υπήρξε και είναι αποτελεσματική και ευπρόσδεκτη μέθοδος για την αύξηση της ολοκλήρωσης, της συνεργασίας και την επίτευξη αποτελεσμάτων σε τομείς που δεν θεωρούνται πρόσφοροι για λήψη αποφάσεων σε περισσότερο διακρατικό επίπεδο.
<P>
Υπερψηφίσαμε το σημείο 8 της έκθεσης, καθώς συμφωνούμε με τον εισηγητή ότι δεν μπορεί να θεωρηθεί θεμιτή - ούτε όσον αφορά την αντιπροσωπευτικότητα ούτε τις πρακτικές συνέπειες - η διπλή θητεία, τόσο στο Ευρωπαϊκό Κοινοβούλιο όσο και σε ένα εθνικό/περιφερειακό κοινοβούλιο. Όσον αφορά τη θητεία σε περιφερειακά κοινοβούλια, θεωρούμε ωστόσο ότι ο εισηγητής αναφέρεται στα Κοινοβούλια τα οποία διαθέτουν αυτόνομη νομοθετική εξουσία και όχι σε κοινοβούλια στα οποία έχουν ανατεθεί αρμοδιότητες λήψης αποφάσεων, όπως π.χ. στα νομαρχιακά συμβούλια της Σουηδίας. Στην τελευταία περίπτωση, θα ήταν λογικό να είναι η θητεία σε αυτά συμβατή με τη θητεία στο Ευρωπαϊκό Κοινοβούλιο.

<SPEAKER ID=90 LANGUAGE="FR" NAME="Berthu">
. (FR) Η έκθεση Napolitano αντανακλά την παραδοσιακή αντίληψη του Ευρωπαϊκού Κοινοβουλίου για τις σχέσεις με τα εθνικά κοινοβούλια: τα εθνικά κοινοβούλια περιορίζονται, με λόγια παρηγοριάς, στον δευτερεύοντα ρόλο των υπερασπιστών αποσπασματικών εθνικών συμφερόντων.
<P>
Ξεχνάμε προφανώς ότι η πιο ζωντανή δημοκρατική βαθμίδα είναι το έθνος και ότι, στην προσπάθειά μας να το υπερβούμε, υπερβαίνουμε τη δημοκρατία. Το κοινό ευρωπαϊκό καλό δεν μπορεί να προέρχεται από άνωθεν εντολές, από μια ευρωπαϊκή δημοκρατία υπερβολικά αδύναμη για να είναι κάτι διαφορετικό από ένα προπέτασμα της τεχνοκρατίας, αλλά προσδιορίζεται με τον ειρηνικό διάλογο μεταξύ των συμφερόντων και των προσδοκιών των διαφόρων εθνικών δημοκρατιών.
<P>
Υπάρχει, ωστόσο, ένα σημείο στο οποίο η έκθεση Napolitano υποτίθεται ότι εισάγει, σύμφωνα με τους όρους της αιτιολογικής έκθεσης, "μια καινοτομία πρωταρχικής σημασίας" : πρόκειται για την πρόταση περί "συντακτικής εξουσίας που θα ασκείται από κοινού με τις εθνικές κυβερνήσεις" . Στην πραγματικότητα, η έκθεση αποκαλύπτει τις πραγματικές προθέσεις που κρύβονται πίσω από τα καθησυχαστικά λόγια: στοχεύει, πράγματι, ούτε λίγο ούτε πολύ, στην αφαίρεση από τα εθνικά κοινοβούλια του αποκλειστικού δικαιώματος επικύρωσης των ευρωπαϊκών συνθηκών και καθορισμού, επομένως, των αρμοδιοτήτων της Ένωσης.
<P>
Αυτή τη νέα "συντακτική εξουσία" θα την ασκούν από κοινού τα εθνικά κοινοβούλια και το Ευρωπαϊκό Κοινοβούλιο, καθώς και, όπως διευκρινίζεται στην παράγραφο 21 του ψηφίσματος, η Επιτροπή και οι κυβερνήσεις των κρατών μελών, γεγονός που είναι πραγματικά ανήκουστο από δημοκρατικής άποψης.
<P>
Μια τέτοια μεταρρύθμιση θα αποτελούσε σοβαρό ολίσθημα: το δικαίωμα αναθεώρησης των συνθηκών (και κυρίως της "συντακτικής εξουσίας" ) ανήκει μόνο στον λαό και σίγουρα όχι στα εκτελεστικά όργανα, εθνικά ή ευρωπαϊκά. Ο λαός, σε ορισμένες περιπτώσεις, μπορεί να εκχωρήσει αυτό το δικαίωμα σε σώματα που έχουν εκλεγεί για να εξυπηρετήσουν αυτό τον σκοπό (όπως το γαλλικό κοινοβούλιο στις περιπτώσεις που προβλέπονται από το άρθρο 89 του Συντάγματος). Το Ευρωπαϊκό Κοινοβούλιο δεν ανήκει στα σώματα αυτά, εφόσον στις απολύτως ακριβείς καθ' ύλη αρμοδιότητες που του παραχώρησε ο λαός δεν προβλέπεται καμία συντακτική εξουσία, ούτε καν η εξουσία αναθεώρησης των συνθηκών.

<SPEAKER ID=91 LANGUAGE="EN" NAME="Blak, Figueiredo, Frahm, Miranda, Schmid, Herman, Seppδnen και Sjφstedt">
 γραπτώς. (EN) Η έκθεση περιορίζει τον ρόλο των εθνικών κοινοβουλίων στην άσκηση ελέγχου προς τις αντίστοιχες εθνικές κυβερνήσεις τους, ρόλος που έχει περιοριστεί από τη στιγμή που η επέκταση της ψηφοφορίας με ειδική πλειοψηφία στο πλαίσιο του Συμβουλίου κατήργησε τη διασύνδεση μεταξύ των αποφάσεων που λαμβάνονται σε ευρωπαϊκό επίπεδο και των αποφάσεων που λαμβάνονται από κάθε λαό ξεχωριστά. Επιδιώκει επίσης τη διεύρυνση των αρμοδιοτήτων του Ευρωπαϊκού Κοινοβουλίου, χωρίς να αναγνωρίζει το γεγονός ότι η δημοκρατική νομιμοποίηση παρέχεται κατά πρώτο λόγο από τους πολίτες στο επίπεδο των εθνικών κοινοβουλευτικών θεσμών.
<P>
Προκειμένου να αναζωογονηθεί η δημοκρατία στην Ευρώπη, είναι απολύτως απαραίτητο να δοθεί σε κάθε λαό η εμφανής αρμοδιότητα να αποφασίζει σε ευρωπαϊκό επίπεδο. Κατά συνέπεια, οφείλουμε στο μέλλον να θέσουμε τα εθνικά κοινοβούλια στο επίκεντρο της διαδικασίας λήψης αποφάσεων και όχι στην περιφέρεια. Το Ευρωπαϊκό Συμβούλιο της Νίκαιας φαίνεται πράγματι να είχε διαίσθηση αυτού του γεγονότος, όταν συμπεριελάμβανε "τον ρόλο του εθνικού κοινοβουλίου στην ευρωπαϊκή αρχιτεκτονική" (και όχι στις παρυφές αυτής της αρχιτεκτονικής) στην ημερήσια διάταξη της επόμενης ΔΔ.
<P>
Σε γενικές γραμμές, οι πολίτες της Ευρωπαϊκής Ένωσης αντιμετωπίζουν τις εκλογές για τα εθνικά τους κοινοβούλια (και, σε ορισμένες χώρες, τις προεδρικές εκλογές) ως θεμελιώδη δημοκρατική επιλογή μεταξύ, για παράδειγμα, μιας αριστερής ή μιας δεξιάς κυβέρνησης. Η δημοκρατική νομιμοποίηση θεμελιώνεται σήμερα στις εκλογές για τα εθνικά κοινοβούλια και, κατά συνέπεια, τα θεσμικά όργανα της Ευρωπαϊκής Ένωσης πρέπει να προσαρμόζονται σε αυτό το δεδομένο. Κυρίως, όμως, πρέπει να επικυρώνονται από τα εθνικά κοινοβούλια οι σημαντικότερες αποφάσεις του Συμβουλίου.

<SPEAKER ID=92 LANGUAGE="DA" NAME="Bonde">
Η ΣΟΣ Δημοκρατία αδυνατεί να ψηφίσει υπέρ της έκθεσης Napolitano διότι δεν αναγνωρίζει αποφασιστικό ρόλο στα εθνικά κοινοβούλια, τα οποία είναι το μοναδικό όργανο που έχει στενή σχέση με τον λαό.

<SPEAKER ID=93 LANGUAGE="ES" NAME="Ferrer">
. (ES) Η τόσο αποφασιστική περίοδος που διανύει η διαδικασία της ευρωπαϊκής ολοκλήρωσης, συνεπεία, αφενός, της εξελισσόμενης διεύρυνσης και, αφετέρου, των νέων πολιτικών και οικονομικών προκλήσεων που καλείται να αντιμετωπίσει η ΕΕ, επιβάλλει τη συνδρομή τόσο του Ευρωπαϊκού Κοινοβουλίου όσο και των κοινοβουλίων των κρατών μελών, ώστε να μπορέσουν οι πολίτες, μέσω των νομίμων εκπροσώπων τους, να συμμετάσχουν σε αυτή τη διαδικασία.
<P>
Εξ ου και ο επίκαιρος χαρακτήρας της εξαίρετης έκθεσης Napolitano και της θετικής μου ψήφου για αυτή. Διότι παρότι είναι εμφανής η ανάγκη να διασφαλισθεί ο δημοκρατικός έλεγχος των κοινοτικών πολιτικών και της διαδικασίας λήψης αποφάσεων, είναι επίσης εμφανές ότι ο έλεγχος αυτός πρέπει να διενεργηθεί με σεβασμό καθενός από τα πεδία της κοινοβουλευτικής δράσης.
<P>
Από την άποψη αυτή, μου φαίνεται ιδιαίτερα θετική η δέσμευση που ανέλαβε ο κ. Napolitano, ως Πρόεδρος της Επιτροπής Συνταγματικών Υποθέσεων, να εκπονήσει προσεχώς μια έκθεση σχετικά με τον ρόλο των κοινοβουλίων των συνταγματικών περιφερειών σε αυτή τη διαδικασία.
<P>
Αυτές οι περιφέρειες, που διαθέτουν νομοθετικές αρμοδιότητες, αποτελούν σημαντικό κρίκο της αλυσίδας, όχι μόνο λόγω της μεγαλύτερης εγγύτητάς τους στους πολίτες, αλλά και επειδή τα κοινοβούλια αυτών των περιφερειών, ως νόμιμα όργανα εκπροσώπησης των λαών που συναποτελούν την Ένωση, έχουν το δικαίωμα να συμμετέχουν, στο πλαίσιο των αρμοδιοτήτων τους, στον έλεγχο της νομοθετικής διαδικασίας των κοινοτικών πολιτικών και να κάνουν να ακουστεί η φωνή τους για την προάσπιση των συμφερόντων τους.

<SPEAKER ID=94 LANGUAGE="FR" NAME="Goebbels">
. (FR) Αν και δήλωσα ότι υποστηρίζω γενικά την έκθεση Napolitano, απείχα από την τελική ψηφοφορία γιατί θεωρώ πρόωρο να απορρίψουμε το ενδεχόμενο της σύστασης ενός δεύτερου ευρωπαϊκού σώματος (μιας Γερουσίας των κρατών). Εναπόκειται στη μελλοντική Συνέλευση να εξετάσει ενδελεχώς αυτές τις ιδέες και να βγάλει συμπεράσματα για τα θεσμικά όργανα που θα πρέπει να δημιουργηθούν, ή να μην δημιουργηθούν, και τούτο σε συνάρτηση με τη γενική αρχιτεκτονική που τελικά θα υιοθετηθεί.

<SPEAKER ID=95 LANGUAGE="NL" NAME="Meijer">
. (NL) Πολλές από τις αρμοδιότητες που αφαιρέθηκαν από τα εθνικά κοινοβούλια υπέρ της ευρωπαϊκής ενοποίησης δεν μεταφέρθηκαν στο Ευρωπαϊκό Κοινοβούλιο αλλά στις εθνικές κυβερνήσεις. Η ύπαρξη της ΕΕ ενίσχυσε έτσι την εξουσία υπουργών και υφυπουργών. Ο τρόπος με τον οποίο κάνουν αυτοί συμφωνίες μεταξύ τους εντός του Συμβουλίου δεν μπορεί να ελέγχεται ούτε από το Ευρωπαϊκό Κοινοβούλιο ούτε από τα εθνικά κοινοβούλια. Εάν ληφθεί μία απόφαση η οποία δεν ικανοποιεί την κοινή γνώμη των χωρών τους, αυτοί μπορούν να ισχυριστούν ότι είχαν τις καλύτερες προθέσεις, όμως οι άλλοι υπουργοί τους εμπόδισαν δυστυχώς. Το ίδιο μάλιστα θα ισχυριστούν και οι υπόλοιποι υπουργοί. Αυτός ο διακυβερνητικός τρόπος λήψης αποφάσεων δεν αποτελεί πλέον εγγύηση ότι θα λαμβάνονται υπόψη οι διάφορες επιθυμίες της κοινής γνώμης των κρατών μελών. Ζητώ για τον λόγο αυτόν να εφαρμόζεται μία διακοινοβουλευτική μέθοδος λήψης αποφάσεων αντί της διακυβερνητικής πολιτικής. Η Ευρωπαϊκή Επιτροπή υποβάλλει προτάσεις, το Ευρωπαϊκό Κοινοβούλιο αποφασίζει σχετικά στην πρώτη ανάγνωση και στη συνέχεια τα εθνικά κοινοβούλια διαβουλεύονται το κάθε ένα ξεχωριστά σχετικά με τη δυνατότητα εφαρμογής της συγκεκριμένης απόφασης στη χώρα τους. Το σύστημα αυτό δεν θα επιτρέπει πλέον στο Συμβούλιο να αποφασίζει ανεξάρτητα. Δυστυχώς, οι προτάσεις του κ. Napolitano δεν φτάνουν να προτείνουν κάτι τέτοιο, σωστά όμως ζητά να ενισχυθεί ο ρόλος των κοινοβουλίων, στα διάφορα επίπεδα, απέναντι στις κυβερνήσεις.

<SPEAKER ID=96 NAME="Queirσ">
(ΡΤ) Αναγκάστηκα να καταψηφίσω την έκθεση Napolitano, αν και αναγνωρίζω ότι το σχετικό ψήφισμα αντανακλά ένα σύνολο θετικών ανησυχιών σχετικά με τον ρόλο των εθνικών κοινοβουλίων όσον αφορά την άσκηση του ελέγχου των κυβερνήσεών τους, κυρίως όταν αυτές δρουν για τον καθορισμό και την εφαρμογή της ευρωπαϊκής πολιτικής, καθώς και όσον αφορά την οικοδόμησή της.
<P>
Αναγνωρίζω επίσης, πράγμα που άλλωστε ανέφερα ρητά στην παρέμβασή μου, το γεγονός ότι κατέστη δυνατό να ενσωματωθούν εν μέρει στο έγγραφο ορισμένες προτάσεις που περιλαμβάνει η έκθεση της Επιτροπής Εξωτερικών Υποθέσεων, της οποίας υπήρξα εισηγητής.
<P>
Ωστόσο, δεν μπορώ να συμφωνήσω με ορισμένα συμπεράσματα που εγκρίθηκαν και που τα θεωρώ από πολιτική άποψη καθοριστικά. Μεταξύ αυτών υπογραμμίζω το σημείο 21 σχετικά με την επείγουσα ανάγκη να προκύψει - μέσω της Συνέλευσης - μία συντακτική εξουσία, έστω και ασκούμενη από κοινού από το Ευρωπαϊκό Κοινοβούλιο και τα εθνικά κοινοβούλια, την Επιτροπή και τις κυβερνήσεις των κρατών μελών. Διαφωνώ επίσης με την προκαταρκτική απόρριψη μίας μελλοντικής Γερουσίας (σημείο 17) στην οποία, κατά τη γνώμη μου, θα μπορούσε να υλοποιηθεί η αρχή της ισότητας μεταξύ των κρατών μελών της Ένωσης.
<P>
Με αυτή την αιτιολόγηση ψήφου καθίσταται, επομένως, σαφής η θέση μου, εφόσον, πέρα από τις αντιρρήσεις που εξέφρασα και οι οποίες καθόρισαν τον προσανατολισμό της ψήφου μου, θεωρώ ότι ο συνάδελφος κ. Napolitano είναι αξιέπαινος όσον αφορά την εργασία και την προσπάθειά του στην κατεύθυνση της κοινοβουλευτικοποίησης της ΕΕ, απορρίπτοντας το απλουστευτικό σχήμα που θέλει να καταστήσει το ΕΚ αποκλειστικό δικαιούχο του ρόλου αντιπροσώπευσης των πολιτών και εγγυητή της δημοκρατίας, σε σχέση με τα άλλα θεσμικά όργανα της Ένωσης.
<P>
Έκθεση Pohjamo (A5-0006/2002)

<SPEAKER ID=97 LANGUAGE="DE" NAME="Markov">
Η Ομάδα μου υποστηρίζει την έκθεση πρωτοβουλίας του συναδέλφου Pohjamo. Οι υφιστάμενες νομικές διατάξεις και η μεταρρύθμιση των διαρθρωτικών ταμείων βάσει της Ατζέντας 2000 δεν έχουν επιφέρει μέχρι σήμερα το αναμενόμενο θετικό αποτέλεσμα σε όλη την έκτασή του.
<P>
Πρέπει ιδίως να βελτιωθούν όσο το δυνατόν περισσότερο:
<P>
η παρατεταμένη διάρκεια των διαπραγματεύσεων μεταξύ της Επιτροπής και των κρατών μελών όσον αφορά τα προγράμματα
<P>
οι πολύπλοκες διατάξεις για τη χρηματοδότηση
<P>
η συμμετοχή των περιφερειών στην υλοποίηση των προγραμμάτων και των σχεδίων
<P>
οι χρονοβόρες διαδικασίες που συνδέονται με τη διαχείριση, καθώς και
<P>
ο μη δεσμευτικός έλεγχος των εκτελεσθέντων σχεδίων.
<P>
Χωρίς περαιτέρω διαρθρωτικές μεταβολές στη διαχείριση των διαρθρωτικών ταμείων, θα είναι μεν δυνατόν να αντιμετωπιστεί στο μέλλον το πρόβλημα της μείωσης των ανισοτήτων μεταξύ κρατών μελών, αλλά όχι και μεταξύ περιφερειών εντός ενός κράτους μέλους. Οι μεταβολές αυτές πρέπει ιδίως να περιλαμβάνουν τα εξής σημεία:
<P>
τον χρονικό περιορισμό της υλοποίησης των σχεδίων
<P>
τη διακοπή της χρηματοδότησης σχεδίων, η πραγματοποίηση των οποίων υπερβαίνει το χρονικό διάστημα που προβλέφθηκε
<P>
την ανακατανομή των διαρθρωτικών πόρων, από κράτη που δεν τους αξιοποιούν προς κράτη που έχουν υποβάλει κατάλληλα ποιοτικά σχέδια
<P>
την απόδοση μεγαλύτερης αξίας σε επενδυτικά σχέδια που προωθούν ιδιαίτερα την απασχόληση.
<P>
Σε σχέση με τη διεύρυνση της ΕΕ είναι επιτακτικά απαραίτητο να υποβάλει η Επιτροπή, το αργότερο έως το 2003, συγκεκριμένες προτάσεις που θα εξασφαλίζουν, αφενός, ότι δεν θα επιδεινωθεί η κατάσταση για τα σημερινά κράτη μέλη όσον αφορά τους διαρθρωτικούς πόρους και, αφετέρου, ότι τα υποψήφια κράτη θα αποτελούν αντικείμενο ίσης μεταχείρισης όσον αφορά τα καθήκοντα που απορρέουν από μια κοινή διαρθρωτική πολιτική.
<P>
Διαφορετικά, ο στόχος μιας διαρκούς συρρίκνωσης των υφιστάμενων αναπτυξιακών διαφορών και, επομένως, ο στόχος της ενίσχυσης της οικονομικής και κοινωνικής συνοχής δεν θα είναι εφικτός. Οι τροπολογίες που υπέβαλε η Ομάδα μου υποστηρίζουν επίσης αυτόν τον πολιτικό προσανατολισμό όσον αφορά τους στόχους.

<SPEAKER ID=98 LANGUAGE="NL" NAME="Meijer">
. (NL) Εφόσον διατηρηθούν τα διαρθρωτικά ταμεία υπό την παρούσα μορφή τους, θα παραμείνουν οι εντάσεις μεταξύ της περιφερειακής και της ευρωπαϊκής πλευράς. Από την άποψη της περιφερειακής πλευράς, πρόκειται για πόρους που ανήκουν στις περιφέρειες, τους οποίους αυτές δικαιούνται και θα πρέπει να μπορούν να διαθέτουν όσο το δυνατόν πιο ανεξάρτητα. Από την άποψη της Ευρώπης, πρόκειται για ευρωπαϊκούς πόρους, οι οποίοι θα πρέπει να διατίθενται αποκλειστικά υπό αυστηρούς όρους υπέρ των περιφερειών και των πόλεων και να επιστρέφονται εφόσον περάσουν οι προθεσμίες ή υπάρξουν αποκλίσεις από τα χρηματοδοτούμενα σχέδια. Οι αντικρουόμενες αυτές επιθυμίες μπορούν να συγκεραστούν μόνο μέσω έντονων γραφειοκρατικών προδιαβουλεύσεων και πάρα πολλών ελέγχων. Όλα αυτά συνεπάγονται υψηλό κόστος και σημαντική γραφειοκρατία για τη διάθεση των πόρων αυτών. Θα ήταν ίσως καλύτερο να περιοριστεί η Ευρώπη στην ανακατανομή πόρων οι οποίοι μπορούν να διατίθενται ελεύθερα μέσω επενδύσεων στις καθυστερημένες περιφέρειες ή σε περιφέρειες που αντιμετωπίζουν κρίση ή μειονεκτούν από οικονομικής - γεωγραφικής άποψης, και κατόπιν να μην παρεμβαίνει η Ευρώπη, ή να παρεμβαίνει ελάχιστα, στη διάθεση των πόρων αυτών. Μία τέτοια αλλαγή θα επέτρεπε την αξιοποίηση των ευρωπαίων υπαλλήλων για άλλα καθήκοντα, όπου εντοπίζονται ακόμα ελλείψεις, ενώ θα έθετε τέλος στην ανώφελη επιστροφή των πόρων των πλουσίων κρατών μελών προς τα ίδια, πλούσια κράτη μέλη. Η πολιτική αυτή θα είχε ίσως ως αποτέλεσμα λιγότερες προπαγανδιστικές πινακίδες με τη σημαία της ΕΕ, θα ήταν όμως πολύ αποτελεσματικότερη.

<SPEAKER ID=99 LANGUAGE="EN" NAME="Titley">
. (EN) Χαιρετίζω ολόψυχα το αίτημα να καταστούν πιο αποτελεσματικά και πρακτικά προσανατολισμένα τα διαρθρωτικά ταμεία. Πράγματι, τα διαρθρωτικά ταμεία προσφέρουν ένα εξαίρετο μέσο με το οποίο μπορούμε να κάνουμε τους Ευρωπαίους πολίτες να αισθανθούν ότι η ΕΕ δραστηριοποιείται για λογαριασμό τους και είναι ζωτικής σημασίας να μην επιβεβαιωθεί η ευρέως διαδεδομένη αντίληψη ότι επικρατεί καθεστώς γραφειοκρατίας και κωλυσιεργίας. Πολύ συχνά, η λειτουργία των διαρθρωτικών ταμείων υπήρξε γραφειοκρατική και η εκτέλεση των σχεδίων αργή και αναποτελεσματική. Η σταδιακή σημαντική αύξηση των ποσών που διατίθενται για τα διαρθρωτικά ταμεία επιβάλλει όχι μόνο την επαναδιατύπωση αλλά και την άγρυπνη εποπτεία της ορθής εφαρμογής των αρχών της παραγωγικότητας, της περιφερειακής προστιθέμενης αξίας και της ποιότητας.
<P>
Η αποτελεσματική κατανομή των πόρων των ταμείων απαιτεί συνεργασία σε όλα τα επίπεδα της ευρωπαϊκής διακυβέρνησης. Οι εθνικές κυβερνήσεις πρέπει να διαδραματίσουν ρόλο στην απελευθέρωση της διαδικασίας εκτέλεσης και συμφωνώ με το αίτημα που διετύπωσαν συνάδελφοι βουλευτές για την αμεσότερη διοχέτευση των πόρων που προέρχονται από τα ταμεία προς τις περιφέρειες. Επιπλέον, η Επιτροπή πρέπει να καταστεί περισσότερο δραστήρια όσον αφορά την έγκριση των εγγράφων κατευθυντηρίων γραμμών, διευκολύνοντας περαιτέρω τη διαδικασία. Τέλος, η συνεκτίμηση του τρόπου διαχείρισης των διαρθρωτικών ταμείων και της διαδικασίας διεύρυνσης είναι επιτυχής: η ΕΕ θα μπορούσε να εκμεταλλευτεί, για πρώτη φορά, αυτήν την ευκαιρία για την πιο αποτελεσματική διοχέτευση των πόρων των ταμείων.
<P>
Έκθεση Musotto (A5-0007/2002)
<P>
Fatuzzo (PPE-DE). (ΙΤ) Κύριε Πρόεδρε, θα ήθελα να υπογραμμίσω - αναφέρθηκε σε αυτό το έγγραφο για την οικονομική και κοινωνική συνοχή μεταξύ των περιφερειών της Ευρωπαϊκής Ένωσης - πόσο σημαντικό είναι, κατά τη γνώμη του Κόμματος των Συνταξιούχων και της δικής μου προσωπικά, η μελλοντική διεύρυνση της Ευρωπαϊκής Ένωσης να μην επιφέρει καμία μεταβολή στη σημαντική πολιτική της συνοχής που υλοποιείται μέσω των διαρθρωτικών ταμείων. Θεωρώ καθήκον όλων των πλουσιότερων περιφερειών της Ευρώπης να συνεισφέρουν, και οικονομικά μα όχι μόνο, στην πρόοδο όλων των άλλων λιγότερο πλούσιων περιοχών, των πιο φτωχών, που δυστυχώς υπάρχουν ακόμη σε όλη την Ευρωπαϊκή Ένωση. Με αυτή την ευχή ψήφισα λοιπόν υπέρ της έκθεσης Musotto.

<SPEAKER ID=100 LANGUAGE="FR" NAME="Darras">
. (FR) Καταρχάς, θα ήθελα να ευχαριστήσω τόσο τον εισηγητή μας της Επιτροπής Περιφερειακής Πολιτικής, Μεταφορών και Τουρισμού, κ. Francesco Musotto, όσο και ολόκληρη την εν λόγω επιτροπή για το ποιοτικό έργο που μας παρουσίασαν.
<P>
Ψηφίζοντας αυτήν την έκθεση, θέλησα να τονίσω ότι οι συνθήκες περιλαμβάνουν την αρχή της συνοχής και, κατά συνέπεια, της αλληλεγγύης και της ενσωμάτωσης των λαών και των εδαφών της Ένωσης και για αυτό τον λόγο είναι ουσιαστικό να την υπερασπίσουμε.
<P>
Επίσης, η ανομοιογένεια των επιτευγμάτων που έχουν συντελεστεί και κυρίως η επίμονη ύπαρξη απαράδεκτων περιφερειακών ανισοτήτων, η οποία επιφέρει την περιθωριοποίηση των καθυστερημένων περιφερειών, πρέπει να τονιστούν - πράγμα το οποίο κάνει αυτή η έκθεση - και τούτο, για να κληθούν τα κράτη να υποστηρίξουν τις προσπάθειες της περιφερειακής οικονομικής σύγκλισης που αναπτύσσεται σε ευρωπαϊκό επίπεδο. Οι συντάκτες της έκθεσης - οι οποίοι εύλογα εκτιμούν ότι είναι απαραίτητο να διασφαλισθεί ο μέγιστος βαθμός συνοχήςμεταξύ της δράσης σε ευρωπαϊκό επίπεδο, στο πλαίσιο της πολιτικής συνοχής, και των εσωτερικών πολιτικών των κρατών μελών για τη στήριξη της ανάπτυξης - καλούν τα κράτη μέλη, σύμφωνα με τις αρχές της προσθετικότητας και της επικουρικότητας, να υποστηρίξουν την προσπάθεια περιφερειακής οικονομικής σύγκλισης που προωθείται σε ευρωπαϊκό επίπεδο, και τούτο μέσω, κυρίως, μιας κατάλληλης επενδυτικής πολιτικής.
<P>
Αυτή η προσπάθεια είναι πολύ σημαντική διότι πρέπει να ανταποκριθούμε επιτυχώς στην πρόκληση της διεύρυνσης. Η συνοχή πρέπει κατά αυτό τον τρόπο να ενισχυθεί, αν θέλουμε να αποφύγουμε όσο γίνεται την καταστροφική αύξηση των αποκλίσεων και των διαφορών μεταξύ των περιφερειών που ενδέχεται να επιφέρει η διεύρυνση.
<P>
Τέλος, θα υποστηρίξω πλήρως την τροπολογία 49, η οποία τονίζει όλες τις ελλείψεις που μπορεί να έχει η αναλογία του 0,45% του κοινοτικού ΑΕγχΠ που προορίζεται για την πολιτική συνοχής αν θέλουμε να θεμελιώσουμε μια αποτελεσματική πολιτική συνοχής η οποία να οδηγεί σε πραγματική αλληλεγγύη.

<SPEAKER ID=101 LANGUAGE="EN" NAME="Hudghton">
. (EN) Υπερψήφισα την εν λόγω έκθεση, αλλά θα ήθελα να επιστήσω την προσοχή σε ορισμένες καίριες πτυχές που σχετίζονται με την αλιευτική πολιτική. Η προάσπιση των παραδοσιακών αλιευτικών συμφερόντων είναι άρρηκτα συνδεδεμένη με την οικονομική και κοινωνική συνοχή στις κοινότητες που εξαρτώνται από την αλιεία.
<P>
Βάσει της αρχής της σχετικής σταθερότητας, τα ποσοστά επί των αλιευτικών αποθεμάτων που αντιστοιχούν σε συγκεκριμένα κράτη για συγκεκριμένα αλιεύματα παραμένουν σταθερά. Όταν οι ευκαιρίες αλιείας αυξάνονται ή μειώνονται για ένα συγκεκριμένο αλίευμα, όλες οι χώρες με αναγνωρισμένα νόμιμα συμφέροντα για το εν λόγω αλίευμα μοιράζονται, στο ποσοστό που αντιστοιχεί σε καθεμία, τα κέρδη ή τις ζημίες. Η σχετική σταθερότητα είναι θεμελιώδης αρχή για την αλιευτική πολιτική και τη διατήρηση των αλιευτικών αποθεμάτων και δεν πρέπει να υπονομευτεί. Επιπλέον, πρέπει να τονιστεί η σπουδαιότητα των προτιμήσεων της Χάγης. Οι προτιμήσεις της Χάγης αναγνωρίζουν τον βαθμό στον οποίο πολλές παράκτιες κοινότητες εξαρτώνται από την αλιεία και παρέχουν επιπλέον προστασία. Ο κοινωνικοοικονομικός ρόλος αυτών των διατάξεων είναι ανεκτίμητος - πρέπει δε να διατηρηθούν, όχι μόνο επειδή είναι θεμελιώδεις για την Κοινή Αλιευτική Πολιτική, αλλά και επειδή είναι απαραίτητες για την επίτευξη των βασικών στόχων της πολιτικής συνοχής.
<P>
Τέλος, πρέπει να τονιστεί η σπουδαιότητα της χρηματοδότησης των κοινοτήτων που εξαρτώνται από την αλιεία, μέσω του ΧΜΠΑ, ιδίως όταν αποσκοπούν στην ανανέωση του αλιευτικού στόλου για λόγους ασφαλείας, σε έναν κλάδο ο οποίος λειτουργεί σε ένα σαφώς εχθρικό περιβάλλον.

<SPEAKER ID=102 LANGUAGE="FR" NAME="Krivine">
. (FR) Υπάρχει κατά την γνώμη μου μια ουσιαστική αντίφαση ανάμεσα στην πολιτική συνοχής και τις νεοφιλελεύθερες κατευθύνσεις που επικρατούν στην Ευρώπη. Ο ανταγωνισμός και η γενίκευση των ιδιωτικοποιήσεων δυσχεραίνουν την πραγματική εναρμόνιση, η οποία προϋποθέτει την επέκταση των πόρων που εγγυώνται τις αναγκαίες μεταφορές και εξισορροπήσεις, οι οποίες θα προκαλούσαν με αυτόν τον τρόπο θετικές στρεβλώσεις σε σχέση με τα καθαρά εμπορικά φαινόμενα και με την τυφλή αναζήτηση της αποδοτικότητας. Αυτοί οι πόροι θα μπορούσαν να τροφοδοτούνται από έναν ενιαίο φόρο επί των εσόδων του κεφαλαίου.
<P>
Η έκθεση Musotto αναγνωρίζει με τον τρόπο της αυτή την αντίφαση, τονίζοντας για παράδειγμα "την ανάγκη προσαρμογής της πολιτικής του ανταγωνισμού και της φορολογικής πολιτικής" . Ταυτόχρονα, όμως, αισθάνεται την ανάγκη να ζητήσει συγγνώμη για τούτο, εξαίροντας τις αρετές μιας εταιρικής σχέσης μεταξύ δημόσιου και ιδιωτικού τομέα. Παρά τη μετριοπάθειά τους, οι προτάσεις της έκθεσης βαίνουν πάντως προς τη σωστή κατεύθυνση ζητώντας μια καλύτερη αξιολόγηση των επιπτώσεων της διεύρυνσης ή θεωρώντας ως κατώτατο όριο το 0,45% του κοινοτικού ΑΕγχΠ υπέρ της πολιτικής συνοχής. Αυτοί είναι οι λόγοι για τους οποίους δεν καταψήφισα αυτή την έκθεση, ακόμα κι αν παραμένει ανεπαρκής σχετικά με τις απαιτήσεις μιας πραγματικής πολιτικής αλληλεγγύης και ισότητας σε ευρωπαϊκή κλίμακα.

<SPEAKER ID=103 LANGUAGE="EN" NAME="McCarthy">
. (EN) Η ομάδα του Εργατικού Κόμματος στο ΕΚ χαιρετίζει τα συμπεράσματα της έκθεσης του κ. Musotto σχετικά με την οικονομική και κοινωνική συνοχή. Ωστόσο, πιστεύουμε ότι είναι πρόωρο να τοποθετηθούμε, στο πλαίσιο του σχετικού διαλόγου, με τρόπο απόλυτο σχετικά με τις μελλοντικές εναλλακτικές δυνατότητες όσον αφορά τον προσδιορισμό των περιοχών της Ευρώπης που χρήζουν συνδρομής.
<P>
Θα εξακολουθήσουν να υφίστανται μειονεκτούσες περιοχές στο Ηνωμένο Βασίλειο μετά το 2006 και θα θέλαμε η Επιτροπή να εξετάσει τον ρόλο που θα μπορούσε να διαδραματίσει ένας μηχανισμός προστατευτικού διχτύου και μεταβατικής χρηματοδότησης για την παροχή βοήθειας προς τις φτωχότερες περιφέρειες του Ηνωμένου Βασιλείου μετά το 2006.
<P>
Είναι απογοητευτικό το γεγονός ότι οι Βρετανοί Συντηρητικοί αρνήθηκαν, μεταξύ άλλων, να υποστηρίξουν αυτήν την τροπολογία. Επιπλέον, η άρνησή τους να υποστηρίξουν έναν πιο ισχυρό ρόλο των τοπικών και περιφερειακών κυβερνήσεων στη διαχείριση των ευρωπαϊκών πόρων αποτελεί πλήγμα για τη δημοκρατία και για το πνεύμα εταιρικής σχέσης.

<SPEAKER ID=104 NAME="Miranda">
(ΡΤ) Η αρετή της παρούσας έκθεσης είναι ότι προβαίνει σε μία ακριβή διάγνωση της σημερινής κατάστασης όσον αφορά την οικονομική και κοινωνική συνοχή στους κόλπους της Ευρωπαϊκής Ένωσης. Συμφωνούμε κυρίως με την έμφαση που δίδεται στο γεγονός ότι η συνοχή αποτελεί, σύμφωνα με τις Συνθήκες, έναν από τους κοινοτικούς πυλώνες. Συμφωνούμε επίσης με τη ρητή αναφορά στις καθυστερήσεις όσον αφορά την καταπολέμηση των ανισοτήτων της ανάπτυξης και του βιοτικού επιπέδου καθώς επίσης και της ύφεσης που παρατηρείται σε κάποιες περιοχές ορισμένων χωρών. Συμφωνούμε ακόμη με τη σαφή ανάγκη να συνεχιστεί και να ενισχυθεί η περιφερειακή πολιτική στο μέλλον, καθώς και με την αντίθεση προς την ενδεχόμενη απόσυρση ορισμένων περιοχών από το στόχο 1 για λόγους απλώς στατιστικούς.
<P>
Ωστόσο, και όσον αφορά τις αιτίες των καταστάσεων καθυστέρησης και ύφεσης που αναφέρθηκαν, η έκθεση δεν προχωράει όσο θα έπρεπε. Ενώ αναφέρει την ανεπάρκεια των χρηματοδοτικών μέσων που διατίθενται για τον στόχο της συνοχής, παραλείπει ωστόσο σημαντικές πτυχές, όπως είναι η απουσία αναδιανεμητικού χαρακτήρα στον κοινοτικό προϋπολογισμό και η απόλυτη ανάγκη αναθεώρησης των δημοσιονομικών προοπτικών, κυρίως τις παραμονές της διεύρυνσης. Παραγνωρίζει επίσης ορισμένα καθοριστικά στοιχεία για τις λιγότερο αναπτυγμένες περιοχές, ιδίως τις αρνητικές επιπτώσεις και, συνεπώς, την ανάγκη αναθεώρησης των μακροοικονομικών και χρηματοδοτικών πολιτικών και των τομεακών πολιτικών οι οποίες, όχι σπάνια, αποδεικνύονται σε μεγάλο βαθμό ακατάλληλες για τις περιοχές αυτές.

<SPEAKER ID=105 LANGUAGE="FR" NAME="Sudre">
. (FR) Ένα από τα μεγαλύτερα επιτεύγματα της Ευρώπης, κατά την πορεία οικοδόμησής της, ήταν το αποτέλεσμα της απόφασής της, το 1975, να θεσπίσει την αλληλεγγύη και τη συνοχή, οι οποίες είναι απαραίτητες για την εναρμόνιση των οικονομικών επιπέδων ανάμεσα σε όλες τις περιφέρειες και όλα τα κράτη που αποτελούν την Ευρωπαϊκή Ένωση. Μπορούμε σήμερα να πούμε ότι ο τρόπος με τον οποίο θα προσαρμόσουμε την κοινοτική μας πολιτική συνοχής στις προοπτικές της διεύρυνσης θα προσδιορίσει την ποιοτική μελλοντική πορεία που θα ακολουθήσει η Ευρώπη.
<P>
Το Ευρωπαϊκό Κοινοβούλιο υποστηρίζει εδώ και πολύ καιρό, και δικαίως, ότι μια κατάλληλη πολιτική οικονομικής και κοινωνικής συνοχής δεν μπορεί να περιοριστεί στο να αφαιρούμε από τους μεν αυτό που θέλουμε να δώσουμε στους δε.
<P>
Πρώτα πρέπει να ληφθεί υπόψη η ανάλυση των πραγματικών αναγκών, οι οποίες καθίστανται επείγουσες εν όψει της διεύρυνσης, και να μην γίνει η συνήθης παραπομπή σε ποσά χρηματοδότησης τα οποία καθορίστηκαν στο παρελθόν για διαφορετικές περιστάσεις. Διότι, όπως τονίζει η Ευρωπαϊκή Επιτροπή, η διεύρυνση θα αυξήσει το διαφορικό της ανάπτυξης ανάμεσα στα κεντρικά εδάφη, από την μία, και τις απομακρυσμένες και εξόχως απόκεντρες περιφέρειες, από την άλλη.
<P>
Ζητώ, σχετικά με αυτό, οι εξόχως απόκεντρες περιφέρειες να συνεχίσουν να αποτελούν προτεραιότητα στο πλαίσιο της περιφερειακής πολιτικής και της πολιτικής συνοχής, μέσω νέων προόδων που πρέπει να πραγματοποιηθούν κατ' εφαρμογή του άρθρου 299, παράγραφος 2, της Συνθήκης.
<P>
Επιπλέον, είναι αναγκαίο να προσαρμόσουμε την πολιτική του ανταγωνισμού (ειδικότερα σε ό,τι αφορά τις κρατικές ενισχύσεις για τις περιφέρειες) και τη φορολογική πολιτική προκειμένου να ενισχύσουμε την περιφερειακή πολιτική και την πολιτική συνοχής, δεδομένου ότι τα διαρθρωτικά ταμεία, από μόνα τους, δεν επαρκούν για να αντισταθμίσουν τα μειονεκτήματα και τις συσσωρευμένες εδώ και δεκαετίες καθυστερήσεις όσον αφορά την ανάπτυξη.
<P>
Αρμόζει, επίσης, να εξετάσουμε την προσαρμογή της Κοινής Γεωργικής Πολιτικής και της πολιτικής ανάπτυξης της υπαίθρου, έτσι ώστε να διαρθρώσουμε καλύτερα τις αστικές και αγροτικές διαστάσεις της περιφερειακής ανάπτυξης. Τέλος, νομίζω ότι επείγει η σύσταση ευρωπαϊκού παρατηρητηρίου εδαφικής συνοχής.
<P>
(Η παρέμβαση συντομεύτηκε κατ' εφαρμογή του άρθρου 137 του Κανονισμού) - Έκθεση Κράτσα-Τσαγκαροπούλου (A5-0022/2002)
<P>
Fatuzzo (PPE-DE). (ΙΤ) Κύριε Πρόεδρε, ψήφισα υπέρ και της έκθεσης της κ. Κράτσα, που αφορά τις γυναίκες στις μεσογειακές χώρες. Θα ζητήσω να ζητήσω, με την ευκαιρία αυτή, τη δέσμευση όλων υμών των βουλευτών ώστε η Ευρωπαϊκή Ένωση να επεκτείνει μονομερώς την ισχύ του κανονισμού 1408 σχετικά με την αναλογική πληρωμή, για τη χρονική περίοδο κατά την οποία έχουν εργασθεί στα κράτη της Ευρωπαϊκής Ένωσης, σε όλους τους πολίτες των χωρών της Νότιας Μεσογείου, που εργάζονται εδώ και πολλά χρόνια στην Ευρώπη και που δικαιούνται να έχουν ένα ποσοστό σύνταξης για την εργασία που έχουν επιτελέσει στην Ευρώπη, πέραν των σχετικών συμβάσεων.

<SPEAKER ID=106 LANGUAGE="EN" NAME="Martin, David">
Κύριε Πρόεδρε, η εν λόγω έκθεση περιγράφει με μελανά χρώματα την κατάσταση των γυναικών σε ορισμένες μεσογειακές χώρες. Καταδεικνύει ότι οι γυναίκες μειονεκτούν οικονομικά, ότι βρίσκονται σε μειονεκτική θέση από άποψη υγείας και, το πιο σημαντικό, ίσως, από όλα, από άποψη εκπαίδευσης, καθώς τα ποσοστά αναλφαβητισμού μεταξύ των γυναικών σε ορισμένες μεσογειακές χώρες είναι πολύ υψηλότερα από ό,τι τα αντίστοιχα ποσοστά για τους άνδρες.
<P>
Έχει μεγάλη σημασία να επιστήσει το Κοινοβούλιο την προσοχή σε αυτό το ζήτημα, αλλά αυτό δεν επαρκεί. Πρέπει επίσης να διασφαλίσουμε ότι οι πολιτικές της ΕΕ σχεδιάζονται με τρόπο που να βοηθούν τις γυναίκες να βελτιώσουν τη θέση τους σε ορισμένες από αυτές τις χώρες. Για παράδειγμα, το πρόγραμμα MEDA δεν περιλαμβάνει μέχρι στιγμής κονδύλια που να αφορούν ειδικά την εκπαίδευση και τη βελτίωση της υγειονομικής περίθαλψης των γυναικών. Πρέπει να στρέψουμε την προσοχή μας σε αυτό. Πρέπει επίσης να στρέψουμε την προσοχή μας στον τρόπο με τον οποίον λειτουργούν οι οικονομικές μας σχέσεις με ορισμένες από τις χώρες της Μεσογείου και να διερευνήσουμε κατά πόσον μπορούμε να εκμεταλλευτούμε αυτές τις σχέσεις για τη βελτίωση της θέσης των γυναικών, υποστηρίζοντας, για παράδειγμα, συνεταιρισμούς γυναικών και άλλες αντίστοιχες δραστηριότητες.

<SPEAKER ID=107 LANGUAGE="FR" NAME="Lulling">
. (FR) Εκ πρώτης όψεως, θα μπορούσαμε να αναρωτηθούμε για ποιον λόγο πρέπει να ασχοληθούμε ιδιαίτερα με την προαγωγή των δικαιωμάτων των γυναικών στις μεσογειακές χώρες.
<P>
Η πολιτική της ίσης μεταχείρισης και των ίσων ευκαιριών των γυναικών και των αντρών είναι ίδια για όλα τα κράτη της Ένωσης. Εμείς απέχουμε μακράν από την ιδέα, για παράδειγμα, ότι, για λόγους θέσης και νοοτροπίας των αντρών στα μεσογειακά κράτη μέλη, θα ήταν πιο δύσκολο να εφαρμόσουμε εκεί την πολιτική ισότητας, βαθιά ριζωμένη τώρα στην Συνθήκη του Αμστερνταμ.
<P>
Δεν πιστεύω ότι πρέπει να φτάσουμε στο σημείο να χαρακτηρίσουμε τους άντρες αυτών των χωρών φαλλοκράτες. Βέβαια δεν είναι ούτε λιγότερο ούτε περισσότερο φαλλοκράτες από τους άντρες που ζουν στα βορειότερα κράτη της Ευρωπαϊκής Ένωσης.
<P>
Είναι ξεκάθαρο όμως ότι, στις μεσογειακές χώρες που δεν είναι, ή, τουλάχιστον, δεν είναι ακόμα μέλη της Ένωσης, η κατάσταση των γυναικών είναι πιο ανησυχητική από πολλές σκοπιές και είναι δίκαιο και αναγκαίο να ασχοληθούμε πιο συγκεκριμένα με το θέμα αυτό προκειμένου να δοθεί τέρμα σε απαράδεκτες διακρίσεις.
<P>
Υποστηρίζω λοιπόν αυτήν την έκθεση, έχοντας δύο επιφυλάξεις. Εκτιμώ ότι οι θετικές δράσεις, έτσι όπως αναφέρονται στην παράγραφο 5 σημείο β του ψηφίσματος, και η δημιουργία υποδομών δεν θα έπρεπε να επιτρέπουν μόνο στις γυναίκες, αλλά και στους άντρες, να γεφυρώνουν την επαγγελματική με την οικογενειακή τους ζωή.
<P>
Στην παράγραφο 14, προτείνεται η δημιουργία μιας ευρωμεσογειακής τράπεζας ανάπτυξης. Είναι πραγματικά αναγκαίο, άραγε, να δημιουργήσουμε μια νέα τράπεζα ενώ έχουμε την Ευρωπαϊκή Τράπεζα Επενδύσεων που μπορεί κάλλιστα να παραχωρήσει δάνεια στα πλαίσιο της διαδικασίας της Βαρκελώνης;
<P>
Πρέπει να είμαστε προσεκτικοί και να μην δημιουργούμε προηγούμενα. Διότι, αν δημιουργήσουμε μια ευρώ-μεσογειακή τράπεζα ανάπτυξης, γιατί να μην δημιουργήσουμε άλλη μία για τη Βαλτική, για τη Βόρεια Θάλασσα και πάει λέγοντας;
<P>
(Η παρέμβαση συντομεύτηκε κατ' εφαρμογή του άρθρου 137 του Κανονισμού) - Έκθεση Hermange (A5-0009/2002)

<SPEAKER ID=108 NAME="Bastos">
(ΡΤ) Υπερψήφισα την έκθεση αυτή, η οποία αποτελεί μία θαυμάσια πρωτοβουλία για την εισαγωγή μίας συνεκτικής, σαφούς και αποτελεσματικής πολιτικής σε κοινοτικό επίπεδο σχετικά με το πρόβλημα του αναλφαβητισμού. Πρόκειται για ένα πρόβλημα στο οποίο δεν αποδόθηκε η δέουσα σημασία, πιθανώς επειδή μέχρι πολύ πρόσφατα ήταν αποδεκτό ότι οι πιο ανεπτυγμένες χώρες δεν είχαν προβλήματα αναλφαβητισμού λόγω της υποχρεωτικής σχολικής φοίτησης. Επισημαίνεται ότι οι τελευταίες κοινοτικές δράσεις που αφορούν ειδικά το πρόβλημα αυτό εγκρίθηκαν το 1987.
<P>
Όμως η έκθεση σχετικά με την ανάγνωση και τη γραφή που δημοσιεύθηκε τον Ιούνιο του 2000 από τον ΟΟΣΑ έρχεται να αποδείξει σαφώς το αντίθετο, δηλαδή ότι ο αναλφαβητισμός είναι μία πραγματικότητα στις χώρες μας, η οποία συνεπάγεται υψηλό οικονομικό και κοινωνικό κόστος.
<P>
Ο ίδιος οργανισμός όρισε ως γνώση ανάγνωσης και γραφής "τις ικανότητες ανάγνωσης και γραφής που χρησιμοποιούν οι ενήλικες στην καθημερινή ζωή τους, στην εργασία ή στην κοινότητά τους, για να επιτύχουν τους στόχους τους, να αποκτήσουν γνώσεις και να αυξήσουν τις δυνατότητές τους" . Επομένως, η ύπαρξη του αναλφαβητισμού αποτελεί άρνηση ενός από τα βασικότερα δικαιώματα του ανθρώπου, δηλαδή του δικαιώματος στην εκπαίδευση, και αποτελεί επίσης εμπόδιο για την πρόσβαση σε άλλα δικαιώματα, διότι παρεμποδίζει τη βελτίωση των συνθηκών διαβίωσης, περιορίζει την πρόσβαση στην αγορά εργασίας, περιορίζει την ελευθερία έκφρασης των ατόμων και, κατά συνέπεια, τη συμμετοχή τους στην κοινωνία, ενώ δεν επιτρέπει επίσης στα άτομα να επωφεληθούν των αστικών δικαιωμάτων που τους οφείλονται.
<P>
Οι αριθμοί που έχουμε στη διάθεσή μας σχετικά με την έκταση του φαινομένου αυτού σε κοινοτικό επίπεδο δεν είναι δυνατό να υποτιμηθούν, εφόσον αφορούν ένα σημαντικό ποσοστό του πληθυσμού της Ευρωπαϊκής Ένωσης μεταξύ 15 και 65 ετών. Διαπιστώνω, χωρίς έκπληξη αλλά πάντα με μεγάλη δυσαρέσκεια, ότι η χώρα μου, η Πορτογαλία, πλήττεται πιο σοβαρά από το πρόβλημα αυτό. Εάν δεν αντιδράσουμε, το πρόβλημα αυτό θα επιδεινώνεται συνεχώς.
<P>
( Η παρέμβαση περικόπτεται με βάση το άρθρο 137 του Κανονισμού)

<SPEAKER ID=109 LANGUAGE="FR" NAME="Krivine">
. (FR) Αναγνωρίζοντας τη γνώση ανάγνωσης και γραφής ως δικαίωμα όλων, η έκθεση δεν παρουσιάζει αρκετά στοιχεία για την προαγωγή μιας πολιτικής η οποία να ανταποκρίνεται στις προκλήσεις που σχετίζονται με την καταπολέμηση του αναλφαβητισμού.
<P>
Πιστεύω ότι οι αναφορές που γίνονται στους παιδαγωγούς και στους εκπαιδευτικούς είναι χρήσιμες μόνο αν υπερασπιζόμαστε μια πραγματική πολιτική πρόσληψης στον τομέα της παιδείας των κρατών μελών, καθώς πρόκειται για αποστολή δημόσιας υπηρεσίας.
<P>
Υπάρχουν, πράγματι, δεκάδες χιλιάδες θέσεις εργασίας για εκπαιδευτικούς που παραμένουν κενές σε όλη την Ευρώπη. Οι πρόσφατες διαδηλώσεις των εκπαιδευτικών και των γονέων των μαθητών στη Nantes ενάντια στο κλείσιμο τάξεων, υπέρ της δημιουργίας θέσεων εργασίας και του περιορισμού του αριθμού των μαθητών ανά τάξη οδεύουν προς αυτήν την κατεύθυνση.
<P>
Τέλος, τα κακώς κείμενα των φιλελεύθερων πολιτικών - ανεργία και επιθέσεις κατά των δημόσιων υπηρεσιών - είναι όντως αυτά που προκαλούν επιδείνωση του αναλφαβητισμού. Η καταπολέμηση του αναλφαβητισμού απαιτεί καταπολέμηση της φτώχιας.
<P>
Υπερψήφισα αυτήν την έκθεση επειδή προτείνει ορισμένα θετικά μέτρα, όπως τις ίσες δυνατότητες πρόσβασης στα θεμελιώδη δικαιώματα, την απαγόρευση των διακρίσεων και τις ίσες ευκαιρίες, καθώς και μια ειδική βοήθεια στις περιοχές της Ευρωπαϊκής Ένωσης που πλήττονται περισσότερο από αυτήν τη μορφή κοινωνικού αποκλεισμού.
<P>
Έκθεση Hermange (A5-0004/2002)

<SPEAKER ID=110 LANGUAGE="EN" NAME="Moraes">
Η ομάδα του Εργατικού Κόμματος στο ΕΚ υπερψήφισε την έκθεση Hermange για τον πίνακα αποτελεσμάτων όσον αφορά την υλοποίηση της Ατζέντας κοινωνικής πολιτικής, διότι περιλαμβάνει πολλές θετικές πτυχές σε σχέση με την ευρωπαϊκή κοινωνική Ατζέντα.
<P>
Υπάρχουν, ωστόσο, αρκετές επιφυλάξεις ως προς το αίτημα που διατυπώνεται στην έκθεση να παράσχει η Επιτροπή πληροφορίες για τη συνέχεια που προτίθεται να δώσει σε ορισμένα αιτήματα της Ατζέντας κοινωνικής πολιτικής, τα οποία όμως η ομάδα του Εργατικού Κόμματος στο ΕΚ δεν υποστήριξε κατά την ψηφοφορία στην Ολομέλεια το 2000.
<P>
Στην παράγραφο 14, η ομάδα του Εργατικού Κόμματος στο ΕΚ δεν μπορούσε να υποστηρίξει το αίτημα για δικαίωμα απεργίας σε ευρωπαϊκό επίπεδο και απείχε της ψηφοφορίας. Η ομάδα του Εργατικού Κόμματος στο ΕΚ θεωρεί ότι το θέμα αυτό ρυθμίζεται ήδη από τη νομοθεσία των κρατών μελών και, επιπλέον, καλύπτεται από τον Χάρτη θεμελιωδών δικαιωμάτων.

<SPEAKER ID=111 NAME="Πρόεδρος">
Η ψηφοφορία έληξε.
<P>
(Η συνεδρίαση διακόπτεται στις 13.35 και συνεχίζεται στις 15.00)

<CHAPTER ID=7>
Συζήτηση επί επικαίρων θεμάτων
<SPEAKER ID=112 NAME="Πρόεδρος">
Το επόμενο σημείο στην ημερήσια διάταξη είναι η συζήτηση επί επικαίρων θεμάτων ιδιαίτερης σημασίας.

<CHAPTER ID=8>
Τρομοκρατικές επιθέσεις στην Ινδία, ιδιαίτερα εναντίον του Κοινοβουλίου
<SPEAKER ID=113 NAME="Πρόεδρος">
Το επόμενο σημείο στην ημερήσια διάταξη είναι η κοινή συζήτηση των εξής πέντε προτάσεων ψηφισμάτων:
<P>
B5-0053/2002 του κ. Collins εξ ονόματος της Ομάδας ΕΕΕ,
<P>
B5-0061/2002 των κκ. Thomas Mann, Morillon, Tannock, Sacrιdeus και Maij-Weggen εξ ονόματος της Ομάδας ΕΛΚ-ΕΔ,
<P>
B5-0072/2002 της κ. Frahm εξ ονόματος της Συνομοσπονδιακής Ομάδας ΕΕΑ/ΑρΠρΒΧ,
<P>
B5-0081/2000 των κκ. Sakellariou και Van den Berg εξ ονόματος της Ομάδας ΕΣΚ,
<P>
B5-0089/2002 της κ. Lynne εξ ονόματος της Ομάδας ΦΙΛ,
<P>
σχετικά με τις τρομοκρατικές επιθέσεις στην Ινδία, ιδιαίτερα εναντίον του Κοινοβουλίου.

<SPEAKER ID=114 LANGUAGE="DE" NAME="Mann, Thomas">
Κυρία Πρόεδρε, η 13η Δεκεμβρίου 2001 ήταν μια οδυνηρή ημέρα, όχι μόνο για τις σχέσεις μεταξύ της Ινδίας και του Πακιστάν. Η τρομοκρατική επίθεση ριζοσπαστικών ισλαμιστών εξτρεμιστών εναντίον του Κοινοβουλίου της Ινδίας ήταν ένα χτύπημα στην καρδιά της μεγαλύτερης δημοκρατίας του κόσμου και εναντίον του θεσμού των ελεύθερα εκλεγμένων εκπροσώπων του λαού και της πολυεθνικής κοινωνίας. Από εκείνη την ημέρα, σημειώθηκαν μια τεράστια ανάπτυξη στρατιωτικών δυνάμεων και μια απειλητική συσσώρευση οπλικών συστημάτων.
<P>
Υπάρχει μεγάλος κίνδυνος να αποκτήσουν οι εξτρεμιστές, με επιθέσεις, πρόσβαση σε αυτά τα όπλα. Η επίθεση εναντίον του αμερικανικού πολιτιστικού κέντρου στην Καλκούτα, κατά πάσα πιθανότητα από μουσουλμάνους φονταμενταλιστές, έχει οξύνει περαιτέρω την κατάσταση. Από χρόνια, υπάρχει η υποψία ότι το Πακιστάν εξασφαλίζει την ασφαλή παραμονή ισλαμιστών εξτρεμιστών και τους παρέχει τεχνική και υλική υποστήριξη. Τώρα όμως αναλήφθηκε δράση κατόπιν εντολής του Προέδρου Μουσάραφ. Συνελήφθησαν 1500 περίπου ύποπτοι και τέθηκε τέλος στη δραστηριότητα 400 περίπου γραφείων ισλαμικών εξτρεμιστικών οργανώσεων. Αυτό μας κάνει να ελπίζουμε.
<P>
Με τη συμμετοχή του στη διεθνή αντιτρομοκρατική συμμαχία, ο αρχηγός του στρατού αναμφισβήτητα έβγαλε τη χώρα του από την απομόνωση. Ωστόσο, πρέπει να μετατρέψει σε πράξεις τις δηλώσεις που έκανε προς την τηλεόραση, όπου ανέφερε ότι επιθυμεί να καταπολεμήσει την τρομοκρατία με συνέπεια. Θα ήταν ευχής έργο να εντοπιστούν και να συλληφθούν οι πολεμιστές των Ταλιμπάν που κρύβονται στο Πακιστάν. Τα ριζοσπαστικά ισλαμικά θρησκευτικά σχολεία, που αποτελούν γόνιμο πνευματικό έδαφος για τους Ταλιμπάν, πρέπει να αναδιαρθρωθούν από την άποψη της οργάνωσης και να τροποποιηθεί το περιεχόμενο της διδασκόμενης σε αυτά ύλης. Όμως το πιο σημαντικό είναι να διερευνηθούν οι αιτίες για τη συμπάθεια που εξακολουθεί να επικρατεί έναντι των Ταλιμπάν και την εξύμνησή τους ως μαχητές της ελευθερίας σε ευρύτερα τμήματα της χώρας.
<P>
Είναι απαραίτητο να διεξαχθεί μια εντατική πνευματική συζήτηση. Προς το σκοπό αυτό, η εθνική παιδεία πρέπει να καταστεί προτεραιότητα. Οι άνθρωποι που αποκτούν αυτοπεποίθηση βάσει μιας καλής σχολικής εκπαίδευσης και διαθέτουν κρίση, θα είναι βέβαια σε θέση να αντισταθούν σε όλες τις μορφές δικτατορίας και δόλιων χειρισμών. Η θρησκευτική ελευθερία των μειονοτήτων πρέπει να γίνει αποδεκτή στο Πακιστάν. Σχετικά, έχουμε κατά νου μεταξύ άλλων την πρόσφατη σφαγή κατά τη διάρκεια της θείας λειτουργίας σε μια χριστιανική εκκλησία. Οι υπεύθυνοι για την ενέργεια αυτή ισλαμιστές τρομοκράτες δεν έχουν ακόμη συλληφθεί.
<P>
Η διακριτική μεταχείριση εις βάρος των χριστιανών - και από επίσημες αρχές - πρέπει να αποτελέσει μέρος του παρελθόντος, όπως και η δίωξη άλλων θρησκειών. Η αξίωση της Ινδίας έναντι του Πακιστάν να αποκαλυφθούν και εκδοθούν οι αυτουργοί της επίθεσης εναντίον του ινδικού Κοινοβουλίου είναι δικαιολογημένη. Η ικανοποίηση της τελευταίας όμως απαιτεί μεγάλη υπομονή. Οι δοκιμές πυραύλων εκ μέρους της Ινδίας είναι ένα ακατάλληλο μέσο πίεσης και μια πρόκληση με αντίθετο αποτέλεσμα.
<P>
Η Ομάδα ΕΛΚ-ΕΔ καλεί τις δύο αντίπαλες πλευρές να αποφύγουν τη δημιουργία καταστάσεων κρίσης με όλα τα διπλωματικά μέσα. Πρέπει να μεριμνήσουμε για την εγκατάλειψη της στρατιωτικής βίας. Ως αντιπρόεδρος της αντιπροσωπείας SAARC, πιστεύω ότι έχει σημασία να κυρώσει και εφαρμόσει επιτέλους το Πακιστάν τη δήλωση SAARC για την καταστολή της τρομοκρατίας. Γενικά, πρέπει να συνεχιστεί η πορεία που χαράχθηκε με τις συμφωνίες της Λαχώρης και της Σίμλα. Η Ευρωπαϊκή Ένωση θα μπορούσε κάλλιστα να διαδραματίσει έναν πλήρως αποδεκτό ρόλο μεσολαβητή. Εκτιμάται ότι αυτή είναι και η επιθυμία όλων των ενδιαφερόμενων μερών. Από χρόνια έχουμε δημιουργήσει ένα κλίμα εμπιστοσύνης βάσει της ισορροπημένης πολιτικής που εφαρμόζουμε. Και οι δύο χώρες, όπως και η ανάγκη για ασφάλεια ολόκληρης της περιοχής της Νότιας Ασίας, αξίζουν την καταβολή προσπαθειών εκ μέρους μας.

<SPEAKER ID=115 NAME="Σουλαδάκης">
Κύριε Πρόεδρε, τις τελευταίες ημέρες, στην αρχή του τελευταίου μήνα, βρεθήκαμε μπροστά σε πιθανές, απρόβλεπτες εξελίξεις θερμής αναμέτρησης μεταξύ Πακιστάν και Ινδίας. Ευτυχώς αυτή η αναμέτρηση αποφεύχθηκε με την επίδειξη υπευθυνότητας ανάμεσα στις δύο πλευρές. Θα είχαμε δηλαδή τον κίνδυνο, μετά τη θερμή σύγκρουση με τους όρους που έγινε, και σωστά έγινε, με τους τρομοκράτες στο Αφγανιστάν, να υπάρξει μια άλλη δυσμενή εξέλιξη ανάμεσα σε δύο μεγάλες χώρες που διαθέτουν πυρηνικό οπλοστάσιο.
<P>
Όμως, αυτό δεν σημαίνει ότι έληξε και το πρόβλημα. Υπό την έννοια αυτή, η συζήτηση που κάνουμε σήμερα έχει ως στόχο να καταδείξει και στις δύο χώρες Ινδία και Πακιστάν, τις ευθύνες τους απέναντι και στους λαούς τους και στις γύρω περιοχές. Συγχρόνως όμως πρέπει και εμείς να αναλάβουμε τις δικές μας ευθύνες, ώστε ως Ευρωπαϊκή Ένωση να προσπαθήσουμε να βοηθήσουμε για την ειρηνική επίλυση όλων των διαφορών της περιοχής, για τον σεβασμό του διεθνούς δικαίου, τον σεβασμό των ανθρωπίνων δικαιωμάτων και οτιδήποτε έχει σχέση με το κράτος δικαίου και τα ανθρώπινα δικαιώματα.
<P>
Όμως, αυτή η προσπάθεια δεν πρέπει να μας οδηγήσει στο να παραβλέψουμε ότι όντως στο Πακιστάν υπάρχουν σοβαρά προβλήματα σε σχέση με τον σεβασμό των ανθρωπίνων δικαιωμάτων, σοβαρά προβλήματα όσον αφορά ζητήματα δημοκρατίας, σοβαρά προβλήματα με τις θρησκευτικές μειονότητες. Αυτά δεν αναφέρονται εδώ ως στοιχείο καταγγελίας εναντίον του Πακιστάν, ή εν πάση περιπτώσει φιλίας προς την Ινδία. Κάθε άλλο μάλιστα. Αναφέρονται ως ανάγκες και ως προτεραιότητες, που οφείλουν αυτές οι δύο χώρες να υπηρετήσουν, για το καλό το δικό τους, για το καλό της περιοχής και για την ειρηνική εξέλιξη της περιοχής. Και οι δύο χώρες έχουν ευθύνη για τη σταθερότητα στην περιοχή. Και οι δύο χώρες έχουν ευθύνη για τις εξελίξεις, για να παύσουν οι περιοχές αυτές να είναι περιοχές φτώχειας, περιοχές μιζέριας και περιοχές συγκρούσεων. Υπό την έννοια αυτή, πιστεύω το σημερινό ψήφισμα και η ομόθυμη στήριξή του από όλες τις πλευρές του Κοινοβουλίου θα συμβάλει κατά ένα συμβολικό αλλά και ουσιαστικό τρόπο.

<SPEAKER ID=116 LANGUAGE="EN" NAME="Lynne">
Κυρία Πρόεδρε, επιτρέψτε μου να δηλώσω εξαρχής ότι καταδικάζω την τρομοκρατία σε όποιον χώρο και αν εκδηλώνεται. Καταδικάζω όμως ειδικά τις επιθέσεις εναντίον του ινδικού κοινοβουλίου και του πολιτιστικού κέντρου των ΗΠΑ. Δεν υπάρχει δικαιολογία για την τρομοκρατία, όποια και αν είναι η υποτιθέμενη πρόκληση.
<P>
Πρέπει, ωστόσο, να διερευνήσουμε τις θεμελιώδεις αιτίες της τρομοκρατίας. Αυτός είναι και ο λόγος που με χαροποιεί το γεγονός ότι έχουμε διευρύνει το περιεχόμενο του υπό συζήτηση ψηφίσματος, αν και δεν κατέστη δυνατόν να μεταβάλουμε τον τίτλο του· δεν θα ήθελα να θεωρηθεί ότι συνδέουμε οποιαδήποτε χώρα ή οργάνωση με τις συγκεκριμένες επιθέσεις. Ακόμα δεν γνωρίζουμε την ταυτότητα των δραστών και για αυτόν τον λόγο με ικανοποιεί ιδιαιτέρως το γεγονός ότι η ινδική κυβέρνηση διερευνά την υπόθεση και το Πακιστάν προσφέρει τη συνδρομή του στην έρευνα αυτή.
<P>
Το γεγονός αυτό μου προσφέρει την ευκαιρία να αναφερθώ στο ευρύτερο πρόβλημα: στην απειλή πολέμου μεταξύ της Ινδίας και του Πακιστάν. Χαιρετίζω την ανακοίνωση του προέδρου Μουσάραφ ότι επιβάλλει αυστηρά μέτρα για την καταπολέμηση της τρομοκρατίας, αλλά είναι εξίσου σημαντικό να λάβουμε υπόψη και τη διαμάχη σχετικά με το Τζαμμού και το Κασμίρ, η οποία υφίσταται επί περισσότερα από 50 χρόνια. Επαναλαμβάνω την έκκληση να προσφέρει η ΕΕ τις υπηρεσίες της για τη διευκόλυνση των διαπραγματεύσεων μεταξύ των δύο πλευρών και να ληφθούν υπόψη τα σχετικά ψηφίσματα των Ηνωμένων Εθνών. Αυτό που προτείνω είναι παρόμοιο με αυτό που έκανε ο γερουσιαστής Mitchell στη Βόρεια Ιρλανδία. Εκείνοι που εξακολουθούν να υποφέρουν είναι ο απλός κόσμος και ο άμαχος πληθυσμός στην Ινδία, στο Πακιστάν και στο Κασμίρ. Όσοι ισχυρίζονται ότι η διευκόλυνση των διαπραγματεύσεων εκ μέρους της ΕΕ, της βρετανικής Κοινοπολιτείας ή του ΟΗΕ δεν πρόκειται να συμβάλει στην επίτευξη προόδου, δεν προτείνουν εναλλακτικές λύσεις. Οφείλουμε να βρούμε μια εναλλακτική λύση στην αιματοχυσία και τη συνέχιση αυτής της διαμάχης. Ευελπιστώ ότι θα εγκρίνουμε το εν λόγω ψήφισμα, για να διαδηλώσουμε όχι μόνο την αποστροφή μας προς την τρομοκρατία, αλλά και την επιθυμία μας να εξευρεθούν τρόποι εκτόνωσης της έντασης σε αυτήν την περιοχή.

<SPEAKER ID=117 LANGUAGE="EN" NAME="Tannock">
Κυρία Πρόεδρε, πέρυσι στις 13 Δεκεμβρίου, εκδηλώθηκε μια άγρια και φρικιαστική επίθεση εναντίον του κοινοβουλίου της Ινδικής Ένωσης στο Δελχί, το οποίο είναι το πλέον απτό σύμβολο της δημοκρατίας και του κοσμικού εθνικού χαρακτήρα αυτής της χώρας. Δεν πρέπει να υποτιμούμε τους κινδύνους που δημιούργησε η συγκεκριμένη ενέργεια, καθώς, εάν είχε επιτύχει τον στόχο της δολοφονίας των υπουργών της κυβέρνησης και των ηγετών της αντιπολίτευσης που ήταν παρόντες στον χώρο, θα είχε σημάνει την έναρξη πολέμου μεταξύ της Ινδίας και του Πακιστάν, χωρών που είναι και οι δυο πυρηνικές δυνάμεις και διαθέτουν, επίσης, τεράστιες συμβατικές χερσαίες δυνάμεις - αν και η Ινδία έχει τουλάχιστον διακηρύξει πολιτική μη πρώτης χρήσης του πυρηνικού της οπλοστασίου, αντίθετα από το Πακιστάν.
<P>
Η ευθύνη για τις επιθέσεις εντοπίστηκε πολύ σύντομα σε τρομοκρατικές ομάδες φανατικών ισλαμιστών οι οποίες έχουν ως βάση το Πακιστάν, με πλήρη υποστήριξη και εκπαίδευση από την πακιστανική κυβέρνηση, και είναι επίσης υπεύθυνες για τις προηγούμενες επιθέσεις στη Σριναγκάρ, εναντίον της πολιτειακής συνέλευσης του Κασμίρ. Αυτό συνιστά σαφή παραβίαση του ψηφίσματος 1373 του Συμβουλίου Ασφαλείας, το οποίο απαγορεύει στα κράτη να υποστηρίζουν την τρομοκρατία εναντίον άλλων κρατών. Παρ' όλα αυτά, χαιρετίζω τη μεταστροφή του προέδρου Μουσάραφ και την υποστήριξή του προς τις Ηνωμένες Πολιτείες στον πόλεμο που έχουν εξαπολύσει εναντίον της τρομοκρατίας, ο οποίος οδήγησε στην ανατροπή του καθεστώτος των Ταλιμπάν και στην εξάρθρωση του δικτύου της Αλ Κάιντα στο Αφγανιστάν, αν και το εν λόγω καθεστώς ήταν σε μεγάλο βαθμό δημιούργημα των μυστικών υπηρεσιών του Πακιστάν. Χαιρετίζω μάλιστα ιδιαιτέρως την ομιλία του στις 13 Ιανουαρίου, στην οποία υποσχέθηκε τη μεταρρύθμιση των ισλαμικών ιεροδιδασκαλείων που ενστάλαξαν τόσο μίσος εναντίον της Δύσης και καλλιέργησαν την ατμόσφαιρα η οποία οδήγησε στη περυσινή σφαγή των χριστιανών που συμμετείχαν ειρηνικά σε λατρευτική εκδήλωση.
<P>
Αυτή είναι μια πολλά υποσχόμενη αρχή, αλλά το Πακιστάν δεν έχει ακόμα αποδεχτεί το αίτημα έκδοσης των 20 εγκεφάλων της συνωμοσίας. Υπάρχουν βάσιμες ενδείξεις ότι στην υπόθεση της απαγωγής του δημοσιογράφου της Wall Street Journal, Daniel Pearl, μπορεί να εμπλέκονται πρώην μέλη των πακιστανικών δυνάμεων ασφαλείας, υποστηρικτές των Ταλιμπάν. Υπάρχουν επίσης αυτή τη στιγμή κάποια στοιχεία από μηνύματα ηλεκτρονικού ταχυδρομείου ότι ο ιθύνων νους που κατηύθυνε τον Richard Reid, ο οποίος έκρυβε εκρηκτικά στα παπούτσια του και προέρχεται, δυστυχώς, από τη χώρα μου, μπορεί να έδρασε με βάση το Πακιστάν. Καλώ, συνεπώς, το Πακιστάν να προσχωρήσει στην Ένωση Περιφερειακής Συνεργασίας Νοτίου Ασίας και να κυρώσει όλες τις συμβάσεις των Ηνωμένων Εθνών για την τρομοκρατία και συγχαίρω την Ινδία για την αυτοσυγκράτηση που επέδειξε εν όψει αυτής της πρόκλησης, καθώς και για την κοινή διακήρυξη Ινδίας-ΕΕ, τον Νοέμβριο του περασμένου έτους, για την καταπολέμηση της τρομοκρατίας.
<P>
Κατά τη διάρκεια του πολέμου του Αφγανιστάν τη δεκαετία του ' 80, εμείς, στη Δύση, υποστηρίξαμε τον ισλαμικό φονταμενταλισμό προκειμένου να καταπολεμήσουμε την εξάπλωση του κομμουνισμού. Η Αμερική, δυστυχώς, πλήρωσε το τίμημα στις 11 Σεπτεμβρίου. Θα επαναλάβει, λοιπόν, η Δύση το ίδιο λάθος;

<SPEAKER ID=118 LANGUAGE="EN" NAME="Ford">
Κυρία Πρόεδρε, θα ήθελα να εκφράσω, εξ ονόματος της Ομάδας των Σοσιαλιστών, τη βαθιά μας ανησυχία για το διογκούμενο φαινόμενο της φονταμενταλιστικής τρομοκρατίας, όχι μόνο στην Ινδία αλλά και σε όλον τον υπόλοιπο κόσμο. Εκφράζω την ανησυχία μας για την απειλή που συνιστά αυτό το φαινόμενο για τις δημοκρατικές κοινωνίες και επαναβεβαιώνω τη θέση μας ότι οι τρομοκρατικές πράξεις, σε οποιοδήποτε μέρος του κόσμου και αν εκδηλώνονται, απειλούν την ειρήνη και τη σταθερότητα, πολύ περισσότερο δε σήμερα, στην Ινδία και στο Πακιστάν. Και οι δύο χώρες κατέχουν πυρηνικά όπλα και τουλάχιστον η μία από αυτές δεν έχει αποκλείσει το ενδεχόμενο να χρησιμοποιήσει πρώτη τα όπλα αυτά.
<P>
Υποστηρίζουμε τις απαιτήσεις της Ινδίας να συμβάλει το Πακιστάν στην πλήρη διερεύνηση των επιθέσεων εναντίον της πολιτειακής συνέλευσης του Κασμίρ και του ινδικού κοινοβουλίου. Απευθύνουμε, ωστόσο, έκκληση και προς τις δύο πλευρές να πράξουν ό,τι είναι δυνατόν προκειμένου να αποφευχθεί η διολίσθηση σε μια ενδεχόμενη πολεμική εμπλοκή. Αυτό απαιτεί προθυμία και ηγετικά προσόντα, τόσο από την Ινδία όσο και από το Πακιστάν, ιδιαίτερα από την πλευρά του προέδρου Μουσάραφ. Ο μόνος τρόπος επίτευξης προόδου είναι μέσω των διαπραγματεύσεων. Ευελπιστούμε ότι η Ινδία και το Πακιστάν, με την υποστήριξη του Ευρωπαϊκού Κοινοβουλίου, μπορούν να ακολουθήσουν αυτήν την οδό, αντί μιας οδού πολύ πιο επικίνδυνης για τις ίδιες και για τον υπόλοιπο κόσμο.

<SPEAKER ID=119 LANGUAGE="FR" NAME="Dupuis">
 Κυρία Πρόεδρε, κυρία Επίτροπε, αγαπητοί συνάδελφοι, νομίζω ότι τέλος καλό, όλα καλά. Συγκεκριμένα, ένα πρώτο βασικό κείμενο κυκλοφόρησε, συνυπογεγραμμένο από την κ. Lynne και τον κ. Elles, το οποίο ήταν πραγματικά απαράδεκτο. Οι εργασίες, και συγκεκριμένα οι εργασίες μέχρι αργά τη νύχτα τις τελευταίες ημέρες, επέτρεψαν να το διορθώσουμε λεπτομερώς και να καταλήξουμε σε ένα κείμενο που, ακόμα και αν δεν είναι τέλειο, είναι αποδεκτό.
<P>
Πρέπει να θυμηθούμε τον τίτλο και τον λόγο αυτού του ψηφίσματος: είναι οι τρομοκρατικές επιθέσεις στην Ινδία. Το ψήφισμα είναι λοιπόν, πάνω από όλα, μια έκφραση αλληλεγγύης προς τα θύματα αυτών των επιθέσεων. Ο κ. Tannock μας περιέγραψε τις καταστροφικές επιπτώσεις που θα μπορούσε να έχει αυτή η επίθεση στο σύνολο της ινδικής ιθύνουσας τάξης.
<P>
Πιστεύω ότι το ψήφισμα τις υποτιμά, όπως υπερτιμούμε επίσης, κατά την γνώμη μου, την εμβέλεια των δηλώσεων του Προέδρου Μουσάραφ. Δεν έχουν κλείσει ακόμα, όπως πολύ σωστά το υπενθύμισε ο κ. Tannock, όλες οι μαντρασά, όλες αυτές οι θρησκευτικές σχολές στις οποίες διδάσκεται το Κοράνι. Είναι λοιπόν σημαντικό να διατηρήσουμε μια σταθερή στάση απέναντι στο Πακιστάν.
<P>
Εξάλλου, θα ήθελα να πω επίσης στον κ. Σουλαδάκη ότι η ισορροπία, στην παρούσα περίπτωση, δεν είναι ακριβώς υποστήριξη της δημοκρατίας. Ξεχνάμε ότι η Ινδία είναι μια δημοκρατία, μια δημοκρατία εδώ και πενήντα χρόνια. Είναι επίσης, και πρέπει να είναι, για το Κοινοβούλιό μας ένα σημείο αναφοράς: η Ινδία είναι μια αναπτυσσόμενη χώρα. Η Ινδία εδώ και πενήντα χρόνια, με τον δικό της πληθυσμό, συνεχίζει να ενισχύει τη δημοκρατία της. Το φαινόμενο αυτό δεν το συναντούμε σχεδόν πουθενά αλλού. Υπάρχει και ο μεγάλος γείτονάς της, αυτή η μεγάλη αγορά, αυτό το "Ελντοράντο" για πολλούς συναδέλφους μας, και εννοώ την Κίνα. Και έπειτα, έχουμε αυτή τη μεγάλη χώρα, την οποία πολύ συχνά ξεχνάμε, με την οποία η Επιτροπή, εδώ και δύο-τρία χρόνια, έχει κάνει αρκετά βήματα προόδου. Έχουν πραγματοποιηθεί ήδη δύο σύνοδοι κορυφής Ευρωπαϊκής Ένωσης-Ινδίας. Αλλά αυτό δεν είναι καθόλου αρκετό.
<P>
Η Ινδία, λόγω του καθεστώτος της, της θέλησής της να αντιμετωπίζει με σεβασμό στη δημοκρατία την ανάπτυξή της, θα πρέπει να είναι το σημείο αναφοράς μας για την πολιτική συνεργασίας μας με όλες τις χώρες του κόσμου. Οι δυσκολίες που αντιμετωπίζει η χώρα αυτή είναι ασύγκριτα μεγαλύτερες από αυτές πολλών άλλων χωρών στις οποίες συνεχίζουμε να ανεχόμαστε τη δικτατορία, τον φονταμενταλισμό και άλλες παρόμοιες μάστιγες.
<P>
Ευχαριστώ, λοιπόν, τους συναδέλφους που εργάστηκαν μέχρι αργά τη νύχτα για να μετατρέψουμε το αρχικό κείμενο σε ένα κείμενο υποστήριξης της Ινδίας. Πιστεύω ότι θα μπορούσαμε να είχαμε εκφράσει ακόμη πιο ανοιχτά την υποστήριξή μας και ότι πρέπει να είμαστε ιδιαίτερα επιφυλακτικοί απέναντι στο Πακιστάν, διότι η χώρα αυτή είναι όλο λόγια: είναι βέβαια μια αρχή, αλλά δεν επαρκούν.
<P>
(Χειροκροτήματα)

<SPEAKER ID=120 LANGUAGE="SV" NAME="Sacrιdeus">
Κυρία Πρόεδρε, θα ήθελα καταρχάς να σας συγχαρώ, κ. Cederschiφld, για το γεγονός ότι είστε η πρώτη Σουηδή βουλευτής που έγινε Αντιπρόεδρος του Ευρωπαϊκού Κοινοβουλίου. Θα ήθελα να εκφράσω τη χαρά μου για την εκλογή σας.
<P>
Τα γεγονότα της 13ης Δεκεμβρίου πέρυσι στο ινδικό κοινοβούλιο ήταν πραγματικά άνευ προηγουμένου: το κοινοβούλιο μίας δημοκρατικής και πλουραλιστικής χώρας δέχθηκε επίθεση από ένοπλες ομάδες ισλαμιστών. Το κοινοβούλιο, η ίδια η καρδιά της δημοκρατίας, αποτέλεσε αντικείμενο κτηνώδους επίθεσης. Δολοφονήθηκαν άνθρωποι. Αυτοί οι ένοπλοι ισλαμιστές επιτέθηκαν κατά της ίδιας της δημοκρατίας.
<P>
Είναι σημαντικό να προσπαθήσουμε εμείς οι ίδιοι να νιώσουμε συγκινησιακά τι συνέβη την ημέρα εκείνη στο Νέο Δελχί. Φανταστείτε να αντιμετώπιζε μία τέτοια τρομοκρατική επίθεση το ίδιο το Κοινοβούλιό μας εδώ στο Στρασβούργο, ή το εθνικό μας κοινοβούλιο, στην περίπτωσή μου το Riksdag στη Στοκχόλμη! Οι αντιδράσεις μας θα ήταν εξαιρετικά έντονες. Είναι ίσως δύσκολο για εμάς τους Ευρωπαίους να νοιώσουμε πραγματικά πόσο σοβαρά ήταν τα γεγονότα αυτά.
<P>
Θα ήθελα να στραφώ στην Επίτροπο κ. Διαμαντοπούλου και να κάνω ένα σχόλιο για τα ισλαμικά ιεροδιδασκαλεία, τις λεγόμενες μαντρασά, στο Πακιστάν. Θεωρώ ότι η κυρία Επίτροπος και η Ευρωπαϊκή Ένωση φέρουν την εξαιρετικά σημαντική ευθύνη να προωθήσουν μία εκπαίδευση σε αυτά τα ιεροδιδασκαλεία η οποία να στηρίζεται στην ιδέα της αγάπης, έννοια που σημαίνει αγάπη προς τον πλησίον και δεν βλέπει τις άλλες θρησκείες και τις άλλες πολιτικές απόψεις με τα μάτια του μίσους. Το λέω αυτό γιατί ακριβώς σε αυτό το περιβάλλον, σε αυτά τα ιεροδιδασκαλεία (μαντρασά), καθώς και σε άλλες εκφάνσεις του ισλαμισμού, διαδίδεται το μίσος.
<P>
Αγαπητοί φίλοι, το καθεστώς των Ταλιμπάν στο Αφγανιστάν μπορεί να ανατράπηκε, όμως η νοοτροπία του καθεστώτος αυτού, η νοοτροπία του μίσους, της βίας, του να θεωρείς άλλους ανθρώπους "απίστους" και κατώτερα άτομα, η νοοτροπία αυτή παραμένει. Θα ήθελα να καλέσω την κ. Διαμαντοπούλου να καταβάλει κάθε δυνατή προσπάθεια προκειμένου η εκπαίδευση στο Πακιστάν, και φυσικά και στα σχολεία της Μέσης Ανατολής, να χαρακτηρίζεται από την ιδέα της αγάπης, της αγάπης προς τον πλησίον, και της ανοχής.
<P>
Η ουσία της θρησκείας θα πρέπει να είναι ο εξευγενισμός και η ανάταση της ψυχής, η προώθηση υψηλών ηθικών αξιών, η προσφορά πνευματικών αξιών στο άτομο και όχι να βρίσκεται στην υπηρεσία του μίσους και της βίας. Το Πακιστάν χρησιμοποιήθηκε ως χώρα εκπαίδευσης των τρομοκρατών της Αλ Κάιντα. Υπήρξε η μία από τις τρεις χώρες στον κόσμο η οποία είχε αναγνωρίσει το καθεστώς των Ταλιμπάν. Επιτράπηκε στον πρέσβη του καθεστώτος των Ταλιμπάν να παραμείνει στο Πακιστάν ακόμα και μετά την επίθεση κατά των ΗΠΑ την 11η Σεπτεμβρίου. Το Πακιστάν χρειάζεται να ξεπεράσει πολλά στοιχεία του παρελθόντος. Είναι σημαντικό αυτό που δήλωσε ο Πρόεδρος Μουσάραφ. Ελπίζουμε τώρα ότι θα δράσει με αποφασιστικότητα.
<P>
(Χειροκροτήματα)

<SPEAKER ID=121 NAME="Πρόεδρος">
Ευχαριστώ για τα καλά σας λόγια για την εκλογή μου στη θέση του Αντιπροέδρου. Η εκλογή αυτή σημαίνει πολλά για εμάς τους Σουηδούς.

<SPEAKER ID=122 NAME="Διαμαντοπούλου">
. Κύριε Πρόεδρε, θέλω και εγώ να σας συγχαρώ και να σας ευχηθώ καλή επιτυχία στη θητεία σας.
<P>
Η πρωτοβουλία του Κοινοβουλίου χαιρετίζεται με ικανοποίηση. Τα μέλη του Κοινοβουλίου έχουν υπογραμμίσει ότι αυτό που συνέβη είναι μια εξαιρετικά μεγάλη τρομοκρατική επίθεση εναντίον του ανώτερου θεσμού της μεγαλύτερης δημοκρατίας παγκοσμίως. Η Ευρωπαϊκή Ένωση εξέφρασε ομόφωνα την αγανάκτησή της για το γεγονός αυτό. Το Συμβούλιο έκανε δηλώσεις με τις οποίες καταδικάζει τα γεγονότα και εκφράζει την αλληλεγγύη της Ευρωπαϊκής Ένωσης προς τη Δημοκρατία της Ινδίας. Το Συμβούλιο και η Επιτροπή έχουν επίσης τονίσει επανειλημμένως ότι το Πακιστάν πρέπει να συνεχίσει και να επεκτείνει την πολιτική του κατά της τρομοκρατίας. Η Ινδία ζητεί από το Πακιστάν να επιδείξει με συγκεκριμένες ενέργειες την αποφασιστικότητά του και να εξαλείψει όλες τις μορφές τρομοκρατίας, απαίτηση απολύτως θεμιτή.
<P>
Μετά την επίθεση της 13ης Δεκεμβρίου, παρακολουθήσαμε μια άνευ προηγουμένου ανάπτυξη στρατιωτικών δυνάμεων στη γραμμή ελέγχου στα σύνορα μεταξύ των δύο χωρών και προκαλεί ανησυχία η αυξημένη ένταση και οι στρατιωτικές συγκρούσεις. Σ' αυτό το πλαίσιο χαιρετίζουμε το διάγγελμα του Προέδρου του Πακιστάν κ. Μουσάραφ, στις 12 Ιανουαρίου, όπου ανήγγειλε δραστικά μέτρα για την καταπολέμηση της τρομοκρατίας και του θρησκευτικού φανατισμού. Είναι ένα βήμα προς τη σωστή κατεύθυνση και την εξομάλυνση των εντάσεων μεταξύ Πακιστάν και Ινδίας. Η Επιτροπή θα συνεχίσει να εφιστά την προσοχή των δύο μερών στην ανάγκη συνεργασίας και όχι επιλογής της στρατιωτικής λύσης. Την προσεχή εβδομάδα, επ' ευκαιρία της συνάντησης της Ευρωπαϊκής Ένωσης και της Ινδίας σε υπουργικό επίπεδο στις 14 Φεβρουαρίου στη Μαδρίτη, το μήνυμα της τρόικας θα περιλαμβάνει δύο στοιχεία. Το πρώτο ότι η Ευρωπαϊκή Ένωση παρέχει την πλήρη υποστήριξή της στην Ινδία για την καταπολέμηση της τρομοκρατίας, όπως συμφωνήθηκε στη δήλωση κατά της τρομοκρατίας στη Δεύτερη Διάσκεψη Κορυφής, και το δεύτερο ότι ενθαρρύνει αμφότερα τα μέρη να επαναλάβουν τον διάλογο το συντομότερο δυνατόν και να αρχίσουν την απόσυρση των στρατιωτικών δυνάμεων.

<SPEAKER ID=123 NAME="Πρόεδρος">
Σας ευχαριστώ, Επίτροπε κ. Διαμαντοπούλου.
<P>
Η συζήτηση έληξε.
<P>
Η ψηφοφορία θα διεξαχθεί στις 18.30

<CHAPTER ID=9>
Ανθρωπιστική βοήθεια στη Goma
<SPEAKER ID=124 NAME="Πρόεδρος">
Η ημερήσια διάταξη προβλέπει την κοινή συζήτηση των εξής πέντε προτάσεων ψηφισμάτων:
<P>
B5-0058/2002 των κκ. Maes, Rod και Lannoye εξ ονόματος της Ομάδας ΠΡΣ/ΕΕΣ,
<P>
B5-0065/2002 των κκ. Johan Van Hecke και Maij-Weggen εξ ονόματος της Ομάδας ΕΛΚ-ΕΔ,
<P>
Β5-0073/2002 των κκ. Sylla, Miranda, Sjφstedt, Κουλουριάνου εξ ονόματος της Ομάδας ΕΕΑ-ΑρΠρΒΧ,
<P>
Β5-0082/2002 των κκ. Sauquillo, Pιrez del Arco και Van den Berg εξ ονόματος της Ομάδας ΕΣΚ,
<P>
Β5-0090/2002 των κκ. Sanders-Ten Holte και Dybkjζr εξ ονόματος της Ομάδας ΦΙΛ,
<P>
σχετικά με την ανθρωπιστική βοήθεια στη Γκόμα.

<SPEAKER ID=125 LANGUAGE="NL" NAME="Maes">
Κυρία Πρόεδρε, κυρία Επίτροπε, αγαπητοί συνάδελφοι, ενός κακού μύρια έπονται, αυτό ισχύει ιδιαίτερα για τον χειμαζόμενο πληθυσμό του Ανατολικού Κονγκό. Σαν να μην έφτανε ο πόλεμος που μαίνεται εδώ και χρόνια, ο οποίος δημιούργησε αναρίθμητους πρόσφυγες, και η κατοχή από τη γειτονική Ρουάντα, ήρθαν τώρα να προστεθούν και οι εκρήξεις του ηφαιστείου. Τα πρόσφατα δραματικά γεγονότα επιδεινώνουν την άθλια κατάσταση στην οποία βρίσκεται ο πληθυσμός. Αρχισε η σύντομη εποχή της ξηρασίας και η ζέστη είναι αποπνιχτική. Παντού υπάρχει δηλητηριώδης σκόνη. Δηλητηριώδεις ατμοί αναδύονται από τη λάβα. Ο πληθυσμός δεν βρίσκει καυσόξυλα και χρησιμοποιεί τη θέρμη της λάβας για το μαγείρεμα. Καταλαβαίνετε πόσο απελπιστική είναι η κατάσταση σε μία πόλη τόσο κατεστραμμένη ώστε, εν μέρει τουλάχιστον, θυμίζει τη Χιροσίμα.
<P>
Εκείνο το τμήμα της πόλης το οποίο δεν έπληξε η έκρηξη του ηφαιστείου ακολουθεί ομαλούς ρυθμούς ζωής, όσο ομαλή μπορεί να είναι η ζωή υπό τις παρούσες συνθήκες και υπό συνθήκες κατοχής. Έτσι λοιπόν τα θύματα της καταστροφής πολύ δύσκολα διακρίνονται από τον υπόλοιπο πληθυσμό και αυτήν τη στιγμή λίγο ενδιαφέρεται κανείς να διαπιστώσει ποιοι άνθρωποι έχουν τις περισσότερες ανάγκες. Πληροφορηθήκαμε πρόσφατα, είδηση η οποία επιβεβαιώνεται και σε πρόσφατη ανακοίνωση της Διάσκεψης των Επισκόπων, ότι οι μερίδες τροφίμων που χορηγούνται είναι ανεπαρκείς, ενώ υπάρχουν τη στιγμή αυτή επαρκή αποθέματα τροφίμων·αναφέρεται επίσης ότι μεγάλο μέρος της πόλης έχει ισοπεδωθεί, όμως κανείς δεν γνωρίζει στην πραγματικότητα ποια είναι τα πραγματικά θύματα της καταστροφής. Πραγματοποιήθηκαν πολλές έρευνες, όμως τα αποτελέσματα των ερευνών αυτών εξακολουθούν να μην έχουν επιβεβαιωθεί.
<P>
Ευτυχώς παρέχεται τη στιγμή αυτή βοήθεια από τη διεθνή κοινότητα και η Ευρωπαϊκή Ένωση διαδραμάτισε πρωταγωνιστικό ρόλο στην προσπάθεια αυτή. Δυστυχώς, θα πρέπει να αναφέρω εδώ διάφορα προβλήματα, τα οποία πληροφορήθηκα. Ακουσα για παράδειγμα διαμαρτυρίες για το γεγονός ότι το σύνολο της βοήθειας θα πρέπει να περάσει μέσω Κιγκάλι, όπου παρατηρούνται φαινόμενα κερδοσκοπίας. Ωστόσο πληροφορούμαι ότι το αεροδρόμιο του Κιγκάλι προσφέρεται περισσότερο από κάθε άλλο για τη μεταφορά της βοήθειας και ότι η μεταφορά των αγαθών δεν αναμένεται να εμποδιστεί πλέον.
<P>
Γνωρίζω ότι μεταφέρθηκαν υλικά για βοήθεια του πληθυσμού από τη Λαϊκή Δημοκρατία του Κονγκό προς το Bukavu, από όπου θα πρέπει να διατεθεί περαιτέρω, όμως η σήμανση στο υλικό αναφέρει ότι πρόκειται για βοήθεια του λαού του Κονγκό και οι κατακτητές δεν επιτρέπουν για τον λόγο αυτό τη διανομή των αγαθών.
<P>
Θα ήθελα λοιπόν να σας καθησυχάσω στο μέτρο του δυνατού, όμως τα μέτρα που ανακοίνωσε το Ευρωπαϊκό Κοινοβούλιο είναι απολύτως απαραίτητα.

<SPEAKER ID=126 LANGUAGE="DE" NAME="Schwaiger">
Κυρία Πρόεδρε, κυρία Επίτροπε, αγαπητοί συνάδελφοι, θέλω απλώς να υπογραμμίσω την εντυπωσιακή περιγραφή του μαρτυρίου αυτού του πληθυσμού, την οποία μας έκανε η κ. Maes. Επιθυμώ όμως να εξετάσω και ορισμένες περαιτέρω πτυχές που σχετίζονται ενδεχομένως περισσότερο με την οργάνωση και την πολιτική.
<P>
Καταρχάς, όσον αφορά την οργάνωση, ελπίζουμε ότι η ECHO και η Ευρωπαϊκή Ένωση, με τα μέτρα υποστήριξης που έχουν προβλέψει, δεν θα παρεμποδίζονται πλέον από κανέναν και θα μπορούν να προσφέρουν επιτόπου βοήθεια το ταχύτερο δυνατό. Ελπίζουμε επίσης ότι από τη βοήθεια αυτή δεν θα επωφεληθεί μόνο η πόλη Γκόμα αλλά και οι γύρω περιοχές. Αυτό περιλαμβάνει μια έκταση έως το Bukavu, όπου διαμένουν και πρόσφυγες, τη Ρουάντα και το Μπουρούντι, όπου υπάρχουν επίσης διασκορπισμένοι πρόσφυγες. Οφείλουμε να χορηγήσουμε τη βοήθεια αυτή σε όλους όσους τη χρειάζονται, και ταχύτατα. Αυτό είναι το πρώτο σημείο.
<P>
Το δεύτερο σημείο είναι βέβαια ότι έτσι υπογραμμίζονται άλλη μια φορά η αδυναμία της κυβερνητικής οργάνωσης και η απουσία κυβερνητικής οργάνωσης στο Κονγκό. Είναι απαραίτητο να υποστηρίξουμε σθεναρά την ειρηνευτική διαδικασία το ταχύτερο δυνατό. Πρέπει να βοηθήσουμε ώστε το συντομότερο δυνατό οι διάφορες πλευρές να δείξουν σύνεση για να καταστεί δυνατή η ανοικοδόμηση του Κονγκό, να αποκατασταθούν οι διοικητικές αλλά και οι δημοκρατικές δομές και να μην περιπέσει αυτό το μεγάλο κράτος σε περισσότερο χάος.
<P>
Έχουμε σπουδαίο καθήκον και η υποδειγματική βοήθεια που μπορούμε να προσφέρουμε τώρα θα αποτελέσει ενδεχομένως και ένα κίνητρο για τις διάφορες αντίπαλες πλευρές να εισακούσουν τις εκκλήσεις της Ευρωπαϊκής Κοινότητας και να χρησιμοποιήσουν την προσφορά μας για μεσολάβησή μας.
<P>
(Χειροκροτήματα)

<SPEAKER ID=127 LANGUAGE="FR" NAME="Sylla">
Κυρία Πρόεδρε, αγαπητοί συνάδελφοι, ασφαλώς συμφωνώ απόλυτα με τους δύο συναδέλφους μου. Γνωρίζετε ότι η έκρηξη του ηφαιστείου Νιραγκόνγκο στην Γκόμα, στα ανατολικά της Δημοκρατίας του Κονγκό, θεωρείται η πιο σοβαρή έκρηξη που έχει σημειωθεί τα τελευταία 25 χρόνια στην κεντρική Αφρική. Θα ήθελα καταρχάς να αποτίσω φόρο τιμής στους 300.000 με 500.000 ανθρώπους που εγκατέλειψαν αρχικά αυτήν την πόλη, και που σήμερα επιστρέφουν σε αυτήν, καθώς είναι δεμένοι με τον τόπο τους.
<P>
Πρέπει να ξέρετε ότι αυτή η καταστροφή είναι ανθρωπιστική, είναι οικολογική και, φυσικά, συνέβη τη στιγμή που το 80% των χωρικών είχαν μόλις σπείρει το σιτάρι και το καλαμπόκι τους. Πρέπει να ξέρετε ότι οι αγροτικές εκτάσεις που θάφτηκαν κάτω από τη λάβα ήσαν οι πιο γόνιμες, και ότι η λάβα ρήμαξε σπίτια και κατέστρεψε δημόσια κτίρια, ιδιαίτερα εκείνα που στέγαζαν ΜΚΟ. Επιπλέον, όπως ήδη ανέφεραν οι δύο συνάδελφοί μου, όλα αυτά συμβαίνουν μέσα σε ένα κλίμα βίας και συγκρούσεων στην περιοχή των Μεγάλων Λιμνών. Μέσα σε όλη αυτή τη δραματική κατάσταση, πιστεύω πως εκείνο που πρέπει να μας τρομάζει σήμερα περισσότερο είναι η εμφάνιση κάθε λογής επιδημιών στην περιοχή, κυρίως χολέρας και δυσεντερίας, λόγω έλλειψης πόσιμου νερού. Γνωρίζουμε ήδη τι μπορεί να προκαλέσουν αυτού του είδους οι επιδημίες, ειδικά ύστερα από τις γενοκτονίες που χαρακτηρίστηκαν ως "τροπικές" , τότε που σκοτώθηκαν σε αυτή την ίδια περιοχή της Γκόμα 50.000 άνθρωποι. Επιπλέον έγινε και μια έκρηξη - είδαμε αυτές τις φωτογραφίες - σε ένα πρατήριο βενζίνης. Είδαμε ανθρώπους να λεηλατούν και άλλους να φεύγουν, με μπιτόνια στο κεφάλι τους, προς αναζήτηση βενζίνης. Πιστεύω πως όλα αυτά φανερώνουν ένα κλίμα ανασφάλειας, το οποίο πρέπει να αντιμετωπίσουμε.
<P>
Ακόμα και αν μπορούμε σήμερα να δίνουμε συγχαρητήρια στον εαυτό μας, όπως είπε η κ. Maes, για τη δυναμική παρουσία, τη δραστηριότητα και την ταχύτητα της Ευρωπαϊκής Ένωσης, καθώς και για την ύπαρξη - επιτέλους - ανθρωπιστικής βοήθειας στην περιοχή, υπάρχουν ακόμα ορισμένα ερωτήματα, τα οποία πρέπει νομίζω να προσπαθήσουμε να απαντήσουμε, μαζί με την κυρία Επίτροπο.
<P>
Καταρχάς, το 1977, το ίδιο ηφαίστειο είχε εκραγεί και πάλι. Είναι πολύ λυπηρό το γεγονός ότι ξαναχτίστηκαν σπίτια επάνω σε ένα ενεργό ηφαίστειο. Σήμερα πρόκειται για την Γκόμα, όμως εγώ θέτω αυτό το θέμα για όλες τις παρεμφερείς περιπτώσεις στον κόσμο. Ξαναχτίζουμε σε μέρη όπου έχουν συμβεί παρόμοιες καταστροφές. Στη συνέχεια, πιστεύω πως αυτό το δράμα πρέπει να μας παρακινήσει, σε παγκόσμια κλίμακα, να συμμορφωθούμε με τις προδιαγραφές που καταρτίστηκαν για τη "δεκαετία κατά των φυσικών καταστροφών" και, μέσα σε αυτό το πλαίσιο, η Ευρωπαϊκή Ένωση πρέπει να παίξει ακόμα πιο ενεργό ρόλο. Πρέπει, τέλος, να εκμεταλλευτούμε αυτή την ευκαιρία για να αναγκάσουμε όλες τις πολιτικές δυνάμεις, και ειδικά τα αντιμαχόμενα μέρη, να εξασφαλίσουν τη μεταφορά της βοήθειας στους πληγέντες και στους πρόσφυγες. Η Επιτροπή και τα κράτη μέλη πρέπει να συμμετάσχουν πιο ενεργά στη διεθνή δεκαετία την οποία προανέφερα. Τέλος, με την ευκαιρία της εκ νέου έναρξης της συνεργασίας ανάμεσα στην Ευρωπαϊκή Ένωση και τη Δημοκρατία του Κονγκό, πιστεύω ότι πρέπει να ωθήσουμε τους εταίρους μας να σταματήσουν τις πολεμικές συγκρούσεις και να εδραιώσουν μια δίκαιη και βιώσιμη ειρήνη. Νομίζω ότι αυτές οι συνθήκες είναι εκ των ων ουκ άνευ, εάν θέλουμε να αποφύγουμε την επανάληψη ενός τέτοιου δράματος.
<P>
Πρέπει να ξέρετε, και με αυτό θα ολοκληρώσω, ότι μπορεί να συμβούν και άλλες καταστροφές: γνωρίζουμε, για παράδειγμα, ότι η λίμνη Kivu περιέχει τεράστια αποθέματα μεθανίου και ότι η λάβα που χύνεται στα νερά της κινδυνεύει να προκαλέσει πολλά άλλα προβλήματα ακόμα. Ευχαριστώ την Ευρωπαϊκή Ένωση για την επαγρύπνηση και την ταχύτητά της, αλλά θα ήθελα να ενισχύσουμε τη δράση μας και να ασκήσουμε πιέσεις με στόχο την εδραίωση μιας δίκαιης και βιώσιμης ειρήνης.

<SPEAKER ID=128 LANGUAGE="ES" NAME="Sauquillo Pιrez del Arco">
Κυρία Πρόεδρε, η έκρηξη του ηφαιστείου Νιραγκόνγκο αποκάλυψε δύο πραγματικότητες, οι οποίες συνιστούν πρόκληση για τη διεθνή κοινότητα εν γένει και, πιο συγκεκριμένα, για την Ευρωπαϊκή Ένωση και για τις χώρες της περιοχής.
<P>
Η πρώτη πραγματικότητα είναι οι συνθήκες άκρας ένδειας υπό τις οποίες ζουν χιλιάδες άνθρωποι, όχι μόνο στη συγκεκριμένη ανατολική περιφέρεια, αλλά σε όλη την επικράτεια της Λαϊκής Δημοκρατίας του Κονγκό, μιας ένδειας που επιδεινώνεται ακόμη περισσότερο λόγω της εμπόλεμης κατάστασης που μαστίζει αυτή τη χώρα από το 1996.
<P>
Έχουν ήδη παρουσιαστεί ορισμένα στοιχεία: αναφέρθηκε ότι πάνω από 300.000 άτομα χρειάζονται βοήθεια, ότι το 30% του πληθυσμού δεν έχει στέγη και ότι πρέπει να ανοικοδομηθούν 12.000 κατοικίες. Από την άποψη αυτή, υπήρξε εξαιρετικά επίκαιρο το ψήφισμα που εγκρίναμε αυτή την εβδομάδα και που διασυνδέει τη βοήθεια έκτακτης ανάγκης, την αποκατάσταση και την αναπτυξιακή πολιτική.
<P>
Η δεύτερη πραγματικότητα είναι το μίσος που σιγοφούντωνε μεταξύ των λαών της ανατολικής περιφέρειας και του γειτονικού πληθυσμού της Ρουάντα, ένα μίσος που εκφράστηκε με την άρνηση του πληθυσμού της Γκόμα να δεχθεί τη φιλοξενία που προσέφερε η Ρουάντα και με τη μαζική επιστροφή αυτού του πληθυσμού στα εδάφη του, που είχαν ήδη κατακλυσθεί από το ηφαίστειο, παρά τον κίνδυνο νέας έκρηξης.
<P>
Οι δύο αυτές πραγματικότητες θα πρέπει να μας οδηγήσουν σε μια στρατηγική και μια δράση της Ευρωπαϊκής Ένωσης που θα μας επιτρέψουν να παρέμβουμε σε αυτήν την περιοχή. Είναι βέβαιο ότι λείπει μια ορθή πολιτική ανοικοδόμησης της Γκόμα και μια πολιτική πρόληψης πιθανών νέων εκρήξεων και ελέγχου του ηφαιστείου Νιραγκόνγκο.
<P>
Ωστόσο, όλη αυτή η στρατηγική δεν θα έχει χρήσιμα αποτελέσματα, αν δεν εδραιωθούν στη χώρα τα θεμέλια ενός δημοκρατικού καθεστώτος με ευρεία κοινωνική συναίνεση, που θα εγγυάται τη σταθερότητα και την ειρήνη.
<P>
Ούτε θα ωφελήσει σε τίποτα, αν δεν υπάρχει εμπιστοσύνη σε αυτή τη σταθερότητα σε όλη την περιοχή. Για αυτό είναι σημαντικό αυτός ο διάλογος μεταξύ Κονγκολέζων, που ξαναρχίζει στη Σαν Σίτυ της Νότιας Αφρικής, να θέσει τέλος σε αυτή τη σύγκρουση. Επίσης, θεωρούμε πως είναι σημαντικό να διοργανωθεί μια περιφερειακή διάσκεψη που θα συμβάλει στη συμφιλίωση των χωρών της περιοχής των Μεγάλων Λιμνών και θα αποκαταστήσει τη χαμένη εμπιστοσύνη των διαφόρων λαών που κατοικούν εκεί.
<P>
Το ψήφισμα που υποβάλλουμε είναι ένα σύνολο βουλήσεων, αρχών και στρατηγικών που θέλουμε να εφαρμοσθούν προκειμένου να αντιμετωπιστεί η έκρηξη του ηφαιστείου Νιραγκόνγκο, χωρίς ωστόσο να παραγνωριστούν τα όσα ανέφερα προηγουμένως.
<P>
Υποστηρίζουμε το σφαιρικό σχέδιο δράσης για το 2000 υπό τη διαχείριση του ECHO και ζητάμε να επισπευσθεί αυτό το σχέδιο, που είναι ιδιαίτερα σημαντικό για την αφρικανική περιφέρεια, και, για να επιτευχθούν οι στόχοι που εκτέθηκαν ανωτέρω, να μην καθυστερήσουν αυτές οι ενισχύσεις, όπως έχει συμβεί δυστυχώς πολλές φορές.
<P>
(Χειροκροτήματα)

<SPEAKER ID=129 LANGUAGE="EN" NAME="Διαμαντοπούλου">
. (EN) Θα ήθελα καταρχάς να απαντήσω στο σχόλιο της κ. Maes αναφέροντας το αρχαίο ελληνικό ρητό "ενός κακού μύρια έπονται" , το οποίο περίπου σημαίνει ότι ένα δυσάρεστο γεγονός μπορεί εύκολα να οδηγήσει και σε πολλά άλλα. Πολύ φοβάμαι ότι αυτό συνέβη στην περίπτωση του Κονγκό.
<P>
Η έδρα του Γραφείου Ανθρωπιστικής Βοήθειας της Επιτροπής στην Γκόμα βρισκόταν στην κατεύθυνση ακριβώς της ροής της λάβας. Όμως, μια τετραμελής ομάδα ειδικών του ECHO, στην οποία συμμετείχαν εμπειρογνώμονες ειδικευμένοι στην αντιμετώπιση καταστροφών και στη διάθεση των υδάτινων πόρων, έφθασε στην περιοχή μέσα σε 36 ώρες από την έκρηξη του ηφαιστείου προκειμένου να αξιολογήσει τις τρέχουσες ανάγκες. Κινητοποιήθηκε μια πτήση ECHO, της υπηρεσίας παροχής από αέρος ανθρωπιστικής βοήθειας της Επιτροπής, η οποία εδρεύει στο Ναϊρόμπι, για τη μεταφορά της Ομάδας Αξιολόγησης Καταστροφών των Ηνωμένων Εθνών, ηφαιστειολόγων και προσωπικού άλλων απαραίτητων ειδικεύσεων.
<P>
Οι κοινές εκτιμήσεις που πραγματοποιήθηκαν από το ECHO και τους οργανισμούς που δραστηριοποιούνται στην περιοχή κατέληξαν στην ανακοίνωση μιας έκτακτης απόφασης την Κυριακή 20 Ιανουαρίου. Με τη διάθεση 5 εκατομμυρίων ευρώ καλύπτονται οι άμεσες ανάγκες 100.000 ατόμων, δηλαδή περίπου ενός τρίτου του πληγέντος πληθυσμού.
<P>
Οι επιχειρήσεις εστιάζονται σε τέσσερις βασικούς τομείς: το νερό και την υγειονομική περίθαλψη, τη στέγαση και τις προμήθειες εκτός τροφίμων, τα τρόφιμα και τον συντονισμό και τη διοικητική μέριμνα. Ο επικεφαλής του αφρικανικού τομέα του ECHO επισκέφθηκε την περιοχή από τις 30 Ιανουαρίου έως την 1η Φεβρουαρίου. Η αποστολή επιβεβαίωσε ότι οι επείγουσες ανάγκες αντιμετωπίζονταν και ότι είχε επιτευχθεί αποτελεσματικός συντονισμός.
<P>
Ποια θα είναι τα επόμενα βήματά μας; Καταρχάς, οι άμεσες ανάγκες αντιμετωπίζονται πλέον από τους οργανισμούς και τους διαθέσιμους πόρους. Οι επιπλέον δωρεές σε είδος και η δραστηριοποίηση περισσότερων υπηρεσιών πρέπει να συντονιστεί σε συνεργασία με τους οργανισμούς που δραστηριοποιούνται ήδη στην περιοχή, προκειμένου να αποφευχθεί μια πιθανή αλληλοεπικάλυψη αρμοδιοτήτων. Μετά την προσεκτική εκτίμηση των διαθέσιμων επιλογών, η οποία έχει ολοκληρωθεί, οι προσπάθειες πρέπει να αρχίσουν να επικεντρώνονται στην παροχή ισορροπημένης μεσοπρόθεσμης συνδρομής, με παροχή στέγασης προς τους αστέγους και αποκατάσταση των στοιχειωδών κοινωνικών υποδομών.
<P>
Τέλος, σχετικά με το βασικό ζήτημα που έθεσε ο κ. Sylla, η εκτενής κάλυψη από τα μέσα μαζικής ενημέρωσης, της οποίας έτυχε αυτή η καταστροφή, δεν πρέπει να αποσπά την προσοχή μας από το μέγεθος της ανθρωπιστικής κρίσης την οποία προκάλεσαν πέντε χρόνια συγκρούσεων στο Κονγκό, μια χώρα που αποτελεί τον μεγαλύτερο αποδέκτη βοήθειας του ECHO - 32 εκατομμύρια ευρώ το 2002. Η Επιτροπή θα ήθελε να τονίσει την ανάγκη εξεύρεσης μιας σύντομης και ειρηνικής λύσης στη σύγκρουση, μέσω της εφαρμογής των συμφωνιών της Λουσάκα και του ενδοκονγκολέζικου διαλόγου.
<P>
(Χειροκροτήματα)

<SPEAKER ID=130 NAME="Πρόεδρος">
Σας ευχαριστώ, Επίτροπε κ. Διαμαντοπούλου.
<P>
Η συζήτηση έληξε.
<P>
Η ψηφοφορία θα διεξαχθεί στις 18.30

<CHAPTER ID=10>
Δικαιώματα του Ανθρώπου
<SPEAKER ID=131 NAME="Πρόεδρος">
Η ημερήσια διάταξη προβλέπει την κοινή συζήτηση των εξής 28 προτάσεων ψηφισμάτων για τα ανθρώπινα δικαιώματα:
<P>
B5-0052/2002 του κ. Pasqua εξ ονόματος της Ομάδας ΕΕΕ,
<P>
B5-0066/2002 των κκ. Morillon, Galeote, Van Orden, Cushnahan και Tannock εξ ονόματος της Ομάδας ΕΛΚ-ΕΔ,
<P>
B5-0074/2002 των κκ. Παπαγιαννάκη, Ainardi και Cossutta εξ ονόματος της Ομάδας ΕΕΑ-ΑρΠρΒΧ,
<P>
B5-0083/2002 των κκ. Sakellariou, Napoletano, Van den Berg και Terron i Cusi εξ ονόματος της Ομάδας ΕΣΚ,
<P>
B5-0091/2002 της κ. Malmstrφm εξ ονόματος της Ομάδας ΦΙΛ,
<P>
B5-0097/2002 των κκ. Hautala, McCormick, Wuori, Boumιdienne-Thiery, Jonckheer, Rόhle, McKenna, Isler Bιguin, Schφrling, Lannoye και Elisabeth Schroedter εξ ονόματος της Ομάδας ΠΡΣ/ΕΕΣ,
<P>
σχετικά με το Γκουαντανάμο,
<P>
B5-0054/2002 των κκ. Elisabeth Schroedter, Lambert, Wuori και Staes εξ ονόματος της Ομάδας ΠΡΣ/ΕΕΣ,
<P>
B5-0067/2002 των κκ. Bethell, Oostlander και Posselt εξ ονόματος της Ομάδας ΕΛΚ-ΕΔ,
<P>
B5-0075/2002 του κ. Brie εξ ονόματος της Ομάδας ΕΕΑ-ΑρΠρΒΧ,
<P>
B5-0084/2002 των κκ. Sakellariou, Krehl και Lalumiθre εξ ονόματος της Ομάδας ΕΣΚ,
<P>
B5-0092/2002 της κ. Thors εξ ονόματος της Ομάδας ΦΙΛ,
<P>
σχετικά με την υπόθεση Γκριγκόρι Πάσκο και το κλείσιμο του σταθμού TV6 στην Ρωσία,
<P>
B5-0055/2002 των κκ. Rod, Maes και Isler Bιguin, εξ ονόματος της Ομάδας ΠΡΣ/ΕΕΣ,
<P>
B5-0062/2002 της κ. Caullery εξ ονόματος της Ομάδας ΕΕΕ,
<P>
B5-0068/2002 των κκ. Corrie, Gemelli και Maij-Weggen εξ ονόματος της Ομάδας ΕΛΚ-ΕΔ,
<P>
B5-0076/2002 των κκ. Marset Campos και Cossutta εξ ονόματος της Ομάδας ΕΕΑ/ΑρΠρΒΧ,
<P>
B5-0085/2002 των κκ. Scarbonchi, Fruteau και Van den Berg εξ ονόματος της Ομάδας ΕΣΚ,
<P>
B5-0093/2002 των κκ. Sanders-Ten Holte, Van den Bos και Dybkjζr εξ ονόματος της Ομάδας ΦΙΛ,
<P>
σχετικά με τις εκλογές στη Μαδαγασκάρη,
<P>
B5-0063/2002 της κ. Caullery εξ ονόματος της Ομάδας ΕΕΕ,
<P>
B5-0069/2002 του κ. Posselt εξ ονόματος της Ομάδας ΕΛΚ-ΕΔ,
<P>
B5-0077/2002 του κ. Marset Campos εξ ονόματος της Ομάδας ΕΕΑ/ΑρΠρΒΧ,
<P>
B5-0086/2002 του κ. Van den Berg εξ ονόματος της Ομάδας ΕΣΚ,
<P>
B5-0094/2002 των κκ. Maaten και Dybkjζr εξ ονόματος της Ομάδας ΦΙΛ,
<P>
σχετικά με τις εκλογές στην Καμπότζη,
<P>
B5-0057/2002 των κκ. Rod, Maes και Lucas εξ ονόματος της Ομάδας ΠΡΣ/ΕΕΣ,
<P>
B5-0064/2002 της κ. Muscardini εξ ονόματος της Ομάδας ΕΕΕ,
<P>
B5-0070/2002 των κκ. Bowis, Gemelli και Maij-Weggen εξ ονόματος της Ομάδας ΕΛΚ-ΕΔ,
<P>
B5-0078/2002 της κ. Brie εξ ονόματος της Ομάδας ΕΕΑ/ΑρΠρΒΧ,
<P>
B5-0087/2002 των κκ. Ghilardotti και Van den Berg εξ ονόματος της Ομάδας ΕΣΚ,
<P>
B5-0095/2002 των κκ. Sanders-Ten Holte, Van den Bos και Dybkjζr εξ ονόματος της Ομάδας ΦΙΛ,
<P>
σχετικά με την Ερυθραία.
<P>
Guantanamo

<SPEAKER ID=132 LANGUAGE="FR" NAME="Morillon">
Κυρία Πρόεδρε, κυρία Επίτροπε, τι συνέβη στο Γκουαντανάμο; Μια μερίδα της ευρωπαϊκής διανόησης, που ανέκαθεν νόμιζε ότι ο κόσμος είναι αγγελικά πλασμένος, και που μετά την 11η Σεπτεμβρίου εξακολουθεί να πιστεύει ότι είναι δυνατόν να απαντήσουμε στη βία χωρίς βία και στον πόλεμο χωρίς πόλεμο, αναστατώθηκε με τις συνθήκες υπό τις οποίες μεταφέρθηκαν στο Γκουαντανάμο οι πολεμιστές της Αλ Κάιντα που αιχμαλωτίστηκαν στο έδαφος του Αφγανιστάν.
<P>
Ας προσπαθήσουμε να φανταστούμε τι θα είχε συμβεί εάν οι Αμερικανοί, ύστερα από την τραγική εμπειρία της αιματηρής εξέγερσης του Mazar-i-Sharif, δεν έπαιρναν όλες τις προφυλάξεις για την ασφαλή μεταφορά αυτών των φανατικών, που εκπαιδεύονται εδώ και χρόνια για να γίνουν μια μέρα μάρτυρες ασκώντας την πιο τυφλή βία. Αν δεν τους είχαν εξουδετερώσει, όπως έκαναν, μια απλή συλλογική κίνηση μέσα στο αεροπλάνο θα ήταν αρκετή για να χαθεί κάθε ισορροπία και έλεγχος.
<P>
Τι συμβαίνει σήμερα στο Γκουαντανάμο; Όλες οι μαρτυρίες που έχουμε συλλέξει δείχνουν ότι οι κρατούμενοι έχουν τύχει καλής μεταχείρισης και οι τραυματίες λαμβάνουν την απαραίτητη ιατρική φροντίδα για την ανάρρωσή τους. Μήπως λοιπόν αυτό το κατεπείγον ψήφισμα που παρουσιάζουμε σήμερα, ύστερα από την ένθερμη και ομόψυχη αλληλεγγύη που επέδειξε τούτο το Σώμα προς τους Αμερικανούς από φόβο για τις επιθέσεις, σημαίνει πως αρχίζουμε να αποσκιρτούμε σιγά-σιγά από τον συνεχιζόμενο αγώνα των Αμερικανών εναντίον της διεθνούς τρομοκρατίας στο όνομα σημαντικών αρχών και ευγενών αισθημάτων; Όχι, αγαπητοί συνάδελφοι, αυτός ο αγώνας δεν μπορεί να διεξαχθεί με την εφαρμογή διεθνών συμβάσεων που εγκρίθηκαν την εποχή όπου οι πολεμιστές που θέλαμε να προστατεύσουμε αναμετρούνταν σε παραδοσιακούς πολέμους, και ο άμαχος πληθυσμός δεν αποτελούσε συστηματικά στόχο, όπως συμβαίνει σήμερα. Ο πόλεμος που διεξάγουν οι τρομοκράτες εναντίον του άμαχου πληθυσμού καθιστά παρωχημένη οποιαδήποτε σύμβαση της Γενεύης. Η αποτελεσματικότητα του πολέμου κατά της τρομοκρατίας έγκειται καταρχάς στη συλλογή πληροφοριών με σκοπό την παρεμπόδιση νέων επιθέσεων, πράγμα το οποίο μπορεί να επιτευχθεί με τη δημιουργία δικτύων πληροφοριών με τη βοήθεια των οποίων θα εξαρθρωθούν τα δίκτυα των τρομοκρατών, που, όπως πολύ καλά γνωρίζουμε, υπάρχουν στο έδαφός μας, όπως και στο έδαφος των Ηνωμένων Πολιτειών. Αυτό ακριβώς προσπαθούν να κάνουν οι Αμερικανοί στο Γκουαντανάμο. Εμείς δεν έχουμε παρά να τους συγχαρούμε. Για τον λόγο αυτό, η Ομάδα μας δεν θα συμμετάσχει στην κοινή πρόταση ψηφίσματος που προετοίμασαν κάποιοι άλλοι, αλλά θα παρουσιάσει το δικό της ψήφισμα, με το οποίο θα ζητά ουσιαστικά την αναθεώρηση του διεθνούς δικαίου, με σκοπό την προσαρμογή του στις συνθήκες της νέας εποχής που ξεκίνησε στη Νέα Υόρκη και στην Ουάσιγκτον στις 11 Σεπτεμβρίου του 2001.

<SPEAKER ID=133 NAME="Παπαγιαννάκης">
Κυρία Πρόεδρε, πέρα από τους στρατιωτικούς ελιγμούς και τις αναλύσεις για το Γουαντάναμο μπαίνει σε δοκιμασία η ανθρωπιά μας, καθώς και η διαθεσιμότητα και η ικανότητά μας να υποστηρίξουμε ένα κόσμο όπου θα υπερισχύουν οι κανόνες δικαίου, τους οποίους έχουμε εκ των προτέρων συμφωνήσει, ώστε μόνο έτσι να διατηρούμε το ηθικό αλλά και το πολιτικό δικαίωμα να κρίνουμε όλους τους άλλους, όσους αδιαφορούν ή όσους καταπατούν τους διεθνείς κανόνες του δικαίου, είτε αυτοί είναι τρομοκράτες, είτε Ταλιμπάν, είτε οτιδήποτε άλλο.
<P>
Το Ευρωπαϊκό Κοινοβούλιο δεν μπορεί να πει, κυρία Πρόεδρε, δεν μπορεί να υποστηρίξει λιγότερα από όσα υποστήριξαν ποικίλες και έγκυρες φωνές στις Ηνωμένες Πολιτείες, στον ΟΗΕ και στην ίδια την Ευρωπαϊκή Ένωση. Από τον ίδιο τον κ. Πάουελ, την κ. Ρόμπινσον, μέχρι τον κ. Σολάνα. Ο κόσμος δεν μπορεί να διακυβερνηθεί με τον νόμο του Φαρ Ουέστ, περιλαμβανομένου και του Τέξας σε αυτή την περιοχή, ούτε με τις συνήθειες και τα έθιμα της πόλης του Λίντς. Τον νόμο δεν τον παίρνει στα χέρια του όποιος έχει τα γρηγορότερα πιστόλια και τα αργότερα αντανακλαστικά απέναντι σε ιδεώδη και θεσμούς. Γιατί αλλιώς πάμε για ένα κόσμο, κυρία Πρόεδρε, που δεν θα είναι καθόλου κινηματογραφικός. Θα είναι ιδιαίτερα τραγικός.
<P>
Κυρίες και κύριοι συνάδελφοι, και απευθύνομαι και στους συναδέλφους της απέναντι πλευράς, όταν τασσόμαστε κατά της ποινής του θανάτου, δεν υπερασπιζόμαστε τα άθλια εγκλήματα του οποιουδήποτε δολοφόνου ή βιαστή. Υπερασπιζόμαστε την δική μας την προσωπικότητα, τις δικές μας αντιλήψεις, τον δικό μας πολιτισμό. Ακριβώς με το ίδιο σκεπτικό ζητούμε να αναγνωριστεί στους αιχμαλώτους του Γουαντάναμο η συμπεριφορά που επιβάλλει το υπάρχον διεθνές δίκαιο, ή το αμερικανικό δίκαιο, ενδεχομένως, που ασφαλώς δεν μπορεί μόνο να περιορίζεται στους αμερικανικής υπηκοότητας Ταλιμπάν. Τέτοιες διακρίσεις πια δεν μπορούμε να τις δούμε ούτε στη ζούγκλα.

<SPEAKER ID=134 NAME="Napoletano">
Κυρία Πρόεδρε, αυτό το ψήφισμα έχει σκοπό να υπογραμμίσει ένα σημαντικό σημείο, συγκεκριμένα ότι η καταπολέμηση της τρομοκρατίας, που θα είναι μακροχρόνια και δύσκολη, πρέπει να διεξαχθεί όσο το δυνατόν περισσότερο στο πλαίσιο του διεθνούς δικαίου και του κράτους δικαίου. Αυτό είναι ένα αίτημα που προέρχεται από το εσωτερικό της αμερικανικής κοινωνίας και από το ίδιο το Ευρωπαϊκό Κοινοβούλιο, που ελπίζω ότι θα εγκρίνει αυτό το ψήφισμα.
<P>
Όσον αφορά τους κρατούμενους στο Γκουαντανάμο, οι οποίοι ανήκαν στο δίκτυο της Αλ-Κάιντα και συνελήφθησαν στο Αφγανιστάν, τίθενται δύο προβλήματα. Το πρώτο είναι η κράτησή τους, καθότι υπάρχουν ανησυχητικές μαρτυρίες του Διεθνούς Ερυθρού Σταυρού σχετικά με τις συνθήκες κράτησης. Το δεύτερο αφορά το νομικό καθεστώς των κρατουμένων: υπάρχει αβεβαιότητα σχετικά με αυτό, αλλά αποτελεί κατάφωρη διάκριση η αντιμετώπιση του John Walker, αμερικανού πολίτη, που δικάστηκε από αστικό δικαστήριο, ενώ οι άλλοι κρατούμενοι δικάζονται από μυστικό στρατοδικείο. Αυτό είναι απαράδεκτο. Κατά πάσα πιθανότητα είναι αλήθεια αυτό που λέει ο στρατηγός Morillon: θα χρειαστεί να ενημερώσουμε ακόμη και τις Συνθήκες της Γενεύης, με την έννοια ότι η Σύμβαση προβλέπει το καθεστώς του αιχμαλώτου πολέμου, αλλά, όταν το καθεστώς είναι αβέβαιο, πρέπει να προβλέπεται επίσης η ύπαρξη αιχμαλώτων ενός ακήρυχτου πολέμου, οι οποίοι δεν θα πρέπει, για αυτό τον λόγο, να έχουν λιγότερες εγγυήσεις και λιγότερη προσοχή από την άποψη του σεβασμού των ανθρωπίνων δικαιωμάτων στις συνθήκες κράτησης.
<P>
Στο ψήφισμα εκφράζεται έπειτα ένα σημαντικό αίτημα και αυτό είναι να ιδρύσει το Συμβούλιο Ασφαλείας των Ηνωμένων Εθνών ένα δικαστήριο αρμόδιο για το Αφγανιστάν, έτσι ώστε να μπορέσει να διευθετηθεί τόσο το νομικό καθεστώς των φυλακισμένων όσο και οι συνθήκες κράτησης. Εγκρίνοντας αυτό το αίτημα, θα επιτελέσουμε μια πολύ λογική πράξη που, μεταξύ των άλλων, θα συμβάλει στην καταπολέμηση της τρομοκρατίας.

<SPEAKER ID=135 LANGUAGE="SV" NAME="Malmstrφm">
Κυρία Πρόεδρε, είδαμε όλοι μας εικόνες από τη βάση του Γκουαντανάμο με κρατουμένους που φορούσαν πορτοκαλιές φόρμες. Το ζήτημα της αντιμετώπισής τους προκάλεσε διεθνή ανησυχία. Διαμαρτυρηθήκαμε στο Κοινοβούλιο, και συμφωνούμε όλοι επ' αυτού του ζητήματος. Οι περισσότερες χώρες - εκτός από την Κούβα αυτή τη φορά, εκεί όπου βρίσκεται μάλιστα η βάση - διαμαρτυρήθηκαν επίσης. Το γεγονός ότι η Κούβα δεν διαμαρτύρεται οφείλεται ίσως στη χαρά της για το γεγονός ότι δεν δίνεται πλέον προσοχή στο πώς αντιμετωπίζει αυτή τους κρατούμενούς της, όμως δεν είναι αυτό το ζήτημα που συζητούμε τη στιγμή αυτή.
<P>
Επικρατεί ασάφεια σχετικά με το νομικό καθεστώς των κρατουμένων στη βάση του Γκουαντανάμο και το ζήτημα αυτό θα πρέπει να διευκρινισθεί από ένα αρμόδιο δικαστήριο. Θα μπορούσε να δημιουργηθεί ένα τέτοιο δικαστήριο μέσω ψηφίσματος του Συμβουλίου Ασφαλείας των Ηνωμένων Εθνών. Ασχέτως των εγκλημάτων και των βιαιοτήτων που διέπραξαν οι κρατούμενοι στο X-ray camp - ενέργειες που καταδικάζουμε αποφασιστικά - τα άτομα αυτά θα πρέπει να αντιμετωπίζονται σύμφωνα με τους διεθνείς ανθρωπιστικούς κανόνες και αρχές. Μέχρις ότου αποσαφηνιστεί το νομικό τους καθεστώς θα πρέπει να θεωρούνται αιχμάλωτοι πολέμου.
<P>
Ο Πρόεδρος της Ομάδας των Φιλελευθέρων, κ. Graham Watson, ανέφερε στην αίθουσα αυτή εχθές ότι υποστηρίζουμε την αναθεώρηση της Συνθήκης της Γενεύης. Καλό θα ήταν να υιοθετηθούν νέοι, περισσότερο σύγχρονοι κανόνες σχετικά με τρομοκρατικές ενέργειες και κρατουμένους σε τέτοιες περιπτώσεις, κατά τις οποίες, όπως ανάφερε ο κ. Napolitano, δεν υπήρξε κήρυξη πολέμου. Καλό θα ήταν να υποστηρίξει ολόκληρο το Κοινοβούλιο την πρόταση αυτή.
<P>
Το Κοινοβούλιο υποστηρίζει τις ΗΠΑ και τον διεθνή αγώνα κατά της τρομοκρατίας. Αποδείξαμε με τρόπο σαφέστατο την υποστήριξή μας αυτή κατά τη σημερινή ψηφοφορία. Όταν όμως οι δημοκρατίες πραγματοποιούν έναν τέτοιον αγώνα, αυτός θα πρέπει να διεξάγεται με σεβασμό για τα ανθρώπινα δικαιώματα και τις αρχές του δικαίου. Συμμερίζομαι επομένως την ανησυχία που εξέφρασαν ορισμένοι συνάδελφοι όσον αφορά τα στρατιωτικά δικαστήρια. Είναι απαράδεκτο να δικάζεται ένας Ταλιμπάν, ο αμερικανός Ταλιμπάν John Walker, από πολιτικό δικαστήριο, ενώ άλλοι να δικάζονται από στρατιωτικά δικαστήρια. Θεωρούμε ότι θα πρέπει να ισχύουν κοινοί κανόνες και να αντιμετωπίζονται όλοι με τον ίδιο τρόπο, με τη δέουσα νομική ασφάλεια και νομική προστασία σε πολιτικά δικαστήρια.
<P>
Μεγάλο μέρος αυτής της συζήτησης θα μπορούσε ωστόσο να είχε αποφευχθεί εάν οι ΗΠΑ είχαν κυρώσει το πρωτόκολλο για το διεθνές ποινικό δικαστήριο, διότι έτσι θα υπήρχε ένα μόνιμο δικαστήριο, στο οποίο θα μπορούσαν να δικάζονται σύμφωνα με το διεθνές δίκαιο και άτομα τα οποία είχαν διαπράξει τέτοιου είδους ενέργειες. Θα ήθελα πραγματικά να καλέσω τις ΗΠΑ να κυρώσουν αυτό το πρωτόκολλο.
<P>
(Χειροκροτήματα)

<SPEAKER ID=136 LANGUAGE="EN" NAME="McKenna">
Κυρία Πρόεδρε, το Σώμα πρέπει να εκφράσει απερίφραστα την αγανάκτησή του για το στρατιωτικό διάταγμα του προέδρου Μπους, το οποίο επιτρέπει τη μυστική δίκη των κρατουμένων στον κόλπο του Γκουαντανάμο από στρατιωτική επιτροπή, η οποία μπορεί να υιοθετήσει δικούς της κανόνες σχετικά με την αποδεικτική διαδικασία, να δικάσει και να επιβάλει ποινές. Όλα αυτά συμβαίνουν εκτός της αμερικανικής δικαιοδοσίας. Όπως τόνισαν προηγούμενοι ομιλητές, ο μόνος Αμερικανός μέλος της Αλ Κάιντα που έχει συλληφθεί μέχρι στιγμής πρόκειται να δικαστεί από δικαστήριο της Βιρτζίνια με πλήρη νομική εκπροσώπηση!
<P>
Το εν λόγω στρατιωτικό διάταγμα παραβιάζει όλες τις διατάξεις για δίκαιη δίκη που προβλέπονται από το Διεθνές Σύμφωνο για τα ατομικά και πολιτικά δικαιώματα, το οποίο έχουν υπογράψει οι Ηνωμένες Πολιτείες, όπως είναι το τεκμήριο της αθωότητας, η επιλογή συνηγόρου, η έγκαιρη και αμερόληπτη ακρόαση και το δικαίωμα έφεσης σε ανώτερο δικαστήριο. Η κυβέρνηση των Ηνωμένων Πολιτειών έχει εισαγάγει μια νέα κατηγορία, αυτή των παράνομων μαχητών, όρος ο οποίος είναι άγνωστος στο διεθνές δίκαιο, ενώ αρνείται να αναγνωρίσει το καθεστώς αιχμαλώτων πολέμου στους μαχητές που είναι ύποπτοι για συμμετοχή στην Αλ Κάιντα και στους στρατιώτες των Ταλιμπάν οι οποίοι αιχμαλωτίστηκαν στο Αφγανιστάν.
<P>
Οι ανησυχίες αυτές έχουν υπογραμμιστεί από έγκριτους νομικούς σε όλον τον κόσμο, οι οποίοι αμφισβητούν τη νομιμότητα της βίαιης μεταγωγής από το Αφγανιστάν όσων τώρα κρατούνται στην Κούβα, χωρίς καμιά απόφαση έκδοσης, καθώς και το νομικό καθεστώς μαχητών στο οποίο υπόκεινται, και ζητούν να τύχουν οι κρατούμενοι μεταχείρισης υπόπτων του κοινού ποινικού δικαίου, με όλα τα συναφή δικαιώματα.
<P>
Πρέπει να λάβουμε επίσης υπόψη το γεγονός ότι ορισμένοι από αυτούς τους ανθρώπους, οι οποίοι είναι απλώς ύποπτοι για υποστήριξη της Αλ Κάιντα, έχουν μεταφερθεί στον κόλπο του Γκουαντανάμο από τη Βοσνία. Οι αναφορές για κακομεταχείριση κρατουμένων είναι ανατριχιαστικές. Κανείς δεν μπορεί να αμφισβητήσει αυτά που είδαμε με τα μάτια μας στην τηλεόραση, συμπεριλαμβανομένων των αναφορών ότι τους αλυσόδεσαν, τους φόρεσαν κουκούλες και τους νάρκωσαν κατά τη μεταφορά, ενώ τους ξύρισαν με τη βία τις γενειάδες. Αυτή η στέρηση των αισθήσεων είναι κάτι που επικρίθηκε στο παρελθόν στην Ιρλανδία, σχετικά με τους κρατουμένους στη Βόρεια Ιρλανδία - ακόμα και από τη δική μας κυβέρνηση. Ωστόσο, όλοι εθελοτυφλούν για τα όσα διαδραματίζονται στον κόλπο του Γκουαντανάμο. Πρέπει να υψώσουμε τη φωνή μας υπέρ της διεθνούς δικαιοσύνης, του σεβασμού των ανθρωπίνων δικαιωμάτων και του κράτους δικαίου. Η Αμερική πρέπει να συμμορφωθεί και αυτή προς αυτές τις διεθνείς συμβάσεις. Το Κοινοβούλιο θα πράξει άριστα εάν υψώσει τη φωνή του και στείλει ένα απολύτως σαφές μήνυμα ότι δεν συμφωνούμε με την πολιτική που έχουν υιοθετήσει οι Ηνωμένες Πολιτείες.

<SPEAKER ID=137 LANGUAGE="EN" NAME="Tannock">
Κυρία Πρόεδρε, υποστηρίζω πλήρως τις Ηνωμένες Πολιτείες στο ζήτημα της μεταχείρισης των κρατουμένων στον κόλπο του Γκουαντανάμο. Το να επιτραπεί στις αμερικανικές δυνάμεις ασφαλείας να ανακρίνουν αυτούς τους υπόπτους εξυπηρετεί πλήρως τα ζωτικά συμφέροντα των Ευρωπαίων πολιτών. Αυτό δεν θα ήταν δυνατόν εάν είχαν θεωρηθεί αιχμάλωτοι πολέμου σύμφωνα με τη Σύμβαση της Γενεύης του 1949, καθώς οι αιχμάλωτοι πολέμου υποχρεούνται να αποκαλύψουν μόνο το όνομα, τον βαθμό τους και τη θέση τους, ενώ οι παράνομοι μαχητές - κατηγορία στην οποία ορθώς, κατά τη γνώμη μου, υπάγονται σύμφωνα με τις διατάξεις του άρθρου 4 παράγραφος 2 της Σύμβασης της Γενεύης - μπορούν να ανακριθούν.
<P>
Οφείλω να δηλώσω στους ομιλητές της απέναντι πλευράς ότι η κήρυξη ή μη πολέμου δεν έχει καμία σημασία για τη Σύμβαση της Γενεύης. Οι ΗΠΑ πρέπει να ανακρίνουν αυτά τα άτομα, επειδή αυτό είναι απαραίτητο στο πλαίσιο του παγκόσμιου αγώνα για την καταπολέμηση της τρομοκρατίας. Η απόφαση των ΗΠΑ να τους υπαγάγουν σε αυτή την κατηγορία δεν οφείλεται, συνεπώς, σε λόγους αντεκδίκησης, αλλά αποτελεί μέτρο πρακτικό και αναγκαίο· αποκαλύπτει, ωστόσο, την ανεπάρκεια και τον αναχρονισμό της διεθνούς νομολογίας στον συγκεκριμένο τομέα.
<P>
Επιπλέον, πιστεύω ότι πολλά από αυτά τα άτομα είναι τόσο επικίνδυνα που δεν θα δίσταζαν να επιτεθούν στους φρουρούς τους. Εάν δε αντιλαμβάνονταν ότι υπήρχε περίπτωση να "σπάσει" κάποιος από τους συγκρατούμενους τους κατά την ανάκριση, θα προσπαθούσαν να τον σκοτώσουν και αυτόν.
<P>
Η μόνη δυνατή εναλλακτική λύση - πέρα από τα φυσικά δεσμά που τους επιβλήθηκαν, τόσο κατά τη μεταγωγή, οπότε θα μπορούσαν να κόψουν την καλωδίωση των αεροπλάνων με νύχια και με δόντια, προκειμένου να τα καταρρίψουν, όσο και στο έδαφος - θα ήταν η χρήση ισχυρών δόσεων ενδομυϊκών ηρεμιστικών, τα οποία, αν και αποτελεσματικά, θα συνεπάγονταν σοβαρούς κινδύνους για τους κρατουμένους και θα απαιτούσαν συνοδεία ιατρικού και νοσηλευτικού προσωπικού.
<P>
Δεν υπάρχουν στοιχεία που να αποδεικνύουν ότι οι Αμερικανοί μεταχειρίζονται τους κρατουμένους με σκληρό ή απάνθρωπο τρόπο και οφείλουμε μάλλον να τους υποστηρίζουμε παρά να ασκούμε υστερόβουλη και αβάσιμη κριτική.
<P>
Ανησυχώ για δύο πράγματα: πρώτον, για το τι θα πράξει η Αμερική με εκείνους εξ αυτών εναντίον των οποίων δεν θα ασκήσει διώξεις, οι οποίοι, εάν επαναπροωθηθούν προς τις χώρες καταγωγής τους, μπορεί να αντιμετωπίσουν βασανιστήρια, ακόμα και τον θάνατο, για άσχετους με όσα συζητούμε εδώ λόγους ισλαμικού φανατισμού· δεύτερον, για τα αναφερόμενα στην παράγραφο 5 του ψηφίσματος, βάσει των οποίων αναγνωρίζεται κάποιος ρόλος στο διεθνές ποινικό δικαστήριο, η σύσταση του οποίου δεν έχει ακόμα τελεσφορήσει. Δυστυχώς, όσο καλοπροαίρετο και αν είναι αυτό, από όσο γνωρίζω, τουλάχιστον οι εγχώριοι τρομοκράτες, καλώς ή κακώς, εξαιρούνται από τις διατάξεις του Συμφώνου της Ρώμης, αν και οι διεθνείς τρομοκράτες μπορεί να εμπίπτουν στη δικαιοδοσία του. Αυτό δεν είναι σαφές προς το παρόν.
<P>
Τρέφω και κάποιες επιπλέον ανησυχίες σχετικά με το ΔΠΔ, που αφορούν, για παράδειγμα, το ζήτημα της διοικητικής ευθύνης, η οποία επιβαρύνει τους στρατιωτικούς διοικητές ακόμα και αν δεν είχαν γνώση των διαπραχθέντων εγκλημάτων, καθώς επίσης και σχετικά με το γεγονός ότι η αμνήστευση και η διαδικασία συμφιλίωσης θα καταστούν δυσχερέστερες μεταξύ εμπολέμων.
<P>
Παρ' όλα αυτά, στο σύνολό του, αυτός ο τομέας της νομολογίας·
<P>
(Η Πρόεδρος διακόπτει τον ομιλητή)

<SPEAKER ID=138 LANGUAGE="ES" NAME="Menιndez del Valle">
Κυρία Πρόεδρε, ανεξάρτητα από την κατάστασή τους, υπάρχουν σήμερα εκατομμύρια άνθρωποι που ενημερώθηκαν μέσω του Τύπου για τις άθλιες συνθήκες του ταξιδιού των κρατουμένων και είδαν στην τηλεόραση τις εξευτελιστικές συνθήκες στις οποίες υποβάλλονταν μέσα και έξω από τα διαβόητα κλουβιά.
<P>
Το ζητούμενο δεν είναι μόνο η καταδίκη της συγκεκριμένης συμπεριφοράς των αμερικανικών αρχών, αλλά επίσης η αποδοκιμασία των επαίσχυντων δηλώσεων που έγιναν τις πρώτες ημέρες από τους στρατιωτικούς υπεύθυνους της βάσης. Ορισμένες από αυτές τις δηλώσεις πάντως, ιδιαίτερα κακόγουστες, απέπνεαν περιφρόνηση και ρατσισμό έναντι των κρατουμένων.
<P>
Μία υπερδύναμη, η οποία δεν θα ήταν μόνο στρατιωτική, αλλά και πολιτική δύναμη, θα έπρεπε, κατά τη γνώμη μου, να δίνει το παράδειγμα απόλυτου σεβασμού των ανθρωπίνων δικαιωμάτων, ακόμη και αν είχαν γκρεμιστεί δύο δίδυμοι πύργοι σε καθεμία από τις 50 πολιτείες της Ένωσης. Απόλυτου σεβασμού των ανθρωπίνων δικαιωμάτων σε κάθε περίπτωση.
<P>
Παρ' όλα αυτά, έχω την ελπίδα ότι η 11η Σεπτεμβρίου δεν έχει αποκοιμίσει σε τέτοιο βαθμό την κοινή γνώμη των Ηνωμένων Πολιτειών ώστε να την παραλύσει τελείως και να μην της επιτρέπει να κινήσει μια ευπρεπή και αξιοπρεπή αντίδραση μέσα στις ίδιες τις Ηνωμένες Πολιτείες.
<P>
Εν πάση περιπτώσει, πολλοί Ευρωπαίοι είμαστε διατεθειμένοι να παραμείνουμε σε επιφυλακή, να υπενθυμίσουμε ότι η διαφύλαξη των αξιών και των αρχών μας είναι θεμελιώδης, ακριβώς στο πλαίσιο αυτής της μάχης που καλούμαστε να διεξαγάγουμε κατά της τρομοκρατίας και του φανατισμού. Ή μήπως είμαστε διατεθειμένοι, αυτή την ιστορική στιγμή της ευρωπαϊκής οικοδόμησης, να απαρνηθούμε εμείς οι ίδιοι τις αξίες που λέμε ότι προασπίζουμε;

<SPEAKER ID=139 NAME="Αλυσανδράκης">
Κυρία Πρόεδρε, κύριοι συνάδελφοι, δεν είναι η πρώτη φορά που αυτοί που θεωρούν τον εαυτό τους φορέα του δυτικού πολιτισμού, αυτοί που δίνουν μαθήματα δημοκρατίας σε όλον τον κόσμο αποδεικνύονται φορείς βαρβαρότητας. Τους βλέπουμε στον αποκλεισμό του Ιράκ, όπου προκαλούν τον θάνατο χιλιάδων παιδιών. Τους έχουμε δει στην Γιουγκοσλαβία, μαζί με τους φίλους τους από την εδώ μεριά του Ατλαντικού, να σκοτώνουν αμάχους, να καταστρέφουν υποδομές, να καταστρέφουν το περιβάλλον.
<P>
Η βαρβαρότητα, εξάλλου, είναι βασικό χαρακτηριστικό του ιμπεριαλισμού. Η κακοποίηση οποιουδήποτε ανθρώπου είναι έγκλημα. Η κακοποίηση αιχμαλώτων πολέμου είναι επιπλέον σοβαρή παραβίαση του διεθνούς δικαίου. Και ας σταματήσει αυτή η συζήτηση εάν οι κρατούμενοι στο Γουαντάναμο είναι αιχμάλωτοι πολέμου ή όχι. Εάν οι Αμερικανοί έκαναν πόλεμο στο Αφγανιστάν, τότε είναι αιχμάλωτοι πολέμου. Εάν δεν έκαναν πόλεμο οι Αμερικανοί στο Αφγανιστάν, τότε οι κρατούμενοι είναι απλώς θύματα απαγωγής. Αλλά και η μεταφορά τους στο κατεχόμενο έδαφος του νησιού της Κούβας δεν είναι τυχαία. Είναι σοβαρή πρόκληση απέναντι στον ηρωικό κουβανικό λαό.
<P>
Αυτά που κάνουν οι Αμερικανοί με την υποστήριξη των φίλων τους, και δυστυχώς υπήρξαν και σε αυτήν την αίθουσα φίλοι τους, δεν τα κάνουν κρυφά. Θέλουν όλος ο κόσμος να ξέρει τι περιμένει αυτούς που πέφτουν στα χέρια τους. Όμως, αγαπητοί συνάδελφοι, όσο φοβερή και αν είναι η βαρβαρότητα, δεν μπορεί να σταματήσει την πορεία της ιστορίας. Φροντίζουν οι λαοί για αυτό.

<SPEAKER ID=140 LANGUAGE="ES" NAME="Palacio Vallelersundi">
Κύριε Πρόεδρε, παρεμβαίνω εξ ονόματος του Gerardo Galeote, που, μαζί με τον Στρατηγό Morillon, συνυπέγραψε το ψήφισμα της Ομάδας του ΕΛΚ για αυτό το θέμα.
<P>
Έφτασα καθυστερημένα σε αυτή τη συζήτηση, αλλά είχα τον χρόνο να ακούσω ορισμένες δηλώσεις και νομίζω πως πρέπει να επανέλθουμε στα βασικά ζητήματα. Για μένα, τα βασικά ζητήματα είναι τρία: πρώτον, η τρομοκρατία είναι τη σήμερον ημέρα η μεγαλύτερη απειλή εναντίον των κρατών δικαίου και των ανοικτών και δημοκρατικών κοινωνιών·δεύτερον, οι Ηνωμένες Πολιτείες και η Ευρώπη έχουμε την ίδια οπτική, την ίδια κοινωνική οργάνωση και, φυσικά, την ίδια αντίληψη ότι ο σεβασμός των ανθρωπίνων δικαιωμάτων αποτελεί την ίδια τη συνδετική ύλη της οργάνωσης των κοινωνιών μας. Προφανώς, ως τρίτο σημείο, θα πρέπει να πούμε πως, αν η Ευρωπαϊκή Ένωση έχει ένα λάβαρο, αυτό είναι ο σεβασμός των ανθρωπίνων δικαιωμάτων.
<P>
Από αυτό το βήμα, προφανώς, μπορούμε και οφείλουμε να υψώσουμε τη φωνή μας, όχι για να ζητήσουμε κάτι, αλλά για να δηλώσουμε, διότι το να ζητήσουμε κάτι θα σήμαινε ότι θεωρούμε πως οι κρατούμενοι της βάσης του Γκουαντανάμο δεν αντιμετωπίζονται με ανθρωπιστικά κριτήρια και η αλήθεια είναι ότι τα πάντα υποδηλώνουν ότι αυτό συμβαίνει.
<P>
Δεν προτίθεμαι να υπεισέλθω στην πολεμική του αν είναι ή όχι εφαρμοστέα στην περίπτωσή τους η Σύμβαση της Γενεύης. Ως Ευρωπαϊκή Ένωση, οφείλουμε φυσικά να πούμε ότι, σε περίπτωση αμφιβολίας, πρέπει να εφαρμόζονται οι αρχές της Σύμβασης της Γενεύης, αλλά ότι η ίδια η Σύμβαση της Γενεύης προβλέπει μια νομική βάση για τη διευθέτηση όλων εκείνων των θεμάτων που ενδεχομένως θα έθεταν σε κίνδυνο την ασφάλεια της οργάνωσης ή των ίδιων των κρατουμένων, ενώ καθορίζεται από δικαστήριο αν απολαύουν ή όχι της προστασίας της Σύμβασης της Γενεύης.
<P>
Μέχρι σήμερα, κύριε Πρόεδρε, έχω την εντύπωση πως οι κρατούμενοι τυγχάνουν απολύτως σωστής μεταχείρισης και, επομένως, η παρούσα συζήτηση είναι άσκοπη. Είναι πιθανόν ότι εδώ κάνουμε ένα λάθος έναντι της ευρωπαϊκής κοινής γνώμης - και όχι έναντι της αμερικανικής κοινής γνώμης -, ένα λάθος δημοσίων σχέσεων, μιας και είναι γεγονός ότι οι ίδιες οι Ηνωμένες Πολιτείες διέδωσαν τις συγκεκριμένες φωτογραφίες που θίγουν την ευαισθησία μας.
<P>
Προφανώς, πρέπει να συνεχίσουμε να επαγρυπνούμε, και αυτό θα κάνουμε, αλλά έχοντας διαρκώς κατά νου την ιδέα ότι σε αυτόν τον πόλεμο βρισκόμαστε στο ίδιο στρατόπεδο.

<SPEAKER ID=141 LANGUAGE="DE" NAME="Swoboda">
Κύριε Πρόεδρε, αγαπητή κυρία Επίτροπε, αγαπητοί συνάδελφοι, ποια είναι η διαφορά μεταξύ ενός καθεστώτος τύπου Ταλιμπάν και ενός δημοκρατικού καθεστώτος; Πιστεύω ότι το τελευταίο σέβεται κυρίως το κράτος δικαίου. Ο αγώνας κατά της τρομοκρατίας - παρά τον πειρασμό της απόκλισης από το κράτος δικαίου - είναι εφικτός μόνο με τον σεβασμό του κράτους δικαίου και ιδίως με τον σεβασμό των διεθνών συμφωνιών. Επομένως, οι ΗΠΑ δεν πρέπει να δημιουργούν την παραμικρή εντύπωση ότι θεωρούν τις διεθνείς συμφωνίες - τη Σύμβαση της Γενεύης κλπ. μη δεσμευτικές όσον αφορά τη μεταχείριση υποτιθέμενων τρομοκρατών. Αυτός είναι και ο λόγος για την εκπόνηση του ψηφίσματός μας.
<P>
Επιτρέψτε μου όμως επ' ευκαιρία να αναφέρω κάτι ακόμη. Η προηγούμενη ομιλήτρια εξέφρασε την άποψη ότι η Ευρώπη και οι ΗΠΑ έχουν το ίδιο όραμα. Δυστυχώς, αυτό δεν είναι εντελώς ορθό, διότι ο αγώνας κατά της τρομοκρατίας, που διεξάγουν αυτή τη στιγμή οι Αμερικανοί, δεν είναι, κατά τη γνώμη μας, πολύ αποτελεσματικός με την παρούσα του μορφή, έστω και αν είναι ένας αγώνας κατά της τρομοκρατίας, τον οποίο αποδεχόμαστε πλήρως αυτό καθεαυτό.
<P>
Αρκεί να αναφέρω ότι οι Αμερικανοί υιοθέτησαν μια πολύ αμφιλεγόμενη - για να μην πούμε ενίοτε ανεκτική - στάση όσον αφορά ορισμένες περιπτώσεις τρομοκρατίας, όταν αυτό τους συνέφερε. Ύστερα από τις πρώτες φρικτές ώρες της 11ης Σεπτεμβρίου, δυστυχώς, απέκλιναν και πάλι από την πορεία του πλουραλισμού και της αναζήτησης συμμάχων.
<P>
Δεν υπερασπίζομαι κανένα από τα πολύ διαφορετικά καθεστώτα της Βόρειας Κορέας, του Ιράν και του Ιράκ. Αλλά αυτός ο απλοϊκός τρόπος της καταδίκης των χωρών αυτών αδιακρίτως και του χαρακτηρισμού τους ως "Αξονα του Κακού" καταδεικνύει, ουσιαστικά, ότι η κυβέρνηση των ΗΠΑ, παρά τη σθεναρή στάση του Υπουργού Εξωτερικών Πάουελ, ακολουθεί δυστυχώς μια πορεία που δεν καταπολεμά αποτελεσματικά την τρομοκρατία.
<P>
Γνωρίζουμε ότι στο Ιράν π.χ. υπάρχουν ορισμένες ομάδες που δεν επιθυμούν ιδιαίτερα να ακολουθήσουν την κατεύθυνση που έχουν χαράξει ο Πρόεδρος Χατάμι, ο Υπουργός Εξωτερικών και η κυβέρνησή του. Γνωρίζουμε όμως επίσης ότι υπάρχουν ισχυρές δυνάμεις στο Ιράν που κρίνουν θετικά αυτή την πορεία και για αυτό πιστεύω ότι, παρά τη σαφήνεια που πρέπει να διακρίνει τη στάση μας κατά τον αγώνα εναντίον της τρομοκρατίας, οφείλουμε να εξηγήσουμε σαφώς στους Αμερικανούς ότι ο τρόπος με τον οποίο αγωνίζονται δεν συμβαδίζει με το κράτος δικαίου και δεν είναι πολύ αποτελεσματικός.
<P>
(Χειροκροτήματα)

<SPEAKER ID=142 LANGUAGE="EN" NAME="Διαμαντοπούλου">
. (EN) Κύριε Πρόεδρε, η Επιτροπή σημειώνει τις διάφορες ανησυχίες που διατυπώθηκαν από αρκετούς από τους αξιότιμους βουλευτές σχετικά με τις νομικές επιπτώσεις της απόφασης των Ηνωμένων Πολιτειών να μην αναγνωρίσουν καθεστώς αιχμαλώτων πολέμου σύμφωνα με τη Σύμβαση της Γενεύης σε αυτούς τους κρατουμένους. Έχουμε όλοι δει τις φωτογραφίες των κρατουμένων στη στρατιωτική βάση των Ηνωμένων Πολιτειών στο Γκουαντανάμο και διαβάσαμε αναφορές για τη μεταχείριση της οποίας τυγχάνουν. Παρά την αβεβαιότητα για το νομικό καθεστώς στο οποίο υπόκεινται, δεν υπάρχουν αποδείξεις ότι οι κρατούμενοι δεν τυγχάνουν ανθρώπινης μεταχείρισης.
<P>
Αυτό πρέπει να είναι το βασικό ζήτημα. Αυτήν τη στιγμή, βρίσκεται εν εξελίξει ένας μακροχρόνιος διάλογος μεταξύ της Ευρωπαϊκής Ένωσης και των Ηνωμένων Πολιτειών σχετικά με ζητήματα ανθρωπίνων δικαιωμάτων, καθώς και με ζητήματα δικαιοσύνης και εσωτερικών υποθέσεων. Σε όποια σημεία, όμως, διαφωνούμε, για παράδειγμα στο θέμα της θανατικής ποινής, διατυπώνουμε τις απόψεις μας και συζητούμε με ειλικρίνεια τις διαφορές μας.
<P>
Συμφωνώ με τους αξιότιμους βουλευτές που πιστεύουν ότι το συγκεκριμένο ζήτημα ενισχύει τα επιχειρήματα της ΕΕ υπέρ της σύστασης ενός Διεθνούς Ποινικού Δικαστηρίου. Θα εξακολουθήσουμε να προβάλλουμε αυτή μας τη θέση στους ομολόγους μας των Ηνωμένων Πολιτειών. Η Ευρωπαϊκή Ένωση θα συνεχίσει να παρακολουθεί την κατάσταση στο Γκουαντανάμο. Θα το πράξουμε με προσοχή και δεν θα διστάσουμε να θέσουμε αυτό το ζήτημα στις διμερείς μας επαφές με τις Ηνωμένες Πολιτείες, οποτεδήποτε κριθεί απαραίτητο.
<P>
Θα ήθελα να ολοκληρώσω την παρέμβασή μου επαναλαμβάνοντας τα όσα έχει ήδη υποστηρίξει ο κ. Patten στη διάσκεψη δωρητών του Τόκιο για την ανασυγκρότηση του Αφγανιστάν. Η βασική μας θέση είναι η απονομή δικαιοσύνης για συγκεκριμένα γεγονότα, πράγμα που αποτελεί και την προϋπόθεση τόσο για να κερδηθεί η ειρήνη όσο και για να κερδηθεί ο πόλεμος.
<P>
Η περίπτωση του Γκριγκόρι Πάσκο και το κλείσιμο του τηλεοπτικού σταθμού TV6 στη Ρωσία.

<SPEAKER ID=143 LANGUAGE="DE" NAME="Schroedter">
Κύριε Πρόεδρε, είναι τιμή για μια μικρή πολιτική ομάδα να αρχίσει τη συζήτηση για το θέμα αυτό. Ως εισαγωγή στην παρέμβασή μου, θέλω να αναφέρω τα εξής: χωρίς ελευθερία τύπου, η δημοκρατία δεν μπορεί να ευημερήσει και η περίπτωση του Γκριγκόρι Πάσκο είναι ένα χαρακτηριστικό παράδειγμα. Πρόκειται για ένα σκληρό χτύπημα για την ελευθερία έκφρασης στη Ρωσία, μια χώρα που δημιούργησε την περεστρόικα και αφυπνίστηκε με βάση την ιδέα αυτή. Θυμίζει την καταστολή της ελευθερίας έκφρασης κατά την εποχή της Σοβιετικής Ένωσης. Επικρίνουμε την ενέργεια αυτή, διότι η κατηγορία εξακολουθεί να βασίζεται στους μυστικούς στρατιωτικούς νόμους της Σοβιετικής Ένωσης, οι οποίοι δεν έχουν καταχωρηθεί ούτε στο ίδιο το Υπουργείο Δικαιοσύνης. Για παράδειγμα, τα άτομα που ανήκουν στον στρατό απαγορεύεται να συνομιλούν με αλλοδαπούς. Δεν επιτρέπεται πλέον να ψωνίζουν, διότι, εδώ και πολύ καιρό, υπάρχουν πολλοί έμποροι στη Ρωσία που προέρχονται από άλλες χώρες.
<P>
Για αυτό, η έκκλησή μας προς τον γενικό εισαγγελέα, κ. Ουστίνοφ, είναι να προβεί ταχύτατα στην επανεξέταση της περίπτωσης. Θυμόμαστε την υπόθεση Alexander Nikitin, στην περίπτωση της οποίας η αναίρεση της απόφασης χρειάστηκε δεκαέξι μήνες, και αυτό ενόψει του γεγονότος ότι οι συνθήκες υπό τις οποίες κρατείται ο Γκριγκόρι Πάσκο είναι εξαιρετικά κακές. Τα παράθυρα στο κελί του δεν διαθέτουν καν τζάμια και είναι χειμώνας. Ο Γκριγκόρι Πάσκο δεν ζητά να του απονεμηθεί χάρη. Θέλω να επισημάνω στην Επίτροπο ότι διαδίδονται περίεργες, αναληθείς πληροφορίες σχετικά. Δεν πρόκειται για ομολογία ενοχής. Έχει δίκιο! Έχει το δικαίωμα να εκφράζεται ελεύθερα. Για τον λόγο αυτό, παρακαλώ την Επίτροπο να πει στον κ. Πάτεν ότι το θέμα αυτό πρέπει επιτέλους να αποτελέσει αντικείμενο συνομιλιών μεταξύ της ΕΕ και της Ρωσίας!
<P>
(Χειροκροτήματα)

<SPEAKER ID=144 LANGUAGE="DE" NAME="Posselt">
Κύριε Πρόεδρε, υπάρχουν συνάδελφοι και δυνάμεις που τείνουν να θέτουν αυστηρότερα κριτήρια για ένα μικρό κράτος όπως η Μαδαγασκάρη, για την οποία θα συζητήσουμε μετέπειτα, από ό,τι για ένα μεγάλο κράτος όπως η Ρωσία. Όμως, στην προκειμένη περίπτωση, η στάση μας πρέπει να είναι ακριβώς αντίστροφη. Η Ρωσία είναι μέλος του Συμβουλίου της Ευρώπης. Η Ρωσία έχει υπογράψει μια ειδική συμφωνία εταιρικής σχέσης με την Ευρωπαϊκή Ένωση. Για αυτό πρέπει να της επιβάλουμε αυστηρά κριτήρια όσον αφορά τα θέματα των ανθρώπινων δικαιωμάτων, έστω και αν η χώρα αυτή είναι ισχυρή και μια εταιρική σχέση μαζί της είναι προς το συμφέρον μας.
<P>
Οι Ρώσοι δεσμεύτηκαν να τηρούν αυστηρά πρότυπα όταν προσχώρησαν στους οργανισμούς αυτούς. Πρέπει τώρα να εκπληρώσουν τη δέσμευση αυτή. Συνεπώς, είναι εντελώς απαράδεκτο αυτό που συνέβη με τον κ. Πάσκο! Ο κ. Πάσκο είναι ένα άτομο που ενήργησε προς το συμφέρον του πληθυσμού της Ευρωπαϊκής Ένωσης, της Ρωσίας και των γειτονικών ασιατικών χωρών, εφιστώντας την προσοχή σε κινδύνους που απειλούν τον ρωσικό πληθυσμό και όλους μας. Ο κ. Πάσκο είναι ένας άνθρωπος που, ως ρώσος δημοκράτης, ως προστάτης του περιβάλλοντος και ως υπέρμαχος των ανθρωπίνων δικαιωμάτων, είναι άξιος της πλήρους υποστήριξής μας. Αγωνίζεται για την ελευθερία έκφρασης και το κράτος δικαίου στη Ρωσία. Συνεπώς, σε αντίθεση με εκείνους που προσπαθούν να τον φιμώσουν, είναι ένας πατριώτης.
<P>
Για αυτό, ιδιαίτερα στην περίπτωση αυτή, έχουμε καθήκον να είμαστε σαφείς και να απαιτήσουμε την κατάργηση των μυστικών νόμων, των στρατιωτικών νόμων και των στρατοδικείων στη Ρωσία. Πρέπει επίσης να απαιτήσουμε την απελευθέρωση του κ. Πάσκο, όχι μέσω της απονομής χάριτος, αλλά μέσω της ανάκλησης της κατηγορίας εναντίον του, η οποία είναι εντελώς άδικη και αδικαιολόγητη. Επιπλέον, υπάρχει ένα πράγμα που πρέπει να εξηγήσουμε σαφέστατα: είναι ανάγκη να δημιουργηθούν επιτέλους στη Ρωσία οι προϋποθέσεις για την επανακαθιέρωση ανεξάρτητων μέσων ενημέρωσης σε ολόκληρη τη χώρα. Το κλείσιμο του σταθμού TV-6 είναι ένα εξωφρενικό σκάνδαλο! Είναι το κορυφαίο στοιχείο και ο ακρογωνιαίος λίθος μιας πολιτικής ισοπέδωσης που εφαρμόζουν το ίδιο το Κρεμλίνο και ο Πρόεδρος Πούτιν.
<P>
Για αυτό σας παρακαλώ να υποστηρίξετε αυτή την πρόταση ψηφίσματος.

<SPEAKER ID=145 LANGUAGE="NL" NAME="Belder">
Σας ευχαριστώ, κύριε Πρόεδρε, στη χώρα μου λέμε: "ο νοών, νοείτω" δηλαδή - για να καταλάβουν και όσοι δεν κατάλαβαν - όποιος κατάλαβε, κατάλαβε. Η φράση αυτή μου φέρνει στο νου τον ρωσικό τηλεοπτικό σταθμό Kultura. Σε μία εκπομπή του ο παρουσιαστής συνέστησε στους τηλεθεατές μία πρόσφατη μελέτη σχετικά με την θέση των διανοουμένων κατά τη διάρκεια του σταλινικού καθεστώτος. Πολύ υπαινικτικά ανέφερε ότι οι εκδότες της μελέτης βρήκαν τον χρόνο να θυμηθούν σχεδόν λησμονημένες τεχνικές επιβίωσης, καταγγέλλοντας έτσι πλαγίως την αυταρχική πολιτική που ακολουθεί το Κρεμλίνο απέναντι στον Τύπο.
<P>
Ωστόσο, σήμερα οι άνεργοι διευθυντές του σταθμού TV-6 δεν έχουν και πολλούς λόγους για να χαμογελούν. Με δικαστικό ένταλμα διακόπηκαν οι αναμεταδόσεις του σταθμού τους τον προηγούμενο μήνα. Έτσι σταμάτησε τη λειτουργία του στη Ρωσία ο τελευταίος εθνικός ιδιωτικός σταθμός που μετέδιδε ανεξάρτητες ειδήσεις. Σχεδόν το ήμισυ του ρωσικού πληθυσμού μπορούσε να λαμβάνει τα προγράμματα του TV-6. Οι πολίτες αυτοί θα αναγκάζονται πλέον να χρησιμοποιούν για την ενημέρωσή τους τους κρατικούς τηλεοπτικούς σταθμούς ORT και RTR. Το αναγκαστικό κλείσιμο του TV-6 αποτελεί απώλεια για τα ρωσικά μέσα ενημέρωσης. Το παρόν σχέδιο ψηφίσματος ορθώς καταγγέλλει την κατάσταση αυτή.
<P>
Έχει μήπως αποφασισθεί οριστικά η μοίρα του TV-6; Όχι, διότι τον επόμενο μήνα το υπουργείο Τύπου της χώρας θα αποφασίσει σχετικά με την παροχή νέας έκδοσης στο Κανάλι 6. Υπάρχει λοιπόν μία αμυδρή ελπίδα να γίνει μία νέα αρχή με αυτόν τον ανεξάρτητο σταθμό. Το ενδιαφέρον είναι μάλιστα ότι προχθές εξέφρασαν την υποστήριξή τους σε αυτόν τον σταθμό τόσο η δεξιά όσο και η αριστερή αντιπολίτευση της Ρωσικής Ομοσπονδίας.
<P>
Η δυνατότητα αυτή δεν τυγχάνει σίγουρα της προτίμησης του Κρεμλίνου. Οι ιθύνοντες στη Μόσχα θα προτιμούσαν πολύ περισσότερο την ιδέα να καταστεί το Κανάλι 6 αποκλειστικά αθλητικός σταθμός, ιδέα που συνάδει, κατά τη γνώμη τους, απολύτως με τη νέα εκστρατεία του Πούτιν με στόχο να αγκαλιάσει το έθνος τον αθλητισμό. Αμφιβάλλω όμως εάν ώρες και ώρες τηλεθέασης θα βοηθήσουν το έθνος να βρει την υγεία του. Σίγουρα όμως θα αποτελέσουν το ενδεδειγμένο μέσο για την επιδιωκόμενη αποπολιτικοποίηση της ρωσικής κοινωνίας.
<P>
Αυτό το σχέδιο ψηφίσματος ασχολείται επίσης - απολύτως σωστά - με τη δίκη κατά του στρατιωτικού δημοσιογράφου Γκριγκόρι Πάσκο. Το κοινό σημείο της υπόθεσης Πάσκο με το κλείσιμο του TV-6 είναι ότι και οι δύο ενέργειες στηρίζονται σε αβάσιμα νομικά επιχειρήματα. Οι ενέργειες αυτές δεν συνάδουν με την αρχή του κράτους δικαίου στη Ρωσική Ομοσπονδία, αρχή την οποία χαρακτήρισε θεμελιώδη ο Πρόεδρος Πούτιν και συμφωνούμε απολύτως μαζί του. Δεδομένων μάλιστα των εκφράσεων υποστήριξης από τη ρωσική κοινωνία προς τον Γκριγκόρι Πάσκο και τους δημοσιογράφους του TV-6, υποστηρίζουν πάρα πολλοί άνθρωποι στην Ρωσία, ευτυχώς, την αρχή αυτή. Αυτό το νηφάλιο ψήφισμα αποτελεί σημαντική υποστήριξη για τους ανθρώπους αυτούς, προκειμένου να επικρατήσει δικαιοσύνη για τον Γκριγκόρι Πάσκο προσωπικά και να προστατευθεί γενικότερα η ελευθεροτυπία στη Ρωσία.

<SPEAKER ID=146 LANGUAGE="FR" NAME="Dupuis">
Κύριε Πρόεδρε, η κυρία Schroeder μας υπενθύμισε την υπόθεση Nikitin. Έχουμε επίσης την υπόθεση Γκριγκόρι Πάσκο και ήδη μία ακόμα υπόθεση, αυτή του Igor Soutiagin, που είναι λίγο πολύ ίδια. Καταδικάστηκε το 1999, αλλά το δικαστήριο της περιοχής Kaluga αναγνώρισε πρόσφατα πως η φυλάκισή του δεν είχε νομική βάση. Ωστόσο, εκείνος βρίσκεται ακόμα στη φυλακή. Αυτή είναι η σημερινή Ρωσία, η Ρωσία του κ. Πούτιν, η Ρωσία του φίλου του κ. Πούτιν, του κ. Oostlander, ο οποίος μας έβαλε να ψηφίσουμε μια έκθεση για τη Ρωσία - την οποία εγώ δεν υπερψήφισα - στην οποία αράδα την αράδα, παράγραφο την παράγραφο, εγκρίναμε τη χρηματοδότηση προγραμμάτων για τα ΜΜΕ, για την ελευθερία των ΜΜΕ, για μια ανεξάρτητη δικαιοσύνη, για την προστασία του περιβάλλοντος. Ωστόσο, σε κάθε συνεδρίαση ή σχεδόν σε κάθε συνεδρίαση επισημαίνουμε ότι τα πράγματα στη Ρωσία δεν πάνε καθόλου καλά σε αυτούς τους τομείς, όπως και σε πολλούς άλλους.
<P>
Αυτή είναι η πολιτική της Ευρωπαϊκής Ένωσης: χρηματοδοτούμε τον αγώνα για την προστασία του περιβάλλοντος, ενώ παράλληλα πρέπει να αγωνιστούμε για να βγάλουμε τους στρατευμένους οπαδούς της προστασίας του περιβάλλοντος από τις φυλακές κ.ο.κ. Πρόκειται για μια πολιτική του παραλόγου. Φαίνεται πως οι έγνοιες του κύριου Πρόντι περιορίζονται μονάχα στην Gazprom και στο φυσικό αέριο. Το γνωρίζουμε όλοι μας αυτό, συνεπώς προσκαλώ εκείνους που παρουσίασαν τα κείμενα να προσθέσουν μια σύντομη προφορική τροπολογία. Προσκαλώ επίσης την Επιτροπή να διαμαρτυρηθεί έντονα στις ρωσικές αρχές. Πιστεύω ότι αυτό το θέμα δεν αφορά μόνο το Συμβούλιο.
<P>
Θα ήθελα επίσης να αναφερθώ στο γεγονός ότι, με μεγάλη σεμνότητα, αποφεύγουμε να μιλούμε πολύ για την Τσετσενία. Ωστόσο, κάθε μέρα ή κάθε εβδομάδα δημοσιεύονται στις εφημερίδες μας άρθρα για αυτό το θέμα. Σας προσκαλώ να διαβάσετε το τελευταίο άρθρο της κυρίας Politovskaοa στην "Courrier International" . Αυτό που συμβαίνει σε αυτόν τον τόπο, που ανήκει ακόμα στη Ρωσία, αν και δεν θα έπρεπε, είναι φρικτό από κάθε άποψη. Ασφαλώς, δεν υπάρχουν εικόνες όπως συμβαίνει με το Γκουαντανάμο, δεν υπάρχει καμία εικόνα, εν τούτοις η κατάσταση εκεί είναι σίγουρα πολύ χειρότερη.

<SPEAKER ID=147 LANGUAGE="EN" NAME="Διαμαντοπούλου">
. (EN) Κυρία Πρόεδρε, η Επιτροπή συμμερίζεται την ανησυχία του Κοινοβουλίου σχετικά με την περίπτωση του Γκριγκόρι Πάσκο και το κλείσιμο του σταθμού TV-6. Στο πλαίσιο των κοινών μας προσπαθειών με τη Ρωσία για τη δημιουργία στενότερων πολιτικών και οικονομικών σχέσεων, η Ευρωπαϊκή Ένωση έχει επανειλημμένα καταστήσει σαφές ότι προσδοκά από τη Ρωσία να ενεργεί σύμφωνα με τις αξίες τις οποίες δεσμεύτηκε να σέβεται όταν προσχώρησε στο Συμβούλιο της Ευρώπης και στον ΟΑΣΕ. Αυτές οι θεμελιώδεις αρχές, περιλαμβανομένης της ελευθερίας και της ανεξαρτησίας των μέσων ενημέρωσης, αποτελούν οπωσδήποτε αναπόσπαστο τμήμα της εταιρικής μας σχέσης και βασικά στοιχεία της στρατηγικής συνεργασίας την οποία οικοδομούμε. Πέρα από τις νομικές πτυχές, έχουν υπάρξει αρκετά πισωγυρίσματα κατά τους τελευταίους μήνες στο ζήτημα της ελευθερίας του τύπου στη Ρωσία. Η εξέλιξη αυτή είναι ανησυχητική. Επιπλέον, η περίπτωση Πάσκο προκαλεί την ανησυχία εξαιτίας των σκοτεινών και αδιευκρίνιστων συνθηκών που περιβάλλουν τη δίκη του, συμπεριλαμβανομένης της έλλειψης δημοσιευμένων ενοχοποιητικών στοιχείων.
<P>
Σε κάθε περίπτωση, θα εξακολουθήσουμε να χρησιμοποιούμε όλους τους μηχανισμούς της ΚΕΠΠΑ για την υποστήριξη της υπόθεσης της ελευθερίας του τύπου και των μέσων ενημέρωσης στη Ρωσία, συμπεριλαμβανομένης της θέσης όλων των σχετικών ζητημάτων στο πλαίσιο του διμερούς πολιτικού διαλόγου μας με τη Ρωσία.
<P>
Επιπλέον, η Επιτροπή θα συνεχίσει να αποδίδει ιδιαίτερη σημασία στην υποστήριξη της κοινωνίας των πολιτών και της ανεξαρτησίας των μέσων ενημέρωσης, στο πλαίσιο της ευρωπαϊκής πρωτοβουλίας για τη δημοκρατία και τα ανθρώπινα δικαιώματα, για την οποία η Ρωσία αποτελεί προτεραιότητα, βραχυπρόθεσμα και μεσοπρόθεσμα.
<P>
Εκλογές στη Μαδαγασκάρη.

<SPEAKER ID=148 LANGUAGE="FR" NAME="Rod">
Κύριε Πρόεδρε, τα αποτελέσματα του πρώτου γύρου των προεδρικών εκλογών που διεξήχθησαν στις 16 Δεκεμβρίου 2001 στη Μαδαγασκάρη αποτελούν αντικείμενο πολυάριθμων συζητήσεων και μιας έντονης αντιπαράθεσης ανάμεσα στους δύο υποψηφίους που έλαβαν την πλειοψηφία, του απερχόμενου προέδρου, Didier Ratsiraka, και του αντιπάλου του, Marc Ravalomanana. Όλα δείχνουν ότι ο Ratsiraka νόθευσε τα αποτελέσματα, και οι σκοποί του παραμένουν μυστηριώδεις. Ο ίδιος δεν παραιτείται, και η σιωπή του γεννά φόβους για βίαια επεισόδια από τη μεριά των οπαδών του, με σκοπό την υπονόμευση της σταθερότητας στη χώρα. Αν και το υπουργείο Εσωτερικών δίνει στον κ. Ravalomanana μόνο τη σχετική πλειοψηφία, ο ίδιος διεκδικεί τη νίκη από τον πρώτο κιόλας γύρο των εκλογών, ζητώντας τη ματαίωση του δεύτερου γύρου. Ωστόσο, τα επίσημα αποτελέσματα υποχρεώνουν τους δύο άνδρες να αναμετρηθούν σε έναν δεύτερο γύρο, και η διεθνής κοινότητα εκφράζει ανοικτά την επιθυμία της για τη διεξαγωγή του. Ο κ. Ravalomanana φαίνεται να έχει τη λαϊκή υποστήριξη, αφού εκατοντάδες χιλιάδες άνθρωποι έχουν κινητοποιηθεί υπέρ του, παραλύοντας τη χώρα με μια γενική απεργία και ζητώντας τη νίκη της αντιπολίτευσης. Αυτή η απεργία έχει καταστροφικές συνέπειες για την οικονομία της χώρας. Την περασμένη εβδομάδα, το ημερήσιο κόστος της απεργίας κυμάνθηκε μεταξύ 8 και 10 εκατομμυρίων δολαρίων, ενώ οι οικονομικές απώλειες, ύστερα από δέκα ημέρες παύσης της εργασίας, ξεπερνούν τον ετήσιο προϋπολογισμό της Μαδαγασκάρης για την παιδεία.
<P>
Πρέπει να γίνει σε όλους μας σαφές ότι το θέμα δεν είναι να υποστηρίξουμε τον έναν ή τον άλλον υποψήφιο, ούτε ο κ. Ravalomanana μου είναι περισσότερο συμπαθής από τον κ. Ratsiraka. Η κλίση του προς την απολυταρχία όταν βρισκόταν στην ηγεσία του δήμου της πρωτεύουσας, προκαλεί πολλές ανησυχίες για το μέλλον, εάν συγκεντρώσει στο πρόσωπό του την οικονομική και θρησκευτική εξουσία, τις οποίες ήδη κατέχει, και την κρατική εξουσία, σε περίπτωση που εκλεγεί πρόεδρος. Οι οπαδοί των ανθρωπίνων δικαιωμάτων κινδυνεύουν να προσγειωθούν απότομα. Αυτό που χρειάζεται όμως, πριν από όλα, είναι σεβασμός στη δημοκρατία και στο κράτος δικαίου. Για τον λόγο αυτό, είναι απαραίτητο οι δύο υποψήφιοι να δεχτούν να γίνει επαλήθευση του εκλογικού αποτελέσματος, και το Ανώτατο Συνταγματικό Δικαστήριο να δεχτεί να προβεί σε αντιπαραβολή των επίσημων πρακτικών. Αυτή η αντιπαραβολή αποτελεί τη μοναδική δημοκρατική μέθοδο διαπίστωσης του πραγματικού εκλογικού αποτελέσματος. Η Επιτροπή πρέπει να κάνει ό,τι μπορεί, στο πλαίσιο των δυνατοτήτων της, για να δώσει λύση σε αυτή την αντιπαράθεση που διχάζει τη χώρα, αλλά επίσης για να συνεισφέρει αποτελεσματικά στη δημιουργία ενός κράτους δικαίου. Η λύση αυτής της αντιπαράθεσης πρέπει να επιτευχθεί μέσα στο πλαίσιο του σεβασμού των ανθρωπίνων, πολιτικών και εκλογικών δικαιωμάτων, αλλά και στο πλαίσιο του σεβασμού του πλουραλισμού στην πολιτική. Ο σεβασμός αυτών των θεμελιωδών αρχών είναι απαραίτητος ώστε να διασφαλιστεί η δημοκρατική διαδικασία.

<SPEAKER ID=149 NAME="Gemelli">
Κύριε Πρόεδρε, μετά τη σκοτεινή περίοδο της αποικιοκρατίας και των δικτατοριών στις αναπτυσσόμενες χώρες, θεωρώ θετικό το γεγονός ότι μιλάμε σήμερα για εκλογές σε αυτές τις χώρες, παρότι ο κοινωνικός και αστικός τους ιστός είναι αδύναμος, όπως άλλωστε και η έννοια της δημοκρατίας.
<P>
Η διάκριση μεταξύ των κομμάτων είναι δύσκολη, λαμβανομένου υπόψη ότι κάθε πολιτισμός, κάθε κοινωνία, έχει ανάγκη να επιλέξει τους εκπροσώπους του. Πιστεύω, ωστόσο, ότι πρέπει να επιβεβαιώσουμε την αναγκαιότητα των εκλογών, που να μπορούν να είναι διαφανείς, γιατί πρέπει να προωθήσουμε τη δημοκρατική συνείδηση και το δημοκρατικό πνεύμα, όπως πρέπει να προωθήσουμε και την κοινωνία των πολιτών. Εξάλλου, μέσω των οργάνων που διαθέτουμε, της Συμφωνίας του Κοτονού και των Συνελεύσεων Ίσης Εκπροσώπησης ΑΚΕ, πρέπει να προτείνουμε συστήματα και μεθόδους δημοκρατικού ελέγχου, πάντα στο πλαίσιο της κοινωνίας των πολιτών που υπάρχει σε αυτές τις χώρες.
<P>
Μπορούμε να πραγματοποιήσουμε βήματα προόδου, αν καταφέρουμε να τους δώσουμε να καταλάβουν ότι η δημοκρατική ανάπτυξη, η προάσπιση των ανθρωπίνων δικαιωμάτων, η δημιουργία ενός πλουραλιστικού κράτους και, συνεπώς, συναίνεσης στο εσωτερικό μιας πλουραλιστικής κοινωνίας, μπορούν να οδηγήσουν στην ανάπτυξη αυτής της χώρας, που τόση ανάγκη έχει να ενταχθεί ενεργά στο πλαίσιο των κοινωνιών των πολιτών του κόσμου.

<SPEAKER ID=150 LANGUAGE="FR" NAME="Fruteau">
Κύριε Πρόεδρε, κυρία Επίτροπε, αγαπητοί συνάδελφοι, στις 25 Ιανουαρίου 2002, το Ανώτατο Συνταγματικό Δικαστήριο της Μαδαγασκάρης κοινοποίησε το αποτέλεσμα των εκλογών. Η βραδύτητα της διαδικασίας, καθώς και ο μοναρχικός σχεδόν χαρακτήρας της εξουσίας εδώ και είκοσι περίπου χρόνια - στον οποίο μάλιστα οφείλεται και η άρνηση της κυβέρνησης της Μαδαγασκάρης να παραστούν διεθνείς παρατηρητές - αλλά και οι ασάφειες που εντοπίζονται στις δημόσιες δηλώσεις της αντιπολίτευσης, γεννούν πολλές αμφιβολίες σχετικά με την αξιοπιστία αυτών των αποτελεσμάτων.
<P>
Είναι όμως οι ηγέτες της Μαδαγασκάρης οι μοναδικοί υπεύθυνοι αυτής της διακωμώδησης της δημοκρατίας; Γιατί αυτή η χώρα, η οποία ωστόσο είναι μια από τις φτωχότερες του πλανήτη μας, δεν έγινε αντικείμενο ιδιαίτερης προσοχής εκ μέρους της διεθνούς κοινής γνώμης, προτού συμβούν αυτά τα θλιβερά γεγονότα; Μήπως οι ευρωπαϊκές χώρες, και κυρίως η Γαλλία, ξέχασαν το κοινό παρελθόν που τους ενώνει με αυτή τη χώρα;
<P>
Αγαπητοί συνάδελφοι, οι πολίτες της Μαδαγασκάρης δεν έχουν καμία ανάγκη να τους καθοδηγήσουμε πιάνοντάς τους από το χέρι, πόσο μάλλον να αποφασίσουμε εμείς αντί για αυτούς το εκλογικό αποτέλεσμα. Από την άλλη μεριά όμως, η Ευρώπη δεν πρέπει σε καμία περίπτωση να μείνει άπραγη. Διότι, παρά το γεγονός ότι η Μαδαγασκάρη είναι "καλό παιδί" , όπως τονίζουν οι παρατηρητές, ιδιότητα που συνιστά ένα από τα κύρια χαρακτηριστικά στοιχεία του λαού της Μαδαγασκάρης, η κατάσταση που επικρατεί σε αυτή τη χώρα είναι ιδιόμορφη: περισσότεροι από μισό εκατομμύριο άνθρωποι βγαίνουν καθημερινά σχεδόν στους δρόμους, για να συμμετάσχουν στις μεγαλύτερες διαδηλώσεις που έχουν γίνει στη χώρα μετά την ανεξαρτησία της·η χώρα έχει σχεδόν παραλύσει από μια γενική απεργία με καταστροφικές συνέπειες, η οποία ωστόσο συνεχίζεται για δέκατη ήδη ημέρα. Είναι απαράδεκτο να δείχνουμε αδιαφορία μπροστά στη σοβαρότητα αυτής της κατάστασης.
<P>
Οφείλουμε συνεπώς να αναλάβουμε πρωτοβουλίες για να βοηθήσουμε αυτόν τον λαό να ξαναβρεί την αξιοπρέπειά του. Και ο μόνος τρόπος για να την ξαναβρεί είναι ο δεύτερος γύρος των εκλογών να πραγματοποιηθεί σε συνθήκες διαφάνειας, με άλλα λόγια οι διεθνείς οργανισμοί και η Ευρωπαϊκή Ένωση να επιβλέψουν τη σωστή διενέργεια των εκλογών.
<P>
Πρέπει να απαιτήσουμε από τους δύο υποψηφίους να σεβαστούν το κράτος δικαίου και να διαφυλάξουν την ειρήνη μεταξύ των πολιτών, ώστε τα προβλήματα που δημιουργήθηκαν στις εκλογές να μην οδηγήσουν σε συγκρούσεις μεταξύ εθνικών ομάδων. Πρέπει απλούστατα να ζητήσουμε ο λαός να έχει τον λόγο σε αυτές τις εκλογές, και η απόφασή του να γίνει σεβαστή.

<SPEAKER ID=151 NAME="Διαμαντοπούλου">
. Κύριε Πρόεδρε, η Επιτροπή ενδιαφερόμενη για τα ανθρώπινα δικαιώματα, τον σεβασμό των δημοκρατικών αρχών και του κράτους δικαίου, εκφράζει την ιδιαίτερη ανησυχία της και τον προβληματισμό της για την πολιτική κατάσταση στη Μαδαγασκάρη. Λόγω της πίεσης του χρόνου και των ενεργειών παρατήρησης των εκλογών, που βρίσκονται τώρα στο στάδιο προετοιμασίας, η Επιτροπή δεν είναι σε θέση να αποστείλει παρατηρητές για τον δεύτερο γύρο της ψηφοφορίας, που ορίσθηκε στις 24 Φεβρουαρίου. Κι' αυτό γιατί η Μαδαγασκάρη δεν ήταν στον κατάλογο προτεραιοτήτων της Επιτροπής για το 2002, αλλά και για λόγους που αφορούν την ίδια την χώρα.
<P>
Ωστόσο, η Ευρωπαϊκή Ένωση είναι έτοιμη να υποστηρίξει την εκλογική διαδικασία. Ιδιαίτερα, αποφασίσθηκε η Επιτροπή να αποστείλει ομάδα τεχνικών εμπειρογνωμόνων, η οποία θα είναι επιφορτισμένη με την υποστήριξη του κονσόρτιουμ των τοπικών παρατηρητών κατά τον δεύτερο γύρο των εκλογών στην Μαδαγασκάρη.
<P>
Εκλογές στην Καμπότζη

<SPEAKER ID=152 LANGUAGE="DE" NAME="Posselt">
Κύριε Πρόεδρε, κατά την περίοδο πριν από τις εκλογές στην Καμπότζη, οι οποίες ήταν οι πρώτες δημοτικές εκλογές από δεκαετίες - και αυτό είναι τουλάχιστον μια πρόοδος - πραγματοποιήθηκε μια προεκλογική εκστρατεία, κατά την οποία, δυστυχώς, η εξουσία και το κρατικό κόμμα χειρίστηκαν με δόλιο τρόπο και κατηύθυναν τα μέσα ενημέρωσης για την εξυπηρέτηση ίδιων σκοπών. Υπήρξε ένα κύμα εκφοβισμών εναντίον των κομμάτων της αντιπολίτευσης, μέχρι και αμέτρητες περιπτώσεις βίαιων θανάτων και μυστηριωδών δολοφονιών. Από την άποψη αυτή, οι εκλογές στην Καμπότζη δεν μπορούν να χαρακτηρισθούν πραγματικά ελεύθερες, έστω και αν η εκλογική διαδικασία αυτή καθεαυτή φαίνεται να κινήθηκε γενικά με ορθό τρόπο, όπως ανέφεραν οι συνάδελφοί μας από τη χώρα αυτή.
<P>
Ωστόσο, πρέπει να σημειωθεί ότι στην προκειμένη περίπτωση εξακολουθεί να υπάρχει μεγάλη ανάγκη για την πραγματική εγκαθίδρυση της δημοκρατίας σε αυτό το βασανισμένο κράτος, το οποίο υπέφερε κατά τον φοβερό 20ό αιώνα περισσότερο από οποιοδήποτε άλλο κράτος στον κόσμο. Καμία χώρα στον κόσμο δεν γνώρισε παρόμοιο όλεθρο από τον ολοκληρωτισμό όσο η Καμπότζη υπό τους Ερυθρούς Χμερ. Για αυτό τα τραύματά της δεν μπορούν να επουλωθούν από τη μια μέρα στην άλλη. Πάντως, πρέπει να μεριμνήσουμε για τη θέσπιση σαφών κριτηρίων και την προώθηση του κράτους δικαίου και της δημοκρατίας. Και αυτό είναι δυνατό μόνο μέσω των οργανισμών της τοπικής αυτοδιοίκησης.
<P>
Για αυτό απευθύνω έκκληση προς την Επιτροπή και το Συμβούλιο να ενθαρρύνουν και να υποστηρίξουν συστηματικά τους νεοεκλεγμένους δημοτικούς αντιπροσώπους, και βέβαια όχι μόνο τους εκπροσώπους του κυβερνητικού κόμματος αλλά και τους εκπροσώπους των κομμάτων της αντιπολίτευσης, οι οποίοι δεν επιτρέπεται να καταλήξουν σε απλό μέσο συγκάλυψης οι τελευταίοι είναι απαραίτητοι ώστε αυτό το πρώτο ταλαντευόμενο βήμα προς τη δημοκρατία να εξελιχτεί σε κάτι περισσότερο από μια επίδειξη προπαγάνδας, δηλαδή σε μια πραγματική δημοκρατία. Επομένως, είναι απαραίτητο να διασφαλίσουμε, αφενός, την εκπαίδευση των πολιτικών των δήμων, την ενίσχυσή τους και την πρόσβασή τους στα μέσα ενημέρωσης και, αφετέρου, την προώθηση ελεύθερων μέσων ενημέρωσης. Αυτές πρέπει να είναι οι προτεραιότητες της μελλοντικής μας πολιτικής για την Καμπότζη. Εξάλλου, δυνάμεις όπως το FUNCIPENC και άλλες πρέπει επίσης να τύχουν της υποστήριξής μας, ώστε να καθιερωθεί ένα πραγματικό, σταθερό πολυκομματικό σύστημα στη χώρα αυτή, η οποία υπέφερε περισσότερο από οποιαδήποτε άλλη.

<SPEAKER ID=153 NAME="Διαμαντοπούλου">
. Κύριε Πρόεδρε, η Ευρωπαϊκή Επιτροπή συμμερίζεται την προτεραιότητα που δίνει το Κοινοβούλιο στην υποστήριξη των βασικών δημοκρατικών θεσμών στην Καμπότζη. Αυτός ήταν ο λόγος για τον οποίο διαθέσαμε 3 εκατομμύρια ευρώ υπό μορφή τεχνικής βοήθειας για την ομαλή διεξαγωγή των πρόσφατων δημοτικών εκλογών και αποστείλαμε παρατηρητές από την Ευρωπαϊκή Ένωση, ύστερα από πρόσκληση της Καμπότζης. Η Ευρωπαϊκή Επιτροπή συντόνισε επί τόπου συνολικά 120 παρατηρητές την ημέρα των εκλογών. Και είναι η πρώτη φορά που αποστέλλονται παρατηρητές για καθαρά τοπικού χαρακτήρα εκλογές. Θα ήθελα να εκφράσω την ιδιαίτερη ικανοποίησή μου για το γεγονός ότι ο Carlos Costa Neves ήταν ο επικεφαλής της αποστολής, πράγμα που αποδεικνύει και την ολοένα και πιο έντονη συνεργασία του Κοινοβουλίου και της Επιτροπής όσον αφορά την αποστολή παρατηρητών στις εκλογές.
<P>
Βάσει των αρχικών εκθέσεων, η προετοιμασία των εκλογών και η διοργάνωση της διεξαγωγής τους κρίνεται ότι εξελίχθησαν ομαλά, ότι υπήρξε αθρόα και ειρηνική προσέλευση των ψηφοφόρων. Βεβαίως, πρέπει να πούμε ότι λάβαμε αναφορές για περιστατικά βίας, φόνων και εκφοβισμού που προκαλούν σοβαρές ανησυχίες και αυτά συνέβησαν παρά τις δηλώσεις, τόσο της κυβέρνησης όσο και των άλλων πολιτικών κομμάτων, ενάντια στη βία κατά τη διάρκεια των εκλογών. Η κάλυψη δε από τα μέσα μαζικής ενημέρωσης κατά την περίοδο των εκλογών κρίνεται ότι ήταν μεροληπτική. Καθώς η εκλογική διαδικασία δεν έχει ακόμη ολοκληρωθεί, τα αποτελέσματα δεν έχουν ανακοινωθεί και δεν έχουν ακόμα υποβληθεί καταγγελίες και προσφυγές, είναι πολύ νωρίς για να εκφράσουμε το τελικό συμπέρασμα για την διεξαγωγή των εκλογών. Αλλά είναι σαφές ότι ο λαός της Καμπότζης για πρώτη φορά στην ιστορία του έχει τη δυνατότητα να ψηφίσει για την εκλογή δημοτικών αντιπροσώπων και ότι ανταποκρίθηκε μαζικά σε αυτή την δυνατότητα.
<P>
Η αντιπροσωπεία της Ευρωπαϊκής Επιτροπής, από κοινού με τις διπλωματικές αποστολές της Ευρωπαϊκής Ένωσης στη Καμπότζη, θα εξακολουθήσει να παρακολουθεί την πρόοδο στην μετεκλογική περίοδο. Τότε μόνο θα είμαστε σε θέση να αξιολογήσουμε την πλήρη σπουδαιότητα αυτού του εγχειρήματος για τον περαιτέρω εκδημοκρατισμό αυτής της χώρας.
<P>
Ερυθραία

<SPEAKER ID=154 LANGUAGE="FR" NAME="Rod">
Κύριε Πρόεδρε, εμείς που υποστηρίξαμε τον αγώνα για την ανεξαρτησία της Ερυθραίας θλιβόμαστε με τις ενέργειες της ηγεσίας αυτής της χώρας, η οποία υφίσταται ήδη τις δραματικές συνέπειες του πρόσφατου πολέμου με την Αιθιοπία.
<P>
Τον περασμένο Σεπτέμβριο, η κυβέρνηση συνέλαβε έντεκα αντιφρονούντες της Ερυθραίας, ανάμεσά τους και πρώην υπουργούς, οι οποίοι είχαν δημοσιεύσει μία επιστολή ζητώντας τον εκδημοκρατισμό του πολιτεύματος. Οι συλλήψεις αυτές συνοδεύτηκαν από την απαγόρευση έκδοσης των εντύπων του ανεξάρτητου τύπου, απαγόρευση την οποία οι αρχές παρουσίασαν ως προσωρινή. Επιπλέον, οι εκλογές αναβλήθηκαν επ' αόριστον, και απαγορεύτηκε η δημιουργία πολιτικών κομμάτων. Έτσι, οι δημοσιογράφοι και οι αντικαθεστωτικοί της Ερυθραίας έχουν φιμωθεί από την εξουσία.
<P>
Αυτά τα μέτρα καταστολής, που παραβιάζουν την ελευθερία έκφρασης, είναι ανησυχητικά και απαράδεκτα. Έρχονται σε πλήρη αντίθεση με τη βούληση που είχαν εκφράσει οι αρχές της Ερυθραίας να προχωρήσουν σε δημοκρατικές μεταρρυθμίσεις.
<P>
Επιπλέον, η απέλαση, τον Οκτώβριο του 2001, του πρέσβη της Ιταλίας, ο οποίος εκπροσωπούσε την Ευρωπαϊκή Ένωση στην περιοχή, κατάφερε ένα ισχυρό πλήγμα στις σχέσεις μας με την Ερυθραία.
<P>
Ωστόσο, προκειμένου να εξομαλυνθούν οι σχέσεις ανάμεσα στην Ερυθραία και την Ευρωπαϊκή Ένωση, είναι πολύ σημαντικό να γίνουν σεβαστά τα ανθρώπινα δικαιώματα και οι θεμελιώδεις ελευθερίες. Για να γίνει αυτό, η κυβέρνηση της Ερυθραίας πρέπει όχι μόνο να απελευθερώσει όλους τους πολιτικούς κρατούμενους και τους δημοσιογράφους, αλλά επίσης να άρει την απαγόρευση που έχει επιβάλει σε όλες τις ανεξάρτητες εφημερίδες.
<P>
Για αυτό, η Ευρωπαϊκή Ένωση πρέπει να επανεξετάσει τις σχέσεις της με την Ερυθραία υπό το φως της Συμφωνίας του Κοτονού. Σύμφωνα με το άρθρο 96, πρέπει να διοργανωθεί μια εθνική διάσκεψη για ολόκληρη την Ερυθραία, στην οποία να συμμετάσχουν όλοι οι πολιτικοί παράγοντες, αλλά και εκπρόσωποι της κοινωνίας των πολιτών, προκειμένου να εξευρεθεί λύση στη σημερινή κρίση και να οδηγηθεί η χώρα στο δρόμο της δημοκρατίας και της βιώσιμης ανάπτυξης.

<SPEAKER ID=155 LANGUAGE="EN" NAME="Bowis">
Κύριε Πρόεδρε, κυρία Επίτροπε, σας καλώ να συμμεριστείτε τη θλίψη, καθώς και την οργή, που αισθάνομαι ομιλώντας ως φίλος της Ερυθραίας. Από το 1889 έως το 1952, η Ερυθραία βρέθηκε διαδοχικά υπό την κυριαρχία της Ιταλίας και της Βρετανίας. Στη συνέχεια, παραχωρήθηκε από τη διεθνή κοινότητα στην Αιθιοπία, στο πλαίσιο ομοσπονδίας, και κατόπιν, προσαρτήθηκε από την εν λόγω χώρα. Υπέστη κατόπιν τα δεινά του πολέμου επί 32 χρόνια, κατά τη διάρκεια των οποίων η οικονομία και το περιβάλλον της καταστράφηκαν και ο πληθυσμός της διασκορπίστηκε.
<P>
Φτάσαμε, λοιπόν, στο 1993 και στο δημοψήφισμα για την ανεξαρτησία. Ήμουν παρών στη διαδικασία ως παρατηρητής του ΟΗΕ. Η ελπίδα άνθιζε σε όλη τη χώρα. Οι πρόσφυγες επέστρεφαν, η διαδικασία ανασυγκρότησης ξεκινούσε. Το 90% των ψηφοφόρων συμμετείχε στο δημοψήφισμα. 99% ψήφισαν υπέρ της ανεξαρτησίας. Ο πρόεδρος Ησαΐας εξελέγη στην προεδρία της χώρας. Ο απλός τρόπος διαβίωσής του δημιούργησε στην αρχή κλίμα αισιοδοξίας και αρχίσαμε να ελπίζουμε σε καλύτερες ημέρες. Για κάποια χρόνια το πρόβλημα ήταν οι μεθοριακές διενέξεις. Τώρα πια, το πρόβλημα είναι, δυστυχώς, εσωτερικό.
<P>
Η κατάσταση στον τομέα των ανθρωπίνων δικαιωμάτων έχει επιδεινωθεί, η αντιπολίτευση δεν γίνεται ανεκτή, έχουν συλληφθεί ένδεκα πρώην ηγετικά στελέχη του κυβερνώντος κόμματος, ο τύπος καταπιέζεται και δημοσιογράφοι συλλαμβάνονται. Ο ιταλός πρέσβης έχει απελαθεί. Οι πολυκομματικές εκλογές που είχαν εξαγγελθεί για τον περασμένο Δεκέμβριο αναβλήθηκαν και τώρα απαγορεύτηκαν και τα ίδια τα πολιτικά κόμματα.
<P>
Η δημοκρατία έχει καταργηθεί στην Ερυθραία. Η Ερυθραία - μια χώρα που έχει ερημωθεί από τον πόλεμο - ζητά απεγνωσμένα στήριξη στην προσπάθειά της για ανοικοδόμηση. Χρειάζεται τη συνδρομή μας, η οποία όμως δεν πρέπει να δοθεί χωρίς εγγυήσεις για χρηστή διακυβέρνηση. Στους φίλους μας στην Ερυθραία λέμε: "επιστρέψτε στην παγκόσμια κοινότητα της δημοκρατικής διακυβέρνησης. Γυρίστε την πλάτη στον ολοκληρωτισμό" . Στην Επιτροπή λέω: "να είστε αμετακίνητοι" . Τα ανθρώπινα δικαιώματα δεν αποσκοπούν μόνο στο δικό μας όφελος. Δεν αποσκοπούν να μας κάνουν να αισθανόμαστε ήσυχοι. Αποσκοπούν στο καλό του λαού της Ερυθραίας και η Ερυθραία έχει άμεση ανάγκη κατοχύρωσης αυτών των ανθρωπίνων δικαιωμάτων.

<SPEAKER ID=156 LANGUAGE="IT" NAME="Ghilardotti">
Κύριε Πρόεδρε, κυρία Επίτροπε, όπως είπαν ήδη οι συνάδελφοι που προηγήθηκαν, η κατάσταση στην Ερυθραία είναι όλο και πιο σοβαρή από την άποψη της δημοκρατίας. Το Κοινοβούλιο της Ερυθραίας, το οποίο απαρτίζεται από εκλεγέντα μέλη που ανήκουν όλα στο Λαϊκό Μέτωπο για τη Δημοκρατία και τη Δικαιοσύνη, αποφάσισε να απαγορεύσει τον σχηματισμό πολιτικών κομμάτων· καταργήθηκε η ανεξαρτησία του Τύπου και συνελήφθησαν πολλοί δημοσιογράφοι, πολιτικές προσωπικότητες και πολιτικοί αντίπαλοι, μεταξύ των οποίων πρώην υπουργοί της κυβέρνησης, οι οποίοι κατηγορήθηκαν από την Εθνική Συνέλευση για προδοσία · αυξάνονται οι δράσεις καταστολής έναντι των πολιτών και προπαντός των φοιτητών, δύο εκ των οποίων πέθαναν φυλακισμένοι στην έρημο· απελάθηκε ο πρέσβης της Ιταλίας· η οικονομική κατάσταση και οι συνθήκες ζωής των πολιτών γίνονται όλο και πιο επαχθείς. Οι μη κυβερνητικές οργανώσεις που λειτουργούν στην Ερυθραία μας αναφέρουν καταστάσεις εξαιρετικής σοβαρότητας· ακόμη και το ιατρικό και παραϊατρικό προσωπικό αποσύρεται από τα νοσοκομεία και στέλνεται στο μέτωπο, αφήνοντας έτσι τον πληθυσμό χωρίς καμία βοήθεια· η βία που ασκείται στον πληθυσμό και ιδίως στις γυναίκες και τα παιδιά είναι απερίγραπτη.
<P>
Η διεθνής κοινότητα δεν μπορεί πια να μένει παρατηρητής. Απαιτείται να επέμβει επειγόντως στην οριοθέτηση των συνόρων. Το Συμβούλιο Ασφαλείας του ΟΗΕ και η επιτροπή του Αλγερίου ασχολούνται με αυτό· απαιτείται επίσης να μεταβεί στη Ερυθραία μια αντιπροσωπεία της Ευρώπης, της τρόικας, και να επανεξετασθούν οι σχέσεις με αυτή τη χώρα με βάση τις συμφωνίες του Κοτονού. Πρέπει να επιδιωχθεί η διενέργεια κοινοβουλευτικών εκλογών - που είχαν ήδη προβλεφθεί, μεταξύ άλλων, τον Δεκέμβριο του 2001 - εκλογών που θα πρέπει να διεξαχθούν υπό διεθνή έλεγχο· να απαιτηθεί η απελευθέρωση όλων των πολιτικών κρατουμένων, η αποκατάσταση της ελευθερίας του Τύπου, του συνεταιρίζεσθαι, της συγκρότησης οργανώσεων της κοινωνίας των πολιτών, του σχηματισμού πολιτικών κομμάτων και συνδικάτων.
<P>
Όλα αυτά πρέπει να είναι η αναγκαία προϋπόθεση για την επανέναρξη, εκ μέρους της Ένωσης, των χρηματοδοτήσεων που είναι απολύτως απαραίτητες στη χώρα για την αποκατάσταση της κατεστραμμένης από τον πόλεμο οικονομίας και για την ανάπτυξη. Το Συμβούλιο και τα κράτη μέλη είναι απαραίτητο να υιοθετήσουν μια συντονισμένη προσέγγιση των σχέσεων με την Ερυθραία, η οποία να είναι πιο αποτελεσματική και ικανή να συμβάλει με ταχείς ρυθμούς στην ειρηνευτική διαδικασία στα σύνορα και στο εσωτερικό της χώρας.
<P>
Αρχίζοντας από τα μισά του επόμενου μήνα θα διεξαχθεί η Συνέλευση Ίσης Εκπροσώπησης ΑΚΕ/ΕΕ. Ευχόμαστε να μπορέσουν να συζητηθούν εκεί, θεωρώντας ότι θα έχουν ήδη πραγματοποιηθεί, οι διαδικασίες που αναφέρθηκαν προηγουμένως και να μπορέσουμε να βρούμε και με τους πολίτες της Ερυθραίας τον τρόπο να ξεκινήσουμε την ειρηνευτική διαδικασία, να αποκατασταθεί η δημοκρατία και ιδιαίτερα να αποδοθούν εκ νέου στους πολίτες, γυναίκες, άνδρες και παιδιά, συνθήκες ζωής αποδεκτές, συνθήκες για τις οποίες κανείς μας δεν θα πρέπει να ντρέπεται.

<SPEAKER ID=157 NAME="Gemelli">
Κύριε Πρόεδρε, επιθυμώ αμέσως να εκφράσω πλήρη δυσπιστία και καταδίκη έναντι της σημερινής ιθύνουσας τάξης της Ερυθραίας.
<P>
Η κατάσταση στην Ερυθραία είναι εξαιρετικά κρίσιμη, γεγονός το οποίο μας επιτρέπει τώρα να καταλάβουμε καλύτερα τους λόγους που ώθησαν αυτό τον λαό να αρχίσει τον πόλεμο ενάντια στην Αιθιοπία. Η λύση που επιτεύχθηκε, έπειτα, δεν ήταν μια κοινώς αποδεκτή λύση, μα μια λύση που προήλθε από την Αιθιοπία που νίκησε στρατιωτικά τον πόλεμο. Η Ερυθραία προκάλεσε την αποτυχία, μεταξύ άλλων, μιας περιφερειακής απόφασης με την ευκαιρία της Συνέλευσης ΑΚΕ του Νοεμβρίου 2001, αρνούμενη να συζητήσει το πρόβλημα των σχέσεων μεταξύ των δύο κρατών.
<P>
Όσο για τον πρέσβη της Ιταλίας, πρέπει να αναρωτηθούμε για τον λόγο για τον οποίο απελάθηκε. Απελάθηκε γιατί διέπραξε το "έγκλημα" να συναντήσει μέλη της κοινωνίας των πολιτών της Ερυθραίας και όχι μόνο τους κυβερνώντες.
<P>
Λοιπόν, μπροστά σε μια τέτοια κατάσταση πρέπει να δείξουμε ότι είμαστε ισχυροί, ιδιαίτερα για να ελευθερώσουμε τον λαό της Ερυθραίας από την ιθύνουσα τάξη του. Θεωρώ ότι είναι απαραίτητες όλες οι προσπάθειές μας και όλη η δέσμευσή μας για να προωθήσουμε την κοινωνία των πολιτών, για να δημιουργήσουμε έναν κόσμο που θα είναι πολιτισμένος, που δεν θα εξαιρείται από τον κύκλο των πολιτισμένων εθνών. Η χρήση για τον σκοπό αυτό της Συμφωνίας του Κοτονού εκ μέρους της Επιτροπής δεν είναι μόνο αναγκαία, αλλά, σε αυτή την περίπτωση, και επιβεβλημένη. Δεν μπορούμε να αφήσουμε την κατάσταση σε αυτή την περιοχή να συνεχιστεί έτσι περαιτέρω.

<SPEAKER ID=158 NAME="Διαμαντοπούλου">
. Κύριε Πρόεδρε, οι πρόσφατες εξελίξεις στην Ερυθραία, προκαλούν μεγάλη ανησυχία στην Ευρωπαϊκή Επιτροπή, η οποία θεωρεί ότι το γεγονός της σύλληψης των πολιτικώς διαφωνούντων και της απαγόρευσης της ελευθερίας του Τύπου επιδεινώνουν ακόμη περισσότερο την κατάσταση στην Ερυθραία.
<P>
Θεωρούμε θετικό το γεγονός ότι τα θέματα αυτά της σύλληψης των πολιτικών διαφωνούντων, του εκλογικού νόμου, του νομοσχεδίου για τα πολιτικά κόμματα συζητήθηκαν στην από καιρό αναμενόμενη συνεδρίαση της Κοινοβουλευτικής Συνέλευσης στην Ερυθραία, αλλά βεβαίως εκφράζουμε τη λύπη μας για το ότι δεν λήφθηκε καμία απόφαση σχετικά με το πότε θα παραπεμφθούν στη δικαιοσύνη ή θα απελευθερωθούν οι κρατούμενοι και διότι έχει αναβληθεί και πάλι ο σχηματισμός των πολιτικών κομμάτων.
<P>
Εκφράζουμε την ελπίδα ότι η επιτροπή που δημιουργήθηκε για να φροντίσει το μέλλον του τύπου στην Ερυθραία θα μπορέσει να συμβάλει σύντομα στην άρση των περιορισμών του ιδιωτικού τύπου. Η Επιτροπή συνεργάζεται με την Προεδρία και με τα κράτη μέλη, ώστε να αντιδράσει με σθεναρό τρόπο στην παρούσα κρίση. Δεν χωράει αμφιβολία ότι η όλη προσπάθεια γίνεται επί τη βάσει του διεθνούς δικαίου, των ανθρωπίνων δικαιωμάτων, των συμβάσεων για τα ανθρώπινα δικαιώματα, και η προσπάθειά μας θα είναι ο πολιτικός διάλογος με την Ερυθραία να συνεχισθεί και να ενισχυθεί στο πλαίσιο του Αρθρου 8 της Συμφωνίας του Κοτονού.
<P>
Σχεδιάζεται επίσκεψη της τρόικας υψηλού επιπέδου στην Ερυθραία μόλις δημοσιευθεί η έκθεση της Επιτροπής Οριοθέτησης, η οποία αναμένεται τις προσεχείς εβδομάδες. Λόγω της έντασης μεταξύ Ερυθραίας και Αιθιοπίας, η Επιτροπή πιστεύει ότι θα πρέπει να καταβληθεί κάθε προσπάθεια για να μη κλιμακωθεί περαιτέρω η σύγκρουση. Και η Επιτροπή πρέπει να συμβάλει ενεργά στην πρόληψη των συγκρούσεων και οικοδόμηση της ειρήνης και της σταθερότητας στην περιοχή. Ως εκ τούτου, χρειάζεται μεγάλη προσοχή και θα πρέπει να αποφευχθεί οποιαδήποτε ενέργεια που θα μπορούσε να δημιουργήσει αδιέξοδα στις πολιτικές ηγεσίες της περιοχής.

<SPEAKER ID=159 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί στις 18.30.

<CHAPTER ID=11>
Σεισμός στην Τουρκία
<SPEAKER ID=160 NAME="Πρόεδρος">
Η ημερήσια διάταξη προβλέπει τη συζήτηση επί δύο προτάσεων ψηφίσματος:
<P>
B5-0071/2002, των κκ. Van Orden, Morillon και Posselt, εξ ονόματος της Ομάδας ΕΛΚ-ΕΔ,
<P>
B5-0080/2002, των κκ. Ainardi, Figueiredo, Παπαγιαννάκη και Αλαβάνου, εξ ονόματος της Ομάδας ΕΕΑ/ΑρΠρΒΧ,
<P>
σχετικά με τον σεισμό στην Τουρκία.

<SPEAKER ID=161 NAME="Παπαγιαννάκης">
Για άλλη μια φορά, κ. Πρόεδρε, κυρία Επίτροπε, ασχολούμεθα για πολύ δυσάρεστους λόγους με την Τουρκία, μετά το δράμα του σεισμού που την κτύπησε και πάλι πρόσφατα. Νομίζω ότι οφείλουμε στη γειτονική για την Ελλάδα και για την Ευρώπη χώρα, φιλία, διάθεση για κάθε είδους βοήθεια, οικονομική, ανθρωπιστική και μακροχρόνια, θα πρόσθετα, κυρία Επίτροπε.
<P>
Το ψήφισμά μας λέει τι ακριβώς ζητάμε και δεν χρειάζεται να το αναπτύξω. Εκείνο που θα ήθελα να πω, είναι ότι, εξετάζοντας μακροχρόνια το πρόβλημα, και επειδή οι σεισμοί στην περιοχή είναι ενδημικοί, βλέπουμε ότι δεν έχουμε πραγματική πολιτική απέναντι στους σεισμούς, πολιτική για τον περιορισμό των ζημιών, για τις επιδιορθώσεις, για τη βοήθεια, για την αντισεισμική προστασία για μας, για την Ευρωπαϊκή Ένωση και για όλες τις γειτονικές χώρες, και για την Τουρκία βεβαίως. Έχουμε όμως και τα μέσα και τα κέντρα και τους ερευνητές και αναρωτιέμαι, κυρία Επίτροπε, τα αξιοποιούμε όπως πρέπει; Το έχουμε ξανασυζητήσει αυτό το θέμα και θα ' θελα να το θέσω με την ευκαιρία αυτού του δυσάρεστου γεγονότος.

<SPEAKER ID=162 LANGUAGE="SV" NAME="Sacrιdeus">
Κύριε Πρόεδρε, ως εισηγητής εξ ονόματος της Χριστιανοδημοκρατικής Ομάδας του ΕΛΚ-ΕΔ, θα ήθελα να εκφράσω προς την κυβέρνηση και τον λαό της Τουρκίας τα βαθιά και ειλικρινή μας συλλυπητήρια για τα θύματα του φοβερού σεισμού στην Τουρκία.
<P>
Τα πρόσφατα γεγονότα μας δείχνουν ότι το σημαντικότερο τελικά είναι η ίδια η ζωή, και όχι οι πολιτικές αντιπαραθέσεις. Είναι σημαντικό να φτάσει στα θύματα του σεισμού η βοήθεια των τουρκικών αρχών και της ΕΕ με κάθε δυνατό τρόπο και όσο το δυνατόν πιο σύντομα. Τα γεγονότα στην Τουρκία καταδεικνύουν την ανάγκη να υπάρχει και σε διεθνές επίπεδο μία δύναμη άμεσης ετοιμότητας για να αντιμετωπίζει τέτοιες φοβερές φυσικές καταστροφές. Είναι γεγονός είναι ότι τα διεθνή τηλεοπτικά κανάλια φτάνουν πολύ ταχύτερα επιτόπου, στους χώρους των καταστροφών, από την Ευρωπαϊκή Ένωση και τις διάφορες ανθρωπιστικές οργανώσεις. Ας φροντίσουμε ώστε η βοήθεια να φτάνει ταχύτερα στα θύματα αυτών των καταστροφών.
<P>
Θα ήθελα, τέλος, να αναφέρω απλώς ότι την προηγούμενη φορά που ένας ανάλογος σεισμός έπληξε την Τουρκία διαπιστώθηκε ελληνοτουρκική προσέγγιση.

<SPEAKER ID=163 NAME="Μπαλτάς">
Κύριε Πρόεδρε, εκφράζω την ειλικρινέστερη συμπάθειά μου και την αμέριστη συμπαράστασή μου στον τουρκικό λαό που, για μια φορά ακόμα τον τελευταίο καιρό, χτυπήθηκε από έναν νέο σεισμό, με ανθρώπινα θύματα και εκτεταμένες καταστροφές. Ελπίζω σύντομα όσοι έχασαν τους δικούς τους ανθρώπους και όσοι έμειναν άστεγοι ή έχασαν τα υπάρχοντά τους να βρουν το κουράγιο και να ξεπεράσουν το σοκ που προκάλεσε η απρόβλεπτη αυτή καταστροφή. Θέλω επίσης, κ. Πρόεδρε, να εξάρω εδώ την άμεση εκδήλωση συμπαράστασης, συμπάθειας και προσφοράς βοήθειας της ελληνικής κυβέρνησης στα θύματα του καταστροφικού αυτού σεισμού, αλλά και να μεταφέρω στο Ευρωπαϊκό Κοινοβούλιο το πόσο ο ελληνικός λαός συμμετείχε στον πόνο που προκάλεσε ο σεισμός στον τουρκικό λαό, και πόσο πιο κοντά του αισθάνθηκε για άλλη μια φορά.
<P>
Τα λαϊκά αισθήματα που εκφράζονται αυθόρμητα, και μάλιστα στις περιπτώσεις καταστροφών και πόνου, είναι αυτά που εκδηλώνουν με τον πιο αδιάψευστο τρόπο την ειλικρίνεια και την βαθιά πίστη στην συνύπαρξη και την αλληλεγγύη των λαών. Ελπίζω στο μέλλον, στο πιο κοντινό μέλλον, τους δυο αυτούς λαούς, τον τουρκικό και τον ελληνικό να φέρουν κοντύτερα όχι δυσάρεστα γεγονότα αλλά ευχάριστα γεγονότα, όπως η ένταξη της Τουρκίας στην ευρωπαϊκή οικογένεια, στην Ευρωπαϊκή Ένωση, μέσα στην οποία οι δύο λαοί θα απολαμβάνουν και θα υπηρετούν τις ίδιες αξίες και ιδανικά της δημοκρατίας και της ελευθερίας του ατόμου, αξίες και ιδανικά που ενώνουν και εξασφαλίζουν την κοινή επιθυμία για ευημερία, αρμονική συμβίωση και συνεργασία.

<SPEAKER ID=164 NAME="Αλυσανδράκης">
Κύριε Πρόεδρε, κυρία Επίτροπος, κύριοι συνάδελφοι, είναι αυτονόητη η συμπάθεια όλων μας και η συμπαράστασή μας προς τα θύματα του σεισμού που έπληξε την Τουρκία, που όπως ειπώθηκε ήδη είναι ο δεύτερος που δέχεται αυτή η χώρα σε διάστημα λιγότερο από δύο χρόνια. Τα λόγια συμπαράστασης, βέβαια, δεν έχουν τόση αξία όσο έχει η πραγματική βοήθεια απέναντι στους πληγέντες, και εδώ δεν μπορούμε παρά να εντοπίσουμε την ανυπαρξία μηχανισμού σε επίπεδο Ευρωπαϊκής Ένωσης που να μπορεί να αντιμετωπίσει την παροχή βοήθειας σε τέτοιες ή παρόμοιες φυσικές καταστροφές.
<P>
Και κάτι άλλο κ. Πρόεδρε: η περίπτωση της περιοχής που επλήγη στην Τουρκία είναι αυτή στην οποία θα ταίριαζε ο χαρακτηρισμός ότι η φτώχεια κουβαλάει και τη δυστυχία. Εάν τα οικοδομήματα ήταν σύμφωνα με τις αντισεισμικές προδιαγραφές δεν θα είχαμε τόσα θύματα, και είναι χαρακτηριστικό ότι ο διευθυντής του σεισμολογικού ινστιτούτου της Κωνσταντινούπολης δήλωσε ότι δεν υπάρχει στην περιοχή επιτροπή ελέγχου της ποιότητας των κτιρίων, που να ελέγχει την καταλληλότητά τους. Ας γίνει λοιπόν αφορμή και αυτό για καλύτερη αντισεισμική θωράκιση.

<SPEAKER ID=165 NAME="Διαμαντοπούλου">
. Κύριε Πρόεδρε, η Επιτροπή συμμερίζεται το ενδιαφέρον και την ανησυχία του Ευρωπαϊκού Κοινοβουλίου για την ανθρωπιστική κατάσταση των θυμάτων του σεισμού που έπληξαν τη χώρα αυτή.
<P>
Θα ήθελα πρώτα να απαντήσω στο ερώτημα του κ. Παπαγιαννάκη για το θέμα της αντιμετώπισης των φυσικών καταστροφών. Η Επιτροπή έχει ήδη προτείνει, εδώ και ένα χρόνο, τη δημιουργία σε ευρωπαϊκό επίπεδο μιας υπηρεσίας για την αντιμετώπιση των φυσικών καταστροφών και μάλιστα η πρόταση αυτή αφορά όχι μόνον σεισμούς, αλλά μεγάλες πλημμύρες, πυρκαγιές, μεγάλα ατυχήματα σαν αυτά που είχαμε πρόσφατα στην Αυστρία ή στη Γαλλία, και το πρώτο επίπεδο απόφασης οδηγεί σε μια μορφή συνεργασίας και σωστού συντονισμού των μηχανισμών των κρατών μελών. Δηλαδή, οι μηχανισμοί που υπάρχουν στις επί μέρους χώρες για την αντιμετώπιση των καταστροφών να μπορούν να έχουν πολλαπλασιαστικά αποτελέσματα.
<P>
Όσον αφορά ιδιαίτερα το θέμα του σεισμού της Τουρκίας, η αντιπροσωπεία μας στην Αγκυρα μας επιβεβαίωσε ότι δεν έχει ζητηθεί βοήθεια από τις αρχές της Τουρκίας που είναι αρμόδιες για την αντιμετώπιση των καταστάσεων με επείγοντα χαρακτήρα, και δεν χρειάζεται προς το παρόν συνδρομή στον τομέα της πολιτικής προστασίας ούτε παροχή ανθρωπιστικής βοήθειας. Και αυτό μετά από συνεργασία της Επιτροπής με την κυβέρνηση. Οι πληροφορίες που έχουμε από τον Ερυθρό Σταυρό, αναφέρουν ότι σχετικώς αντιμετωπίζονται οι ανθρωπιστικές ανάγκες. Ο Ερυθρός Σταυρός ανακοίνωσε τη διάθεση 7000 αντισκήνων και 10.000 κουβερτών, καθώς και ειδών που αφορούν την επιβίωση των οικογενειών και η κυβέρνηση έχει στείλει 1000 αντίσκηνα και 3000 κουβέρτες για άτομα που είναι υποχρεωμένα να διανυκτερεύσουν στην ύπαιθρο.
<P>
Αυτή είναι μέχρι σήμερα η κατάσταση, όπως μας δίδεται βέβαια μέσα από την αντιπροσωπεία μας και τον Ερυθρό Σταυρό. Έτσι δεν προβλέπεται βοήθεια της ECHO προς το παρόν. Η Επιτροπή θα παρακολουθεί στενά την κατάσταση στη χώρα και θα συνεργαστεί και με άλλους χορηγούς, ώστε να ενθαρρύνει το συντονισμό μιας διεθνούς προσπάθειας για τον σαφή καθορισμό των προτεραιοτήτων δράσης που θα προκύψουν από μια οργανωμένη κατάσταση των αναγκών και των προβλημάτων στην περιοχή.

<SPEAKER ID=166 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί στις 18.30.

<CHAPTER ID=12>
Μεταφορά της οδηγίας περί οργάνωσης του χρόνου εργασίας
<SPEAKER ID=167 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0010/2002) του κ. Κουκιάδη, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την έκθεση της Επιτροπής για την κατάσταση εφαρμογής της οδηγίας 93/104/ΕΚ του Συμβουλίου της 23ης Νοεμβρίου 1993, σχετικά με ορισμένα στοιχεία της οργάνωσης του χρόνου εργασίας ( "οδηγία περί οργάνωσης του χρόνου εργασίας" ) [COM(2000) 787 - C5-0147/2001 - 2001/2073(COS)].

<SPEAKER ID=168 NAME="Κουκιάδης">
. Κύριε Πρόεδρε, κυρία Επίτροπε, είναι για μένα ιδιαίτερη τιμή να παρουσιάσω την έκθεση για τα 5 χρόνια εφαρμογής της οδηγίας για τον χρόνο εργασίας. Ο χρόνος εργασίας αποτελεί, μαζί με τους μισθούς, ένα από τα κορυφαία θέματα διεκδικήσεων των εργαζομένων, σε όλη την πορεία της εξέλιξης των εργασιακών σχέσεων στην βιομηχανική εποχή. Οι διεκδικήσεις αυτές και οι επιτυχίες αποτελούν προσφορά του συνδικαλιστικού κινήματος, γιατί οι διευθετήσεις που πέτυχε, επέτρεψαν στους εργαζομένους να ανακτήσουν τη χαμένη προσωπικότητά τους, να βελτιώσουν τις συνθήκες ζωής, να μειώσουν τους κινδύνους στη βιολογική τους ύπαρξη, να συμμετάσχουν μέσα από την απελευθέρωση του χρόνου εργασίας στην πολιτική και κοινωνική ζωή.
<P>
Πάρα το γεγονός ότι η νομική βάση της οδηγίας είναι διατάξεις για υγιεινή και ασφάλεια, δεν πρέπει να υποβαθμίζονται οι άλλες πλευρές της. Αυτός είναι ο λόγος που αυτό το κεκτημένο τα κράτη μέλη πρέπει να το διαφυλάξουν ως ακρογωνιαίο λίθο για την κοινωνική συνοχή. Παράλληλα, μου δίνει το δικαίωμα να εκφράσω τη λύπη μου που ένας αριθμός κρατών δεν θέλησε εγκαίρως να μεταφέρει την οδηγία στο εσωτερικό δίκαιο, ενώ κάτι τέτοιο έπρεπε να θεωρείται ως αυτονόητη υποχρέωση. Ακόμα θα ήθελα να σχολιάσω το γεγονός ότι τα κράτη δεν έδωσαν αναλυτικές καταστάσεις των εθνικών ρυθμίσεων για να διαπιστωθεί με σαφήνεια από την Επιτροπή ο βαθμός συμμόρφωσής τους προς τις ρυθμίσεις της οδηγίας. Έτσι, υπάρχει πλήρης ασάφεια για το αν, και σε ποιό βαθμό, εφαρμόζεται για το σύνολο των απασχολουμένων στο δημόσιο τομέα. Η μέχρι σήμερα εφαρμογή της έχει προκαλέσει μια σειρά από αμφισβητήσεις ή και ευθείες παραβιάσεις. Ένα από αυτά τα θέματα είναι το θέμα των εφημεριών των γιατρών, που συνδέεται όμως με το γενικότερο θέμα της αποτίμησης της ετοιμότητας εργασίας ως χρόνου εργασίας. Με την έννοια αυτή, αφορά και άλλες κατηγορίες εργαζομένων. Η λύση που δόθηκε από το ΔΕΚ, σύμφωνα με την οποία όταν η ετοιμότητα συνοδεύεται με φυσική παρουσία στο χώρο δουλειάς και με εγρήγορση σωματικών και πνευματικών δυνάμεων αποτελεί κανονικό χρόνο εργασίας που αμείβεται, είναι σωστή σύμφωνα με τις παραδοσιακές θέσεις του εργατικού δικαίου.
<P>
Ένα άλλο θέμα είναι οι καταστρατηγήσεις στο δικαίωμα αδείας με τη χρησιμοποίηση συμβάσεων εργασίας ορισμένου χρόνου. Και εδώ η απάντηση του ΔΕΚ ότι το δικαίωμα αδείας ανήκει στα βασικά δικαιώματα και το δικαιούνται και συμβασιούχοι "prorata tempores" όταν συνδέονται με συμβάσεις ορισμένου χρόνου μικρότερης διάρκειας του ενός έτους είναι θετική στον αγώνα κατά των καταστρατηγήσεων. Ένα τρίτο θέμα που πρέπει να προσέξει η Επιτροπή είναι η αποσαφήνιση της έννοιας του μέγιστου χρόνου εργασίας. Είναι περίεργο πώς η ρύθμιση που ισχύει από δεκαετίες εξακολουθεί ακόμη να προκαλεί αμφισβητήσεις ως προς την συγκεκριμένη έννοιά της.
<P>
Μείζον θέμα αποτελεί η μεταφορά της οδηγίας σε ορισμένες χώρες με συλλογική σύμβαση εργασίας. Το θέμα έχει γενικότερο ενδιαφέρον. Δεν υπάρχει καμία αμφιβολία ότι αυτή η μέθοδος που προάγει τη συλλογική αυτονομία πρέπει να ενθαρρυνθεί. Όμως η μέθοδος πρέπει να χρησιμοποιείται με τέτοιο τρόπο, ώστε να παράγει τα ίδια αποτελέσματα σε σχέση με την μεταφορά της με νομοθετική πράξη. Αυτό δεν συμβαίνει μέχρι σήμερα, είτε γιατί χρησιμοποιείται η κλαδική συλλογική σύμβαση, και όχι μια γενική διεπαγγελματική που να καλύπτει όλους τους εργαζόμενους, είτε διότι δεν υπάρχουν συλλογικές συμβάσεις που να ισχύουν για όλους τους εργαζόμενους.
<P>
Τέλος, σε σχέση πάντα με τις ρυθμίσεις στο πλαίσιο των παραδοσιακών εργασιακών σχέσεων υπάρχει και το πρόβλημα των ειδικών διευθετήσεων για συγκεκριμένες κατηγορίες εργαζομένων με ιδιαιτερότητες, όπως γυναίκες, μητέρες, άτομα με ειδικές ανάγκες, παιδιά, κλπ. Γι' αυτές τις ρυθμίσεις όχι μόνο πρέπει να υπάρχει πρόσθετη μέριμνα, γιατί αφορά ευάλωτες κατηγορίες, αλλά πρέπει να ληφθεί πρωτοβουλία βελτίωσης με βάση τις μέχρι σήμερα εμπειρίες και με στόχο να ενταχθούν στην πολιτική της Ευρωπαϊκής Ένωσης για την αύξηση της συμμετοχής των γυναικών στον ενεργό βίο και τη διευκόλυνση των ατόμων με ειδικές ανάγκες για πρόσβαση στην αγορά εργασίας.
<P>
Θα ήθελα να αφιερώσω το τελευταίο μέρος της ομιλίας μου στην τύχη των παραδοσιακών ρυθμίσεων μετά την εμφάνιση των νέων μορφών απασχόλησης, όπου και η αρχή της ελαστικότητας και όπου η παραδοσιακή ασφάλεια απασχόλησης μετατρέπεται σε απασχολησιμότητα. Εδώ απαιτούνται γενναίες καινοτομίες προκειμένου να εξασφαλιστεί η διακηρυγμένη αρχή της Λισαβόνας, σύμφωνα με την οποία πρέπει να συνδυαστεί η ελαστικότητα με την προστασία και να μετατραπεί η αρχή αυτή σε σχέση, με την οργάνωση του χρόνου εργασίας σε συγκεκριμένα μέτρα.
<P>
Η αντικατάσταση της παραδοσιακής ασφάλειας της απασχόλησης από την απασχολησιμότητα απαιτεί νέα προσέγγιση στις ρυθμίσεις του χρόνου εργασίας γιατί τίθενται νέα προβλήματα, όπως το πώς μπορεί να μετατραπεί η μερική απασχόληση σε πλήρη απασχόληση, ποια η τύχη της εβδομαδιαίας ανάπαυσης και της απαγόρευσης της εργασίας σε αργίες, σε ποιο βαθμό η μετατροπή της μισθωτής εργασίας σε αυτοαπασχόληση απαιτεί προσαρμογή των ρυθμίσεων του χρόνου εργασίας, πώς στην περίπτωση της τηλεργασίας μπορεί να ελεγχθεί η εφαρμογή των διατάξεων ορισμένου χρόνου εργασίας, ποιές νέες ισορροπίες πρέπει να ζητηθούν ανάμεσα στην επαγγελματική και οικογενειακή ζωή και τέλος βέβαια, πώς θα θεωρηθεί ο χρόνος της δια βίου εκπαίδευσης ως χρόνος απασχόλησης.
<P>
Τελειώνοντας, θα ήθελα να προσθέσω ότι όλα αυτά τα θέματα σχετικά με τις σύγχρονες μορφές οργάνωσης δικαίως τα ευρωπαϊκά συνδικάτα θέλουν να τα αναδείξουν ως θέματα άμεσης προτεραιότητας με καμπάνια ευρείας έκτασης που θέλουν να ξεκινήσουν στις 14 Φεβρουαρίου με αφορμή την σημερινή συζήτηση.

<SPEAKER ID=169 LANGUAGE="ES" NAME="Ojeda Sanz">
Κύριε Πρόεδρε, κυρία Επίτροπε, θέλω να αναφέρω ότι μιλώ σε αντικατάσταση του συναδέλφου μου, κ. Pιrez Αlvarez, ο οποίος ήταν ο εναλλακτικός εισηγητής της Ομάδας μου για την παρούσα έκθεση και ο οποίος δεν μπόρεσε να παραστεί στη σημερινή συνεδρίαση. Εξ ονόματος δικού του και δικού μου, θα ήθελα καταρχάς να ευχαριστήσω τον κ. εισηγητή και να εκφράσω την ικανοποίησή μου για το έργο που επιτέλεσε, καθώς και για τη θετική του στάση έναντι των τροπολογιών που είχε καταθέσει ο προαναφερθείς συνάδελφός μου.
<P>
Η οδηγία 93/104/ΕΚ αποτελεί συνέχεια της οδηγίας 89/391/ΕΚ σχετικά με την εφαρμογή μέτρων για την προώθηση και βελτίωση της υγείας και της ασφάλειας των εργαζομένων κατά την εργασία, βάσει της αντίληψης ότι η υλοποίηση της εσωτερικής αγοράς πρέπει να οδηγήσει σε βελτίωση των εργασιακών συνθηκών και των συνθηκών διαβίωσης και απασχόλησης μέσω της προσέγγισης των νομοθεσιών.
<P>
Προς τούτο, η έκθεση της Επιτροπής παρέχει μια γενική περιγραφή του τρόπου με τον οποίο τα κράτη μέλη μετέφεραν και εφάρμοσαν την εν λόγω οδηγία, με αποτελέσματα τα οποία φανερώνουν σαφέστατα πως η μέθοδος και τα αποτελέσματα επιδέχονται βελτιώσεις. Μπόρεσαν να διαπιστωθούν όχι μόνο οι καθυστερήσεις στην τήρηση της προθεσμίας μεταφοράς και, συνεπώς, η μη εφαρμογή της οδηγίας εντός της καθορισμένης προθεσμίας, αλλά και το γεγονός ότι οι εξαιρέσεις και οι παρεκκλίσεις δεν αποφασίζονταν πάντα με σαφή κριτήρια. Έτσι, η διαδικασία μεταφοράς της οδηγίας μέσω των συλλογικών συμβάσεων δεν οδήγησε σε όλες τις περιπτώσεις στην επιθυμητή επιτυχία αυτού του μέσου κοινωνικού διαλόγου. Οι τροπολογίες που κατέθεσε ο κ. Pιrez Αlvarez απέβλεπαν στην επισήμανση και τη διόρθωση αυτών των αδυναμιών και στον ίδιο σκοπό αποβλέπουν οι τροπολογίες που θα σχολιάσω στη συνέχεια.
<P>
Η αριθ. 1, διότι η σύγχυση ανάμεσα στις έννοιες "εξαίρεση" και "παρέκκλιση" , οι λέξεις αυτές δε πάντα στον ενικό, δεν θα πρέπει να ερμηνεύεται ως δυνατότητα παράκαμψης του δεσμευτικού χαρακτήρα των όρων της οδηγίας. Η αριθ. 2, που εισάγει μια διευκρινιστική προσθήκη, η οποία δεν επιδιώκει να υποκαταστήσει, αλλά απλώς να αποσαφηνίσει και να διευρύνει το περιεχόμενο της παραγράφου, έστω και με την εισαγωγή εννοιών και ορισμών που θα εξασφαλίζουν την εφαρμογή της οδηγίας, με βάση την αντίληψη ότι τα πράγματα είναι αυτό που είναι και όχι η ονομασία που τους δίνουμε. Θεωρούμε σημαντικό να υπογραμμίσουμε ρητώς αυτά τα δύο σημεία υπέρ της βελτίωσης των συνθηκών διαβίωσης και απασχόλησης των εργαζομένων.
<P>
Όλα αυτά σύμφωνα με το πνεύμα του άρθρου 31 του Χάρτη των Θεμελιωδών Δικαιωμάτων της Ευρωπαϊκής Ένωσης περί "δίκαιων και πρόσφορων συνθηκών εργασίας" . Πρώτον, ότι "κάθε εργαζόμενος έχει δικαίωμα σε υγιεινές, ασφαλείς και αξιοπρεπείς συνθήκες εργασίας" , και δεύτερον, ότι "κάθε εργαζόμενος έχει δικαίωμα σε ένα όριο μέγιστης διάρκειας εργασίας, σε ημερήσιες και εβδομαδιαίες περιόδους ανάπαυσης, καθώς και σε ετήσια περίοδο αμειβόμενων διακοπών" , δύο πτυχές - υγεία στον χώρο εργασίας και χρόνος εργασίας - σαφώς αλληλένδετες, προσανατολισμένες προς μια κοινωνία πιο δίκαιη, στην οποία θα επικρατεί ο σεβασμός των ατομικών και συλλογικών δικαιωμάτων των εργαζομένων.

<SPEAKER ID=170 LANGUAGE="EN" NAME="Attwooll">
. (EN) Κύριε Πρόεδρε, ως εισηγήτρια της γνωμοδότησης της Επιτροπής Αλιείας, θα ήθελα να συγχαρώ τον κ. Κουκιάδη για την έκθεσή του και να τον ευχαριστήσω για την προσοχή με την οποία αντιμετώπισε τα συμπεράσματα της Επιτροπής Αλιείας, για την οποία τα ζητήματα ασφάλειας αποτελούν μέγιστη προτεραιότητα.
<P>
Η έκθεση του κ. Κουκιάδη αφορά άμεσα μόνο την πρώτη από τις τρεις έως τώρα οδηγίες που έχουν εκδοθεί σχετικά με τον χρόνο εργασίας. Επισημαίνει ότι οι διαφοροποιήσεις στην ερμηνεία, οι μορφές παρεκκλίσεων και ο τρόπος μεταφοράς της οδηγίας στο δίκαιο των κρατών μελών συμβάλλουν στη δημιουργία των προβλημάτων κατά την εφαρμογή της. Αυτά τα προβλήματα μπορεί να είναι αποτέλεσμα σύγχυσης εξαιτίας του γεγονότος ότι οι διάφοροι κλάδοι διέπονται από διαφορετικούς κανόνες. Για παράδειγμα, οι δραστηριότητες των μεταποιητών ιχθύων διέπονται από την πρώτη οδηγία, ενώ όσοι δραστηριοποιούνται στην αλιεία καθαυτή καλύπτονται από τη δεύτερη οδηγία. Είναι δύσκολο να προβλεφθούν οι συνέπειες αυτού του γεγονότος για δύο κλάδους οι οποίοι συνδέονται τόσο στενά μεταξύ τους. Ομοίως, οι ενδεχόμενες αλλαγές στη φύση της ιχθυοκαλλιέργειας μπορεί να οδηγήσουν στη μελλοντική ανάγκη δημιουργίας κανόνων διαφορετικών από αυτούς που αρμόζουν στον σημερινό της χαρακτήρα. Για αυτόν τον λόγο καλούμε την Επιτροπή να παρακολουθεί στενά αυτές τις πτυχές της εφαρμογής της οδηγίας για να τις λάβει υπόψη σε τυχόν μελλοντικές εκθέσεις. Μπορεί μάλιστα να υπάρχουν και άλλοι κλάδοι για τους οποίους θα ήταν χρήσιμη μια τέτοια προσέγγιση.
<P>
Είναι επιθυμητό να διέπεται ο κάθε μεμονωμένος κλάδος από κανόνες απολύτως κατάλληλους για τις συγκεκριμένες ανάγκες του. Ωστόσο, πολλά προβλήματα υλοποίησης μπορούν να αποφευχθούν και να επιταχυνθεί η προσαρμογή στις τεχνολογικές και άλλες αλλαγές, αν οι κανόνες αυτοί προκύπτουν από συμφωνίες μεταξύ των κοινωνικών εταίρων. Αναφερόμαστε στη συμφωνία μεταξύ της Ένωσης Πλοιοκτητών της Ευρωπαϊκής Κοινότητας και της Ομοσπονδίας Εργαζομένων στις Μεταφορές στην ΕΕ, ως παράδειγμα βέλτιστης πρακτικής.
<P>
Τέλος, δεδομένου ότι διακυβεύεται τόσο έντονα η ασφάλεια, ευελπιστούμε ότι οι κανόνες θα γίνουν δεκτοί, καθώς θέτουν ελάχιστες προδιαγραφές, οι οποίες μπορούν να βελτιωθούν, αντί να θέτουν ένα μέγιστο επίπεδο προδιαγραφών, οι οποίες θα έπρεπε να τηρούνται απλώς και μόνο επειδή αυτό απαιτεί η νομοθεσία.

<SPEAKER ID=171 LANGUAGE="EN" NAME="Wyn">
Κύριε Πρόεδρε, θα ήθελα να συγχαρώ ειλικρινά τον εισηγητή για την εκτενή και άκρως σημαντική εργασία του στο πλαίσιο της έκθεσης για την οδηγία σχετικά με το χρόνο εργασίας. Ήταν όντως ένα θέμα που απαιτούσε άμεση αντιμετώπιση, δεδομένων και των αντιφατικών θέσεων που έχουν διατυπωθεί στις διάφορες συνεδριάσεις του Ευρωπαϊκού Δικαστηρίου σχετικά με αυτό ακριβώς το θέμα. Πριν αναφερθώ σε ορισμένα από τα ζητήματα που αφορούν την οδηγία για τον χρόνο εργασίας, οφείλω να πω πως με ικανοποιεί ιδιαιτέρως το γεγονός ότι δύο κράτη μέλη έχουν ήδη υλοποιήσει έναν τεράστιο αριθμό διαφόρων νομοθετικών, διοικητικών και συλλογικών συμφωνιών προς αυτήν την κατεύθυνση.
<P>
Νομίζω επίσης ότι τα μέτρα που έχουν ληφθεί από τα υπερεθνικά όργανα λήψης αποφάσεων κινούνται προς τη σωστή κατεύθυνση, καθώς οι νέες οδηγίες της Επιτροπής καλύπτουν τους τομείς οι οποίοι είχαν εξαιρεθεί από το πεδίο εφαρμογής της αρχικής οδηγίας. Ωστόσο, απαιτείται ακόμα πολλή δουλειά.
<P>
Γνωρίζουμε όλοι - και ο εισηγητής ορθώς επέκρινε αυτή την πρακτική - ότι ορισμένα κράτη μέλη διατυπώνουν τον ισχυρισμό ότι η υφιστάμενη νομοθεσία τους καλύπτει τις διατάξεις της εν λόγω οδηγίας. Δεν μπορώ να κατανοήσω, συνεπώς, γιατί διστάζουν να εφαρμόσουν μια αρκετά ελαστική οδηγία, στο μεγάλο χρονικό περιθώριο που προσφέρεται. Συμφωνώ, κατά συνέπεια, με την προτροπή που διατυπώνεται στην έκθεση να διερευνήσει η Επιτροπή γιατί τα κράτη μέλη αρνούνται να συμμορφωθούν προς ορισμένες από τις διατάξεις της οδηγίας.
<P>
Πρέπει επίσης να επιμείνουμε στη διεξαγωγή ελέγχων όσον αφορά τις προϋποθέσεις εφαρμογής της οδηγίας στις νέες μορφές απασχόλησης, όπως είναι για παράδειγμα η προσωρινή απασχόληση, η μερική απασχόληση και η απασχόληση ορισμένου χρόνου. Επιπλέον, διαπιστώνω ότι υπάρχει άμεση ανάγκη να επικεντρώσουμε πιο συστηματικά την προσοχή μας στον αυξημένο αριθμό των εργαζόμενων κατ' οίκον. Η ίδια η Επιτροπή έχει καταβάλει σημαντικές προσπάθειες σχετικά με την ανοικτή και την εξ αποστάσεως εκπαίδευση στο πλαίσιο του προγράμματος Leonardo da Vinci, για παράδειγμα. Αισθάνομαι, λοιπόν, την υποχρέωση να απευθύνω το ερώτημα: γιατί δεν προσφέρουμε μεγαλύτερη ενθάρρυνση προς τους κοινωνικούς εταίρους να διαπραγματευτούν τα συναφή ζητήματα που άπτονται του χρόνου εργασίας;
<P>
Παρ' όλα αυτά, η έκθεση θα μπορούσε να έχει θέσει το ζήτημα με πιο λεπτομερή τρόπο, καθώς αγνοεί, δυστυχώς, τους λεγόμενους αυτοαπασχολούμενους. Έχω την πεποίθηση ότι η ανάγκη να περιληφθεί στην έκθεση και αυτή η κατηγορία είναι κάτι που πρέπει όλοι μας να υποστηρίξουμε, προβαίνοντας έτσι σε μια χρήσιμη προσθήκη σε μια πολύ καλή έκθεση.

<SPEAKER ID=172 NAME="Αλυσανδράκης">
Κύριε Πρόεδρε, κυρία Επίτροπε, κύριοι συνάδελφοι, οι ρυθμίσεις του χρόνου εργασίας που εξετάζουμε κινούνται στα πλαίσια της νεοφιλελεύθερης πολιτικής, που ανατρέπει τις εργασιακές σχέσεις που κατέκτησε με τους αγώνες της η εργατική τάξη. Η πολιτική αυτή κτυπά τα δικαιώματα των εργαζομένων και εφαρμόζει τις ευέλικτες μορφές απασχόλησης και διευθέτησης του χρόνου εργασίας, κτυπά την πλήρη και σταθερή εργασία και την υποκαθιστά με την μερική ή προσωρινή απασχόληση.
<P>
Στόχος βεβαίως είναι η αύξηση του βαθμού εκμετάλλευσης της εργατικής δύναμης και η μεγιστοποίηση των κερδών του μεγάλου κεφαλαίου. Έτσι, επιχειρείται η κατάργηση του σταθερού ημερήσιου χρόνου απασχόλησης, οκτάωρου ή επτάωρου, και της αργίας του Σαββατοκύριακου, ενώ βάλλονται οι συλλογικές συμβάσεις εργασίας και επεκτείνονται οι συμβάσεις ορισμένου χρόνου. Ο εργαζόμενος πρέπει να είναι στη διάθεση του εργοδότη, όποτε και για όσο διάστημα εκείνος θέλει. Εξάλλου, με τη γενίκευση της μερικής απασχόλησης, όχι μόνον χτυπιέται το εισόδημα του εργαζόμενου, αλλά γίνεται πρακτικά αδύνατο στον εργαζόμενο να αποκτήσει δικαίωμα σύνταξης. Το αποτέλεσμα των πολιτικών της Ευρωπαϊκής Ένωσης είναι η επέκταση της υποαπασχόλησης, που σε ορισμένες χώρες ξεπερνά το 30%.
<P>
Εμείς υποστηρίζουμε μια άλλη πολιτική, που διευρύνει τα δικαιώματα των εργαζομένων και παλεύει κατά των καπιταλιστικών αναδιαρθρώσεων. Αγωνιζόμαστε για την κατάργηση του νομοθετικού πλαισίου που επιβάλλει τη διευθέτηση του ημερήσιου εργασιακού χρόνου και τις ευέλικτες μορφές απασχόλησης. Υποστηρίζουμε την πλήρη και σταθερή εργασία με επτάωρο και πενθήμερο, την επέκταση των κοινωνικών δικαιωμάτων και την αύξηση των μισθών σύμφωνα με τις σύγχρονες ανάγκες.

<SPEAKER ID=173 LANGUAGE="NL" NAME="Blokland">
Σας ευχαριστώ, κύριε Πρόεδρε. Οι πολίτες της Ευρωπαϊκής Ένωσης ζουν σε συνθήκες υψηλής ευημερίας και απολαύουν τους καρπούς της ευημερίας αυτής. Οι καρποί της ευημερίας εκφράζονται με το επίπεδο ευζωίας που διαπιστώνει ο πολίτης. Η προστασία της ευημερίας των εργαζομένων θα πρέπει να αποτελεί άμεσο στόχο σε ένα οικονομικό σύστημα το οποίο επικεντρώνεται στην παραγωγικότητα και στην αποτελεσματικότητα. Η ευημερία των πολιτών προωθείται επίσης μέσω καλής νομοθεσίας σχετικά με τον χρόνο κατά τον οποίον εργάζεται και τον χρόνο που μπορεί να αναπαύεται.
<P>
Συμπληρώνοντας την προσέγγιση του εισηγητή, θα ήθελα να επιστήσω την προσοχή σας στο ζήτημα της Κυριακής ως ημέρας καθολικής ανάπαυσης. Πιστεύω ότι ο εισηγητής δεν έδωσε ιδιαίτερη προσοχή στη σημασία της κυριακάτικης αργίας.
<P>
Αποτελεί καθήκον των κρατών μελών ο ορισμός μίας ημέρας ως αργίας, σύμφωνα με τις συνήθειες και τις παραδόσεις κάθε κράτους μέλους. Χαίρομαι που στα 9 από τα 15 κράτη μέλη η Κυριακή έχει ανακηρυχθεί επίσημα αργία. Τα κράτη μέλη λαμβάνουν σοβαρά την έκκληση που απηύθυνε το Κοινοβούλιο το 1996 και θεωρούν ιδιαίτερα σημαντική μία ημέρα καθολικής αργίας για την οικογένεια και τους άλλους κοινωνικούς δεσμούς.
<P>
Την εβδομάδα αυτή, μία έρευνα στις Κάτω Χώρες έδειξε ότι οι καταναλωτές λίγο έως καθόλου επιθυμούν να πραγματοποιούν τις αγορές τους την Κυριακή. Για τον λόγο αυτό είναι πολύ σημαντικό η κοινωνική νομοθεσία της Ευρωπαϊκής Ένωσης να εξακολουθεί και στο μέλλον να θεωρεί την Κυριακή αργία.
<P>
Η Κυριακή έχει για τους Χριστιανούς ιδιαίτερη σημασία ως ημέρα αργίας, ημέρα που όρισε ο Θεός και ανάγεται στην ημέρα της Ανάστασης του Χριστού. Για τον λόγο αυτό η αργία αυτή έχει βαθιές ρίζες στον ευρωπαϊκό πολιτισμό, το νόημα του οποίου υπερβαίνει την παραγωγή και την κατανάλωση.
<P>
(Χειροκροτήματα)

<SPEAKER ID=174 LANGUAGE="DE" NAME="Koch">
Κύριε Πρόεδρε, κυρία Επίτροπε, η έκθεση που υποβάλλει η Επιτροπή είναι περισσότερο από απαραίτητη. Θα απαιτήσει από τα κράτη μέλη την πραγματοποίηση μιας πολύ εκτεταμένης εργασίας. Ο εισηγητής κατέβαλε εξαιρετικά έντονη προσπάθεια κατά την ανάλυση, πράγμα για το οποίο τον ευχαριστώ θερμά.
<P>
Ωστόσο, έχω την εντύπωση ότι η οδηγία είναι ένα συνονθύλευμα. Υπάρχουν υπερβολικά πολλά κενά και σε άλλα σημεία περιλαμβάνονται εθνικές ρυθμίσεις που επιτρέπουν ατομικές εξαιρέσεις και καθιστούν ολόκληρο το κείμενο μη διαφανές. Πρόκειται ουσιαστικά για την προστασία των εργαζομένων, της οποίας είμαστε υπέρμαχοι.
<P>
Για αυτό είναι απαραίτητο να κληθεί η Επιτροπή, όπως και τα κράτη μέλη, όχι μόνο να υιοθετήσουν τον ορισμό, την έννοια και την ερμηνεία συγκεκριμένων όρων, αλλά και να εξετάσουν με ακρίβεια ενδεχόμενες παρεκκλίσεις από ορισμένες νομικές διατάξεις, ώστε να μην προκληθεί σύγχυση που θα οδηγούσε τελικά σε ένα αποτέλεσμα αντίθετο από το επιδιωκόμενο.
<P>
Οι σοβαρότερες ασάφειες στα κράτη μέλη αφορούν την ανώτατη επιτρεπόμενη διάρκεια της εργασίας, αν και στα άρθρα 6 και 18 των τελικών διατάξεων καθορίζονται σαφή όρια.
<P>
Η δυνατότητα εφαρμογής της οδηγίας και βάσει συλλογικών συμβάσεων ή συμφωνιών μεταξύ των κοινωνικών εταίρων θεωρείται καταρχήν θετική. Αλλά πρέπει και να πραγματοποιηθεί, και βέβαια με πλήρη σεβασμό του πνεύματος της οδηγίας, δηλαδή χωρίς την πρόβλεψη παρεκκλίσεων και της δυνατότητας μιας μερικής μόνο εφαρμογής.
<P>
Εξάλλου, είναι εξαιρετικά απαραίτητο να προσδιοριστεί σαφέστερα ο όρος "ετοιμότητα εργασίας" και να επιβληθεί πλήρως με την έννοια που έλαβε βάσει της απόφασης του Ευρωπαϊκού Δικαστηρίου. Η απόφαση του Λουξεμβούργου κατέδειξε σαφώς ένα κενό της παρούσας οδηγίας. Είναι λυπηρό το γεγονός ότι η Επιτροπή καθυστέρησε όσον αφορά το σημείο αυτό.
<P>
Η έκθεση του κ. Κουκιάδη θα προσφέρει μεγάλη βοήθεια στις εργασίες που μας αναμένουν. Ελπίζω ότι τα αιτήματα που προέβαλε το Κοινοβούλιο θα ληφθούν πραγματικά υπόψη κατά τη μελλοντική εφαρμογή της οδηγίας.

<SPEAKER ID=175 NAME="Διαμαντοπούλου">
. Κύριε Πρόεδρε, θα ήθελα να συγχαρώ τον κ. Κουκιάδη για την εξαιρετική του έκθεση για την εφαρμογή της οδηγίας που αφορά τον χρόνο εργασίας και να συμφωνήσω με τον τελευταίο ομιλητή, που σημείωσε ότι υπάρχουν κενά στην οδηγία για τον χρόνο εργασίας. Κενά όμως που συμπληρώνονται με την πάροδο του χρόνου. Θα ήθελα να υπενθυμίσω ότι κατά τη διάρκεια των δύο τελευταίων χρόνων είχαμε σημαντικές εξελίξεις, και όσον αφορά το ωράριο των ιατρών και όσον αφορά το ωράριο αυτών που εργάζονται στο χώρο της αλιείας, αλλά και πρόσφατα την οδηγία που αφορά τους εργαζόμενους στις μεταφορικές εταιρείες.
<P>
Η έκθεση της Επιτροπής σχετικά με την εφαρμογή της οδηγίας για τον χρόνο εργασίας δίνει μια γενική ανασκόπηση του τρόπου με τον οποίο τα κράτη μέλη εφαρμόζουν την οδηγία. Η δημοσίευσή της δεν αποτελούσε υποχρέωση της Επιτροπής, αλλά κρίναμε πολιτικά ότι αυτό βοηθά στη μεγαλύτερη διαφάνεια και στην περισσότερη ειλικρίνεια. Αυτό σημαίνει ότι, όπως έχει σωστά επισημάνει ο κ. Κουκιάδης, η μεταφορά της οδηγίας παρουσιάζει μεγάλες διαφορές από κράτος μέλος σε κράτος μέλος. Και εδώ πρέπει να δούμε ότι υπάρχει πάντοτε μια ανάγκη συμβιβασμού και συμφωνίας μεταξύ οικονομιών και κοινωνιών με πολύ διαφορετική κουλτούρα και συνήθειες, γι' αυτό και το πλαίσιο που έχει συμφωνηθεί είναι ευέλικτο, ώστε να μην προωθεί ομοιόμορφες και άκαμπτες λύσεις, οι οποίες θα ήταν αδύνατο να επιτευχθούν, ενώ θα ήταν πολύ δύσκολο να επιτευχθεί και η συμφωνία πλαίσιο.
<P>
Στα κράτη μέλη χορηγήθηκε ένα σημαντικό περιθώριο για τη μεταφορά της οδηγίας. Η οδηγία επιτρέπει ορισμένες παρεκκλίσεις με βάση τη νομοθεσία ή τις συλλογικές συμφωνίες, καθιστώντας δυνατή αυτή την ευελιξία των εθνικών αρχών που είπα παραπάνω. Και η Επιτροπή αναγνωρίζει αυτήν την ποικιλομορφία και δεν επιδιώκει την προώθηση ομοιόμορφων λύσεων στον τομέα αυτό.
<P>
Θα ήθελα όμως να σταθώ σε ορισμένες συγκεκριμένες συστάσεις που απευθύνονται στην Επιτροπή. Σε διαφορετικά σημεία της έκθεσης ζητείται από την Επιτροπή να παρακολουθεί τη μεταφορά και να λαμβάνει τα αναγκαία μέτρα σε περίπτωση λανθασμένης μεταφοράς. Σ' αυτό συμφωνούμε και, για τα σημεία μη συμμόρφωσης που καταγράφηκαν, έχει ήδη ξεκινήσει, ή σε ορισμένες περιπτώσεις πρόκειται να ξεκινήσει η προβλεπόμενη διαδικασία για παράβαση κοινοτικών οδηγιών.
<P>
Όσον αφορά τον ορισμό του χρόνου εργασίας και τις συνέπειες της απόφασης του Ευρωπαϊκού Δικαστηρίου στην υπόθεση Simap, στην οποία κρίνεται ότι ο χρόνος εφημεριών του ιατρικού προσωπικού που υπηρετεί στις ομάδες πρώτων βοηθειών πρέπει να θεωρηθεί στο σύνολό του ως χρόνος εργασίας. Σ' αυτή την περίπτωση η Επιτροπή εξετάζει τις συνέπειες, έχει ήδη πραγματοποιηθεί μια συνεδρίαση μεταξύ των εθνικών αρχών και των υπηρεσιών της Επιτροπής, και η Επιτροπή πρόκειται να δρομολογήσει μελέτη της νομικής κατάστασης και των συνεπειών αυτής της απόφασης για τα συστήματα υγείας και τους άλλους τομείς.
<P>
Επίσης, στην έκθεση του Ευρωπαϊκού Κοινοβουλίου ζητείται από την Επιτροπή να διευκρινίσει τις καταστάσεις στις οποίες δικαιολογούνται οι παρεκκλίσεις λόγω εργατικών συμφωνιών. Υπάρχει σαφής παραπομπή στον συγκεκριμένο όρο στο Αρθρο 18 παράγραφος 1, σύμφωνα με τον οποίο επιτρέπεται από τα κράτη μέλη να παρακάμψουν το ανώτατο όριο των 48 ωρών, με την προϋπόθεση ότι ο εργαζόμενος συμφωνεί να εργασθεί περισσότερες ώρες. Και εδώ πρέπει να σημειώσω ότι υπάρχουν και δικλίδες ασφαλείας, ώστε να μην υπάρχουν μέτρα και συνέπειες για τον εργαζόμενο που δεν θα το δεχθεί. Το μοναδικό κράτος που έχει κάνει χρήση αυτής της παρέκκλισης είναι το Ηνωμένο Βασίλειο. Η ίδια οδηγία ορίζει ότι το Συμβούλιο, ύστερα από πρόταση της Επιτροπής συνοδευόμενη από έκθεση αξιολόγησης, επανεξετάζει αυτή τη διάταξη. Και θα ήθελα να σας διαβεβαιώσω ότι η Επιτροπή θα υποβάλει την εν λόγω έκθεση αξιολόγησης.
<P>
Επίσης, θέλω να υπογραμμίσω ότι το 2002 κάθε κράτος μέλος θα υποβάλει εθνική έκθεση, η οποία θα υποβληθεί από τις εθνικές αρχές, όπου θα αναλύει την πρακτική εφαρμογή της εν λόγω οδηγίας. Και βάσει αυτών των εθνικών εκθέσεων θα προκύψει μια συνθετική έκθεση της Επιτροπής για την εφαρμογή της οδηγίας στα κράτη μέλη όπου θα έχουμε και μια συγκεκριμένη πιο σαφή εικόνα.
<P>
Τελειώνω με την αναφορά μου στα νέα μοντέλα εργασίας. Είναι σίγουρο ότι είναι δύσκολο να έχουμε την εφαρμογή του κλασικού χρόνου εργασίας σε νέες μορφές εργασίας, όπως αποτελεί μεγάλο θέμα και η συζήτηση για την δια βίου εκπαίδευση και την σύμπτυξη του χρόνου. Εδώ θα μπορούσα να πω ότι παίζει ήδη και θα παίξει πολύ σημαντικό ρόλο ο κοινωνικός διάλογος. Οι κοινωνικοί εταίροι, οι συζητήσεις τους και οι συμφωνίες τους στο ρόλο της δια βίου εκπαίδευσης, στις αρχές της τηλεργασίας, οι συμφωνίες οι οποίες έχουν ήδη επιτευχθεί σε συγκεκριμένους τομείς, δείχνουν ότι σε μια πρώτη φάση, οι επί μέρους συμφωνίες σε ευρωπαϊκό επίπεδο μπορούν να δημιουργήσουν τις συνθήκες ώστε να προχωρήσουμε περαιτέρω, εάν είναι ανάγκη, σε ένα νομοθετικό πλαίσιο.

<SPEAKER ID=176 NAME="Πρόεδρος">
Ευχαριστώ, κυρία Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί στις 18.30.

<CHAPTER ID=13>
Προώθηση της πρόσβασης στο Διαδίκτυο
<SPEAKER ID=177 NAME="Πρόεδρος">
Η ημερήσια διάταξη προβλέπει την προφορική ερώτηση (B5-0003/02), εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, προς την Επιτροπή, σχετικά με την προώθηση της πρόσβασης στο Διαδίκτυο.

<SPEAKER ID=178 LANGUAGE="EN" NAME="Harbour">
Κύριε Πρόεδρε, θα ήθελα να καλωσορίσω την κ. Διαμαντοπούλου στο Σώμα σήμερα το απόγευμα. Γνωρίζω ότι θα μιλήσει εκ μέρους του κ. Liikanen. Είμαστε, ασφαλώς, απογοητευμένοι που ο ίδιος δεν έχει τη δυνατότητα να παρίσταται. Κατανοούμε την πίεση χρόνου υπό την οποία εργάζονται οι Επίτροποι. Γνωρίζουμε ότι υπάρχει έντονο ενδιαφέρον για το υπό συζήτηση θέμα, το οποίο μάλιστα είναι υψίστης σπουδαιότητας και για ορισμένους άλλους τομείς, για τους οποίους είναι υπεύθυνη η κ. Διαμαντοπούλου.
<P>
Ο λόγος που υποβάλαμε αυτήν την ερώτηση - η οποία κατατίθεται εγκαίρως, σε σχέση και με την προετοιμασία της Συνόδου Κορυφής της Βαρκελώνης - είναι ότι πρέπει να τεθεί στη βάση των στόχων της Λισσαβόνας, για τη δημιουργία της πιο ανταγωνιστικής, παγκοσμίως, οικονομίας που βασίζεται στη γνώση, η ανάγκη, η οποία υφίσταται σε ολόκληρη την Ευρωπαϊκή Ένωση, παροχής πρόσβασης στην κοινωνία της πληροφόρησης και προώθησης του κλίματος εντός του οποίου θα αναπτυχθούν καινοτόμες υπηρεσίες. Τονίζω τις λέξεις "βασίζεται στη γνώση" , διότι εκείνο στο οποίο αναφερόμαστε είναι η ικανότητα ευρείας διάδοσης και η διευκόλυνση των δυνατοτήτων πρόσβασης σε αυτήν τη γνώση. Μέρος των προβλημάτων που παρουσιάζονται σχετικά με αυτήν την υπόθεση είναι και το ζήτημα της ορολογίας, και η ερώτησή μας πέφτει ενδεχομένως σε αυτήν την παγίδα όταν αναφέρεται, για παράδειγμα, σε ενιαίο τέλος πρόσβασης στο Διαδίκτυο.
<P>
Ελπίζω οι συνάδελφοι βουλευτές να μου επιτρέψουν να εξηγήσω τους λόγους για τους οποίους το ζήτημα είναι τόσο κρίσιμο. Προκειμένου να μας προσφέρει όντως το Διαδίκτυο το μέγιστο των δυνατοτήτων του ως παγκόσμιο δίκτυο γνώσης, ως ένα άμεσα προσπελάσιμο μέσο, πρέπει να ενθαρρύνουμε τον κόσμο να το χρησιμοποιεί με τέτοιον τρόπο ώστε να ξεχάσει το αίσθημα που δημιουργεί μια σύνδεση με χρονοχρέωση, ότι δηλαδή πρέπει κανείς να βιαστεί να ολοκληρώσει την εργασία του και ότι οι υπηρεσίες δεν βρίσκονται όλες τις ώρες σε λειτουργία και στη διάθεσή του. Αυτό είναι στην ουσία το πραγματικό ζήτημα: να καταστήσουμε αυτήν την τεράστια βιβλιοθήκη πληροφοριών και υπηρεσιών διαθέσιμη κατά τρόπο ώστε οι πολίτες να έχουν συνεχή πρόσβαση σε αυτήν με προσιτό κόστος. Αυτή είναι η ουσία της ερώτησης που συζητούμε.
<P>
Γνωρίζουμε ότι έχει συντελεστεί σημαντική πρόοδος. Χαίρομαι διότι είμαι μέλος της Επιτροπής Βιομηχανίας, Εξωτερικού Εμπορίου, Έρευνας και Ενέργειας και της Επιτροπής Νομικών Θεμάτων και Εσωτερικής Αγοράς, οι οποίες έχουν εργαστεί πολύ σκληρά, σε συνεργασία με την Επιτροπή, προκειμένου να προωθήσουν οδηγίες σχετικά με ζητήματα όπως η αποδεσμοποίηση του τοπικού βρόχου και το όλο τηλεπικοινωνιακό πακέτο. Κατανοούμε τον ρόλο και την ευθύνη μας στο εν λόγω ζήτημα. Η τελική παροχή αυτών των υπηρεσιών αναπόφευκτα θα προέλθει από την αγορά. Αυτό έχει ήδη συντελεστεί με επιτυχία στον τομέα της κινητής τηλεφωνίας και συντελείται ήδη στην αγορά, καθώς προωθούνται νέες επενδύσεις. Ωστόσο, οφείλουμε να ενθαρρύνουμε τις επενδύσεις για τη δημιουργία της βασικής τεχνικής υποδομής, η οποία είναι απαραίτητη για τη διαχείριση του όγκου των διακινούμενων πληροφοριών και των παρεχόμενων υπηρεσιών και να ενθαρρύνουμε την ανάπτυξη των νέων υπηρεσιών που θα εκμεταλλευτούν αυτές τις αυξημένες δυνατότητες. Αναφερόμαστε στη μετάβαση από τους σχετικά μικρούς αγωγούς γνώσης που φτάνουν μέχρι το σπίτι ή τον χώρο εργασίας μας σε πολύ μεγαλύτερος αγωγούς γνώσης, μέσω των οποίων θα διατίθενται νέες υπηρεσίες. Για παράδειγμα, μια ολόκληρη κινηματογραφική ταινία θα μπορεί να ληφθεί σε δευτερόλεπτα αντί των ωρών που απαιτούνται αυτήν τη στιγμή.
<P>
Εν κατακλείδι, αναμένουμε να ακούσουμε πώς προτίθεται η Επιτροπή να ενθαρρύνει την ανάπτυξη της ταχύρυθμης πρόσβασης στο Διαδίκτυο, πώς προτίθεται να προωθήσει την παροχή αυτών των υπηρεσιών σε όλα τα κράτη μέλη, τι περαιτέρω δράση ενδέχεται να είναι απαραίτητη και ποια επιπλέον υποστήριξη μπορεί να παράσχει για την υλοποίηση αυτού του στόχου, ο οποίος έχει ζωτική σημασία για το μέλλον της ευρωπαϊκής οικονομίας.

<SPEAKER ID=179 NAME="Διαμαντοπούλου">
. Θα ευχαριστήσω ιδιαίτερα τον κ. βουλευτή, γιατί πράγματι είναι ένα εξαιρετικό θέμα, που αποτελεί πρώτη προτεραιότητα, όχι μόνο στο Ευρωπαϊκό Κοινοβούλιο και την Επιτροπή, αλλά και στο κάθε χαρτοφυλάκιο χωριστά, μια και η ηλεκτρονική Ευρώπη είναι προτεραιότητα για όλους μας.
<P>
Το αίτημα στη Σύνοδο Κορυφής της Λισαβόνας ήταν η διάθεση φθηνών και υψηλής ταχύτητας δικτύων για πρόσβαση στο Internet. Και αυτό, για λόγους που εσείς ο ίδιος εξηγήσατε, είναι ακρογωνιαίος λίθος για την ευρωπαϊκή οικονομία της γνώσης, είναι ακρογωνιαίος λίθος για τις πολιτικές δικαιοσύνης, ισότητας και μη αποκλεισμού στην Ευρώπη. Όπως αναφέρεται στην ερώτηση, σημαντικό μέσο είναι και η τιμολόγηση της πρόσβασης στο Internet. Υπάρχει θέμα τιμολόγησης της πρόσβασης με ενιαίο τέλος, (flat rate) - εδώ, όπως πολύ σωστά είπατε, υπάρχει ένα πρόβλημα λεξιλογίου και μετάφρασης όρων σε όλες τις γλώσσες και πρέπει να πω ότι κάποιες λέξεις τις αναγνώριζα στα αγγλικά αλλά όχι στα ελληνικά - βάσει διασύνδεσης ενιαίου τέλους, από παρόχους υπηρεσιών Internet και από νεοεισερχόμενους τηλεπικοινωνιακούς φορείς εκμετάλλευσης στα δίκτυα των πρώην μονοπωλιακών φορέων.
<P>
Οι εθνικές ρυθμιστικές αρχές τεσσάρων κρατών μελών, του Ηνωμένου Βασιλείου, των Κάτω Χωρών, της Ισπανίας και της Γαλλίας, απαίτησαν από τους εγκατεστημένους πρώην μονοπωλιακούς φορείς να παράσχουν στους συντελεστές της αγοράς χονδρικώς την υπηρεσία πρόσβασης στο Internet με ενιαίο τέλος. Αυτή είναι η γνωστή αρχή ως friaco, δηλαδή εκκίνηση κλήσεων πρόσβασης στο Internet με ενιαίο τέλος. Η υπηρεσία αυτή πρόκειται να εγκατασταθεί και να παρέχεται σύντομα και στην Ιταλία.
<P>
Ο κλάδος υποστηρίζει ότι η friaco έχει σαν αποτέλεσμα την αυξημένη χρήση του Internet, καθώς επίσης ότι εφόσον δεν υπάρχει χρονοχρέωση, οι χρήστες διαθέτουν περισσότερο χρόνο στο Internet και εξοικειώνονται με τις σχετικές εμπορικές και πολιτιστικές σελίδες. Υποστηρίζεται επίσης ότι χάρη στο σύνολο αυτών των υπηρεσιών, στη friaco, μεγενθύνεται η ζήτηση των καταναλωτών για ευρυζωνική πρόσβαση (broadband) και υπηρεσίες.
<P>
Η Επιτροπή χαιρετίζει τις αποφάσεις αυτές των ρυθμιστικών αρχών των κρατών μελών, στα οποία αναφέρθηκα πριν, και ενθαρρύνει τη χρήση αυτού του μοντέλου και σε άλλα κράτη. Αυτή η ενθάρρυνση και υποστήριξη της Επιτροπής εκφράστηκε με τους εξής τρόπους: πρώτον στην επιτροπή παροχής ανοικτού δικτύου στο ΟΝΡ, το φόρουμ στο οποίο προεδρεύει η Ευρωπαϊκή Ένωση, και όπου οι ρυθμιστικές αρχές και τα υπουργεία των κρατών μελών αντιπροσωπεύονται υπό τη συμβουλευτική και ρυθμιστική τους ιδιότητα. Το θέμα αυτό θα τεθεί και πάλι στην ημερήσια διάταξη της επιτροπής παροχής ανοικτού δικτύου στις 20 Φεβρουαρίου του 2002. Δεύτερον, στην έβδομη έκδοση σχετικά με την εφαρμογή της δέσμης κανονιστικών ρυθμίσεων στον τομέα των τηλεπικοινωνιών, η οποία υποβλήθηκε στο Ευρωπαϊκό Κοινοβούλιο και στο Συμβούλιο το Δεκέμβριο του 2001, όπου πάλι η Επιτροπή παρέχει συγκεκριμένη υποστήριξη στη στενοζωνική πρόσβαση στο Internet (narrowband) με ενιαίο τέλος, ως πύλη προς την ευρυζωνική πρόσβαση.
<P>
Επίσης, όπως αναφέρατε και εσείς, πρέπει να πούμε ότι στο ευρύτερο πλαίσιο της συνέχειας για την υλοποίηση του σχεδίου δράσης e-Europe υπάρχουν και δεσμευτικές αποφάσεις. Έτσι, θα πρέπει να πούμε ότι η Επιτροπή εξασφαλίζει την ορθή εφαρμογή του κανονισμού σχετικά με την αποδεσμοποίηση του τοπικού βρόχου (LLU). Η αδεσμοποίητη πρόσβαση στον τοπικό βρόχο παρέχει σ' αυτούς που εισέρχονται για πρώτη φορά τη δυνατότητα να ανταγωνιστούν καθιερωμένους φορείς εκμετάλλευσης προσφέροντας υπηρεσίες ταχύρυθμης μετάδοσης δεδομένων και συνεχή πρόσβαση στο Internet βάσει της τεχνολογίας ψηφιακής συνδρομικής γραμμής.
<P>
Επίσης, η Επιτροπή αναφέρθηκε σε αυτήν την πτυχή του ταχύρυθμου Internet στην 7η έκδοση, μαζί με την παροχή ισότιμης πρόσβασης στις λιανικές προσφορές του εγκατεστημένου φορέα για ταχύρυθμη πρόσβαση στο Internet. Η Επιτροπή ενθαρρύνει επίσης την εξασφάλιση δίκαιων και ισότιμων όρων για την παροχή μισθωμένων γραμμών μικρού μήκους, οι οποίες λαμβάνουν υπόψη τους το κόστος, που συνιστά άλλη μορφή πρόσβασης στο Internet, και είναι σημαντικό κυρίως για μικρές επιχειρήσεις και εταιρείες που χρησιμοποιούν τις υπηρεσίες δεδομένων των νεοεισερχόμενων τηλεπικοινωνιακών φορέων.
<P>
Είναι λοιπόν προφανές ότι η Επιτροπή λειτουργεί σε δύο επίπεδα. Ένα αφορά την ενίσχυση συγκεκριμένων πολιτικών συνεργασιών, την ενίσχυση για την εφαρμογή μοντέλων τα οποία είναι ήδη επιτυχή, και αναφέρθηκα με ποιό τρόπο, και δεύτερο ενεργεί σε επίπεδο παρακολούθησης της εφαρμογής των δεσμευτικών αποφάσεων, όπως είναι οι κανονισμοί και οι οποίοι παίζουν φυσικά πολύ σημαντικό ρόλο.
<P>
Στο θέμα της διάδοσης και εμπέδωσης της ευρυζωνικής τεχνολογίας, η Επιτροπή αναγνωρίζει στην έκθεσή της προς το Ευρωπαϊκό Συμβούλιο της Βαρκελώνης, ότι η διάθεση και η αξιοποίηση αυτής της τεχνολογίας δεν πραγματοποιείται επί του παρόντος με τους ρυθμούς που θα περιμέναμε από τα κράτη μέλη. Υπό το πρίσμα αυτό, η Επιτροπή πρότεινε στο Ευρωπαϊκό Συμβούλιο να καθιερώσει ως στόχο την εκτεταμένη διάθεση ευρυζωνικών τεχνολογιών σε ολόκληρη την Ευρωπαϊκή Ένωση έως το 2005.

<SPEAKER ID=180 NAME="Πρόεδρος">
Ευχαριστώ, κυρία Επίτροπε.

<CHAPTER ID=14>
Μεταφορά εμπορευμάτων από την σήραγγα της Μάγχης
<SPEAKER ID=181 NAME="Πρόεδρος">
Η ημερήσια διάταξη προβλέπει την κοινή συζήτηση των ακολούθων προφορικών ερωτήσεων:
<P>
(B5-0004/02) του κ. Savary και άλλων, εξ ονόματος της Ομάδας του Ευρωπαϊκού Σοσιαλιστικού Κόμματος, προς την Επιτροπή, σχετικά με τη μεταφορά εμπορευμάτων σιδηροδρομικώς από τη σήραγγα της Μάγχης,
<P>
(B5-0005/02) του κ. Davies και άλλων, εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών, προς την Επιτροπή, σχετικά με τη μεταφορά εμπορευμάτων σιδηροδρομικώς από τη σήραγγα της Μάγχης.

<SPEAKER ID=182 LANGUAGE="EN" NAME="Watts">
Κύριε Πρόεδρε, από τις 7 Νοεμβρίου, η SNCF έχει αναστείλει όλες τις υπηρεσίες σιδηροδρομικών μεταφορών εμπορευμάτων μέσω της σήραγγας της Μάγχης, εξαιτίας φόβων για την ασφάλεια του προσωπικού της στο Καλαί, μετά τη διατύπωση απειλών από όσους επιδιώκουν να εισέλθουν παράνομα στο Ηνωμένο Βασίλειο. Κατά συνέπεια, οι εμπορευματικές μεταφορές μέσω της σήραγγας βρίσκονται αυτήν τη στιγμή σε κατάσταση βαθιάς κρίσης. Ωστόσο, μας ικανοποιεί ιδιαιτέρως το γεγονός ότι, τόσο οι Γάλλοι βουλευτές όσο και οι Βρετανοί βουλευτές των Εργατικών, ζήτησαν τη διεξαγωγή συζήτησης, η δε Ομάδα των Φιλελευθέρων συμφώνησε με μας να διεξαχθεί η συζήτηση σήμερα το απόγευμα.
<P>
Η επίλυση του συγκεκριμένου προβλήματος απαιτεί συνεργασία και όχι αντιπαραθέσεις. Δεν χρειάζονται άλλες αλληλοκατηγορίες, ούτε μετάθεση των ευθυνών· χρειαζόμαστε τη συνεργασία της βρετανικής κυβέρνησης, της γαλλικής κυβέρνησης, της SNCF, του Eurotunnel, της EWS και άλλων, προκειμένου να ξεκινήσουμε μια πιο αποτελεσματική συνεργασία. Έχουν επιτευχθεί πολλά, αλλά εξακολουθούν να υπάρχουν πολλές εκκρεμότητες.
<P>
Στον παραπάνω κατάλογο περιλαμβάνεται και η Ευρωπαϊκή Επιτροπή. Τα άρθρα 28 έως 30 της Συνθήκης και ο κανονισμός 2679/98 εγγυώνται την ελεύθερη διακίνηση των αγαθών. Αυτό περιλαμβάνει και την ελεύθερη διακίνηση μέσω της σήραγγας της Μάγχης. Ευχαριστώ την Επίτροπο για την παρέμβασή της σε αυτήν τη συγκεκριμένη κρίση και για τη θετική ανταπόκρισή της στα αιτήματα που προβάλαμε τόσο εγώ όσο και άλλοι συνάδελφοι. Τις τελευταίες ημέρες, υψώθηκε μια περίφραξη ασφαλείας και χαιρετίζουμε το γεγονός. Η αστυνόμευση, όμως, περιορίζεται μεταξύ των ωρών 9 μ.μ. και 3 π.μ. Ευελπιστούμε ότι θα μπορέσουμε να πείσουμε τους Γάλλους συναδέλφους μας για την αναγκαιότητα 24ωρης αστυνόμευσης και ανάπτυξης επαρκούς αστυνομικής δύναμης. Είναι ανάγκη να επαναληφθούν το συντομότερο δυνατόν τα δρομολόγια της SNCF, ενώ απαιτούνται επείγουσες μετατροπές στις αμαξοστοιχίες, προκειμένου να διασφαλιστεί ότι δεν θα υποχρεώνονται να πραγματοποιούν στάση στο Καλαί για τεχνικούς και μόνο λόγους. Αυτά είναι ορισμένα πρακτικά μέτρα, τα οποία, βραχυπρόθεσμα, θα έχουν σημαντικά αποτελέσματα. Ευελπιστούμε ότι εσείς, κ. Επίτροπε, θα εξακολουθήσετε να δραστηριοποιείστε για τη διασφάλιση της αποκατάστασης της λειτουργίας αυτού του διαύλου, ο οποίος διαδραματίζει ζωτικό ρόλο στη λειτουργία της ενιαίας αγοράς.

<SPEAKER ID=183 NAME="Διαμαντοπούλου">
. Κύριε Πρόεδρε, η Επιτροπή ανησυχεί για την μείωση της σιδηροδρομικής μεταφοράς εμπορευμάτων λόγω των προβλημάτων ασφαλείας που παρουσιάστηκαν στον σταθμό του SNCF. Η κατάσταση αυτή έχει αρνητικό αντίκτυπο στην κατανομή ανά μεταφορικό μέσο όσον αφορά τις δραστηριότητες μεταφοράς εμπορευμάτων σε αυτό τον σημαντικό άξονα μεταφορών. Αυτό ζημιώνει τις σιδηροδρομικές μεταφορές και είναι αντίθετο με τη συλλογική άποψη της Επιτροπής για τον ρόλο που παίζουν οι σιδηροδρομικές μεταφορές σύμφωνα με τη Λευκή Βίβλο που παρουσίασε τον Σεπτέμβριο του 2001.
<P>
Ο μερικός αποκλεισμός των σιδηροδρομικών μετακινήσεων μέσω της σήραγγας μειώνει τη χρησιμοποίηση του δυναμικού, και επομένως την απόδοση της επένδυσης, για μια πολύ σημαντική ευρωπαϊκή υποδομή μεταφορών. Η Επιτροπή είναι πλήρως ενήμερη για την κατάσταση από τότε που ξεκίνησε, δηλαδή τον Νοέμβριο. Σύμφωνα με τον κανονισμό 2679/98, για την ελεύθερη κυκλοφορία αγαθών, οι υπηρεσίες της Επιτροπής είχαν ήδη ζητήσει από τις γαλλικές υπηρεσίες από τον Νοέμβριο να αναλάβουν όλα τα αναγκαία και ενδεδειγμένα μέτρα για την αποκατάσταση της ομαλής ροής στις κυκλοφορίες. Ζήτησαν επίσης να ενημερώνονται τακτικά για την εξέλιξη της κατάστασης.
<P>
Σύμφωνα με τις τελευταίες πληροφορίες μας, η κατάσταση έχει ελαφρώς βελτιωθεί. Αστυνομικές δυνάμεις βρίσκονται συνεχώς επί τόπου, η χωρητικότητα των σιδηροδρόμων αυξήθηκε, όπου ήταν δυνατόν, από 1200 στους 1600 τόνους. Οι εργασίες στον εμπορικό τερματικό σταθμό Φρετάν ξεκίνησαν τον Δεκέμβριο και ένα πλέγμα ενίσχυσης αναμένεται να περατωθεί στις αρχές του Φεβρουαρίου. Οι εγκαταστάσεις για την πλήρη προστασία του χώρου, όπως βιντεοκάμερες, ανιχνευτές θερμότητας, θα έχουν τοποθετηθεί μέχρι τα τέλη Ιουνίου. Οι επαφές με τις γαλλικές αρχές θα συνεχιστούν, ο Επίτροπος Bolkestein πρότεινε να συναντηθεί με τον γάλλο και βρετανό συνάδελφό του και τους αρμόδιους υπουργούς για την εσωτερική αγορά, για να συζητήσουν το θέμα αυτό στο περιθώριο του επόμενου Συμβουλίου Αγοράς την 1η Μαρτίου. Ο στόχος μας είναι να αποκατασταθεί η ελεύθερη κυκλοφορία αγαθών το αργότερο τον Ιούνιο, όταν θα έχουν ολοκληρωθεί όλες οι εργασίες στον τερματικό σταθμό.
<P>
Η τελευταία μου παρατήρηση αφορά τα θέματα ασύλου και ελέγχου στα εξωτερικά σύνορα. Η πολιτική της Ένωσης και των κρατών μελών της για το άσυλο και τον έλεγχο στα εξωτερικά σύνορα βρίσκεται επίσης σε κίνδυνο. Η Επιτροπή πιστεύει ότι η έγκριση εναρμονισμένων κανόνων θα συμβάλει ιδιαίτερα ώστε κάποια κράτη μέλη να μην είναι ελκυστικότερα από άλλα. Η Επιτροπή έχει ήδη καταθέσει προτάσεις για αυτόν τον σκοπό.

<SPEAKER ID=184 LANGUAGE="EN" NAME="Chichester">
Κύριε Πρόεδρε, κάποτε, όταν υπήρχε ομίχλη στη Μάγχη, λέγαμε στο Ηνωμένο Βασίλειο, ως ανέκδοτο, ότι η Ευρώπη είχε αποκλειστεί. Τώρα φαίνεται ότι μάλλον τα άτομα κυκλοφορούν ελεύθερα στη σήραγγα της Μάγχης, ενώ έχουν αποκλειστεί τα τραίνα και το εμπόριο - πράγμα που είναι, από κάθε άποψη, περισσότερο σοβαρό.
<P>
Οι συνέπειες των περιορισμών είναι εξαιρετικά επιζήμιες για την ελεύθερη διακίνηση αγαθών και την απασχόληση: χιλιάδες θέσεις εργασίας κινδυνεύουν. Οφείλω να ομολογήσω ότι, για όσους θίγονται από αυτήν την κατάσταση, η άρση των περιορισμών μέχρι τον Ιούνιο μοιάζει να αποτελεί πολύ μακρινή προοπτική. Το πρόβλημα εντοπίζεται στην εγγύτητα του καταυλισμού προσφύγων του Sangatte: βρίσκεται πολύ κοντά και πρέπει να μετακινηθεί, διότι καθιστά πολύ δύσκολη την αστυνόμευση.
<P>
Η εν λόγω σήραγγα αποτελεί αγαθό και επιχείρηση που τελεί υπό καθεστώς κοινής ιδιοκτησίας και ωφελεί τόσο τη Γαλλία όσο και τη Βρετανία, καθώς και την ευρύτερη Κοινότητα των κρατών μελών. Είναι ίσως η μοναδική τόσο σημαντική άμεση δίοδος που ενώνει τη Βρετανία και την ηπειρωτική Ευρώπη. Το πρόβλημα των δυσχερειών που παρουσιάζει η αστυνόμευση των παράνομων μεταναστών προξενεί ζημία και πρέπει να αντιμετωπιστεί σύντομα.
<P>
Απευθύνω έκκληση στην Επιτροπή να πιέσει τις γαλλικές αρχές να αναλάβουν δράση. Απευθύνω έκκληση στην κυβέρνηση του Ηνωμένου Βασιλείου να προσφέρει περισσότερη συνδρομή προς τους Γάλλους ομολόγους της και στους θιγομένους μεταφορείς και επιχειρήσεις, αντί να δείχνει με τη συμπεριφορά της ότι εθελοτυφλεί για τα προβλήματα και τις δυσκολίες που έχουν ενσκήψει, αφιερώνοντας περισσότερο χρόνο στην παρενόχληση των οδηγών φορτηγών και των οδηγών αμαξοστοιχιών με την άσκηση διώξεων και την επιβολή προστίμων. Οι αρχές πρέπει να προβούν σε συγκεκριμένες ενέργειες και όχι να καταφέρονται εναντίον εκείνων που δεν φέρουν καμία ευθύνη.

<SPEAKER ID=185 LANGUAGE="EN" NAME="Skinner">
Κύριε Πρόεδρε, καταρχάς θα ήθελα να εκφράσω την εκτίμησή μου προς τους συναδέλφους μου, κκ. Watts, Savary και την κυρία Darras, που έφεραν αυτό το θέμα προς συζήτηση στο Σώμα. Αποτελεί ειρωνεία το γεγονός ότι λαμβάνω το λόγο, διότι, ως εισηγητής, συνέβαλα στην προώθηση, στο πλαίσιο των εργασιών του Σώματος, του θέματος της ελεύθερης διακίνησης αγαθών σε παραμεθόριες περιοχές όπου η ελεύθερη κυκλοφορία παρεμποδιζόταν. Αρχικά, αυτό αποσκοπούσε στην αντιμετώπιση του ζητήματος των εργασιακών σχέσεων στα σύνορα. Οι τελευταίες, όμως, εξελίξεις είναι ενδιαφέρουσες: επαινώ και επιδοκιμάζω την ευρεία αντίληψη της Επιτροπής σχετικά με την εφαρμογή αυτών των άρθρων που έχουν τεθεί στη διάθεσή της.
<P>
Τότε, όπως και τώρα, γνώριζα ότι οι απαιτήσεις που έθεταν τα εν λόγω άρθρα ήταν απλώς μηχανιστικές, ότι η εφαρμογή τους εξαρτιόνταν από την πολιτική βούληση. Οι παρόντες σήμερα εδώ θα κατανοούν ότι είναι απαραίτητο όλα τα ενδιαφερόμενα μέρη να επικεντρώσουν την προσοχή τους σε αυτό που συμβαίνει αυτήν τη στιγμή στη σήραγγα της Μάγχης και να διασφαλίσουν ότι δεν θα επιτρέψουν να συσκοτιστεί το θέμα από τις, πολιτιστικές ή πολιτικές, διαμάχες που υφίστανται.
<P>
Υπάρχουν προβλήματα. Στο εν λόγω ζήτημα υπάρχει πρόβλημα ανεπάρκειας των μέσων - αυτό το κατανοούμε - είτε από την πλευρά της αστυνομίας είτε του προσωπικού ασφαλείας στους χώρους τους οποίους φυλάσσουν. Πρέπει όμως τα φορτία να μεταφέρονται ανεμπόδιστα μέσω της σήραγγας. Οφείλουμε επίσης να αναγνωρίσουμε ότι το πρόβλημα έχει διεθνείς διαστάσεις. Υπάρχουν άνθρωποι οι οποίοι έχουν εκτοπιστεί συνεπεία πολέμων και σοβαρών ταραχών και υπάρχουν επίσης οικονομικοί μετανάστες, οι οποίοι θα πλήρωναν οποιοδήποτε τίμημα προκειμένου να εισέλθουν στο Ηνωμένο Βασίλειο. Πολύ συχνά, το τίμημα αυτό το πληρώνουν σε εγκληματικές συμμορίες, οι οποίες εκμεταλλεύονται ακριβώς την ανάγκη αυτών των ανθρώπων.
<P>
Οι πραγματικές λύσεις, κατά συνέπεια, βρίσκονται στα χέρια των πολιτικών, οι οποίοι πρέπει να συντονίσουν τη δράση τους σε κυβερνητικό επίπεδο. Η ειρήνη και η ανάπτυξη στις περιοχές του κόσμου που αντιμετωπίζουν κρίσεις είναι κάτι για το οποίο πρέπει επίσης να αγωνιστούμε. Δυστυχώς, στη Γαλλία έχουμε επίσης δει ανθρώπινες τραγωδίες που έχουν εντυπώσει στη σκέψη όλων μας την ανθρώπινη πλευρά του όλου ζητήματος.
<P>
Οι προσπάθειες των γαλλικών αρχών για την ενίσχυση των μέτρων ασφαλείας είναι ευπρόσδεκτες. Πρέπει να εξακολουθήσουμε να απαιτούμε το υψηλότερο επίπεδο επαγρύπνησης, όπως είπε και ο κ. Watts.
<P>
Η ενασχόληση του Σώματος με το εν λόγω ζήτημα επιβεβαιώνει τις διεθνείς διαστάσεις του και το ιδιαίτερο ενδιαφέρον του οποίου χρήζει. Οι συζητήσεις αυτού του τύπου θα προαγάγουν τη λύση όχι μόνο του προβλήματος που έχει δημιουργηθεί στη σήραγγα της Μάγχης αλλά και άλλων παρόμοιων προβλημάτων. Το συγκεκριμένο θέμα μας παρέχει απλώς μια βάση εκκίνησης αυτής της διαδικασίας.

<SPEAKER ID=186 LANGUAGE="EN" NAME="Attwooll">
Κύριε Πρόεδρε, καταρχάς, θα ήμουν ευγνώμων εάν η Επίτροπος κ. Διαμαντοπούλου μπορούσε να μεταφέρει στην Επίτροπο de Palacio τις προσωπικές μου ευχαριστίες για το έργο το οποίο γνωρίζω ότι έχει αναλάβει σε σχέση με το υπό συζήτηση θέμα.
<P>
Προέρχομαι από ένα από τα πιο απομακρυσμένα σημεία της Ευρώπης, συγκεκριμένα τη Σκωτία, και είναι πολύ σημαντικό για εμάς να έχουμε επαφή με το κέντρο. Αυτή τη στιγμή, αντιμετωπίζουμε πολύ οξυμένα προβλήματα. Αναφέρομαι στις εξαγωγές και στα υλικοτεχνικά προβλήματα που δημιουργούνται, καθώς και στα προβλήματα για τις εταιρείες σιδηροδρομικών μεταφορών εμπορευμάτων γενικά.
<P>
Αυτό που θεωρούμε αυτήν τη στιγμή οξύ πρόβλημα, θα καταστεί χρόνιο, εάν δεν αντιμετωπιστούν εγκαίρως τα υφιστάμενα προβλήματα. Η Επίτροπος κ. Διαμαντοπούλου έχει ήδη αναφερθεί στο γεγονός ότι η κατάσταση που έχει δημιουργηθεί στη σήραγγα της Μάγχης είναι αντιπαραγωγική σε σχέση με την πολιτική που θα θέλαμε όλοι να δούμε να ακολουθείται, συγκεκριμένα τη στροφή των εμπορευματικών μεταφορών προς το σιδηρόδρομο αντί του οδικού δικτύου.
<P>
Δεδομένης της σημερινής κατάστασης στο εσωτερικό του Ηνωμένου Βασιλείου - των δυσκολιών που αντιμετωπίζει στους τομείς των εξαγωγών και του εθνικού σιδηροδρομικού δικτύου - και με το βλέμμα στραμμένο στο μέλλον της πολιτικής μεταφορών της Ευρωπαϊκής Ένωσης συνολικά, ευελπιστώ ειλικρινά ότι θα ασκηθεί η μέγιστη δυνατή πίεση από όλες τις πλευρές, προκειμένου να επιλυθεί το συντομότερο δυνατό αυτό το πρόβλημα.

<SPEAKER ID=187 LANGUAGE="EN" NAME="MacCormick">
Κύριε Πρόεδρε, λαμβάνω τον λόγο μετά την κ. Attwooll, ως ένας από τους υπόλοιπους βουλευτές του Σώματος που εκπροσωπούμε τη Σκωτία. Είμαι ευγνώμων στον κ. Watson και στους συναδέλφους των Φιλελευθέρων που υπέβαλαν τις ερωτήσεις βάσει των οποίων διεξάγεται η σημερινή συζήτηση, η οποία είναι ζωτικής σημασίας.
<P>
Θα προσπαθήσω να δώσω μια πιο γλαφυρή εικόνα του θέματος που έθιξε η κ. Attwooll: 30 μίλια από το σπίτι μου στο Εδιμβούργο, στο μέσο της διαδρομής μεταξύ Εδιμβούργου και Γλασκώβης, στην πόλη Motherwell, βρίσκεται ο τελευταίος προς Βορρά σιδηροδρομικός σταθμός εμπορευματικών μεταφορών του διευρωπαϊκού σιδηροδρομικού δικτύου στο Ηνωμένο Βασίλειο, ο σταθμός Motherwell Eurocentral. Τις τελευταίες εβδομάδες, πληροφορούμαστε ότι η εταιρεία που εκτελεί μεταφορές από τον εν λόγω σταθμό, η EWS, δεν θα έχει την οικονομική δυνατότητα να συνεχίσει να παρέχει υπηρεσίες από τη Σκωτία με τον υφιστάμενο αριθμό δρομολογίων ανά ημέρα. Εάν συμβεί κάτι τέτοιο, θα υπάρξει κρίση στη Σκωτία, και κατά συνέπεια και στις μεταφορές σε ολόκληρη την Ένωση. Είναι ευρέως γνωστό, για παράδειγμα, ότι η σκωτσέζικη βιομηχανία παραγωγής ουίσκι εξαρτάται σε μεγάλο βαθμό από τους σιδηροδρόμους για τη μεταφορά ουίσκι βύνης και ανάμικτου ουίσκι στην ευρωπαϊκή αγορά. Ένα εμπόριο ζωτικής σημασίας υφίσταται αυτήν τη στιγμή βαριές απώλειες.
<P>
Υπ' αυτές τις συνθήκες, είναι ενθαρρυντικό να μαθαίνουμε πως η Επιτροπή αντιμετωπίζει με σοβαρότητα το θέμα, αλλά δεν είναι ενθαρρυντικό να μαθαίνουμε πως όλα θα είναι εντάξει μέχρι τον Ιούνιο, διότι, σύμφωνα με τις πληροφορίες που λαμβάνουμε από τις εμπορικές επιχειρήσεις που θίγονται, δεν θα μπορέσουν να αντέξουν μέχρι τον Ιούνιο, εάν εξακολουθήσει να υφίσταται η σημερινή κατάσταση.
<P>
Αυτή τη στιγμή, οι πολίτες σε όλη την Ευρωπαϊκή Ένωση διερωτώνται το εξής: έχουμε τα οφέλη που μας υποσχέθηκαν ότι θα έχουμε ως μέλη της Ευρωπαϊκής Ένωσης; Αυτά τα οφέλη σχετίζονται ιδιαιτέρως με τη δυνατότητα ελεύθερης διεξαγωγής του εμπορίου σε ολόκληρη την Ένωση. Αλλα οφέλη που μας έχουν υποσχεθεί είναι εκείνα που προέρχονται από τις συνδυασμένες μεταφορές - το να μην μεταφέρονται τα πάντα μέσω του οδικού δικτύου. Το σημερινό πρόβλημα δεν έχει επιπτώσεις μόνο για τους πολίτες της Σκωτίας· έχει ακόμα σημαντικότερες επιπτώσεις για τους πολίτες που κινούνται στις οδικές αρτηρίες που διασχίζουν τη Βρετανία προς τον Νότο, εφόσον υπάρχει ιδιαιτέρως αυξημένη κίνηση αμαξοστοιχιών σε αυτήν την περιοχή. Χρειαζόμαστε τις σιδηροδρομικές μεταφορές, όπως επίσης και τις θαλάσσιες μεταφορές. Είμαστε ευγνώμονες στην Επίτροπο de Palacio για το έργο που έχει επιτελέσει σχετικά με τη διασφάλιση της δημιουργίας της νέας πορθμιακής γραμμής μεταξύ Σκωτίας και Zeebrugge, αν θέλουμε, όμως, να διαθέτουμε μια ορθολογική πολιτική μεταφορών, η οποία θα κατανέμει πράγματι το φορτίο και θα αποτρέπει την υπερβολική χρησιμοποίηση του οδικού δικτύου από βαρέα φορτηγά, πρέπει να διατηρήσουμε ανοικτή αυτήν τη σιδηροδρομική γραμμή.
<P>
Εκφράζω την ευγνωμοσύνη μου προς τους συναδέλφους που έχουν εγείρει το ζήτημα. Είμαι επίσης ευγνώμων προς την Επιτροπή, η οποία το αντιμετωπίζει με σοβαρότητα· επιθυμώ, όμως, παράλληλα, να πληροφορηθώ τι είδους αποζημιώσεις θα διατεθούν προκειμένου να διασφαλιστεί ότι όσοι έχουν χάσει χρήματα δεν θα αποκλειστούν τελείως από τις εμπορικές συναλλαγές, εξαιτίας των αντιοικονομικών συνθηκών που επικρατούν επί του παρόντος στην εν λόγω διαδρομή.

<SPEAKER ID=188 LANGUAGE="NL" NAME="Van Dam">
Κύριε Πρόεδρε, η ελεύθερη κυκλοφορία ατόμων, αγαθών και υπηρεσιών, ένας από τους ακρογωνιαίους λίθους της εσωτερικής αγοράς, διακυβεύεται τη στιγμή αυτή από διάφορες απόψεις. Η ελεύθερη κυκλοφορία ατόμων, καθώς και αγαθών, δεν θα πρέπει να έχει ως αποτέλεσμα την ανεξέλεγκτη κυκλοφορία προσφύγων ως συνέπεια των ανοικτών συνόρων. Στη σήραγγα της Μάγχης δημιουργήθηκαν αφόρητες καταστάσεις εξαιτίας λαθρεπιβατών στις αμαξοστοιχίες με συνέπεια να ισχύουν εδώ και τρεις μήνες περιορισμοί, οι οποίοι κατέληξαν στην μείωση κατά το ήμισυ τουλάχιστον των αγαθών που μεταφέρονται σιδηροδρομικώς μέσω της σήραγγας. Οι οικονομικές απώλειες προξένησαν ανυπολόγιστες ζημίες στην εταιρία που εκμεταλλεύεται τη σήραγγα της Μάγχης, η οποία μάλιστα δεν είναι ακόμα σίγουρη ότι δεν θα υποχρεωθεί να καταβάλλει πρόστιμο για τους λαθρεπιβάτες.
<P>
Η συζήτηση σχετικά με την Λευκή Βίβλο για την πολιτική περί μεταφορών διεξάγεται τη στιγμή αυτή. Παρά τις διιστάμενες απόψεις, σχεδόν όλοι οι εμπλεκόμενοι φορείς συμφωνούν ότι η αύξηση των μεταφορών αγαθών δεν θα πρέπει να πραγματοποιηθεί αποκλειστικά δια του οδικού δικτύου. Οι σιδηρόδρομοι, παράλληλα με τις θαλάσσιες και ποτάμιες μεταφορές, αποτελούν μία καλή εναλλακτική λύση. Η περιορισμένη χρήση της σήραγγας της Μάγχης ανάγκασε πολλές επιχειρήσεις παρόλα αυτά να μεταφέρουν τα αγαθά δια του οδικού συστήματος. Υπάρχει ο κίνδυνος να υποστεί νέο και μόνιμο πλήγμα η εικόνα των σιδηροδρομικών μεταφορών. Προκειμένου να αποκατασταθεί το μεταφορικό δυναμικό τους, απαιτείται να επιλυθεί το υποκείμενο πρόβλημα. Δεν είναι εδώ ο τόπος για να συζητήσουμε το πρόβλημα και το δράμα των λαθρομεταναστών στην Ευρώπη. Το σίγουρο είναι ωστόσο ότι η πολιτική περί ασύλου των δύο χωρών ένθεν και ένθεν της σήραγγας της Μάγχης ευθύνεται για τη δραστική μείωση των σιδηροδρομικών μεταφορών αγαθών μέσω της σήραγγας.
<P>
Το Ηνωμένο Βασίλειο έχει την αμφίβολη φήμη ότι εφαρμόζει ελαστική μεταναστευτική πολιτική και δεν καταπολεμά σχεδόν καθόλου την απασχόληση των λαθρομεταναστών. Ασχέτως του εάν η φήμη αυτή ευσταθεί ή όχι, το σίγουρο είναι ότι η βρετανική κυβέρνηση δεν κατορθώνει να αποθαρρύνει τους πρόσφυγες. Παράλληλα, η γαλλική πολιτική περί ασύλου θα πρέπει να χαρακτηριστεί υποκριτική. Οι ορδές προσφύγων που διασχίζουν τη Γαλλία σταματούν μόνο όταν φτάσουν στη σήραγγα της Μάγχης, οπότε στοιβάζονται στο στρατόπεδο του Sangatte. Εκεί συγκεντρώνονται εκατοντάδες απελπισμένοι, 3 χιλιόμετρα μόλις από τη σήραγγα της Μάγχης, η οποία οδηγεί στον προορισμό τους, την Αγγλία. Στοιβάζονται σε ένα στρατόπεδο από όπου είναι ορατή η πύλη για την άλλη πλευρά, και όπως λέει η παροιμία: "μην αφήνεις την πόρτα ανοιχτή για να μην κάνεις τον γείτονά σου κλέφτη" !
<P>
Οι μετανάστες αξίζουν τη συμπόνια μας, διότι και αυτοί τελικά αποτελούν θύματα ασαφών νόμων, αυθαίρετης εφαρμογής τους και ελλειμματικών ελέγχων. Καιρός είναι πλέον να αρχίσουν να εγκαθιστούν οι γαλλικές αρχές τους μετανάστες στο εσωτερικό της χώρας, για παράδειγμα σε ένα διεθνές αεροδρόμιο, από όπου θα μπορούσαν να επιστρέφουν στις χώρες τους εφόσον απορριφθούν οι αιτήσεις τους.
<P>
Κύριε Πρόεδρε, οι θλιβερές εικόνες από το Frethun καλούν τόσο την Επιτροπή όσο και το Συμβούλιο να καταβάλουν κάθε δυνατή προσπάθεια προκειμένου να αντιμετωπίσουν όχι μόνο το πρόβλημα αυτό, αλλά και τις αιτίες που το προκαλούν. Δεν μπορούν να αποσείουν τις ευθύνες τους απέναντι σε αυτήν την παρακώλυση της αγοράς στον τομέα των μεταφορών αγαθών.

<SPEAKER ID=189 LANGUAGE="FR" NAME="Berthu">
Κύριε Πρόεδρε, αισθάνομαι πραγματικά αμηχανία μπροστά στις προφορικές ερωτήσεις που τέθηκαν από τις Ομάδες των Σοσιαλιστών και των Φιλελευθέρων, σχετικά με τα εμπόδια στη σιδηροδρομική κυκλοφορία στη σήραγγα της Μάγχης, για τα οποία ευθύνονται οι πρόσφυγες που προσπαθούν να φτάσουν παράνομα στη Μεγάλη Βρετανία.
<P>
Πράγματι, σε αυτές τις προφορικές ερωτήσεις, το κυριότερο, ή μάλλον το μοναδικό, πρόβλημα για το οποίο άκουσα να γίνεται λόγος είναι ο περιορισμός της ελεύθερης κυκλοφορίας εμπορευμάτων στη σήραγγα της Μάγχης και οι ζημίες που έχει προκαλέσει στις σιδηροδρομικές εταιρείες, ζημίες οι οποίες - τρέμω που το λέω - πιθανόν να διπλασιαστούν, εάν προκληθεί στρέβλωση στον ανταγωνισμό ανάμεσα στα διάφορα μέσα μεταφοράς, εις βάρος των σιδηροδρομικών μεταφορών.
<P>
Λυπάμαι πολύ, όπως και οι συνάδελφοί μου, για τις ζημίες που υφίστανται οι εν λόγω σιδηροδρομικές επιχειρήσεις, και θέλω ακόμα να προσθέσω πως θεωρώ πέρα από κάθε λογική το γεγονός ότι το γαλλικό κράτος, για το οποίο υπεύθυνη είναι η σοσιαλιστική κυβέρνηση, δεν καλείται να πληρώσει ακριβά, τόσο ηθικά όσο και οικονομικά, την ανικανότητά του να διατηρήσει τη δημόσια τάξη.
<P>
Ωστόσο, θα ήθελα επίσης να αναφέρω, αγαπητοί συνάδελφοι, ότι τα κοινωνικά προβλήματα που ανακύπτουν από την υπόθεση αυτή είναι πολύ μεγαλύτερα και πολύ σοβαρότερα από μια απλή ανισότητα στον ανταγωνισμό μεταξύ των ιδιωτικών φορέων εκμετάλλευσης.
<P>
Για τον λόγο αυτό, θα ήθελα να προσθέσω ορισμένα συμπληρωματικά ερωτήματα στις ερωτήσεις των Ομάδων των Σοσιαλιστών και των Φιλελευθέρων.
<P>
Πρώτον, μια μερίδα των ατόμων που προσπαθούν να περάσουν παράνομα στη Μεγάλη Βρετανία αποτελείται από αιτούντες άσυλο, ενώ μια άλλη αποτελείται από λαθρομετανάστες, οι οποίοι βρίσκονται παράνομα ακόμα και στη Γαλλία. Πώς αυτοί οι λαθρομετανάστες κατορθώνουν να φθάνουν κατά δεκάδες στην καρδιά της Ευρώπης, διασχίζοντας τόσα σύνορα στο εσωτερικό της Ευρωπαϊκής Ένωσης, χωρίς ποτέ να γίνονται αντιληπτοί; Αυτό είναι ένα θεμελιώδες πρόβλημα το οποίο πρέπει να επιλύσουμε.
<P>
Και ένα υποερώτημα: ποια μέτρα έχουν ληφθεί ώστε αυτοί οι λαθρομετανάστες να οδηγούνται αμέσως στα εξωτερικά σύνορα της Ευρωπαϊκής Ένωσης;
<P>
Δεύτερο ερώτημα: μια μεγάλη μερίδα των αιτούντων άσυλο που προσπαθούν να περάσουν στη Μεγάλη Βρετανία είναι Αφγανοί. Ωστόσο, από όσο γνωρίζω, το καθεστώς των Ταλιμπάν έχει καταρρεύσει, οπότε αυτά τα άτομα μπορούν να επιστρέψουν στην πατρίδα τους. Ποια μέτρα έχουν ληφθεί, λοιπόν, για τον επαναπατρισμό τους;
<P>
Τέλος, ένα τρίτο ερώτημα: ορισμένοι σκέφτονται μάλλον ότι εάν υπήρχε κοινή ευρωπαϊκή πολιτική ασύλου, δεν θα ανέκυπταν τέτοιου είδους προβλήματα. Μπορούμε βέβαια να φανταστούμε πως, αν εφαρμοζόταν μια τέτοια πολιτική, θα υπήρχε ίση μεταχείριση των προσφύγων σε όλες τις χώρες της Ευρωπαϊκής Ένωσης. Νομίζει, ωστόσο, η Επιτροπή ότι αυτό θα οδηγούσε σε μείωση του συνολικού αριθμού των αιτούντων άσυλο; Κι αν ναι, τότε μέσω ποιου ακριβώς μηχανισμού; Δεν μπορούμε άραγε να υποθέσουμε ότι εάν οι ευρωπαϊκοί κανόνες υποδοχής εναρμονίζονταν σε σημαντικό βαθμό, στόχο τον οποίο συχνά μας ανακοινώνει ότι σκοπεύει να επιτύχει η Επιτροπή, τότε ο συνολικός αριθμός των αιτούντων άσυλο στην Ευρωπαϊκή Ένωση θα παρουσίαζε, αντίθετα, σημαντική αύξηση;

<SPEAKER ID=190 LANGUAGE="EN" NAME="Purvis">
Κύριε Πρόεδρε, ενώνω και εγώ τη φωνή μου με αυτές των συναδέλφων μου από τη Σκωτία, ζητώντας από την Επίτροπο να μας βοηθήσει στην αντιμετώπιση αυτής της κατάστασης το ταχύτερο δυνατόν.
<P>
Μπορεί να προκαλεί έκπληξη στην Επίτροπο μια τόσο μεγάλη εκπροσώπηση της Σκωτίας, όμως η Σκωτία είναι ίσως ένα από τα πρώτα θύματα της κατάστασης που επικρατεί στη σήραγγα της Μάγχης. Εξαιτίας της μείωσης του όγκου των μεταφορών μέσω της σήραγγας, όχι μόνο δεν έχουμε τρία δρομολόγια το εικοσιτετράωρο - δεν έχουμε κανένα, διότι έχει διακοπεί εντελώς η λειτουργία του δρομολογίου από τη Σκωτία προς την ηπειρωτική Ευρώπη. Όπως δήλωσε και ο κ. MacCormick, δεν είναι πλέον δυνατή η μεταφορά σκωτσέζικου ουίσκι προς την Ευρώπη ή η μεταφορά των μικροκυκλωμάτων μας στο Παρίσι, τη Φραγκφούρτη ή το Μιλάνο. Ακόμα χειρότερα: δεν έχουμε πλέον τη δυνατότητα να εισάγουμε σιδηροδρομικώς ανταλλακτικά και άλλα ευρωπαϊκά προϊόντα. Το κόστος, τόσο για τις εισαγωγές όσο και για τις εξαγωγές, είναι αυξημένο, το ίδιο και η κυκλοφοριακή συμφόρηση και η μόλυνση.
<P>
Μια υπηρεσία που πέτυχε να φέρει τη Σκωτία πιο κοντά στο χρυσό τρίγωνο της Ευρώπης έχει χαθεί και έτσι η Σκωτία επιστρέφει στην περιφέρεια. Πρόκειται για τραγωδία, και για ποιον λόγο συμβαίνει; Επειδή φαίνεται ότι αδυνατούμε να οργανώσουμε το σύστημα ελέγχου της μετανάστευσης σε πανευρωπαϊκή βάση και να παράσχουμε επαρκείς εγγυήσεις ότι τα όποια μέτρα ληφθούν θα είναι αποτελεσματικά. Έχουν, σαφώς, διαπραχθεί σφάλματα και από τη γαλλική και από τη βρετανική πλευρά της Μάγχης, αλλά τα θύματα είναι οι κάτοικοι της εκλογικής μου περιφέρειας - εκατοντάδες μίλια μακριά από το Ντόβερ και από το Καλαί - στη Σκωτία.
<P>
Απευθύνω έκκληση προς την κυβέρνηση του Ηνωμένου Βασιλείου να αναδιαρθρώσει το σύστημα ελέγχου της μετανάστευσης στο εσωτερικό της, σε συνεργασία με τις γειτονικές χώρες, ούτως ώστε να μην προσελκύει δεκάδες χιλιάδες απεγνωσμένους ανθρώπους. Ασφαλώς δεν οφείλεται σε σύμπτωση το γεγονός ότι το Ηνωμένο Βασίλειο είναι η μοναδική ευρωπαϊκή χώρα όπου δεν υπάρχουν αστυνομικές ταυτότητες.
<P>
Απευθύνω έκκληση στις γαλλικές αρχές, εξ ονόματος των παλαιών τους συμμάχων της "Παλαιάς Συμμαχίας" , των Σκωτσέζων εξαδέλφων τους, να οργανώσουν αποτελεσματικά μέτρα φύλαξης στη δική τους πλευρά της σήραγγας, προκειμένου να επαναληφθούν οι σιδηροδρομικές μεταφορές εμπορευμάτων από και προς τη Σκωτία.
<P>
Απευθύνω έκκληση στην Επίτροπο και στην Επιτροπή να εγκύψουν επειγόντως όλοι μαζί στο θέμα, προκειμένου να βρεθεί κάποια λύση σε αυτήν την παράλογη κατάσταση.

<SPEAKER ID=191 LANGUAGE="FR" NAME="Savary">
Κύριε Πρόεδρε, ζητώ συγγνώμη για την καθυστέρηση, και σας ευχαριστώ που είχατε την καλοσύνη να αναβάλετε την παρέμβασή μου για αργότερα. Ο λόγος για τον οποίο θέτουμε αυτή την ερώτηση είναι ότι η κοινή γνώμη διαισθάνεται πως το πρόβλημα που έχει δημιουργηθεί στη σήραγγα της Μάγχης απαιτεί παρέμβαση της Ευρωπαϊκής Ένωσης, διότι αφενός θέτει σε κίνδυνο δύο σημαντικές ευρωπαϊκές χώρες και αφετέρου έχει άμεση σχέση με την πολιτική ασφαλείας και ασύλου της ΕΕ.
<P>
Δεν μπορούμε να αφήσουμε την κατάσταση να υποβαθμιστεί περισσότερο, διότι κάτι τέτοιο θα φανέρωνε την ανικανότητα της Ευρώπης. Επιπλέον, αυτή η κατάσταση μας υποχρεώνει να σκεφτούμε λύσεις οι οποίες να μπορούν να εφαρμοστούν και σε άλλα σύνορα ή σε άλλες περιοχές που δέχονται πιέσεις από το μεταναστευτικό κύμα. Αφού λοιπόν η πολιτική ασύλου, καθώς και η δικαστική πολιτική και πολιτική ασφαλείας, δεν είναι επαρκώς εναρμονισμένες, καλούμε την Επιτροπή να ζητήσει από τη Γαλλία και τη Μεγάλη Βρετανία να λάβουν αυστηρά μέτρα τα οποία θα στοχεύουν προς τρεις κατευθύνσεις.
<P>
Πρώτη κατεύθυνση: να αποκατασταθεί, στο μέτρο του δυνατού, η ελεύθερη κυκλοφορία και κυρίως η κυκλοφορία των συρμών στη σήραγγα της Μάγχης. Αυτό που συμβαίνει εκεί, παρά τις σημαντικές επενδύσεις των φορέων εκμετάλλευσης, και ειδικότερα της SNCF, έρχεται σε αντίθεση με την πολιτική που έχουμε υιοθετήσει σχετικά με τη στροφή των οδικών μεταφορών προς τις σιδηροδρομικές.
<P>
Δεύτερη κατεύθυνση: εάν οι νομοθεσίες και τα συστήματα ασφαλείας δεν μπορέσουν τελικά να εναρμονιστούν, τότε θα πρέπει στις δύο χώρες να ληφθούν συντονισμένα και συναφή μέτρα κατά των δουλεμπόρων, τα οποία θα συνίστανται στον πολλαπλασιασμό των ελέγχων και στην επιβολή αυστηρότερων κυρώσεων, χωρίς καμία επιείκεια, διότι το επαίσχυντο αυτό εμπόριο θίγει ανεπανόρθωτα τα ανθρώπινα δικαιώματα.
<P>
Τρίτη κατεύθυνση: αυτό που συμβαίνει στη σήραγγα της Μάγχης δείχνει την επείγουσα ανάγκη εναρμονισμού των πολιτικών ασύλου στην Ευρώπη. Διότι αυτό που συμβαίνει στη Μάγχη, και που το καταλογίζουμε στη Γαλλία και στην Αγγλία, αποτελεί ένα πρόβλημα που θα μπορούσε να αφορά όλες της χώρες της Ευρωπαϊκής Ένωσης. Χάρη στην εμπειρία μας σχετικά με το τι συμβαίνει σε ολόκληρο τον κόσμο, γνωρίζουμε ότι δεν θα βρεθεί ποτέ μια τέλεια, καθ' όλα αξιόπιστη, λύση στο πρόβλημα της αταξίας που υπάρχει στον κόσμο και των αυξανόμενων ανισοτήτων ανάμεσα στον Βορρά και τον Νότο.
<P>
Η πρώτη λύση, η σπουδαιότερη και η πιο βασική, έγκειται, φυσικά, στη δημιουργία μιας πιο γενναιόδωρης και πιο ισορροπημένης αναπτυξιακής πολιτικής. Ωστόσο, βραχυπρόθεσμα, και εάν κάτι τέτοιο δεν μπορέσει να γίνει, νομίζω πως πρέπει να εφαρμοστούν κοινά μέτρα και στις δύο χώρες ώστε να εξαπολύσουμε ανελέητο κυνηγητό εναντίον των δουλεμπόρων, αυτών των εμπόρων που πουλούν φρούδες ελπίδες. Πιστεύω ότι αυτό είναι πολύ σημαντικό. Τέλος, θα ήθελα να εκφράσω προσωπικά την ευχή ότι δεν θα αφήσουμε τις δύο χώρες να ρίχνει η μία τις ευθύνες στην άλλη, αλλά θα καταλήξουμε, υπό την αιγίδα της Επιτροπής, στη λήψη επαρκώς αυστηρών μέτρων ώστε να είναι υποδειγματικά και να μπορούν να εφαρμοστούν και σε άλλες περιοχές τις Ευρώπης.

<SPEAKER ID=192 NAME="Διαμαντοπούλου">
. Κύριε Πρόεδρε, είναι προφανές ότι βρισκόμαστε σε μια δυσκολία εφαρμογής μιας από τις βασικές αρχές ελευθερίας της Ευρώπης, της ελευθερίας διακίνησης αγαθών. Ακούστηκαν πολλές προσεγγίσεις για τη δυνατότητα χρησιμοποίησης άρθρων της Συνθήκης, παρέμβασης της Επιτροπής ώστε να πιεστεί η γαλλική κυβέρνηση για να προχωρήσει σε πιο γρήγορα μέτρα. Το ισχύον δίκαιο της Ευρωπαϊκής Ένωσης επιτρέπει στην Επιτροπή να κινήσει τη διαδικασία παράβασης κατά κράτους μέλους όταν παρατηρούνται εμπόδια στην ελεύθερη κυκλοφορία των αγαθών.
<P>
Ωστόσο, μια τέτοια ενέργεια υπόκειται σε αυστηρά κριτήρια όταν το εμπόδιο δημιουργείται από μεμονωμένους ιδιώτες και η Επιτροπή μπορεί να ενεργήσει μόνο όταν οι οικείες αρχές δεν λαμβάνουν τα αναγκαία ενδεδειγμένα μέτρα. Αυτό προφανώς δεν ισχύει στην συγκεκριμένη περίπτωση. Γίνεται μια πολύ σημαντική προσπάθεια, οι επαφές ανάμεσα στην Επιτροπή και την γαλλική κυβέρνηση αποδείχθηκαν χρήσιμες και θα συνεχίσουμε προς αυτή την κατεύθυνση. Ήδη η γαλλική κυβέρνηση έχει κλείσει το συγκεκριμένο χώρο, έχει γίνει η μελέτη και η πρώτη προσπάθεια για την εγκατάσταση της τεχνολογίας που χρειάζεται, αλλά βεβαίως ο βαθμός της αστυνόμευσης, ο αριθμός των απαιτούμενων αστυνομικών υπαλλήλων, η εγκατάσταση του υλικού υψηλής τεχνολογίας που χρειάζεται, είναι κάτι που εξαρτάται από την γαλλική κυβέρνηση.
<P>
Το δεύτερο σημείο στο οποίο θα ήθελα να αναφερθώ είναι η ουσία του προβλήματος. Γιατί υπάρχουν αυτές οι διακοπές στην κυκλοφορία; Γιατί παρατηρείται αυτή η συνεχής δυσκολία της κίνησης των συρμών μέσα στο τούνελ; Γιατί παρατηρείται ανεπιθύμητη παρουσία λαθρομεταναστών σε διάφορα σημεία που χρησιμοποιούνται από τους σιδηροδρομικούς μεταφορείς εμπορευμάτων; Επομένως, θα έλεγα ότι η ουσία του προβλήματος όπως τέθηκε από αρκετούς βουλευτές είναι η ευρωπαϊκή πολιτική που αφορά κοινές αρχές, κοινή πολιτική ασύλου, ώστε να αποφεύγεται το φαινόμενο προσπάθειας άφιξης μεταναστών σε συγκεκριμένα κράτη μέλη.
<P>
Έτσι, η Επιτροπή έχει ήδη υποβάλει αρκετές προτάσεις σχετικά με τις διαδικασίες και τους κανόνες χορήγησης του καθεστώτος του πρόσφυγα, καθώς και τις ελάχιστες κοινές προϋποθέσεις που απαιτούνται για την υποδοχή των αιτούντων άσυλο. Μια άλλη πρόταση καθορίζει κριτήρια και μηχανισμούς για τον προσδιορισμό του κράτους μέλους που είναι αρμόδιο να εξετάσει την αίτηση χορήγησης ασύλου. Οι προτάσεις αυτές ορίζουν ότι μια παρατεταμένη διαμονή σε ένα κράτος μέλος συνεπάγεται ότι το αρμόδιο για την εξέταση αίτησης χορήγησης ασύλου είναι αυτό το κράτος μέλος. Έτσι, στην συγκεκριμένη περίπτωση και σύμφωνα με το σύστημα αυτό, οι αιτούντες άσυλο δεν μπορούν να αποκτήσουν το καθεστώς πρόσφυγα στη Βρετανία ύστερα από μακρά παραμονή στη Γαλλία.
<P>
Θα έλεγα λοιπόν ότι όσον αφορά την άμεση επίλυση ενός προβλήματος που έχει σημαντικές επιπτώσεις σε συγκεκριμένες περιοχές, και ιδιαίτερα στις απομακρυσμένες περιοχές της Μεγάλης Βρετανίας, στην περιοχή της Σκωτίας, αλλά και στην ίδια την ευρωπαϊκή ήπειρο και στις εμπορικές σχέσεις με την Μεγάλη Βρετανία, είναι αποκλειστικά υπεύθυνη η γαλλική κυβέρνηση. Πρέπει να κινηθεί με όσο γίνεται γρηγορότερα βήματα ώστε να ολοκληρωθεί αυτό το σχέδιο το οποίο έχει υποβάλει, και προς αυτή την κατεύθυνση υπάρχουν και συνεργασίες με την κυβέρνηση της Μεγάλης Βρετανίας και με την Επιτροπή. Όσον αφορά την μακροπρόθεσμη επίλυση του προβλήματος, γιατί όπως πολλοί βουλευτές είπαν σήμερα αυτό συναντάται στα σύνορα Γαλλίας-Μεγάλης Βρετανίας, αύριο μπορεί να το δούμε σε άλλες περιοχές της Ευρώπης, χρειάζεται μια γρήγορη απόφαση για κοινή πολιτική ασύλου σε ευρωπαϊκό επίπεδο.

<SPEAKER ID=193 NAME="Πρόεδρος">
Ευχαριστώ, κυρία Επίτροπε.
<P>
Η κοινή συζήτηση έληξε.
<P>
Αγαπητοί συνάδελφοι, διακόπτω τη συνεδρίαση έως την ώρα των ψηφοφοριών, στις 18.30.
<P>
(Η συνεδρίαση διακόπτεται στις 18.10 και συνεχίζεται στις 18.30)

<CHAPTER ID=15>
Ψηφοφορίες
<SPEAKER ID=194 LANGUAGE="DA" NAME="* * *">

<P>
Έκθεση (A5-0010/2002) του κ. Κουκιάδη, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την έκθεση της Επιτροπής για την κατάσταση εφαρμογής της οδηγίας 93/104/ΕΚ του Συμβουλίου της 23ης Νοεμβρίου 1993 σχετικά με ορισμένα στοιχεία της οργάνωσης του χρόνου εργασίας ( "οδηγία περί οργάνωσης του χρόνου εργασίας" ) [COM(2000) 787 - C5-0147/2001 - 2001/2073(COS)]
<P>
(Το Σώμα εγκρίνει το ψήφισμα)
<P>
ΑΙΤΙΟΛΟΓΗΣΕΙΣ ΨΗΦΟΥ - Έκθεση Κουκιάδη (A5-0010/2002)
<P>
Bonde και Sandbζk (EDD), γραπτώς. (DA) Επιλέξαμε να απόσχουμε από την ψηφοφορία επί της συνολικής έκθεσης. Θεωρούμε ότι αυτό που η Επιτροπή εκτίμησε ως πλημμελή εφαρμογή της οδηγίας στη Δανία θα υπονομεύσει το δανικό σύστημα συμφωνιών. Η Δανία είχε επιλέξει ως αφετηρία να εφαρμόσει την οδηγία μέσω των συλλογικών συμβάσεων και με αυτόν τον τρόπο να την αφήσει στα χέρια των εταίρων της αγοράς εργασίας. Δεδομένου όμως ότι κατόπιν πίεσης από την Επιτροπή η οδηγία εντός του άμεσου μέλλοντος θα αποκτήσει ισχύ νόμου στη Δανία, δεν μπορούμε παρά να εκφράσουμε τη δυσαρέσκειά μας για την ανάμιξη της Επιτροπής σε ένα σύστημα που λειτουργεί καλά.
<P>
Στηρίζουμε ωστόσο τις γενικές βελτιώσεις οι οποίες αποτελούν στόχους της έκθεσης, όπως τον σαφέστερο καθορισμών των όρων, δεδομένου ότι η διατύπωση πολλών ορισμών οδήγησε σε εσφαλμένες ερμηνείες κατά την εφαρμογή της οδηγίας. Είναι σημαντικό το κείμενο να γίνει πιο συγκεκριμένο σε πολλούς τομείς ώστε να προστατευθούν τα δικαιώματα των εταίρων της αγοράς εργασίας και να σημειωθεί βελτίωση της ασφάλειας και της υγείας στον χώρο εργασίας.

<CHAPTER ID=16>
Διακοπή της συνόδου
<SPEAKER ID=195 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 18.40)

