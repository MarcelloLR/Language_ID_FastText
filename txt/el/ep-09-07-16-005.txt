<CHAPTER ID="005">
Ανακοίνωση της Προεδρίας
<SPEAKER ID="012" NAME="Πρόεδρος">
(Μετά την παρέμβαση της κ. Harms, βλ. σημείο 4.1). Μάλιστα, κ. Harms. Σχετικά με το ζήτημα που μόλις αναφέρατε, πρέπει να ενημερώσω το Κοινοβούλιο ότι ο Πρόεδρος Buzek μόλις προέβη σε δημόσια δήλωση, την οποία θα σας διαβάσω.
<P>
Με μεγάλη μου λύπη έμαθα για τον τραγικό θάνατο της Natalia Estemirova, η οποία απήχθη νωρίτερα μέσα στην ημέρα στο Γκρόσνι. Εξ ονόματος του Ευρωπαϊκού Κοινοβουλίου, θα ήθελα να εκφράσω τη συμπάθεια και τα συλλυπητήριά μας στην οικογένεια και τους φίλους της αποθανούσας.
<P>
" Natalia Estemirova υπερασπιζόταν τα ανθρώπινα δικαιώματα και ήταν πρωτοπόρος ερευνήτρια, με την οργάνωση Memorial, στην Τσετσενία. Το 2005 της απονεμήθηκε το μετάλλιο Robert Schuman από την ομάδα του ΕΛΚ του Ευρωπαϊκού Κοινοβουλίου. Τα μέλη του Ευρωπαϊκού Κοινοβουλίου εκτιμούμε το έργο της στον τομέα των ανθρωπίνων δικαιωμάτων, που προωθούσε τη δημοκρατική λογοδοσία και την εφαρμογή του κράτους δικαίου.
<P>
Καλούμε θερμά τις αρχές της Ρωσικής Ομοσπονδίας να ξεκινήσουν ενδελεχή έρευνα σχετικά με το θάνατό της, και να κάνουν το καλύτερο δυνατό για να οδηγηθούν στη δικαιοσύνη οι υπεύθυνοι για τον τραγικό της θάνατο. Το Ευρωπαϊκό Κοινοβούλιο ηγείται στην προσπάθεια προώθησης της δημοκρατίας, της εφαρμογής του κράτους δικαίου και της υπεράσπισης των ανθρωπίνων δικαιωμάτων. Είναι, επομένως, υποχρέωσή μας να στηρίξουμε και να δείξουμε την αλληλεγγύη μας προς όλους αυτούς που μάχονται παντού ανά τον κόσμο για τις ίδιες αξίες, όπως έκανε και η Natalia Estemirova.
<P>
(Χειροκροτήματα)
<P>
Κ. Harms, η Προεδρία συμφωνεί με την πρότασή σας να τηρήσουμε ενός λεπτού σιγή στη μνήμη της Natalia Estemirova.
<P>
(Το Κοινοβούλιο τηρεί ενός λεπτού σιγή)
