<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη, 7 Φεβρουαρίου 2002.

<CHAPTER ID=2>
Ανακοίνωση του Προέδρου
<SPEAKER ID=2 NAME="Πρόεδρος">
Είναι καθήκον μου σήμερα, με την υποστήριξη όλων των βουλευτών του Σώματος, και ιδίως με την υποστήριξη της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, να εκφράσω εξ ονόματος του Ευρωπαϊκού Κοινοβουλίου τη βαθιά μας ανησυχία για την απαγωγή μιας βουλευτού, η οποία είναι και υποψήφια στις προσεχείς προεδρικές εκλογές στην Κολομβία, της κ. Ingrid Betancourt, απαγωγή η οποία έγινε από τις αποκαλούμενες Επαναστατικές Ένοπλες Δυνάμεις του Λαϊκού Στρατού της Κολομβίας FARC.
<P>
Το Ευρωπαϊκό Κοινοβούλιο καταδικάζει απερίφραστα τέτοιες επιθέσεις εναντίον αθώων πολιτών, καθώς και παρεμβάσεις αυτού του είδους σε μια εκλογική διαδικασία. Ως Πρόεδρος του Κοινοβουλίου, απευθύνω έκκληση στους δράστες αυτής της ενέργειας να απελευθερώσουν αμέσως την κ. Ingrid Betancourt, τους υπόλοιπους πέντε βουλευτές που κρατούνται όμηροι και τους 40 αμάχους που έχουν απαχθεί κατά το πρόσφατο παρελθόν και εξακολουθούν να κρατούνται παράνομα. Επιπλέον, υπενθυμίζω στους απαγωγείς ότι είναι ιδιαιτέρως απάνθρωπο να κρατούν ομήρους άτομα που αντιμετωπίζουν σοβαρά προβλήματα υγείας και ότι αυτά τα άτομα πρέπει να απελευθερωθούν αμέσως για ανθρωπιστικούς λόγους.
<P>
Υπενθυμίζω στο Σώμα ότι υποστηρίζουμε σθεναρά - σε συνέχεια της δήλωσης του Προέδρου Pastrana στην Ολομέλεια, την Τρίτη 26 Οκτωβρίου 1999 - την ειρηνευτική διαδικασία στην Κολομβία, με πολυάριθμα ψηφίσματα που εγκρίναμε σχετικά με το "σχέδιο για την Κολομβία" . Αυτός είναι ένας επιπλέον λόγος για τον οποίο το Ευρωπαϊκό Κοινοβούλιο εκφράζει τη λύπη του για την αποτυχία των διαπραγματεύσεων στο πλαίσιο της ειρηνευτικής διαδικασίας και για την πρόσφατη επανέναρξη των εχθροπραξιών και καλεί τα εμπλεκόμενα μέρη να επανέλθουν στην οδό της αναζήτησης μιας δημοκρατικής διευθέτησης, μέσω διαπραγματεύσεων, για ειρήνη στην Κολομβία.
<P>
Το Σώμα εκφράζει την αλληλεγγύη του προς τις οικογένειες των ομήρων και προς τον λαό της Κολομβίας.
<P>
(Χειροκροτήματα)

<SPEAKER ID=3 LANGUAGE="EN" NAME="Cohn-Bendit">
Κύριε Πρόεδρε, σας ευχαριστώ για τη δήλωση αυτή. Θα στείλουμε κάποιον στην Κολομβία προκειμένου να δούμε τι μπορούμε να κάνουμε ως Ομάδα του Ευρωπαϊκού Κοινοβουλίου και ευελπιστούμε ότι, εντός ολίγων εβδομάδων, θα διαθέτουμε και άλλες επιλογές, πέρα από το να εκφράζουμε απλώς τη λύπη μας για την απαγωγή της υποψηφίας μας.

<SPEAKER ID=4 LANGUAGE="FR" NAME="Wurtz">
Κύριε Πρόεδρε, θα ήθελα να επιστήσω την προσοχή των συναδέλφων μας στη συγκέντρωση, αυτή τη στιγμή, απέναντι από το Κοινοβούλιο περίπου τριών χιλιάδων γυναικών και ανδρών, προερχόμενων από τη Γαλλία, την Ιταλία, το Βέλγιο και άλλες χώρες. Θέλουν να καλέσουν την Ευρώπη να ρίξει όλο της το βάρος υπέρ μιας δίκαιης ειρήνης στη Μέση Ανατολή, στο πνεύμα του ψηφίσματος που εγκρίναμε εμείς οι ίδιοι κατά την τελευταία σύνοδό μας. Πιστεύω ότι πρέπει να χαιρετίσουμε αυτό το γεγονός, καταρχάς διότι αποτελεί υγιή αντίδραση, τη στιγμή που συζητούμε για το μέλλον της Ευρώπης, να βλέπουμε πολίτες, άνδρες και γυναίκες, να κινητοποιούνται τόσο μαζικά με στόχο η Ευρώπη να διαδραματίσει πλήρως το ρόλο της ως παγκόσμιος παράγων. Στη συνέχεια, επειδή πρόκειται για μια διαδήλωση υπέρ της ειρήνης, της δικαιοσύνης, της ανθρώπινης αξιοπρέπειας μπροστά σε μια σκανδαλώδη τραγωδία που απαιτεί πραγματικά μια εξαιρετική δέσμευση από την πλευρά μας. Χαιρετίζω το γεγονός ότι οι περισσότερες ομάδες δέχτηκαν να εγκαινιάσουν με αυτές τις αντιπροσωπείες των πολιτών έναν πολλά υποσχόμενο διάλογο. Φρονώ ότι το επόμενο στάδιο θα έπρεπε τώρα να είναι η αποστολή, όπως το αποφασίσαμε, μιας επίσημης αντιπροσωπείας του Κοινοβουλίου μας στην Παλαιστίνη και το Ισραήλ, καθώς και η επί τόπου οργάνωση της επίσκεψης στην Ευρώπη του Προέδρου Αραφάτ.
<P>
(Χειροκροτήματα)

<CHAPTER ID=3>
Διάταξη των εργασιών
<SPEAKER ID=5 NAME="Πρόεδρος">
Προχωρούμε τώρα στην ημερήσια διάταξη.
<P>
Από ό,τι κατάλαβα, κυρία Pack, επιθυμείτε να διατυπώσετε ένα αίτημα σχετικά με την ημερήσια διάταξη της Πέμπτης.

<SPEAKER ID=6 LANGUAGE="DE" NAME="Pack">
Κύριε Πρόεδρε, εξ ονόματος όλων των συναδέλφων στην Επιτροπή Πολιτισμού, Νεότητας, Παιδείας, Μέσων Ενημέρωσης και Αθλητισμού θέλω να παρακαλέσω θερμά να μην διεξάγουμε την Πέμπτη το πρωί μια ενιαία συζήτηση για τον πολιτισμό, την εκπαίδευση και τη νεότητα, όπως προβλεπόταν αρχικά, επειδή αυτά τα τρία θέματα δεν πρέπει να αναμιγνύονται μεταξύ τους. Έχουν βέβαια κοινά σημεία αλλά θα πρέπει να τα πραγματευθούμε ξεχωριστά. Παρακαλώ να συζητηθούν ξεχωριστά στο ίδιο διάστημα που έχει προβλεφθεί για την κοινή συζήτηση και πιστεύω ότι το Σώμα θα εγκρίνει την παράκλησή μας.
<P>
(Χειροκροτήματα)

<SPEAKER ID=7 NAME="Πρόεδρος">
Επιτρέψτε μου, λοιπόν, να διατυπώσω μια πρόταση, την οποία το Σώμα έχει τη δυνατότητα, κατά την κρίση του, να εγκρίνει ή να απορρίψει. Ενόψει αυτού του αιτήματος, προτείνω να διεξαχθεί χωριστή συζήτηση για καθεμιά από τις τρεις εκθέσεις της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού.
<P>
(Το Σώμα εγκρίνει την πρόταση)

<SPEAKER ID=8 LANGUAGE="FR" NAME="Berθs">
Κύριε Πρόεδρε, μας προτείνατε μια τροποποίηση της ημερήσιας διάταξης που συνδέεται άμεσα με την αδυναμία του Συμβουλίου να παραστεί, γεγονός που κατανοούμε απόλυτα. Απλώς, η πρότασή σας οδηγεί στην άμεση εξέταση των εκθέσεων του κ. MacCormick για την άρση της βουλευτικής ασυλίας και, όποια και αν είναι η ποιότητα της εργασίας της νομικής επιτροπής μας, η οποία απεφάνθη για αυτές τις δύο εκθέσεις την προηγούμενη εβδομάδα, θεωρούμε ότι η προθεσμία που μας δίνεται για την εξέταση αυτών των δύο αιτήσεων άρσης της βουλευτικής ασυλίας κινδυνεύει να είναι πολύ σύντομη. Θεωρούμε επίσης ότι για την καλή διεξαγωγή της συζήτησης, για την καλή λειτουργία της κοινοβουλευτικής μας δημοκρατίας και αυτής της ουσιώδους διαδικασίας που είναι η άρση της βουλευτικής ασυλίας, προκειμένου να μπορέσει ο καθένας να αποφανθεί σύμφωνα με την ψυχή του και τη συνείδησή του, έχοντας την ευκαιρία να εξετάσει όλα τα στοιχεία του φακέλου, χωρίς να τοποθετηθεί στα τυφλά, θα ήταν καλύτερο να διατηρήσουμε αυτές τις δύο εκθέσεις στην ημερήσια διάταξη της συνόδου μας του Στρασβούργου. Ελπίζω ότι η Ολομέλειά μας θα μπορέσει να συμφωνήσει με αυτή την απόφαση.

<SPEAKER ID=9 NAME="Πρόεδρος">
Το άρθρο 6, παράγραφος 6, του Κανονισμού είναι απολύτως σαφές: "Η έκθεση της επιτροπής εγγράφεται αυτεπαγγέλτως στην αρχή της ημερησίας διατάξεως της πρώτης συνεδριάσεως μετά την κατάθεσή της" . Σήμερα, υποδεικνύω την ορθή διαδικασία σύμφωνα με τον Κανονισμό. Το ίδιο το άρθρο είναι σαφέστατο και δεν φαίνεται να εναπόκειται στη διακριτική ευχέρεια του Προέδρου ή του ίδιου του Σώματος, προς το παρόν, να τροποποιήσει τον εν λόγω κανόνα.
<P>
Κατανοώ και σέβομαι την άποψη που διατυπώσατε σχετικά με την πολιτική προετοιμασία, νομίζω όμως ότι το εν λόγω θέμα πρέπει να παραμείνει στην ημερήσια διάταξη προκειμένου να τηρηθεί ο Κανονισμός.

<SPEAKER ID=10 LANGUAGE="FR" NAME="Berθs">
Κύριε Πρόεδρε, αυτή η τροποποίηση της ημερήσια διάταξης δεν είχε προβλεφθεί από την πρότασή σας. Συνδέεται άμεσα με την αδυναμία του Συμβουλίου να παραστεί. Είθισται, μέχρι σήμερα, αυτές οι αιτήσεις άρσης της βουλευτικής ασυλίας να εξετάζονται πάντα κατά τις περιόδους συνόδου του Στρασβούργου. Κατανοώ λοιπόν πολύ καλά ότι τη Δευτέρα, εγγράψαμε αυτό το ζήτημα ως πρώτο θέμα της ημερήσιας διάταξης, αλλά μου φαίνεται ότι δεν ήταν αυτό που προβλεπόταν, ειδικά μετά την ψηφοφορία της νομικής επιτροπής την προηγούμενη εβδομάδα.

<SPEAKER ID=11 NAME="Πρόεδρος">
Κυρία Berθs, εισηγήθηκα να συζητηθεί η έκθεση του κ. McCormick στις 4 μ.μ., επειδή ο Προεδρεύων του Συμβουλίου δεν θα μπορούσε να παραστεί και όχι επειδή εξέλαβα ότι οι εν λόγω εκθέσεις δεν θα συζητούντο σήμερα.
<P>
Όπως είχε προβλεφθεί αρχικά, η σημερινή ημερήσια διάταξη θα ξεκινούσε με τη δήλωση του Συμβουλίου ενόψει του Συμβουλίου της Βαρκελώνης. Σύμφωνα με τον Κανονισμό, οι εκθέσεις του κ. McCormick θα έπρεπε κανονικά να περιληφθούν στη σημερινή ημερήσια διάταξη. Η ανακοίνωσή μου αποσκοπούσε απλώς στην αντιστροφή της σειράς συζήτησης των θεμάτων, λόγω της απουσίας του Συμβουλίου.

<CHAPTER ID=4>
Αποφάσεις που λήφθηκαν κατά τη σημερινή συνεδρίαση της Επιτροπής
<SPEAKER ID=12 NAME="Πρόεδρος">
Η ημερήσια διάταξη προβλέπει την ανακοίνωση του Προέδρου της Ευρωπαϊκής Επιτροπής, κ. Prodi, σχετικά με την ετήσια πολιτική στρατηγική για το προσεχές έτος.

<SPEAKER ID=13 LANGUAGE="IT" NAME="Prodi">
. (IT) Κύριε Πρόεδρε, κυρίες και κύριοι βουλευτές, έχω την ευχαρίστηση να σας ενημερώσω σήμερα πάνω σε τρία σημαντικά θέματα με τα οποία ασχολήθηκε η Επιτροπή. Η ομιλία αυτή πρέπει να είναι σαφής, αλλά και λίγο εκτενής. Ζητώ συνεπώς συγνώμη αν είναι και λίγο βαρετή!
<P>
Πρώτο θέμα είναι οι πολιτικές προτεραιότητες της Επιτροπής για το 2003. δεύτερο, οι ανθρώπινοι και οικονομικοί πόροι της Επιτροπής. τρίτο, μια αναφορά στη Συνέλευση που θα αρχίσει αύριο τις εργασίες της. Θα αρχίσω από τις πολιτικές προτεραιότητες της Επιτροπής για το 2003, ένα από τα σημαντικότερα βήματα για την οργάνωση της πολιτικής μας ζωής. Από αυτό το έτος, για πρώτη φορά τα τρία κύρια όργανα θα συμμετάσχουν σε έναν εις βάθος διάλογο σχετικά με τις πολιτικές προτεραιότητες, το νομοθετικό πρόγραμμα και το πρόγραμμα εργασίας για το επόμενο έτος. Ο διάλογος αυτός θα διεξαχθεί βάσει της νέας συμφωνίας, η οποία παρουσιάστηκε στη Διάσκεψη των Προέδρων στις 31 Ιανουαρίου.
<P>
Για το επόμενο έτος θέσαμε τρεις προτεραιότητες: τη διεύρυνση, τη σταθερότητα και την ασφάλεια, την αειφόρο και αλληλέγγυα οικονομία. Από τη σύστασή της, η Επιτροπή αυτή επιδίωξε την πλήρη επιτυχία της διαδικασίας διεύρυνσης και κατά συνέπεια η διεύρυνση παραμένει μια θεμελιώδης προτεραιότητα για όλο το δεύτερο μέρος της εντολής μου. Από αυτήν την άποψη, το 2003 θα είναι ένα πολύ σημαντικό έτος, εφόσον θα πρέπει να είμαστε όλοι έτοιμοι να αναλάβουμε τις ευθύνες μας απέναντι στα νέα κράτη μέλη. Πρέπει να είμαστε έτοιμοι να δεχτούμε στην Επιτροπή τους συναδέλφους από τα νέα κράτη μέλη και πρέπει να αντεπεξέλθουμε στις νέες απαιτήσεις. Προς υπόμνηση: εάν το 2002 φέρουμε εις πέρας τις διαπραγματεύσεις, το 2003 πρέπει να αποτελέσει το έτος καμπής, στο οποίο θα προετοιμαστούμε ώστε η διεύρυνση να γίνει με τον καλύτερο δυνατό τρόπο την 1η Ιανουαρίου 2004.
<P>
Εντός του 2003, συνεπώς, η Επιτροπή έχει σκοπό να εγκρίνει ποικίλα μέτρα: πρώτον, πρέπει να βοηθήσουμε τα μελλοντικά κράτη μέλη να προετοιμαστούν για να αναλάβουν πλήρως όλες τις ευθύνες που απορρέουν από την προσχώρηση. δεύτερον, πρέπει να ενεργήσουμε έτσι ώστε η Επιτροπή να εκπληρώσει πλήρως τις υποχρεώσεις της από την πρώτη κιόλας ημέρα της προσχώρησης. τρίτον, πρέπει να επανεξετάσουμε τις πολιτικές της Κοινότητας. Ενόψει της σημαντικότερης διεύρυνσης όλης της ιστορίας της ευρωπαϊκής ολοκλήρωσης, είναι επιτακτική η ανάγκη να αναρωτηθούμε ποιες είναι οι κοινές πολιτικές που χρειάζεται η διευρυμένη Ένωση.
<P>
Για να στεφθεί όμως η διεύρυνση με απόλυτη επιτυχία, θα πρέπει να δώσουμε πολύ μεγάλη έμφαση και στις άλλες δύο προτεραιότητες που προανέφερα. Πράγματι, τα τρία σημερινά ζητήματα είναι στενά συνδεδεμένα μεταξύ τους. Καταρχάς: σταθερότητα και ασφάλεια. Εντός της Ένωσης, ο κύριος στόχος μας είναι να επιταχύνουμε τη δημιουργία μιας ευρωπαϊκής ζώνης δικαιοσύνης, ασφάλειας και ελευθερίας. Κατά συνέπεια, ο αγώνας κατά του εγκλήματος, σε όλες τις μορφές του - συμπεριλαμβανομένης της τρομοκρατίας, ή μάλλον, αρχίζοντας από την τρομοκρατία - είναι και παραμένει στην πρώτη θέση της ατζέντας μας. Πιστεύω επίσης ότι πρέπει να δώσουμε ιδιαίτερη προσοχή στη μετανάστευση, σε όλες τις περίπλοκες πτυχές της.
<P>
Στο εξωτερικό επίπεδο, η επέκταση της σταθερότητας και της ασφάλειας σε όλη την ευρωπαϊκή ήπειρο και σε περιοχές γειτονικές στη διευρυμένη Ένωση είναι μία ακόμη προτεραιότητά μας. Για το λόγο αυτό, είναι αναγκαίο να ενισχύσουμε την εταιρική σχέση με τις γειτονικές χώρες. Η αναβάθμιση της ευρωμεσογειακής εταιρικής σχέσης δεν πρέπει να στοχεύει μόνο στη δημιουργία μίας νέας αγοράς, αλλά να δημιουργεί μια πραγματική κοινότητα καλής γειτονίας. Για το σκοπό αυτό, θα συνεχίσουμε να εφαρμόζουμε τη στρατηγική μας για την ενίσχυση της διαδικασίας της Βαρκελώνης. Ειδικότερα στον οικονομικό τομέα, σκοπεύουμε να επεξεργαστούμε πρωτοβουλίες και κοινά προγράμματα με τις χώρες της νότιας ακτής της Μεσογείου μέσω ενός νέου χρηματοπιστωτικού ιδρύματος, γύρω από την ΕΤΕ - σήμερα μάλιστα εγκρίναμε την υπόθεση να είναι ένα ίδρυμα στο οποίο η ΕΤΕ να έχει την πλειοψηφία - σύμφωνα δε με τις γενικές κατευθύνσεις που ενέκρινε η Επιτροπή.
<P>
Δεν θα φεισθούμε καμίας προσπάθειας για να συμβάλουμε στην επίλυση της σύγκρουσης στη Μέση Ανατολή, όπου οι τελευταίες εξελίξεις στην κατάσταση αφήνουν να διαφανεί επιτέλους μια μικρή ελπίδα μετά από μήνες τραγικών γεγονότων. Θα επιμείνουμε επίσης στη διαδικασία σύνδεσης και σταθεροποίησης των Βαλκανίων και θα υποστηρίξουμε την ανοικοδόμηση του Αφγανιστάν σε διεθνές επίπεδο.
<P>
Η τρίτη προτεραιότητα για το 2003 είναι μια αειφόρος και αλληλέγγυα οικονομία. Πιστεύω σε μία όχι και τόσο μακρινή ανάκαμψη. Ωστόσο, πολλά εξαρτώνται και από την προσήλωση με την οποία η Ένωση θα εφαρμόσει τη στρατηγική της Λισαβόνας. Πράγματι, η εξωτερική διάσταση αυτής της στρατηγικής αποκτά ιδιαίτερη σημασία ως συμβολή στην κυβέρνηση της παγκοσμιοποίησης, με στόχο να κατανεμηθούν τα οφέλη της στο μεγαλύτερο δυνατό αριθμό χωρών.
<P>
Στο πλαίσιο αυτό η Επιτροπή θα καταβάλει προσπάθειες σε διάφορα μέτωπα: καταρχάς, οι διαπραγματεύσεις που άρχισαν στην Ντόχα θα εισέλθουν στην κρίσιμη φάση, όχι αυτό το έτος, αλλά το 2003. πρέπει να διασφαλίσουμε επίσης την εφαρμογή των δεσμεύσεων του Κυότο. τέλος, να βελτιώσουμε την πλήρη εταιρική σχέση μεταξύ Βορρά και Νότου και να επιβεβαιώσουμε στην πράξη την αλληλεγγύη της Ευρώπης προς την Αφρική. Τα θέματα αυτά θα αρχίσουν να συζητούνται ουσιαστικά στο Μοντερέι, σε λίγες εβδομάδες. Η κατάσταση δεν είναι ασφαλώς η καλύτερη, δεν μπορούμε βεβαίως να είμαστε αισιόδοξοι σχετικά με μια σοβαρή επιτέλους δέσμευση έναντι του Τρίτου Κόσμου, αλλά η Επιτροπή δεσμεύεται να δράσει προς αυτήν την κατεύθυνση.
<P>
Το δεύτερο σημερινό θέμα αφορά την εξέταση των οικονομικών και ανθρώπινων πόρων της Επιτροπής. Πράγματι, η ετήσια πολιτική στρατηγική δεν περιορίζεται στον προσδιορισμό των κύριων πολιτικών προτεραιοτήτων. σκοπός της είναι να διασφαλίσει ότι η Επιτροπή θα διαθέτει τους κατάλληλους πόρους για τα καθήκοντά της. Αυτή είναι μια δέσμευση που ανέλαβα στην αρχή της εντολής μου και η οποία αρχίζει να υλοποιείται βασιζόμενη στη συνέπεια μεταξύ των πολιτικών αποφάσεων, των εργασιών προς ανάληψη και των πόρων. Η Επιτροπή αυτή δεν ανέλαβε και δεν θα αναλάβει ποτέ καμία δέσμευση χωρίς να διαθέτει τους αναγκαίους πόρους. Πρέπει συνεπώς να καταβάλουμε προσπάθειες - και πάνω σε αυτό το σχέδιο εργαζόμαστε - για τη βέλτιστη χρήση των ανθρώπινων πόρων. Χρησιμοποιήσαμε κάθε μέσον για να βελτιώσουμε την κατάσταση, όπως αύξηση της παραγωγικότητας, αρνητικές προτεραιότητες - κατά συνέπεια καθήκοντα προς εγκατάλειψη - και εσωτερικές αναδιοργανώσεις. Στο σημείο αυτό, όμως, δεν μπορούμε να προετοιμαστούμε κατάλληλα για τη διεύρυνση χωρίς να ζητήσουμε περισσότερο προσωπικό. Επ' αυτού δεν υπάρχει καμία αμφιβολία: σκεφθείτε, για παράδειγμα, ότι σχεδόν διπλασιάζεται ο αριθμός των γλωσσών που θα χρησιμοποιούνται σε όλες τις εργασίες των διαφόρων οργάνων, όπως βεβαίως και σ' αυτό το Κοινοβούλιο.
<P>
Ως γνωστόν, η Επιτροπή πρέπει να είναι έτοιμη να εγγυηθεί και την εφαρμογή του κοινοτικού κεκτημένου από την πρώτη κιόλας ημέρα της προσχώρησης. Αυτό σημαίνει ότι πρέπει να ολοκληρώσουμε όλες τις πτυχές της προετοιμασίας για τη διεύρυνση εντός τους 2003. Για το σκοπό αυτό, μετά από επισταμένη έρευνα, η Επιτροπή συμπεριέλαβε στην ετήσια πολιτική στρατηγική την αίτηση για 500 μη μόνιμους υπαλλήλους, ακριβώς για να προετοιμάσει σταδιακά τη διεύρυνση. Είναι γνωστό ότι το σημερινό όριο διοικητικών δαπανών δεν εξασφαλίζει επαρκείς πόρους για την προετοιμασία της διεύρυνσης. Αυτός είναι ο λόγος που η Επιτροπή θεωρεί αναγκαίο να κάνει χρήση του ευέλικτου οργάνου που πρότεινε. Η αίτηση για 500 μη μόνιμους υπαλλήλους για το 2003 αποτελεί μέρος ενός συνολικού πακέτου που αφορά το υπεύθυνο προσωπικό για τη διεύρυνση και είναι το αποτέλεσμα μιας εμπεριστατωμένης ανάλυσης όλων των δραστηριοτήτων που πρέπει να φέρει εις πέρας η Επιτροπή εις το μέλλον. Τα πλήρη αποτελέσματα της ανάλυσης αυτής θα παρουσιαστούν στο σχέδιο προϋπολογισμού του 2003 και θα τεθούν υπό συζήτηση στο Σώμα αυτό.
<P>
Οι άλλες δύο προτεραιότητες - ασφάλεια και αειφόρος οικονομία - είναι επίσης πρόσθετες ευθύνες για την Επιτροπή. Ωστόσο, για να μην αναγκαστούμε να ζητήσουμε περαιτέρω αύξηση του προσωπικού, αποφασίσαμε να εγκρίνουμε μόνο τις πρωτοβουλίες εκείνες που μπορούν να διεκπεραιωθούν με εσωτερική κατανομή του σημερινού δυναμικού ή/και καταργώντας σταδιακά άλλες δραστηριότητες. Αυτή είναι η απόδειξη της σοβαρότητας και του ζήλου με τον οποίο αναλαμβάνουμε τις πρωτοβουλίες της Επιτροπής χωρίς να λησμονούμε τη δημοσιονομική πειθαρχία: είναι εξάλλου παρούσα εδώ η Επίτροπος για τον Προϋπολογισμό, έτοιμη να με επαναφέρει στην τάξη σε περίπτωση που δεν τηρήσω αυτήν τη δέσμευση.
<P>
Όσον αφορά τους οικονομικούς πόρους, η Επιτροπή και η Αρχή Προϋπολογισμού πρέπει να βρουν επειγόντως μια πιο διαρθρωτική λύση στη χρόνια ανεπάρκεια του τομέα 4, σχετικά με τις εξωτερικές σχέσεις. Πράγματι η σημερινή δυσκαμψία δεν επιτρέπει τα καλύτερα δυνατά αποτελέσματα: εν ολίγοις, σπαταλάμε πόρους.
<P>
Οι διεθνείς εξελίξεις του παρελθόντος έτους, ειδικά όσα συνέβησαν στις 11 Σεπτεμβρίου και ο συνεπακόλουθος πόλεμος στο Αφγανιστάν, αποδεικνύουν ακόμα μία φορά ότι η Ένωση έχει ανάγκη από ειδικούς μηχανισμούς για να αποδεσμεύει ταχέως τους έκτακτους πόρους που έχει ανάγκη σε περίπτωση επεμβάσεων σε καταστάσεις κρίσης. Αυτό είναι θεμελιώδους σημασίας αν θέλουμε πραγματικά να ενισχύσουμε τη φωνή της Ευρωπαϊκής Ένωσης ανά τον κόσμο. Ο καταμερισμός του τομέα 4 που προτείνει η Επιτροπή περιλαμβάνει συνεπώς ορισμένες καθοριστικές πολιτικές προτεραιότητες, όπως το Αφγανιστάν, η Ευρωμεσογειακή Τράπεζα και το Παγκόσμιο Ταμείο για την Υγεία, χωρίς να επηρεάζονται οι άλλες εξωτερικές δράσεις. Προτρέπω συνεπώς το Κοινοβούλιο και το Συμβούλιο να αντιμετωπίσουν το πρόβλημα των πόρων το συντομότερο δυνατόν γιατί οι δράσεις που ανέφερα δεν μπορούν να καθυστερούν.
<P>
Κύριε Πρόεδρε, κυρίες και κύριοι βουλευτές, η παρουσίαση των πολιτικών προτεραιοτήτων της Επιτροπής για το 2003 δεν πρέπει να μας κάνει να λησμονούμε ότι είμαστε στα πρόθυρα ενός πραγματικά ιστορικού γεγονότος για το μέλλον της Ευρώπης. Πράγματι, στο κτήριο αυτό, θα συνεδριάσει αύριο για πρώτη φορά η Συνέλευση που θα υποβάλει τις προτάσεις για την Ευρώπη του 21ου αιώνα και θα επεξεργαστεί το σχέδιο ενός μελλοντικού ευρωπαϊκού Συντάγματος.
<P>
Σύμφωνα με τις ισχύουσες Συνθήκες, η Επιτροπή έχει ρόλο νομοθετικής πρωτοβουλίας και υπεράσπισης του γενικού κοινοτικού συμφέροντος. Είναι φυσικό λοιπόν να θέλουμε να εκπέμψουμε ένα ισχυρό πολιτικό μήνυμα όσον αφορά τη σημασία της Συνέλευσης και των στόχων της. Καταρχάς θέλω να υπενθυμίσω ότι η γέννηση της Συνέλευσης είναι το αποτέλεσμα κοινής προσπάθειας του Ευρωπαϊκού Κοινοβουλίου και της Επιτροπής και πρέπει να είμαστε υπερήφανοι για αυτήν την κοινή προσπάθεια, γιατί η Συνέλευση δεν ήταν στην καρδιά όλων πριν από μερικούς μήνες ή ακόμη και πριν από λίγες εβδομάδες.
<P>
(Χειροκροτήματα) Κατά συνέπεια, η Επιτροπή χαιρετίζει με ικανοποίηση την έναρξη μιας συζήτησης συνταγματικών θεμάτων για το μέλλον της Ευρώπης, με τη συμμετοχή μιας πλειοψηφίας εκλεγμένων εκπροσώπων και όχι πλέον μόνο των αντιπροσώπων των εθνικών κυβερνήσεων.
<P>
Παρατηρώ με ευχαρίστηση ότι οι διορισμένοι εκπρόσωποι είναι υψηλότατου επιπέδου. Ας μην απατάται κανείς ότι μπορεί να ελέγξει τη Συνέλευση ή ότι μπορεί να επιβάλει όρους και μεθόδους εργασίας. Η Συνέλευση αποτελείται από πρόσωπα εξαιρετικού επιπέδου τα οποία θα διαχειριστούν μόνοι τους και με αυτόνομο τρόπο τις εργασίες. Πιστεύω ότι δεν θα επιτελέσει απλώς ένα ελεύθερο και εξαιρετικό έργο αλλά ότι και στη συνέχεια, στο τέλος, οι κυβερνήσεις δεν θα μπορούν να αγνοήσουν τα αποτελέσματα όταν έλθει η στιγμή να εγκρίνουν τη μεταρρύθμιση των Συνθηκών. Παραμένουν βεβαίως κυρίαρχες, αλλά το έργο της Συνέλευσης αυτής θα έχει τεράστια σημασία για το μέλλον της Ευρώπης.
<P>
Φυσικά - όπως γνωρίζουμε - η Συνέλευση είναι ανοιχτή στη συμβολή ιδεών που προέρχονται από την κοινωνία των πολιτών. Με τον τρόπο αυτό δεν θα μπορεί κανείς να ισχυριστεί ότι η νέα Συνθήκη είναι αποτέλεσμα διαπραγματεύσεων μεταξύ διπλωματών και γραφειοκρατών των Βρυξελλών, εν αγνοία των πολιτών. Ας μην ξεχνάμε ότι η επιθυμία μιας Συνέλευσης γεννήθηκε την επομένη της νύχτας της Νίκαιας. Γεννήθηκε όταν έγινε κατανοητό ότι δεν μπορούμε να συνεχίσουμε με αυτόν τον τρόπο. Δεν γεννήθηκε τυχαία, γεννήθηκε από τη διαπίστωση της αποτυχίας μιας μεθόδου.
<P>
Κυρίες και κύριοι βουλευτές, η Επιτροπή σκοπεύει να διαδραματίσει ενεργό ρόλο στις εργασίες της Συνέλευσης, μέσω των δύο ορισθέντων Επιτρόπων και μέσω της δικής μου προσωπικής και άμεσης προσπάθειας. Συνειδητοποιούμε τη σημασία της πρόκλησης και γνωρίζουμε ότι η Ευρώπη είναι η μόνη νέα πραγματικότητα, είναι η μόνη σοβαρή θεσμική αλλαγή που γίνεται προσπάθεια να θεσπιστεί στο σημερινό κόσμο. Είναι η μόνη συγκεκριμένη προσπάθεια δημοκρατικής παγκοσμιοποίησης σε αντίθεση με τα πολλά λόγια που ακούγονται.
<P>
Μέσω αυτής της Συνέλευσης, ωστόσο, πρέπει να προτείνουμε και ένα κοινό σχέδιο κοινωνίας με την οποία θα μπορούν να ταυτιστούν οι συμπολίτες μας και κατά συνέπεια πρέπει να αποφασίσουμε αμέσως, στην αρχή της Συνέλευσης, τι θέλουμε να πράξουμε μαζί, σε ποιο τύπο κοινωνίας θέλουμε να ζήσουμε τα επόμενα χρόνια. Η επιλογή των μέσων και των εξουσιών που πρέπει να διαθέτει η Ευρωπαϊκή Ένωση για την επίτευξη των στόχων της εξαρτάται από το ευρωπαϊκό σχέδιο κοινωνίας και όχι το αντίθετο! Πρέπει συνεπώς να σκεφθούμε πρώτα τι θέλουμε να κάνουμε από κοινού και εν συνεχεία να προσαρμόσουμε το θεσμικό οικοδόμημα στους στόχους μας. Εμείς πιστεύουμε ότι η κοινοτική μέθοδος είναι ακόμη το κατάλληλο όργανο, το όργανο που διαφοροποίησε και χαρακτήρισε το μεγαλείο της Ευρώπης έως τώρα. Ωστόσο, δεν μπορούμε να περιοριστούμε με συντηρητισμό στην υπεράσπιση της αξίας κάθε πτυχής της, αλλά θα προτείνουμε καινοτόμες λύσεις για να την προσαρμόσουμε στα προβλήματα της Ευρώπης του αύριο.
<P>
Είμαι βέβαιος ότι το Ευρωπαϊκό Κοινοβούλιο θα υποστηρίξει την Επιτροπή στην αναζήτηση λύσεων που θα εξασφαλίσουν αποτελεσματικότητα και δημοκρατία στην ευρωπαϊκή διαδικασία λήψης αποφάσεων.
<P>
(Χειροκροτήματα)

<SPEAKER ID=14 LANGUAGE="DE" NAME="Poettering">
Κύριε Πρόεδρε, δεν θέλω να πραγματευθώ τώρα το ερώτημα ουσίας κατά πόσο είναι εύλογο να αντιμετωπίσουμε μια τόσο σημαντική παρέμβαση στη συζήτηση, όπως αυτή του Προέδρου της Επιτροπής σύμφωνα με το σύστημα catch the eye. Θα πρέπει βέβαια να συζητήσουμε επ' αυτού με κάποια άλλη ευκαιρία.
<P>
Κύριε Πρόεδρε της Επιτροπής, δεν μπορούν παρά να μας βρουν φυσικά σύμφωνους όσα μας είπατε. Αναφερθήκατε στη διεύρυνση και σας παρακαλώ να κάνετε μερικές σκέψεις - και ίσως να μπορείτε να τοποθετηθείτε κατόπιν στο ζήτημα αυτό - κατά πόσο σας είναι δυνατόν να εφαρμόσετε στο πλαίσιο της Επιτροπής το σύστημα που θέλουμε να καθιερώσουμε μετά την υπογραφή των συνθηκών προσχώρησης, δηλαδή να έχουμε εδώ στο Κοινοβούλιο παρατηρητές από τις υποψήφιες προς ένταξη χώρες. Βλέπετε να υπάρχει κάποια δυνατότητα να εντάξετε ως συνεργάτες σας στο πλαίσιο τη Επιτροπής προσωπικότητες από τις εν λόγω χώρες για το διάστημα που δεν θα έχουν ακόμα την ιδιότητα του μέλους;
<P>
Αναφερθήκατε επίσης και στη Μεσόγειο. Εάν ευσταθεί ότι κάθε χρόνο χάνουν τη ζωή τους στα ύδατα της Μεσογείου περίπου 7 000 άτομα, προσπαθώντας π.χ. να περάσουν με πλοιάρια από το Μαρόκο στην Πορτογαλία και στην Ισπανία, τι μπορούμε να κάνουμε ώστε να βελτιωθεί η κατάσταση στις χώρες αυτές και πώς μπορούμε να κατορθώσουμε από την πλευρά της πολιτικής για την ασφάλεια, να μην χάνουν τη ζωή τους αυτοί οι αξιολύπητοι άνθρωποι;
<P>
Μιλήσατε για τη Μεσογειακή Τράπεζα. Δεν είμαστε αντίθετοι στη δημιουργία της Μεσογειακής Τράπεζας, μπορεί μάλιστα να είναι κάτι θετικό. Ωστόσο, δεν πρέπει να δημιουργηθούν πρόσθετες δομές, παράλληλες με την Ευρωπαϊκή Τράπεζα Επενδύσεων. Θα σας ήμουν ευγνώμων αν μας λεγάτε μερικά λόγια σχετικά.
<P>
Αναφερθήκατε στη σταθερότητα. Θέλω να ενθαρρύνω την Επιτροπή σε ό,τι αφορά τη σταθερότητα και την επιστροφή των χρεών στους εθνικούς προϋπολογισμούς: κρατήστε σταθερή πορεία και συντάξτε τις προειδοποιητικές επιστολές που σχεδιάζετε να αποστείλετε,...
<P>
(Χειροκροτήματα) ... σε αυτά τα δύο κράτη μέλη. Βρίσκω απαράδεκτο το σύστημα σύμφωνα με το οποίο εκείνοι που πρόκειται να δεχθούν κριτική, να αποφασίζουν σε τελική ανάλυση οι ίδιοι εάν θα επικριθούν ή όχι! Θεωρώ ότι εν προκειμένω θα πρέπει να προχωρήσουμε σε εντελώς νέες μορφές αξιολόγησης.
<P>
Με την τελευταία μου παρατήρηση, κύριε Πρόεδρε, στρέφομαι μάλλον σε μας τους ίδιους. Θα ήμουν ωστόσο ευγνώμων, εάν μπορούσε ο Πρόεδρος της Επιτροπής να πει κάτι σχετικά.
<P>
(Διαμαρτυρίες)
<P>
Ηρεμήστε! Μιλάω στο πνεύμα και των δικών σας πεποιθήσεων! Το Συμβούλιο απουσιάζει σήμερα. Δεν θέλω να επικρίνω κανέναν, αλλά στο μέλλον θα πρέπει να διασφαλίσουμε επίσης, με τη μεταρρύθμιση των εργασιών του Συμβουλίου, ότι στις συνεδριάσεις όπου ο Πρόεδρος της Επιτροπής προβαίνει σε σημαντικές τοποθετήσεις, θα πρέπει να εκπροσωπείται και το Συμβούλιο. Με αυτό δεν απευθύνομαι μόνο στην ισπανική Προεδρία, αλλά επισημαίνω ότι πρόκειται γενικά για ένα ζήτημα που θα πρέπει να απασχολήσει τη μεταρρύθμιση του Συμβουλίου. Θεωρώ ότι χρειαζόμαστε επειγόντως μεταρρυθμίσεις όσον αφορά το Ευρωπαϊκό Συμβούλιο Υπουργών!
<P>
(Χειροκροτήματα)

<SPEAKER ID=15 NAME="Πρόεδρος">
Πριν δώσω τον λόγο στον Πρόεδρο της Επιτροπής, θα ήθελα να παρατηρήσω, κύριε Poettering, ότι η αγόρευσή σας διήρκεσε πολύ περισσότερο από ένα λεπτό και να επισημάνω ότι δεν ανεμένετο να παρευρίσκεται εδώ το Συμβούλιο. Η συζήτησή μας σχετικά με τη στρατηγική για το προσεχές έτος έχει οριστεί για τις 20 Μαρτίου.
<P>
Συνήθως, όταν απευθύνουμε ερωτήσεις προς την Επιτροπή σε αυτές τις περιπτώσεις, το κάνουμε χωρίς την παρουσία του Συμβουλίου.

<SPEAKER ID=16 LANGUAGE="IT" NAME="Prodi">
. (IT) Κύριε Poettering, απαντώ ευχαρίστως στις ερωτήσεις σας και θα προσπαθήσω να είμαι πολύ σύντομος.
<P>
Θέσατε το ζήτημα των παρατηρητών των υποψήφιων χωρών στην Επιτροπή. Κατά την άποψή μου είναι κάτι που πρέπει να γίνει. Από τεχνικής απόψεως δεν είναι εύκολο, όμως, αν θέλουμε η Επιτροπή να λειτουργήσει ομαλά αμέσως μετά τη διεύρυνση, πρέπει να αρχίσουμε τώρα τη σύναψη αυτής της σχέσης εκπαίδευσης και εκμάθησης. Δεν είναι εύκολο γιατί είναι προφανές ότι οι υποψήφιες χώρες δεν θα είναι τώρα έτοιμες να προτείνουν τα ονόματα όσων θα αποτελέσουν τους μελλοντικούς τους Επιτρόπους και γιατί οι κανόνες δεν έχουν προσδιοριστεί ακόμη. Σας διαβεβαιώ όμως ότι έχουμε θέσει το πρόβλημα και θέλουμε να το λύσουμε με ανοιχτό και εποικοδομητικό τρόπο.
<P>
Δεύτερο ζήτημα: η ασφάλεια. Ανέκαθεν υποστήριζα ότι, όπως όλα τα σοβαρά προβλήματα, το μεγάλο πρόβλημα της μακρομετανάστευσης είναι ένα πρόβλημα που δεν μπορεί να λυθεί σε εθνικό επίπεδο. Δεν υπάρχει καμία πιθανότητα να λυθεί σε εθνικό επίπεδο το πρόβλημα των μεγάλων μεταναστευτικών κυμάτων από την Ανατολή ή το Νότο. Είναι αναγκαία η ευρωπαϊκή συνεργασία και κατά συνέπεια πρέπει να ολοκληρώσουμε σε αυτό το θέμα την ατζέντα του Τάμπερε και να συνεργαστούμε για το πρόβλημα της προστασίας των συνόρων, όπως έχουμε προτείνει.
<P>
Αλλο ζήτημα: η Τράπεζα της Μεσογείου. Ποιος ήταν ο οικονομικός και πολιτικός της στόχος; Το πλαίσιο ήταν πολύ σαφές. Νοιώσαμε τα τελευταία αυτά χρόνια μια αυξανόμενη ένταση εκ μέρους των χωρών της Νότιας Μεσογείου εξαιτίας της προτίμησής μας για την Ανατολή, όπως υποστηρίζουν με λαϊκούς και άμεσους όρους. Εξήγησα ότι, πράγματι, η Ιστορία μας υποχρέωσε σε αυτήν την άμεση διεύρυνση, αλλά ότι θα ήταν καθήκον μου να ξεκινήσω μια στρατηγική για το Νότο το συντομότερο δυνατόν. Αυτό πράξαμε. Η Τράπεζα θα μπορούσε να είναι, τρόπον τινά, απλώς ένα ταμείο ή μία διευκόλυνση, δηλαδή ένα ταμείο που προορίζεται για το σκοπό αυτό, ή μια πραγματική Τράπεζα. Μια πραγματική Τράπεζα έχει περισσότερη αυτονομία, μεγαλύτερη ικανότητα παρέμβασης στον ιδιωτικό τομέα, περισσότερη ευελιξία και, πρωτίστως, μπορεί να αναλάβει καλύτερα το ρόλο διαπαιδαγώγησης ώστε να εργαστούν μαζί οι διευθυντές των χωρών της Νότιας Μεσογείου με τους ανθρώπους μας. Κλίνουμε προς την Τράπεζα, αλλά συμμεριζόμαστε την ανησυχία σας, κύριε βουλευτά, την ανησυχία όλων των παρόντων και των κρατών μελών, να μην δημιουργηθεί δηλαδή ένας γραφειοκρατικός μηχανισμός και μια νέα τράπεζα από το τίποτα, όταν υπάρχει μια Ευρωπαϊκή Τράπεζα για τις επενδύσεις που εργάζεται ήδη - με τρόπο εξαιρετικό - με επενδύσεις 9 δισεκατομμυρίων στη Νότιο Μεσόγειο. Πρέπει να πούμε ότι δεν υπάρχει καμία αφερεγγυότητα, εξαιρουμένων των επενδύσεων στη Γάζα, αλλά είναι κατανοητό γιατί στις περιπτώσεις αυτές υπάρχει η αφερεγγυότητα. Την εμπειρία αυτή θέλουμε να την χρησιμοποιήσουμε και κατά συνέπεια η πρόταση της Επιτροπής είναι για μία Τράπεζα, η πλειοψηφία της οποίας όμως θα βρίσκεται στα χέρια της Ευρωπαϊκής Τράπεζας Επενδύσεων, της Επιτροπής, των μετόχων κρατών και, ιδίως, των κρατών της Νότιας Μεσογείου, τα οποία θα ξεκινήσουν βέβαια με ένα μικρό ποσοστό, αλλά θα αυξήσουν στη συνέχεια την παρουσία τους στην Τράπεζα.
<P>
Όσον αφορά την τελευταία ερώτηση, πιστεύω ότι η Επιτροπή δεν έχει ανάγκη να εξηγήσει στο Κοινοβούλιο αυτό που έπραξε. Ακολούθησε με συνέπεια τις υποχρεώσεις της, τις εντολές που είχε και την ανάγκη έγκαιρης προειδοποίησης στις περιπτώσεις που το επέβαλαν οι αριθμοί. Δεν κάναμε καμία ειδική εκτίμηση. Τηρήσαμε τη μεγάλη μας υποχρέωση να υπακούμε στις εντολές που έχουμε. Έτσι θα συνεχίσουμε να πράττουμε και στο μέλλον.

<SPEAKER ID=17 LANGUAGE="ES" NAME="Barσn Crespo">
Κύριε Πρόεδρε, ένα παράπονο και τρία μηνύματα. Το παράπονο είναι ότι είμαστε ειδικοί στην υποτίμηση των σημαντικών συζητήσεων. Αυτή είναι η πιο σημαντική συζήτηση για το έργο του Ευρωπαϊκού Κοινοβουλίου κατά το επόμενο έτος και εμείς την αντιμετωπίζουμε σαν διαδικαστικό θέμα και συζήτηση για τη συζήτηση. Νομίζω ότι είμαστε απαράδεκτοι και ότι τα πράγματα δεν πρέπει να γίνονται κατ' αυτό τον τρόπο.
<P>
Όσον αφορά τα μηνύματα· καταρχάς, απευθύνομαι στην Επιτροπή. Κύριε Πρόεδρε της Επιτροπής, τον Δεκέμβριο σας επικρίναμε, τώρα πρέπει να επικροτήσουμε την προσπάθεια που κατέβαλε η Επιτροπή και οφείλω να πω ότι η Αντιπρόεδρος, κ. de Palacio, συνέβαλε ενεργά στο να καταλήξουμε σε μία συμφωνία που καθιστά δυνατό να υπάρχει ένα νομοθετικό πρόγραμμα και ένα πρόγραμμα εργασίας. Συνεχίστε προς αυτή την κατεύθυνση.
<P>
Ζητήσατε, συγκεκριμένα, να σας υποστηρίξουμε για να αποκτήσετε περισσότερους υπαλλήλους και περισσότερα μέσα ενόψει της διεύρυνσης. Σας υπενθυμίζω ότι το Κοινοβούλιο επεσήμανε ήδη στην Ατζέντα 2000 ότι δεν μπορεί να πραγματοποιηθεί η διεύρυνση χωρίς την τροποποίηση των προβλέψεων του έτους 2000. Προσθέσατε το Αφγανιστάν και άλλες προτεραιότητες. Είναι σκόπιμο να το ακούσει αυτό το Συμβούλιο, διότι αυτό είναι το πιο αδιάλλακτο. Δεν είναι παρών κανένας εκπρόσωπος του Συμβουλίου. Διαπίστωσα ότι ο κ. Poettering, σε μία επίδειξη μεγαλοψυχίας, δεν εφάρμοσε το δόγμα Poettering· υποθέτω ότι αν έρθει ο Υφυπουργός θα το εφαρμόσει, θα πει ότι πρέπει να είναι υπουργός. Όμως, εν πάση περιπτώσει, είναι σημαντικό να ακούσει και το Συμβούλιο αυτό το μήνυμα της Επιτροπής. Μπορείτε να υπολογίζετε στην υποστήριξή μας.
<P>
Κύριε Πρόεδρε, δεν πρόκειται να υπεισέλθω σε λεπτομέρειες για καθένα από τα ζητήματα, διότι όλα είναι πολύ σημαντικά και υπάρχει μία γραμμή σύγκλισης. Ένα τελευταίο σημείο, σε σχέση με τη Συνέλευση, είμαστε σύμφωνοι· επικροτώ επίσης αυτό που είπατε ότι ήταν μια κοινή πρωτοβουλία του Κοινοβουλίου και της Επιτροπής. Σήμερα το πρωί διάβασα τους τίτλους μιας σημαντικής ιταλικής εφημερίδας που έλεγαν ότι ήταν μόνο δική σας. Χαίρομαι που διαψεύσατε τον ιταλικό Τύπο, επισημαίνοντας ότι ήταν μια κοινή προσπάθεια.
<P>
Το Κοινοβούλιο, κύριε Πρόεδρε, θα ήθελε κάτι σαν τη Συνέλευση πριν από τον Χάρτη των Θεμελιωδών Δικαιωμάτων, μετά και τώρα. Πιστεύω ότι είναι πολύ σημαντικό.
<P>
Κύριε Πρόεδρε της Επιτροπής, εσείς είστε οι θεματοφύλακες των Συνθηκών, η συγκεκριμένη ερώτησή μου είναι η εξής: είστε διατεθειμένος να ασκήσετε τη δυνατότητα πρωτοβουλίας σας στη Συνέλευση για να μπορέσετε να διατηρήσετε και να ενισχύσετε την κοινοτική μέθοδο;

<SPEAKER ID=18 LANGUAGE="IT" NAME="Prodi">
. (IT) Μια σύντομη απάντηση, όπως σύντομη ήταν και η ερώτηση. Σας ευχαριστώ, κύριε Barσn, για την εκτίμηση στη δυναμική που επιλέξαμε: σας είχα πει, εξάλλου, σε προηγούμενη συζήτηση ότι το πρότυπο δυναμικής μου είναι του κινητήρα ντίζελ και οι κινητήρες ντίζελ έχουν αργή εκκίνηση, αλλά στη συνέχεια ανεβάζουν στροφές και συνεχίζουν να λειτουργούν για χρόνια.
<P>
Το πρόβλημα της ευελιξίας του προϋπολογισμού είναι ένα πρόβλημα τεράστιας σημασίας. Δεν μπορούμε να συγχέουμε την ανάγκη αυστηρότητας, την υποχρέωση ελέγχου που έχετε εσείς και την υποχρέωση που έχει η Επιτροπή να υπόκειται στον έλεγχό σας, που αποτελούν τη μεγάλη βάση της δημοκρατικής νομιμότητας, με το να μην λαμβάνονται υπόψη τα μεγάλα νέα συμβάντα, οι αλλαγές στην ευελιξία. Αυτό είναι ένα πρόβλημα προσαρμογής την οποία πρέπει να επιδιώξουμε μαζί. Πρέπει να φτάσουμε στο σημείο να είμαστε πραγματικά κυρίαρχοι των αναγκαίων αλλαγών στον προϋπολογισμό που καταδεικνύονται, συζητούνται και γίνονται αποδεκτές. Αυτή είναι η θέση μας.
<P>
Όσον αφορά την κοινή προσπάθεια και όσα γράφουν οι ιταλικές εφημερίδες, εγώ δεν είπα ότι ήμουν μόνος, αλλά ότι ήμουν μόνος το πρωί της συνέντευξης Τύπου και σας διαβεβαιώ ότι ήμουν πράγματι μόνος, γιατί καθόμουν μεταξύ Σιράκ και Ζοσπέν απέναντι από τους δημοσιογράφους και σας διαβεβαιώ ότι κανενός δεν του περνούσε από το μυαλό εκείνη τη στιγμή να προτείνει τη Συνέλευση. Βεβαίως - αυτό είναι σαφές - το Κοινοβούλιο την είχε ήδη προτείνει πρώτο. είχαμε δώσει μάχη, αλλά έμοιαζε ένα σχέδιο εντελώς εξωπραγματικό. Μόνο τα αρνητικά γεγονότα κατέστησαν αυτήν την πιθανότητα ορατή και μπορέσαμε να προχωρήσουμε. Πιστεύω ότι αν δεν είχε μεσολαβήσει εκείνη η κρίση, δεν θα είχαμε τώρα τη Συνέλευση. Γι' αυτό είμαι πεπεισμένος, γιατί ακόμη και η κρίση είναι ένα μάθημα.
<P>
Όσο για το δικαίωμα πρωτοβουλίας, είναι βεβαίως ένα σημαντικό χαρακτηριστικό που διαφοροποιεί τα κοινοτικά όργανα από τα άλλα και αποτελεί δέσμευση για εμάς. Όπως είπατε, η υπεράσπιση και η ενίσχυσή του είναι πολύ σημαντική, αλλά πρέπει και να το προσαρμόσουμε, να το εκσυγχρονίσουμε, να το εναρμονίσουμε με τις εργασίες του Κοινοβουλίου, γιατί το δικαίωμα πρωτοβουλίας δεν είναι κάτι που πρέπει να χρησιμοποιείται ενάντια σε κάτι άλλο: το δικαίωμα πρωτοβουλίας είναι ο κινητήριος μοχλός της λειτουργίας των οργάνων. Πρέπει να το χρησιμοποιούμε πάντα με τρόπο υπεύθυνο: αυτός είναι ο στόχος μας.

<SPEAKER ID=19 LANGUAGE="ES" NAME="Barσn Crespo">
· Και να βάλετε τούρμπο στον κινητήρα ντίζελ.
<P>
(Γέλια)

<SPEAKER ID=20 LANGUAGE="SV" NAME="Malmstrφm">
Κύριε Πρόεδρε, κύριε Πρόεδρε της Επιτροπής, συζητούμε σημαντικά ζητήματα τη στιγμή αυτή. Θα πρέπει αργότερα να επανέλθουμε σε αυτά και να τα συζητήσουμε εκτενέστερα. Προσβλέπω με ενδιαφέρον σε μια τέτοια συζήτηση σε λίγες εβδομάδες, στην οποία θα υπάρχουν λεπτομερέστερες προτάσεις σχετικά με τις προτεραιότητές σας.
<P>
Θα ήθελα να σας ευχαριστήσω για τη συμβολή σας στη νέα διαδικασία που εφαρμόζουμε τώρα. Θα ήθελα κυρίως να απευθύνω τις ευχαριστίες μου στην Αντιπρόεδρο της Επιτροπής κ. de Palacio. Διαθέτουμε τώρα ένα χρονοδιάγραμμα και μια νέα διαδικασία προκειμένου να εξασφαλίσουμε καλύτερη συνεργασία μεταξύ της Επιτροπής και του Κοινοβουλίου στο ετήσιο νομοθετικό πρόγραμμα και στο πρόγραμμα εργασίας. Πιστεύω ότι αυτή η εταιρική μας σχέση θα λειτουργήσει πολύ καλά και ότι θα καταστεί ευκολότερο για τους πολίτες και για εμάς τους άλλους να παρακολουθούμε τις διαδικασίες, ότι θα βελτιωθεί η παρακολούθησή τους κλπ. Θεωρώ ότι οι διάφορες επιτροπές του Κοινοβουλίου θα ξεκινήσουν σε λίγες μόλις εβδομάδες συζητήσεις με τα καθ' ύλην αρμόδια μέλη της Επιτροπής.
<P>
Αυτό αποτελεί ένα σημαντικό μέρος του έργου που αποσκοπεί στην μεταρρύθμιση των διαφόρων οργάνων της Ένωσης, τόσο του Κοινοβουλίου όσο και της Επιτροπής. Θα ήθελα να ρωτήσω τον Πρόεδρο της Επιτροπής πώς προτίθεστε εσείς στην Επιτροπή να συνεχίσετε το έργο της Λευκής Βίβλου για τη χρηστή διακυβέρνηση, η οποία υποβλήθηκε πέρυσι τον Μάρτιο. Πολλά από τα ζητήματα που αφορούν τη δημοκρατία και το μέλλον της Ευρώπης πρόκειται να συζητηθούν στην Συνέλευση, συγχρόνως όμως έχουμε βέβαια και τα λεγόμενα "καθημερινά προβλήματα" τα οποία επίσης άπτονται του ζητήματος της καλής διακυβέρνησης, όπως π.χ. η αύξηση της διαφάνειας, η απλοποίηση των διαδικασιών, η αύξηση της συμμετοχής των πολιτών. Θα μπορούσατε μήπως να σχολιάσετε να ζητήματα αυτά.

<SPEAKER ID=21 LANGUAGE="IT" NAME="Prodi">
. (IT) Η απάντηση σε μια ερώτηση αυτού του τύπου μπορεί να είναι πολύ σύντομη. Εξάλλου, μαζί με το Ευρωπαϊκό Κοινοβούλιο εργαζόμαστε σε μια διοργανική ομάδα πάνω σε αυτά ακριβώς τα θέματα. Προόδους κάναμε πολλές και ευρύτατα αναγνωρισμένες, αλλά πάνω απ' όλα θέσαμε αυτό το πρόβλημα της διαφάνειας σε συνεργασία με το Κοινοβούλιο. Βεβαίως, τις μεγάλες αλλαγές των κανόνων θα μπορέσουμε να τις πραγματοποιήσουμε μόνο σε συνδυασμό με τη Συνέλευση, αλλά τα ήθη - μπορώ να σας διαβεβαιώσω - έχουν αλλάξει. τους κανόνες θα πρέπει να τους αλλάξουμε μαζί.

<SPEAKER ID=22 LANGUAGE="DE" NAME="Modrow">
Κύριε Πρόεδρε, σας ευχαριστούμε πολύ για τον ζήλο σας! Είπατε πως όταν το ζήτημα είναι η εντολή που θα δοθεί στη Συνέλευση θα πρέπει να ορίσουμε ποια κοινωνία επιθυμούμε και τι χρειαζόμαστε για να επιτύχουμε την κοινωνία αυτή. Το ερώτημά μου είναι το εξής: θα πρέπει άραγε να είναι μια κοινωνία, όπου η αγορά ρυθμίζει τα πάντα, ακόμα και τα κοινωνικά ζητήματα; Ή μήπως θα πρέπει να είναι μια κοινωνία όπου θα εξακολουθεί να υποστηρίζεται σταθερά και να διαμορφώνεται η κοινωνική δικαιοσύνη, στην οποία θα συμβάλει και η ίδια η κοινωνία, επωμιζόμενη τις δικές της ευθύνες; Πρόκειται λοιπόν η Ευρώπη του 21ου αιώνα να παραμείνει η Ευρώπη της αλληλεγγύης και όχι για την ίδια την Ευρωπαϊκή Ένωση, αλλά μέσω εταιρικής συνεργασίας, και για εκείνες τις χώρες που θα προσχωρήσουν στην Ευρωπαϊκή Ένωση καθώς επίσης και για εκείνες που είναι μεν ευρωπαϊκές χώρες αλλά δεν είναι ακόμα μέλη της Ευρωπαϊκής Ένωσης;

<SPEAKER ID=23 LANGUAGE="IT" NAME="Prodi">
. (IT) Εδώ αγγίζουμε ένα πρόβλημα θεμελιώδους σημασίας στο οποίο πρέπει να επισημάνω ότι - όλοι εμείς στην Ευρώπη - δεν δώσαμε την πρέπουσα προσοχή. Είμαστε βέβαια όλοι απασχολημένοι σε έναν αγώνα που βλέπει την πλειοψηφία μας πολύ αλληλέγγυα - ελευθέρωση των αγορών, ενοποίηση των κανόνων, απομάκρυνση καταλοίπων, αφαίρεση μονοπωλίων, αφαίρεση προνομίων, ενέργειες ασφαλώς πολύ σημαντικές - όμως, και εδώ συμμερίζομαι την ανησυχία του ερωτώντος βουλευτή, βρισκόμαστε ενώπιον μιας κατάστασης αύξησης των ανισοτήτων, σε όλες ουσιαστικά τις ευρωπαϊκές χώρες. Αυτά είναι γεγονότα, στατιστικά στοιχεία. Δεν καταδικάζω, ούτε εκφέρω κρίσεις. Πιστεύω λοιπόν πως είναι απαραίτητο να ανανεώσουμε μια συζήτηση, να ανανεώσουμε κάποιον προβληματισμό πάνω σε αυτά τα θέματα γιατί το ευρωπαϊκό μοντέλο είχε πάντα κάτι να πει για το πρόβλημα της δικαιοσύνης, το πρόβλημα της αλληλεγγύης και όχι μόνο για το πρόβλημα της αποδοτικότητας. Δεν υπάρχει αμφιβολία ότι, αν το απαρνηθούμε αυτό, δημιουργούμε τις ρίζες της καταστροφής του ευρωπαϊκού μοντέλου.
<P>
Δίνουμε όμως παραδείγματα αλληλεγγύης. Η διεύρυνση είναι κάτι μοναδικό, είναι η μόνη περίπτωση στον κόσμο όπου ενώνονται χώρες, πραγματικότητες που έχουν οικονομικές διαφορές από το ένα ως το τέσσερα. Θα ήθελα οποιοσδήποτε άλλος στον κόσμο να επιχειρούσε να κάνει κάτι παρόμοιο με αυτό που επιχειρούμε να κάνουμε εμείς. Αυτή είναι μια απτή απόδειξη αλληλεγγύης. Πρέπει να προχωρήσουμε προς αυτήν την κατεύθυνση αλλά, επαναλαμβάνω, δεν μπορεί να μας ικανοποιεί το αφηρημένο ενδιαφέρον που όλοι εμείς στην Ευρώπη προσδίδουμε τώρα σε αυτά τα μεγάλα θέματα της αλληλεγγύης και της κοινωνικής ισορροπίας. Αξίζουν έναν πολύ βαθύτερο προβληματισμό σε αυτήν την περίοδο κατά την οποία, αντιθέτως, κυριαρχεί ίσως μια υπερβολικά ενιαία σκέψη πάνω σε αυτά τα θέματα.

<SPEAKER ID=24 LANGUAGE="DE" NAME="Rόbig">
Κύριε Πρόεδρε, η διεύρυνση μας φέρνει αντιμέτωπους με πραγματικά ενδιαφέροντα καθήκοντα. Πιστεύω πως για τον πληθυσμό είναι επίσης σημαντικό να κατασκευάζουμε ορατές γέφυρες. Ένα τέτοιο παράδειγμα είναι η γέφυρα μεταξύ Βιέννης και Μπρατισλάβας. Θεωρώ ότι θα πρέπει πραγματικά, στο πλαίσιο του προγράμματος ΤΕΝ για τα διευρωπαϊκά δίκτυα, να αρχίσουμε να κατασκευάζουμε ορατές γέφυρες. Θέλω να απευθύνω έκκληση στην Επιτροπή να κάνει ό,τι είναι δυνατόν, ώστε να μπορεί να δει με τα μάτια του ο κόσμος πως οι γέφυρες αυτές είναι η εγγύηση για το μέλλον της Ευρώπης.

<SPEAKER ID=25 LANGUAGE="IT" NAME="Prodi">
. (IT) Όχι μόνο να δημιουργήσουμε αυτές τις ορατές γέφυρες, αλλά και να ξαναχτίσουμε αυτές που καταστράφηκαν. Πράγματι, ας μην ξεχνάμε ότι ο Δούναβης έχει βεβαίως ανοίξει πάλι, αλλά με γέφυρες από βάρκες και άλλες πρόχειρες λύσεις αντιμετώπισης των καταστροφών του πολέμου, λύσεις που επιτρέπουν τη μερική μόνο αποκατάσταση της κυκλοφορίας. Συνεπώς, όχι μόνον δεν κάναμε προόδους, αλλά κάναμε και πραγματικά βήματα προς τα πίσω. Σε αυτό πιστεύω ότι πρέπει να αφιερώσουμε μεγάλη σημασία και πόρους, σε αντίθεση με ό,τι πράξαμε έως τώρα.

<SPEAKER ID=26 LANGUAGE="EN" NAME="Van den Burg">
Κύριε Prodi, δεν επιθυμώ να αναφερθώ σε κάποια από τις σημερινές σας αποφάσεις, αλλά μάλλον σε κάτι που δεν αποφασίσατε σήμερα. Πρόκειται για την οδηγία σχετικά με τους απασχολούμενους στα γραφεία ευρέσεως προσωρινής εργασίας, η οποία βρίσκεται ήδη εδώ και πολύν καιρό στο στάδιο της προετοιμασίας.
<P>
Είμαι απογοητευμένη από το γεγονός ότι το Κοινοβούλιο περιμένει από πέρυσι το καλοκαίρι την υποβολή αυτής της πρότασης, και αισθάνομαι κάποια αμηχανία επειδή φαινόταν ότι είχε σχεδόν ολοκληρωθεί και ήταν έτοιμη προς δημοσιοποίηση, έκτοτε όμως, οι Financial Times της περασμένης Δευτέρας δημοσίευσαν ένα άρθρο που περιελάμβανε έντονες επικρίσεις του τύπου έναντι της εν λόγω πρότασης. Φαίνεται ότι η Επιτροπή ενδίδει σε αυτές τις πιέσεις και αναβάλλει εκ νέου τη λήψη της απόφασης, οπότε θα ήθελα να σας ρωτήσω εάν πράγματι σας επηρεάζουν αυτού του είδους οι εκστρατείες του Τύπου και πότε σχεδιάζετε να υποβάλετε την πρόταση;
<P>
Θεωρώ ότι είναι μια πρόταση που εντάσσεται απολύτως στο περιεχόμενο της Συνόδου Κορυφής της Βαρκελώνης και πρέπει να υποβληθεί πριν από την πραγματοποίηση αυτής της Συνόδου. Θα ήθελα επίσης να σας υπενθυμίσω ότι το Συμβούλιο Κοινωνικών Υποθέσεων της προσεχούς εβδομάδας έχει ήδη περιλάβει το θέμα στην ημερήσια διάταξή του.

<SPEAKER ID=27 LANGUAGE="IT" NAME="Prodi">
. (IT) Ειλικρινά, κύριε Van den Burg, την ημερήσια διάταξη δεν την ετοιμάζουμε διαβάζοντας το ροζ φύλλο: την ημερήσια διάταξη προσπαθούμε να τη φτιάξουμε εμείς. Ήδη προ πολλού είχαμε καθορίσει στο χρονοδιάγραμμά μας ότι στις 20 Μαρτίου θα συζητήσουμε αυτό το πρόβλημα της προσωρινής εργασίας: στις 20 Μαρτίου γιατί ήμασταν αναγκασμένοι να βελτιώσουμε ορισμένες τεχνικές πλευρές αφού, όπως γνωρίζετε, υπάρχουν λύσεις, όχι στο όλο ζήτημα αλλά σε ορισμένες ειδικές πλευρές, που επηρεάζουν το κόστος και τα αποτελέσματα στις διάφορες ευρωπαϊκές χώρες. Κατά συνέπεια, πριν από ένα μήνα περίπου, όταν συντάξαμε την ημερήσια διάταξη, πήραμε χρόνο ως τις 20 Μαρτίου, γιατί δεν υπήρχε πρόβλεψη για το ζήτημα αυτό να ενταχθεί στο χρονοδιάγραμμα της Βαρκελώνης. Ούτως ή άλλως, στη συνεδρίαση της Επιτροπής μετά τη Βαρκελώνη θα αναλύσουμε αμέσως αυτό το πρόβλημα.

<SPEAKER ID=28 LANGUAGE="NL" NAME="Mulder">
Κύριε Πρόεδρε, θεωρώ απολύτως σωστό το γεγονός ότι η Επιτροπή δίνει έμφαση για τον επόμενο χρόνο στην διεύρυνση της Ένωσης καθώς και σε κρίσεις σε χώρες όπως το Αφγανιστάν.
<P>
Θα ήθελα να ρωτήσω την Επιτροπή το εξής: πώς προτίθεστε να χρηματοδοτήσετε αυτά τα σχέδια; Πιστεύετε ότι μπορούν να χρηματοδοτηθούν εντός των υφισταμένων θέσεων 4 και 5, δηλαδή μέσω μεταφοράς των πόρων; Προτίθεται η Επιτροπή να βρει περαιτέρω πόρους από άλλες θέσεις του προϋπολογισμού ή έχει μήπως την πρόθεση να καταργήσει πλήρως τις υφιστάμενες δημοσιονομικές προοπτικές και να υποβάλει έναν απολύτως νέο προϋπολογισμό για το επόμενο έτος;

<SPEAKER ID=29 LANGUAGE="IT" NAME="Prodi">
. (IT) Δίνω μία τηλεγραφική απάντηση και, στη συνέχεια, η κ. Schreyer θα εισέλθει στις λεπτομέρειες. Παρουσιάσαμε ένα έγγραφο για τη διεύρυνση στο οποίο παραμένουμε εντός των ορίων που προβλέπει η ημερήσια διάταξη του Βερολίνου. Κάναμε τεράστιες θυσίες, αφήσαμε κάποιους ανικανοποίητους στις χώρες προς ένταξη, αλλά η μεταφορά πόρων είναι ουσιαστική γιατί θα μεταφέρουμε κάθε χρόνο προς τις νέες χώρες το 4% του εθνικού τους εισοδήματος, που είναι μια εξαιρετικά μεγάλη και χωρίς προηγούμενο μεταφορά. Δίνω τώρα το λόγο στην Επίτροπο, κ. Schreyer, που θα παρουσιάσει τις λεπτομέρειες των τομέων οι οποίοι αποτελούν το αντικείμενο αυτών των πράξεων.

<SPEAKER ID=30 LANGUAGE="DE" NAME="Schreyer">
Κύριε Πρόεδρε, σχετικά με το ερώτημα του βουλευτή Mulder: το 2003, ο προϋπολογισμός της εξωτερικής πολιτικής θα επιβαρυνθεί φυσικά και πάλι σε μεγάλο βαθμό, μια και αυξάνονται και οι απαιτήσεις απέναντι στην ευρωπαϊκή πολιτική. Τα απαραίτητα κονδύλια για το Αφγανιστάν, τα οποία υποσχεθήκαμε κατά τη διάσκεψη των δωρητών στο Τόκιο, θα μπορέσουμε να τα διαθέσουμε από τον προϋπολογισμό της εξωτερικής πολιτικής. Ωστόσο, θα έχουμε ενδεχομένως να αντιμετωπίσουμε νέες απαιτήσεις όσον αφορά π.χ. την Κύπρο. Εάν πραγματικά ευοδωθούν οι προσπάθειες για μια πολιτική διαδικασία που θα οδηγήσει στην προσχώρηση της Κύπρου το 2004, αυτό συνεπάγεται ότι το 2003 θα πρέπει να διαθέσουμε κονδύλια για την προετοιμασία της. Στην περίπτωση αυτή, πράγμα που ελπίζω, θα έχουμε να κάνουμε με μια νέα απαίτηση.
<P>
Στο πλαίσιο της κοινής εξωτερικής πολιτικής και πολιτικής ασφάλειας, το Συμβούλιο αποφάσισε να χρησιμοποιήσει στη Βοσνία από 1.1.2003 ένα αστυνομικό σώμα, το οποίο θα απαιτήσει επίσης νέα κονδύλια από τον ευρωπαϊκό προϋπολογισμό. Πιστεύω ότι εδώ πρέπει να προχωρήσουμε από κοινού και να πούμε: ναι, επιθυμούμε μια από κοινού χρηματοδότηση τμημάτων αυτής της ενέργειας, επειδή πρόκειται για κοινή μας δράση και αυτό να το καταστήσουμε σαφές! Κύριε Mulder, είχαμε χθες την ευκαιρία να μιλήσουμε επ' αυτού. Η Επιτροπή έχει προτείνει για τη διαχείριση κρίσεων ένα νέο χρηματοδοτικό μέσο και χαίρομαι που ακούστηκαν πολλές υποστηρικτικές τοποθετήσεις από την πλευρά του Ευρωπαϊκού Κοινοβουλίου. Ίσως από κοινού να μπορέσουμε να πείσουμε το Συμβούλιο ότι η κοινοτική χρηματοδότηση τέτοιων ενεργειών σε περιπτώσεις κρίσης θα ήταν και η σωστή απάντηση.

<SPEAKER ID=31 LANGUAGE="DE" NAME="Randzio-Plath">
Κύριε Πρόεδρε, θα αναφερθώ σύντομα στη Μεσογειακή Τράπεζα. Χαιρετίζω το γεγονός ότι εμβαθύνεται και συγκεκριμενοποιείται η διαδικασία της Βαρκελώνης. Δεν μπορώ να καταλάβω, και σας παρακαλώ να μου δώσετε μια συγκεκριμένη απάντηση, γιατί αντιταχθήκατε σε αυτή τη διευκολυντική δυνατότητα, αυτή τη διευκόλυνση, δεδομένου ότι έτσι θα μπορούσε να αποδειχθεί ήδη εφέτος με πόσο ζήλο προωθούμε την ενεργή πολιτική για τη Μεσόγειο. Μια τράπεζα ή αντίστοιχα μια θυγατρική χρειάζονται, αντίθετα, πολύ χρόνο έως ότου να λειτουργήσουν αποτελεσματικά, όπως είδαμε εξάλλου στην περίπτωση της τράπεζας για την Ανατολική Ευρώπη. Η διαδικασία αυτή θα είναι πιο δαπανηρή τόσο από την άποψη του προσωπικού όσο και από την άποψη της προικοδότησής της. Επιπλέον σας ρωτώ: έχετε λύσει το πρόβλημα σε πολιτικό επίπεδο; Εάν χρειαζόμαστε εταίρους από τα αραβικά κράτη - εκεί υπάρχουν βέβαια πολλά κεφάλαια και δεν θα συμμετάσχουν όλα τα αραβικά κράτη - τι θα κάνετε εάν θελήσει να συμμετάσχει στην τράπεζα και το Ισραήλ; Δεν επιβαρύνεται άραγε εκ των πρότερων η ίδρυσή της, και δεν θα ήταν επομένως καλύτερα να χρησιμοποιηθεί μια διευκόλυνση που θα μπορούσε να δείξει σε όλους με πόσο ζήλο ασκεί η Ευρωπαϊκή Ένωση μεσογειακή πολιτική;
<P>
Μια τελευταία ερώτηση: πότε πρόκειται η Επιτροπή, η οποία ως θεματοφύλακας των Συνθηκών έχει και την ευθύνη της επιτήρησης για τις δεσμεύσεις όλων των κρατών μελών ως προς την ευρωπαϊκή κοινότητα δικαίου, να απευθύνει προειδοποιητική επιστολή σε εκείνα τα κράτη μέλη που αμφισβητούν το κράτος δικαίου;

<SPEAKER ID=32 LANGUAGE="IT" NAME="Prodi">
. (IT) Σας ευχαριστώ, κυρία Randzio-Plath, που επανήλθατε στο πρόβλημα της Τράπεζας της Μεσογείου, γιατί κατάλαβα ότι πρέπει να διευκρινίσουμε κάποια άλλα προβλήματα. Εσείς κάνατε απευθείας τη σύγκριση με την ΕΤΕ και είναι ακριβώς για να αποφύγουμε αυτή τη διάρκεια κύησης της Τράπεζας που επιλέξαμε μια δομή στην οποία η Ευρωπαϊκή Τράπεζα Επενδύσεων θα είναι η πλειοψηφία. Η ΕΤΕ έχει επενδύσεις εννέα δισεκατομμυρίων ευρώ στην περιοχή, έχει ειδικούς, έχει παράδοση. Όπως είναι φυσικό, τις ημέρες αυτές είχα σχεδόν καθημερινές επαφές με τον Πρόεδρο Maystadt για το θέμα αυτό, για να εξετάσουμε σε βάθος τις τεχνικές πλευρές του ζητήματος. Από την πλευρά τους δεν έχουν προβλήματα και δυσκολίες και είναι έτοιμοι για άμεση εκκίνηση.
<P>
Εξάλλου, στην ομιλία μου προ ολίγου υπογράμμισα ότι δεν υπάρχουν περιπτώσεις αφερεγγυότητας. Γιατί έκανα αυτήν την αναφορά, κύριε βουλευτά; Γιατί, κατά την άποψή μου, αυτό αποδεικνύει ότι η ΕΤΕ βαδίζει με μετρημένες κινήσεις, είναι πάντα προσεκτική στην εφαρμογή αυτής της πολιτικής αλλά, παράλληλα, εν αντιθέσει με τη διευκόλυνση, μπορούμε να αναλάβουμε ενέργειες που ως τώρα δεν είχαμε επιχειρήσει: μπορούμε να είμαστε πολύ πιο δραστήριοι στον ιδιωτικό τομέα, μπορούμε να συνεργαστούμε με τις τοπικές, περιφερειακές και εθνικές τράπεζες, έτσι ώστε να εντείνουμε τη δράση μας. μπορούμε εν ολίγοις να έχουμε έναν πολύ διαφορετικό τύπο δραστηριότητας.
<P>
Η δομή αυτή δίνει εν μέρει μια απάντηση και στη δεύτερη ερώτησή σας. Βλέπω - επαναλαμβάνω ότι είμαστε στη φάση προτάσεως της Επιτροπής και κατά συνέπεια θα μελετήσουμε καλύτερα το πρόβλημα - ότι οι χώρες της νότιας ακτής της Μεσογείου εμφανίζονται ικανοποιημένες από μία δομή με την οποία μπορούν να συνδεθούν, να εργαστούν μαζί, καθώς και να συμμετάσχουν στο μετοχικό κεφάλαιο και στο Διοικητικό Συμβούλιο. Επινοήσαμε δηλαδή αυτήν τη μορφή συμβιβασμού έτσι ώστε να υπάρχει ενεργός και υπεύθυνη συνεργασία εκ μέρους αυτών των χωρών - οι οποίες θα συμμετάσχουν στα διοικητικά συμβούλια και θα έχουν ενεργό ρόλο - αλλά παράλληλα να μπορέσουν να αξιοποιήσουν την εμπειρία της ΕΤΕ, στην οποία μπορούμε να βασιζόμαστε όλοι.
<P>
Ποιες χώρες θα συμμετάσχουν; Είναι ανοιχτή στις χώρες της Νότιας Μεσογείου, αλλά δεν εξετάσαμε τα ειδικά προβλήματα γιατί αυτά θα αποτελέσουν αντικείμενο πολιτικής συζήτησης με το Συμβούλιο, ούτε το διάλογο που μπορεί να γίνει στο μέλλον με τις τρίτες χώρες. Προς το παρόν πιστεύω ότι είναι σωστό να ξεκινήσουμε έτσι: Ευρώπη-νότια ακτή της Μεσογείου. να αρχίσουν οι εργασίες και να δούμε ποιο μετέπειτα άνοιγμα μπορεί να πραγματοποιηθεί. Μπορώ να σας διαβεβαιώσω όμως ότι θέσαμε και τα προβλήματα συντονισμού με την Παγκόσμια Τράπεζα, η οποία ήδη δραστηριοποιείται σε αυτόν τον τομέα: η Παγκόσμια Τράπεζα, όμως, έχει το ένα τέταρτο των επενδύσεων της ΕΤΕ και δεσμεύει τα τέσσερα πέμπτα των πόρων της σε μία μόνο χώρα, την Τουρκία, δεν έχει δηλαδή μια γενική δραστηριότητα για τη Μεσόγειο, ενώ η Αφρικανική Τράπεζα δραστηριοποιείται σε όλη τη Μεσόγειο, αλλά με πολύ περιορισμένες διαστάσεις. Η ευθύνη για την ανάπτυξη της Τράπεζάς μας είναι απόλυτα ζωτική και η επιλογή βρίσκεται στην ισορροπία μεταξύ ανανέωσης και σύνεσης.

<SPEAKER ID=33 LANGUAGE="DA" NAME="Bonde">
Κύριε Πρόεδρε, καταρχάς μια παρατήρηση για τη Συνέλευση, η οποία ξεκινά αύριο με ένα σχέδιο εσωτερικού κανονισμού, το οποίο είναι εντελώς απαράδεκτο. Ο Giscard θα λάβει θέση ως προς το εάν οι προτάσεις των μελών είναι αρκετά καλές για να μεταφραστούν και να συζητηθούν. Κάθε μέλος φυσικά πρέπει να έχει δικαίωμα να υποβάλει προτάσεις, οι οποίες θα μεταφραστούν, θα τεθούν στην ημερήσια διάταξη και στο τέλος θα τεθούν σε ψηφοφορία. Σήμερα, στην αντιπροσωπεία, λάβαμε το πέμπτο σχέδιο εσωτερικού κανονισμού. Δεν γνωρίζουμε τα τέσσερα πρώτα και για τον λόγο αυτό ζητώ από τον δικό μας πρόεδρο να εξασφαλίσει ότι εφεξής θα λαμβάνουμε όλα τα έγγραφα αμέσως μόλις καταφθάνουν στο Κοινοβούλιο.
<P>
Και τώρα κάτι για τον πρόεδρο της Επιτροπής, τον κ. Prodi. Βλέπω ότι η Επιτροπή είναι εναντίον του καταλόγου αρμοδιοτήτων με τον οποίο θα θεσπιστούν όρια στις αρμοδιότητες της ΕΕ. Επ' αυτού θα ήθελα να ρωτήσω τον κ. Prodi εάν δεν θέλουν τουλάχιστον να προετοιμάσουν τις συζητήσεις στη Συνέλευση υποβάλλοντας προτάσεις για το ποια πράγματα θα μπορούσαν να μεταβιβαστούν ξανά στα κράτη μέλη, εάν λόγου χάρη αναγκαστούμε να μειώσουμε κατά το ήμισυ τον όγκο των νόμων. Η επεξεργασία ενός καταλόγου αρμοδιοτήτων προϋποθέτει πρόσβαση σε κάθε υπόθεση, την οποία πρόσβαση μόνο η Επιτροπή και οι εθνικές κυβερνήσεις έχουν.
<P>
Εν κατακλείδι θα ήθελα να ευχαριστήσω τον κ. Prodi που τώρα μετά από δύο χρόνια από την απόφαση μπορούμε να έχουμε τις ημερήσιες διατάξεις και τα πρακτικά από τις συνεδριάσεις της Επιτροπής. Είναι ένα μεγάλο βήμα προόδου.

<SPEAKER ID=34 LANGUAGE="IT" NAME="Prodi">
. (IT) Κύριε Bonde, δεν εισήλθα στο πρόβλημα των αρμοδιοτήτων. Είπα μόνον ότι πρώτα πρέπει να καθορίσουμε τι θέλουμε να κάνουμε μαζί και στη συνέχεια ο διάλογος για τη λειτουργία των οργάνων έρχεται ως επακόλουθο. Πιστεύω ότι το σημαντικότερο πράγμα είναι το τι θα κάνει στο μέλλον η Ένωση, ποιο ρόλο θέλει να αναλάβει στον παγκοσμιοποιημένο κόσμο και, κατά συνέπεια, ποιες λειτουργίες πρέπει να ανήκουν σε κοινοτικό επίπεδο για την επίτευξη αυτών των στόχων. Αργότερα θα φτάσουμε στη συζήτηση για τις αρμοδιότητες, που θα βασίζεται βεβαίως πρώτα απ' όλα στη συζήτηση για την επικουρικότητα, την οποία δεν θέλουμε με κανένα τρόπο να παραβούμε και η οποία μας δίνει και έναν οδηγό για αυτά που μπορούμε να κάνουμε και για αυτά που δεν μπορούμε να κάνουμε.

<SPEAKER ID=35 NAME="Πρόεδρος">
Σας ευχαριστώ, κύριε Πρόεδρε Prodi. Θα ήθελα να ευχαριστήσω τον Πρόεδρο της Επιτροπής και την Επίτροπο κ. Schreyer για τη βοήθεια που προσέφεραν κατά την παρουσίαση αυτής της ανακοίνωσης σήμερα το απόγευμα. Θα ήθελα απλώς να υπενθυμίσω στους συναδέλφους ότι η εν λόγω ανακοίνωση προσέφερε τη δυνατότητα, για πρώτη φορά σήμερα σε αυτόν τον χώρο, να πληροφορηθούμε τη γενική στρατηγική της Επιτροπής. Δεν υποκαθιστά ούτε μεταθέτει τη συζήτηση που έχει ήδη προγραμματιστεί για τις 20 Μαρτίου, στην οποία θα συμμετάσχει το Συμβούλιο Υπουργών και ο Προεδρεύων του Συμβουλίου. Η συζήτηση αυτή δεν προβλεπόταν κατά τη σημερινή συνεδρίαση. Ποτέ στο παρελθόν μια ανακοίνωση της Επιτροπής, η οποία ακολουθείται από ερωτήσεις, δεν οδήγησε σε ολοκληρωμένη συζήτηση, ούτε συνηθίζεται να παρευρίσκεται σε αυτή το Συμβούλιο, και αυτό θα ήθελα να καταγραφεί στα πρακτικά.
<P>
  

<SPEAKER ID=36 LANGUAGE="DE" NAME="Swoboda">
Κύριε Πρόεδρε, θέλω να κάνω μόνο μια σύντομη παρατήρηση. Η κ. Karen Fogg είναι η εκπρόσωπος της Ευρωπαϊκής Επιτροπής στην Τουρκία. Έχει μεγάλα προβλήματα επειδή τα μηνύματα του ηλεκτρονικού της ταχυδρομείου, όχι μόνο παρακολουθούνται και διαβάζονται από τρίτους, αλλά δημοσιεύθηκαν και σε μία εφημερίδα. Χρειάστηκε μεγάλος κόπος για να πεισθεί η Τουρκία να βάλει ένα τέλος σε όλα αυτά. Δεδομένου ότι πρόκειται και για τις επαφές της εκπροσώπου της Επιτροπής με το Ευρωπαϊκό Κοινοβούλιο, σας παρακαλώ, κύριε Πρόεδρε, να προειδοποιήσετε την Τουρκία ότι δεν μπορούμε να το ανεχθούμε αυτό και ότι περιμένουμε από την Τουρκία να κάνει το παν ώστε να διαλευκανθεί εάν επρόκειτο για τις μυστικές υπηρεσίες ή για κάποιον άλλον. Επιπλέον, να λάβει μέτρα ώστε να αποτρέπεται η δημοσίευση ιδιωτικών ή επισήμων ηλεκτρονικών μηνυμάτων σε εφημερίδες.

<SPEAKER ID=37 NAME="Πρόεδρος">
Κύριε Swoboda, θα μου επιτρέψετε να σας επισημάνω ότι ήδη από την περασμένη εβδομάδα, επειδή συμφωνώ μαζί σας ως προς τη σοβαρότητα του συγκεκριμένου ζητήματος, μίλησα απευθείας και προσωπικά με τον τούρκο πρέσβη στην Ευρωπαϊκή Ένωση και του μετέφερα αυτό που είμαι βέβαιος ότι αποτελεί συλλογική ανησυχία όλου του Σώματος.

<SPEAKER ID=38 LANGUAGE="FR" NAME="Κόρακας">
Κύριε Πρόεδρε, ζήτησα πριν από λίγο να λάβω το λόγο για μια παρατήρηση επί της εφαρμογής του Κανονισμού. Να τι ήθελα να σας πω:

<SPEAKER ID=39 NAME="Κόρακας">
Κύριε Πρόεδρε, πριν από μερικές ημέρες η κυβέρνηση Pastrana, αξιοποιώντας μια αεροπειρατεία προβοκάτσια που οι FARC κατάγγειλε και δήλωσε ότι δεν έχει σχέση διέκοψε τις διαπραγματεύσεις και ξεκίνησε ανηλεείς βομβαρδισμούς κατά της αποστρατιωτικοποιημένης ζώνης, θέτοντας έτσι σε εφαρμογή το σχέδιο Κολομβία των Ηνωμένων Πολιτειών που αποβλέπει στην εξόντωση των FARC και στην στρατιωτική λύση του προβλήματος σε βάρος των συμφερόντων του λαού της Κολομβίας. Είναι βέβαιο ότι, όπως προβλέπει το αμερικάνικο σχέδιο, μετά τους βομβαρδισμούς που σκορπούν το θάνατο, θα έρθουν οι παραστρατιωτικές ομάδες για να ολοκληρώσουν τη σφαγή.
<P>
Θα ήθελα λοιπόν, κ. Πρόεδρε, να σας καλέσω, ταυτόχρονα με την παρέμβασή σας για την απελεύθερωση της πράσινης υποψήφιας, να ζητήσετε από την κυβέρνηση Pastrana να σταματήσει τους βομβαρδισμούς, να απελευθερώσει τις εκατοντάδες στελέχη των FARC που κρατούνται σε απάνθρωπες συνθήκες, καθώς και τους τρεις Ιρλανδούς συμπατριώτες σας που κρατούνται στις ίδιες συνθήκες. Να ζητήσετε επίσης την επανέναρξη των διαπραγματεύσεων για ειρηνική διευθέτηση των προβλημάτων.

<SPEAKER ID=40 NAME="Πρόεδρος">
Αυτή ήταν, ασφαλώς, η πρώτη μου δήλωση, με την οποία ξεκίνησα τη σημερινή συνεδρίαση, και απηύθυνα ακριβώς αυτήν την έκκληση.

<CHAPTER ID=5>
Αίτηση άρσης της βουλευτικής ασυλίας των κκ. Pasqua και Marchiani
<SPEAKER ID=41 NAME="Πρόεδρος">
Η ημερήσια διάταξη προβλέπει τη συζήτηση των δύο εκθέσεων (Α5-0032/2002 και Α5-0033/2002) του κ. MacCormick, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με τις αιτήσεις άρσης της ασυλίας των κκ. Pasqua και Marchiani.

<SPEAKER ID=42 LANGUAGE="EN" NAME="MacCormick">
. (EN) Κύριε Πρόεδρε, οι υπό συζήτηση υποθέσεις αφορούν πολύ σοβαρές κατηγορίες, οι οποίες βαρύνουν δύο βουλευτές του Σώματος και αναφέρονται στην πρώτη σελίδα της αιτιολογικής έκθεσης της έκθεσής μου, στην οποία συνιστώ στους συναδέλφους να ρίξουν μια ματιά. Οι διαδικασίες κινήθηκαν τον Ιούλιο του 2000 και αφορούν λαθρεμπόριο όπλων, αθέμιτη άσκηση επιρροής, κατάχρηση επιχειρηματικού κεφαλαίου, κατάχρηση εμπιστοσύνης και αποδοχή προϊόντων εγκλήματος. Πρόκειται για την πώληση όπλων σε ορισμένες αφρικανικές χώρες, κατά παράβαση της γαλλικής νομοθεσίας περί εμπορίου όπλων, από εταιρείες μέσω των οποίων πραγματοποιήθηκαν αναρίθμητες μεταφορές ποσών ή ακόμα και πληρωμές σε ρευστό, σε μια σειρά διαφόρων προσώπων.
<P>
Υπάρχει μια κατηγορία εναντίον του κ. Pasqua, αλλά όχι εναντίον του κ. Marchiani, για παράνομη χρηματοδότηση προεκλογικής εκστρατείας μέσω αποδοχής δωρεών και χρηματοδότησης της εκστρατείας για τις ευρωπαϊκές εκλογές, κατά παράβαση των διατάξεων του άρθρου L 52.8 του Εκλογικού Κώδικα. Με αυτές τις κατηγορίες, από τις οποίες η πρώτη αφορά λαθρεμπόριο όπλων κλπ., και βαρύνει τόσο τον κ. Pasqua όσο και τον κ. Marchiani, ενώ η δεύτερη στρέφεται μόνον εναντίον του κ. Pasqua, οι ανακριτές δικαστές ζητούν την άρση της βουλευτικής ασυλίας των εν λόγω δύο κυρίων, προκειμένου να τους επιβληθούν ορισμένα μέτρα δικαστικής επιτήρησης: να τους απαγορευθεί η επαφή με διάφορους μάρτυρες ή συγκατηγορουμένους στις υποθέσεις αυτές και η μετάβαση σε διάφορες χώρες, καθώς και να τους επιβληθεί ενδεχομένως η καταβολή εγγύησης.
<P>
Η εν λόγω κοινοποίηση διαβιβάστηκε αρχικά στον Εισαγγελέα Πλημμελειοδικών, κατόπιν στον Εισαγγελέα Εφετών του Παρισιού, ο οποίος και την απέστειλε στον Υπουργό Δικαιοσύνης και μέσω αυτού διαβιβάστηκε στο Ευρωπαϊκό Κοινοβούλιο. Πρέπει να επισημανθεί ότι ο Εισαγγελέας Πλημμελειοδικών υποστήριξε σθεναρά την αίτηση επιβολής μέτρων δικαστικής επιτήρησης που υπέβαλαν οι ανακριτές, υπογραμμίζοντας τη σοβαρότητα και τη φύση της υπόθεσης και χαρακτηρίζοντας μάλιστα την αίτηση αυτή ως απαραίτητη επί της αρχής.
<P>
Ωστόσο, ο Εισαγγελέας Εφετών θεώρησε ότι, και εδώ παραθέτω κατά λέξη, "αντίθετα με την εκτίμηση του άλλου Εισαγγελέα, η παρούσα αίτηση άρσης της ασυλίας δικαιολογεί επιφυλάξεις" . Αφενός, στην αίτηση λήψης μέτρων δικαστικής επιτήρησης δεν διευκρινίζονται οι χώρες τις οποίες θα απαγορευθεί να επισκεφθούν οι κατηγορούμενοι και αφετέρου, ύστερα από απόφαση του Ακυρωτικού Δικαστηρίου, το εύρος της διαδικασίας μένει να προσδιοριστεί με απόφαση του Εφετείου. Όμως, ο Υπουργός Δικαιοσύνης διαβίβασε την αίτηση άρσης της ασυλίας, συνοδευόμενη από τις διαβιβαστικές επιστολές τόσο του Εισαγγελέα Πλημμελειοδικών όσο και του Εισαγγελέα Εφετών, χωρίς να προβαίνει σε κανέναν σχολιασμό. Αυτή είναι η κατάσταση επί της οποίας πρέπει να αποφασίσουμε.
<P>
Επιθυμώ, καταρχάς, να δηλώσω ότι οι κατηγορίες οι οποίες βαρύνουν τους εν λόγω βουλευτές είναι σοβαρές. Έχουμε την απαρέγκλιτη αρχή να μην διαμορφώνουμε οποιαδήποτε γνώμη σχετικά με την ουσία των κατηγοριών, αλλά να θεωρούμε ότι οι βουλευτές απολαύουν του τεκμηρίου της αθωότητας. Ο Εισαγγελέας στη Γαλλία έχει το δικαίωμα να εκπληρώνει τα καθήκοντά του βάσει του νόμου και το Σώμα δεν λαμβάνει θέση σχετικά με αυτό. Τα εγκλήματα είναι σοβαρά και ανήκουν σε μια κατηγορία για την οποία κανονικά δεν προσφέρεται βουλευτική ασυλία, επειδή δεν αφορούν τις συνήθεις και προσήκουσες δραστηριότητες βουλευτή του Σώματος, ή πολιτικού που δραστηριοποιείται σε μια δημοκρατική κοινωνία.
<P>
Είναι σημαντικό να υπογραμμίσω το γεγονός ότι και οι δύο βουλευτές διατρανώνουν σθεναρά την αθωότητά τους και καταγγέλλουν αυτό που οι ίδιοι θεωρούν καταχρήσεις στη διαδικασία δίωξης. Ωστόσο, ως προς την ουσία των κατηγοριών, δεν μπορώ να λάβω θέση, ούτε το Σώμα πρέπει να λάβει θέση σχετικά. Συνεπώς, η παρούσα αίτηση άρσης της ασυλίας δεν αφορά το ζήτημα εάν οι διώξεις μπορούν ή πρέπει να συνεχιστούν με βάση το γαλλικό δίκαιο. Σύμφωνα με το άρθρο 10 του Πρωτοκόλλου του 1965, δεν υφίσταται σχετική ασυλία για βουλευτή της Γαλλικής Εθνοσυνέλευσης ή, κατά συνέπεια, για γάλλο βουλευτή του Ευρωπαϊκού Κοινοβουλίου σε περίπτωση δίωξης για κατηγορίες αυτού του είδους.
<P>
Τόσο το ζήτημα της ασυλίας όσο και η αίτηση για άρση της έχουν σχέση μόνο με το εάν το Δικαστήριο μπορεί να εκδώσει δεσμευτικά βουλεύματα για τον περιορισμό της ελεύθερης μετακίνησης των βουλευτών του Ευρωπαϊκού Κοινοβουλίου ή την ελευθερία τους να έρχονται σε επικοινωνία με άλλα πρόσωπα. Θα ήθελα να επιστήσω την προσοχή όλων των συναδέλφων στο γεγονός ότι, εάν υπάρχουν κάποιες ελευθερίες οι οποίες είναι ζωτικής σημασίας για την άσκηση του λειτουργήματος της δημόσιας εκπροσώπησης, ιδίως για ένα Κοινοβούλιο σαν το δικό μας, η ελευθερία της επικοινωνίας με άλλους πολίτες και με τους πολίτες τρίτων χωρών, καθώς και η ελευθερία μετακίνησης, είναι κρίσιμες για τη διεκπεραίωση του έργου μας.
<P>
Στην παρούσα μορφή της, η αίτηση άρσης της ασυλίας παρουσιάζεται απαράδεκτα ασαφής· από τα δε έγγραφα της υπόθεσης προκύπτει ότι δεν φαίνεται να έχει ληφθεί υπόψη η σύσταση να διαβιβαστεί η αίτηση άρσης της ασυλίας μόνον επί τη βάσει ακριβέστερου προσδιορισμού όσον αφορά τους τόπους και τα πρόσωπα που εμπλέκονται στην υπόθεση. Υπάρχει μια άλλη πλευρά της υπόθεσης, η οποία, δυστυχώς, γεννά την υποψία ότι η πρόνοια σχετικά με τις προϋποθέσεις ελεύθερης διεξαγωγής του κοινοβουλευτικού έργου δεν απασχόλησε επαρκώς την εισαγγελική αρχή: πρόκειται για γεγονός, το οποίο αποκαλύφθηκε κατά τη διάρκεια αυτής της διαδικασίας, ότι ο Εισαγγελέας κάποια στιγμή ζήτησε από την Πρόεδρο του Σώματος, την προκάτοχό σας, λεπτομέρειες για την ψήφο που έχουν δώσει οι δύο συγκεκριμένοι βουλευτές προκειμένου να διευκρινιστεί περαιτέρω η πιθανότητα να είχαν ασκήσει αθέμιτη επιρροή. Το άρθρο 9 του Πρωτοκόλλου, όπως επεσήμανε με αυστηρότητα η Πρόεδρος Fontaine στον Εισαγγελέα, μας απαλλάσσει τελείως από οποιαδήποτε νομική διαδικασία σε σχέση με την έκφραση γνώμης ή ψήφου κατά την άσκηση των καθηκόντων μας ως μέλη αυτού του Κοινοβουλίου.
<P>
Υπ' αυτές τις συνθήκες, η Επιτροπή Νομικών Θεμάτων, της οποίας τη θέση αποδέχομαι πλήρως, προτείνει την απόρριψη της αίτησης άρσης της βουλευτικής ασυλίας την οποία υπέβαλε το γαλλικό Υπουργείο Δικαιοσύνης, στη μορφή υπό την οποία υποβλήθηκε στο Κοινοβούλιο. Ευελπιστώ ότι η απόφαση αυτή, συμπεριλαμβανομένης και της αιτιολογικής έκθεσης που την συνοδεύει, θα διαβιβαστεί στις γαλλικές αρχές, εφόσον υπερψηφιστεί από το Κοινοβούλιο. Αυτό μπορεί να μην οδηγήσει στη λήξη του εν λόγω ζητήματος αλλά, στη μορφή υπό την οποία την λάβαμε, αυτή η αίτηση άρσης της ασυλίας ήταν, κατά την άποψη της Επιτροπής Νομικών Θεμάτων, απαράδεκτη, άποψη την οποία συνιστώ στο Σώμα να υιοθετήσει.

<SPEAKER ID=43 LANGUAGE="DE" NAME="Lehne">
Κύριε Πρόεδρε, δεν θα εξαντλήσω τα δύο λεπτά που διαθέτω. Η Ομάδα του ΕΛΚ συμμερίζεται την άποψη του εισηγητή και της Επιτροπής Νομικών Θεμάτων και Εσωτερικής Αγοράς. Είμαστε και εμείς αντίθετοι στην άρση της ασυλίας.
<P>
(Χειροκροτήματα)

<SPEAKER ID=44 LANGUAGE="FR" NAME="Zimeray">
Κύριε Πρόεδρε, θα ήθελα, αν μου επιτρέπετε, να εκφράσω ορισμένες παρατηρήσεις που μου ενέπνευσε αυτή η έκθεση. Η πρώτη είναι ότι πρόκειται για μια έκθεση που αφορά ένα σοβαρό ζήτημα. Καταρχάς, διότι οι προσαπτόμενες πράξεις είναι σοβαρές, και στη συνέχεια επειδή πρόκειται για την ελευθερία ανθρώπων, την ελευθερία βουλευτών.
<P>
Η έκθεση αυτή μου ενέπνευσε τέσσερις παρατηρήσεις.
<P>
Καταρχάς, υπάρχει προφανώς μια συζήτηση ως προς τη σκοπιμότητα της βουλευτικής ασυλίας, την οποία δεν κατανοεί η κοινή γνώμη, η οποία εκλαμβάνεται ως προνόμιο, ενώ δεν θα έπρεπε να είναι προνόμιο. Φρονώ ότι η συζήτηση αυτή πρέπει να διεξαχθεί, ιδίως επειδή η κοινή γνώμη δεν το κατανοεί και όταν πρόκειται για πράξεις ιδιαίτερα σοβαρές και ιδιαίτερα σημαντικές.
<P>
Τούτου λεχθέντος, και όπως και να' χει, σε ένα κράτος δικαίου, η διαδικασία πρέπει να τηρείται αυστηρά και οφείλουμε να επαγρυπνούμε ώστε οι υποθέσεις αυτές να εκτιμούνται σύννομα, με αυστηρή τήρηση των διαδικασιών.
<P>
Τρίτη παρατήρηση: η προβολή των διαδικασιών στα μέσα μαζικής ενημέρωσης δεν είναι συμβατή με την ανεπηρέαστη απόδοση δικαιοσύνης και με τις απαιτήσεις της ανεπηρέαστης απόδοσης δικαιοσύνης.
<P>
Τέλος, η τελευταία παρατήρηση είναι ότι η Ευρώπη των ανθρωπίνων δικαιωμάτων δεν έχει προφανώς υλοποιηθεί, ότι δεν υπάρχει habeas corpus στη Γαλλία, ακόμη και αν σημειώνονται πολύ σημαντικές πρόοδοι, ιδίως υπό την πίεση της κυβέρνησης του Λιονέλ Ζοσπέν, όσον αφορά το τεκμήριο αθωότητας. Πέραν τούτου, με 125 αυτοκτονίες στις φυλακές κάθε χρόνο, η Γαλλία έχει ίσως απαγορεύσει τη θανατική ποινή, όμως παρόλα αυτά δεν την έχει καταργήσει.

<SPEAKER ID=45 LANGUAGE="EN" NAME="Crowley">
Θα ήθελα να ευχαριστήσω τον εισηγητή, καθηγητή MacCormick, για το έργο του σχετικά με αυτές τις τόσο δύσκολες και αμφιλεγόμενες εκθέσεις. Ωστόσο, υπάρχουν δύο σημεία που θα ήθελα να επισημάνω ιδιαιτέρως σε σχέση με τις αιτήσεις αυτές. Καταρχάς, υπάρχει η υπόνοια, ίσως όχι ρητώς διατυπωμένη, για πολιτική παρέμβαση όσον αφορά τη δικαστική διαδικασία για τη διερεύνηση αυτών των αδικημάτων για τα οποία κατηγορούνται οι κκ. Pasqua και Marchiani και, δεύτερον, υπάρχει μια πηγή διαρκούς διαρροής πληροφοριών στα μέσα μαζικής ενημέρωσης, η οποία παρεμποδίζει και παρεμβαίνει στην ορθή δικαστική διερεύνηση και προσφυγή στη δικαιοσύνη. Υπάρχει ένα παλαιό αξίωμα στο βρετανικό νομικό σύστημα, σύμφωνα με το οποίο "η καθυστέρηση της απονομής δικαιοσύνης ισοδυναμεί με αρνησικιδία" , και η εν λόγω υπόθεση έχει αναβληθεί επανειλημμένα. Η παρερμηνεία, εσκεμμένη ή όχι, του Κανονισμού του Κοινοβουλίου χρησιμοποιείται για την περαιτέρω αναβολή της και, στην πραγματικότητα, επειδή ένα συγκεκριμένο άτομο είναι υποψήφιο σε κάποιες εκλογές, ή επικείμενες εκλογές, στη Γαλλία, αυτή η υπόθεση χρησιμοποιείται για την υπονόμευσή του.
<P>
Πρέπει, συνεπώς, να συμφωνήσουμε με την άποψη του εισηγητή της Επιτροπής Νομικών Θεμάτων ότι ο τρόπος με τον οποίο προωθήθηκε αυτή η διαδικασία είναι λανθασμένος και ότι η ασυλία δεν πρέπει να αρθεί. Συνιστούμε στο Σώμα να υπερψηφίσει την έκθεση.

<SPEAKER ID=46 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.

<CHAPTER ID=6>
Ευρωπαϊκό Συμβούλιο της Βαρκελώνης
<SPEAKER ID=47 NAME="Πρόεδρος">
Η ημερήσια διάταξη προβλέπει την κοινή συζήτηση:
<P>
των δηλώσεων του Συμβουλίου και της Επιτροπής σχετικά με τις προπαρασκευαστικές εργασίες ενόψει του Ευρωπαϊκού Συμβουλίου της Βαρκελώνης
<P>
της έκθεσης (Α5-0030/2002) του κ. Bullmann, εξ ονόματος της Επιτροπής Απασχόλησης και Κοινωνικών Υποθέσεων, ενόψει της συνόδου του Ευρωπαϊκού Συμβουλίου την άνοιξη του 2002
<P>
της έκθεσης (Α5-0021/2002) του κ. Karas, εξ ονόματος της Επιτροπής Οικονομικής και Νομισματικής Πολιτικής, σχετικά με τις οικονομικές επιπτώσεις των τρομοκρατικών επιθέσεων της 11ης Σεπτεμβρίου 2001
<P>
των προφορικών ερωτήσεων (Β5-0006/2002 και 0007/2002) της κ. Jackson, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, προς το Συμβούλιο και την Επιτροπή αντιστοίχως, σχετικά με τη στρατηγική αειφόρου ανάπτυξης ενόψει της Διάσκεψης Κορυφής της Βαρκελώνης

<SPEAKER ID=48 LANGUAGE="ES" NAME="Rato y Figaredo">
. (ES) Κύριε Πρόεδρε, κυρίες και κύριοι βουλευτές, θα ήθελα να ευχαριστήσω το Ευρωπαϊκό Κοινοβούλιο για την ευκαιρία που μου δίνεται να εμφανιστώ ενώπιον της Ολομέλειας. Το έκανα ήδη ενώπιον της Επιτροπής Οικονομικής και Νομισματικής Πολιτικής στις 7 Ιανουαρίου και είναι για μένα μεγάλη χαρά που μπορώ να παρουσιάσω τις οικονομικές και νομισματικές προτεραιότητες για το εξάμηνο της ισπανικής Προεδρίας και, ιδιαίτερα, όπως είπε η Προεδρία, εκείνες που αφορούν τη Σύνοδο Κορυφής της Βαρκελώνης.
<P>
Από τις 7 Ιανουαρίου, ημερομηνία που εμφανίστηκα ενώπιον της Επιτροπής Οικονομικής και Νομισματικής Πολιτικής, μέχρι σήμερα έχουν συντελεσθεί σημαντικές πρόοδοι σε ορισμένες πτυχές, όπως είναι οι συμφωνίες μεταξύ Κοινοβουλίου, Επιτροπής και Συμβουλίου σχετικά με την εναρμόνιση των χρηματοπιστωτικών υπηρεσιών. Θέλω να ευχαριστήσω, εξ ονόματος της Προεδρίας, τις κοινοβουλευτικές ομάδες και, ιδιαίτερα, την Επιτροπή Συνταγματικών Υποθέσεων, για τις προσπάθειες που έκαναν προκειμένου να επιτευχθεί μια συμφωνία για αυτό το θέμα.
<P>
Σε λιγότερο από δύο εβδομάδες θα λάβει χώρα το εαρινό Ευρωπαϊκό Συμβούλιο, το οποίο θα πραγματοποιηθεί υπό την ισπανική Προεδρία στη Βαρκελώνη, και θα ήθελα τώρα, κύριε Πρόεδρε, να περάσω στην έκθεση των κυριότερων πτυχών που πρόκειται να συζητηθούν σ' αυτό το Συμβούλιο στο οικονομικό πεδίο.
<P>
Καταρχάς, είναι αναμφισβήτητο ότι η έναρξη κυκλοφορίας του ευρώ, σχετικά με την οποία θα παρουσιαστεί έκθεση στο Συμβούλιο της Βαρκελώνης, ήταν επιτυχία όχι μόνο από τεχνική και νομισματική άποψη, αλλά και από πολιτική, χάρη στη σημαντική υποστήριξη που έλαβε εκ μέρους των πολιτών με ομοιογενή τρόπο σε όλη την Ευρωπαϊκή Ένωση, σε όλες τις χώρες του ευρώ, και επίσης χάρη στις προσπάθειες που έγιναν για την επιτυχία της υλικής εισαγωγής του ευρώ όχι μόνο από την Ευρωπαϊκή Κεντρική Τράπεζα και το εξαίρετο προσωπικό της, αλλά και από πολύ σημαντικούς τομείς της ευρωπαϊκής κοινωνίας, όπως ο χρηματοπιστωτικός και ο εμπορικός.
<P>
Από αυτή την άποψη, η ευρωπαϊκή κοινωνία χρωστά ευγνωμοσύνη σε όλους εκείνους τους εργαζόμενους και τους επαγγελματίες που συνέβαλαν ώστε οι καταναλωτές και οι οικογένειες να μπορέσουν να εισέλθουν στην εποχή του ευρώ με τόση ευκολία.
<P>
Θεωρώ επίσης σημαντικό να επισημάνω, όπως έκανα ήδη στη συνεδρίαση της Επιτροπής Οικονομικής και Νομισματικής Πολιτικής του Ευρωπαϊκού Κοινοβουλίου στις 7 Ιανουαρίου, ότι την εισαγωγή του ευρώ πρέπει να την αντιληφθούμε ως ανταπόκριση, όχι μόνο αποδοχής του ενιαίου νομίσματος, αλλά επίσης ως στοιχείο θετικής ανταπόκρισης των πολιτών στις διαδικασίες της ευρωπαϊκής ολοκλήρωσης, καθώς και στις διαδικασίες οικονομικής μεταρρύθμισης και αλλαγής. Και, από αυτή την άποψη, πιστεύω ότι το σλόγκαν της ισπανικής Προεδρίας, "περισσότερη Ευρώπη" , εναρμονίζεται απολύτως με το πνεύμα των εκατομμυρίων ευρωπαίων πολιτών που δέχτηκαν από την αρχή την ύπαρξη ενός ενιαίου και κοινού νομίσματος για όλους εμάς ή για τις χώρες του ευρώ.
<P>
Ένα στοιχείο που χαρακτηρίζει τις αρχές του 2002 από οικονομική άποψη είναι, δίχως αμφιβολία, η ύφεση της ευρωπαϊκής οικονομίας, η οποία είναι πιο έντονη απ' ό,τι προβλεπόταν αρχικά και η οποία εκδηλώνεται με αρνητικές αυξήσεις του προϊόντος, ακόμη και σε ορισμένες από τις μεγάλες οικονομίες, και κατά συνέπεια η Σύνοδος Κορυφής της Βαρκελώνης τοποθετείται σ' ένα πλαίσιο στο οποίο το αναπτυξιακό δυναμικό της ευρωπαϊκής οικονομίας - η ικανότητα ανάπτυξης των οικονομιών μας - μετατρέπεται σε ένα από τα αιτήματα των πολιτών, οι οποίοι πρέπει να λάβουν μια απάντηση από την κυβέρνηση, το Ευρωπαϊκό Κοινοβούλιο και την Επιτροπή, κατά την άποψη της Προεδρίας.
<P>
Πιστεύω ότι, ανεξάρτητα από την ταχύτητα αντίδρασης που είχαν ορισμένες στιγμές οι ευρωπαϊκές αρχές, όπως στην περίπτωση των γεγονότων της 11ης Σεπτεμβρίου, αυτό για το οποίο δεν χωρά αμφιβολία είναι ότι, από την άποψη της οικονομικής ανάπτυξης και δεδομένων των καλών μακροοικονομικών βάσεων της οικονομίας της ζώνης του ευρώ, τόσο από την άποψη της δημοσιονομικής σταθερότητας, στην οποία θα αναφερθώ αργότερα, όσο και από την άποψη των πληθωριστικών τάσεων, ακριβώς το αναπτυξιακό δυναμικό είναι, κατά την γνώμη της Προεδρίας, το απαραίτητο κλειδί για την ανάκτηση της εμπιστοσύνης των ευρωπαίων πολιτών σε μια διαρκή και σταθερή ανάπτυξη στο σύνολο της ζώνης.
<P>
Από αυτή την άποψη, θα είναι η μεσοπρόθεσμη και μακροπρόθεσμη δυνητική ανάπτυξη αυτή που θα επιτύχει μια αύξηση της απασχόλησης και αριθμητικά στοιχεία που θα πλησιάζουν την πλήρη απασχόληση στην Ευρωπαϊκή Ένωση, όπως καταδεικνύουν η έκθεση Bullmann, η οποία πρόκειται να συζητηθεί σ' αυτή την ίδια σύνοδο για το εαρινό Ευρωπαϊκό Συμβούλιο, δηλαδή το Συμβούλιο της Βαρκελώνης, μαζί με την έκθεση Karas σχετικά με την οικονομική κατάσταση μετά τις επιθέσεις της 11ης Σεπτεμβρίου.
<P>
Για όλα αυτά πιστεύω ότι το Συμβούλιο της Βαρκελώνης πρέπει να υπογραμμίσει ορισμένες πτυχές συντονισμού των οικονομικών πολιτικών, κυρίως όμως τις πτυχές της διαρθρωτικής μεταρρύθμισης.
<P>
Θα ήθελα να αναφερθώ πολύ σύντομα, κύριε Πρόεδρε, στον συντονισμό των οικονομικών πολιτικών των χωρών της Ευρωπαϊκής Ένωσης και, συγκεκριμένα, ιδίως στις χώρες του ευρώ, και να αποδείξω ότι το βασικό μέσο συντονισμού αυτών των πολιτικών, μαζί με το σύμφωνο ανάπτυξης και σταθερότητας, το συνιστούν οι γενικοί προσανατολισμοί της οικονομικής πολιτικής, οι οποίοι, όπως γνωρίζει πολύ καλά το Κοινοβούλιο, εγκρίνονται από το Συμβούλιο Ecofin, αφού λάβουν την έγκριση ή την αποδοχή του Ευρωπαϊκού Συμβουλίου που θα πραγματοποιηθεί τον Ιούνιο.
<P>
Το Ευρωπαϊκό Συμβούλιο της Βαρκελώνης, επομένως, θα προσανατολίσει, κατά την άποψη της Προεδρίας, το Ecofin σχετικά με τα κύρια θέματα που πρέπει να συμπεριληφθούν στους γενικούς προσανατολισμούς της οικονομικής πολιτικής και αυτές οι προτάσεις θα αποτελέσουν μέρος του εγγράφου για τα βασικά ζητήματα που θα υποβάλει η Προεδρία στο Συμβούλιο της Βαρκελώνης.
<P>
Σ' αυτό το έγγραφο της Προεδρίας, το οποίο συντάσσεται αυτή τη στιγμή σύμφωνα με τα αποτελέσματα των ανεπίσημων συζητήσεων του Ecofin του Φεβρουαρίου και του προσεχούς Ecofin της 5ης Μαρτίου με το σύνολο των χωρών της ζώνης της Ευρωπαϊκής Ένωσης, σ' αυτή την έκθεση, λέγω, της Προεδρίας προβλέπεται η ενίσχυση του συντονισμού των οικονομικών πολιτικών των χωρών μελών, ιδιαίτερα στη ζώνη του ευρώ, η εδραίωση των δεσμεύσεων που εγγυώνται τη δημοσιονομική ισορροπία, η συμβολή στη βιωσιμότητα και την ποιότητα των δημόσιων οικονομικών και, βέβαια, η προώθηση του αναπτυξιακού δυναμικού της ευρωπαϊκής οικονομίας μέσω των διαρθρωτικών μεταρρυθμίσεων.
<P>
Θα αναφερθώ ιδιαίτερα, κύριε Πρόεδρε, σε δύο σημεία: τον συντονισμό της οικονομικής πολιτικής και τις διαρθρωτικές μεταρρυθμίσεις. Από την άποψη του συντονισμού της οικονομικής πολιτικής, είναι αναμφίβολο ότι η εδραίωση της εσωτερικής αγοράς και το γεγονός ότι συνεπάγεται μια μεγαλύτερη ολοκλήρωση και αλληλεξάρτηση του συνόλου των οικονομιών των χωρών μελών καταδεικνύει την ανάγκη μεγαλύτερου συντονισμού των οικονομικών πολιτικών στο σύνολο της ζώνης και ιδιαίτερα στις χώρες του ευρώ.
<P>
Επιμένω ότι οι γενικοί προσανατολισμοί της οικονομικής πολιτικής αποτελούν ένα σημαντικό μέσο, που πρέπει να έχει ιδιαίτερο προσανατολισμό και επικέντρωση στη ζώνη του ευρώ, με μεγαλύτερη ένταση από ό,τι σε προηγούμενες περιστάσεις.
<P>
Επίσης στο πλαίσιο του συντονισμού των οικονομικών πολιτικών, υπάρχουν αιτήσεις που η Προεδρία θεωρεί πολύ βάσιμες, από μέρους διάφορων χωρών, που επισημαίνουν την ανάγκη βελτίωσης και εναρμόνισης των ευρωπαϊκών στατιστικών και δεικτών, τόσο των μακροοικονομικών όσο και της διαρθρωτικής μεταρρύθμισης, καθώς και της διενέργειας μιας περιοδικής ανάλυσης του μίγματος πολιτικής στην ευρωζώνη, η οποία θα εγγυάται ότι ο συνδυασμός δημοσιονομικών και νομισματικών πολιτικών στο πλαίσιο της ανεξαρτησίας της Ευρωπαϊκής Κεντρικής Τράπεζας συμπίπτει με τις ανάγκες της ευρωπαϊκής οικονομίας.
<P>
Από αυτή την άποψη, όπως ανακοίνωσα ήδη στις 7 Ιανουαρίου στην Επιτροπή Οικονομικής και Νομισματικής Πολιτικής, στην Ομάδα Ευρώ πραγματοποιήθηκε στα τέλη Ιανουαρίου η πρώτη ανάλυση του μίγματος πολιτικής με έκθεση της Ευρωπαϊκής Κεντρικής Τράπεζας, της Επιτροπής και της Οικονομικής και Νομισματικής Επιτροπής, με το συμπέρασμα ότι αυτόν τον καιρό ο προσανατολισμός των μακροοικονομικών πολιτικών - τόσο της νομισματικής όσο και της δημοσιονομικής - στην Ευρώπη προσαρμόζεται στις ανάγκες του ευρωπαϊκού οικονομικού κύκλου και είναι πρόθεση της ισπανικής Προεδρίας να πραγματοποιήσει άλλη μία ειδική συζήτηση σχετικά με το μίγμα πολιτικής πριν από τα τέλη Ιουνίου.
<P>
Από την άποψη του συντονισμού των οικονομικών πολιτικών, δεν θέλω να παραλείψω να αναφέρω την αναγκαιότητα να διατηρηθούν οι αρχές της μακροοικονομικής σταθερότητας και της μείωσης του δημοσίου ελλείμματος, που διασφαλίζουν τη σταθερότητα της ζώνης του ευρώ και του συνόλου της Ευρωπαϊκής Ένωσης και ταυτόχρονα εγγυώνται μια μεσοπρόθεσμη και μακροπρόθεσμη εξέλιξη των επιτοκίων που θα είναι συμβατή με την αποκατάσταση των επενδύσεων και της επιχειρηματικής εμπιστοσύνης, ουσιώδες στοιχείο για την ανάκαμψη των οικονομιών του συνόλου της ζώνης.
<P>
Από την άποψη της πολιτικής δέσμευσης των ευρωπαϊκών χωρών με το σύμφωνο σταθερότητας και τα προγράμματα σύγκλισης, θέλω να επαναλάβω ότι υπάρχει αυτή τη στιγμή δέσμευση καθεμιάς από τις χώρες μέλη για την επίτευξη της δημοσιονομικής ισορροπίας την προβλεπόμενη ημερομηνία του 2004.
<P>
Επιπλέον, αναλύουμε τη βιωσιμότητα και την ποιότητα των δημόσιων οικονομικών, αναλύοντας τα αποτελέσματα των πυραμίδων των γενεών και της γήρανσης του πληθυσμού σε καθεμία από τις χώρες και η Επιτροπή, όπως γνωρίζει το Κοινοβούλιο, επανέλαβε στις χώρες μέλη την ανάγκη υιοθέτησης μέτρων που θα εγγυώνται τη βιωσιμότητα των δημόσιων οικονομικών.
<P>
Ακριβώς αυτούς τους δύο πρώτους μήνες του έτους είναι που το Συμβούλιο Ecofin αναλύει τα προγράμματα σταθερότητας και σύγκλισης των κρατών μελών για το τρέχον έτος, δηλαδή για το 2002, και αυτή η αναθεώρηση πραγματοποιήθηκε στις συνεδριάσεις του Ιανουαρίου και του Φεβρουαρίου· σ' αυτές τις συνεδριάσεις εγκρίθηκαν ομόφωνα οι συστάσεις της Επιτροπής σχετικά με καθένα από τα προγράμματα σταθερότητας και σύγκλισης. Στην περίπτωση των χωρών εκείνων που ενδέχεται να βρεθούν σε κατάσταση μεγαλύτερης αστάθειας σε σχέση με τις αρχικές τους προβλέψεις, ως συνέπεια της ύφεσης του οικονομικού κύκλου στην εσωτερική τους ζήτηση, έγιναν σαφείς δεσμεύσεις για την εκπλήρωση των στόχων του συμφώνου σταθερότητας τόσο βραχυπρόθεσμα όσο και μεσοπρόθεσμα.
<P>
Στο κεφάλαιο των διαρθρωτικών μεταρρυθμίσεων, κύριε Πρόεδρε, κυρίες και κύριοι βουλευτές, το Ευρωπαϊκό Συμβούλιο της Βαρκελώνης θα δώσει ιδιαίτερη προσοχή στην ελευθέρωση και το άνοιγμα διάφορων αγορών, συγκεκριμένα θα ήθελα να αναφέρω τρεις τομείς που θα αποτελέσουν μέρος του κεντρικού πυρήνα του Συμβουλίου της Βαρκελώνης: οι μεταρρυθμίσεις των βιομηχανιών δικτύων, η ελευθέρωση των αγορών χρηματοπιστωτικών υπηρεσιών και κεφαλαίων και επίσης η μεταρρύθμιση των αγορών εργασίας. Θα αναφερθώ και στις τρεις, κύριε Πρόεδρε, με αυτή τη σειρά.
<P>
Καταρχάς, από την άποψη των μεταρρυθμίσεων της βιομηχανίας δικτύων, που αφορούν κυρίως τις μεταφορές και την ενέργεια, είναι αναμφίβολο ότι κατά τη διάρκεια των τελευταίων ετών πραγματοποιήθηκαν ασύμμετρες ελευθερώσεις ανά την Ευρωπαϊκή Ένωση, που απαιτούν σήμερα, για να προσαρμοσθούν τα επίπεδα ελευθέρωσης στο σύνολο των χωρών της ζώνης, κινήσεις προς την ίδια κατεύθυνση και με την ίδια ένταση, που θα εξασφαλίσουν, αφενός, την ίδια κατάσταση ελευθέρωσης σε όλες τις ευρωπαϊκές αγορές και, αφετέρου, την εξάλειψη διαφορών που ενδέχεται να επηρεάσουν το παιχνίδι του ανταγωνισμού στο σύνολο της ζώνης και, παράλληλα, μια πολιτική ανταλλαγής ή διασυνοριακών δικτύων που θα επιτρέψει την ύπαρξη μιας πραγματικής αγοράς προσφοράς και ζήτησης σε ευρωπαϊκό επίπεδο, τόσο από την άποψη της ενέργειας όσο και από την άποψη των μεταφορών.
<P>
Το Συμβούλιο της Βαρκελώνης, σύμφωνα με την Προεδρία, πρέπει να σημάνει την αρχή μιας πραγματικής αγοράς ενέργειας, πέρα από τα ελάχιστα όρια που καθορίζονται στην παρούσα οδηγία, και αυτό απαιτεί την υιοθέτηση φιλόδοξων χρονοδιαγραμμάτων ελευθέρωσης των τομέων του φυσικού αερίου και της ηλεκτρικής ενέργειας για να προωθηθεί η ελευθερία επιλογής προμηθευτή, ιδίως στην αγορά των επιχειρήσεων.
<P>
Όπως δείχνει η πείρα στις χώρες που έχουν προχωρήσει περισσότερο στα χρονοδιαγράμματα ελευθέρωσής τους, αυτά τα μέτρα πρέπει να είναι συμβατά με μια καλύτερη ποιότητα υπηρεσιών και με την ασφάλεια του εφοδιασμού, όπως αρμόζει στον χαρακτήρα μιας δημόσιας υπηρεσίας που έχει την παροχή του ηλεκτρισμού σε όλες τις χώρες.
<P>
Η ελευθέρωση, ωστόσο, πρέπει να συνοδευτεί επίσης με μέσα μέτρησης του ανοίγματος των ομοιογενών αγορών στο σύνολο των χωρών της ζώνης, καθώς και με διαφανείς κανόνες πρόσβασης των μεγάλων δικτύων μεταφορών, που να εγγυώνται την ύπαρξη ενός πραγματικού ανταγωνισμού εκ μέρους τρίτων που επιθυμούν να εισέλθουν σε μια ελευθερωμένη εσωτερική αγορά.
<P>
Επιπλέον, η διαδικασία ελευθέρωσης, όπως είπα, πρέπει να συνοδευτεί με ορισμένους ποσοτικούς στόχους για τις διασυνδέσεις μεταξύ των δικτύων των κρατών μελών, και αυτό απαιτεί την εφαρμογή των μέτρων που περιέχονται στη νομοθετική δέσμη που ενέκρινε η Επιτροπή στις 21 Δεκεμβρίου, συμπεριλαμβανομένων των προτάσεων για την ανάπτυξη έργων υποδομής και αλλαγών στο σύστημα χρηματοδότησης των διευρωπαϊκών δικτύων ενέργειας.
<P>
Όσον αφορά τις μεταφορές, κύριε Πρόεδρε, κατά την άποψη της Προεδρίας υπάρχουν δύο στόχοι για τη Σύνοδο Κορυφής της Βαρκελώνης: αφενός, η προώθηση της δέσμης προτάσεων για τον ενιαίο ουρανό στις αεροπορικές μεταφορές και, δεύτερον, η προώθηση της δεύτερης σιδηροδρομικής δέσμης με στόχο τη σταδιακή καθιέρωση αρμοδιοτήτων παροχής υπηρεσιών, κυρίως όσον αφορά την μεταφορά εμπορευμάτων.
<P>
Και τώρα, κύριε Πρόεδρε, θα αναφερθώ στις χρηματοοικονομικές αγορές.
<P>
Το αποκορύφωμα της διαδικασίας... κύριε Πρόεδρε· Συνηθίζεται στο Ευρωπαϊκό Κοινοβούλιο να προσφέρεται νερό στον ομιλητή;

<SPEAKER ID=49 NAME="Πρόεδρος">
Είμαι βέβαιος ότι μπορούμε να καλύψουμε τις ανάγκες της Προεδρίας του Συμβουλίου.

<SPEAKER ID=50 LANGUAGE="ES" NAME="Rato y Figaredo">
. (ES) Ευχαριστώ πολύ, κύριε Πρόεδρε, για την καλοσύνη σας προς την Προεδρία του Συμβουλίου. Δεν είναι όλοι οι βουλευτές τόσο ευγενικοί με την κυβέρνηση.
<P>
Όσον αφορά τη μεταρρύθμιση των αγορών κεφαλαίων και χρηματοπιστωτικών υπηρεσιών, η Προεδρία κατανοεί ότι η κορύφωση της διαδικασίας ολοκλήρωσης του ευρωπαϊκού οικονομικού συστήματος είναι μία βασική πρόκληση στο πλαίσιο του γενικού στόχου της Προεδρίας.
<P>
Από αυτή την άποψη, οι προσπάθειες για τη δημιουργία μιας πραγματικής αγοράς χρηματοπιστωτικών υπηρεσιών και κεφαλαίων στην Ευρώπη συγκεντρώνονται σε τρεις κύριους τομείς: πρώτον, την επίτευξη μιας πλήρως ολοκληρωμένης αγοράς αξιών, δηλαδή πλήρως ολοκληρωμένων ευρωπαϊκών χρηματιστηρίων για το 2003, δεύτερον, την υλοποίηση του λεγόμενου "σχεδίου δράσης των χρηματοοικονομικών υπηρεσιών" ως το 2005 και, τέλος, την επίτευξη των στόχων του "Σχεδίου δράσης των κεφαλαίων επιχειρηματικού κινδύνου" , ουσιώδους για την ανάπτυξη της χρηματοδότησης των μικρών και μεσαίων επιχειρήσεων.
<P>
Αυτοί είναι, χωρίς αμφιβολία, φιλόδοξοι στόχοι, κύριε Πρόεδρε, που δεν μπορούν να επιτευχθούν - και προσωπικά πιστεύω ότι αυτό το έχουν καταλάβει όλα τα ευρωπαϊκά θεσμικά όργανα - χωρίς μια πιο ευκίνητη και ευέλικτη νομοθετική διαδικασία, που να ανταποκρίνεται σε αγορές τόσο δυναμικές όσο οι χρηματοπιστωτικές, που επιπλέον είναι, όπως όλοι γνωρίζουμε, αγορές πλήρως παγκοσμιοποιημένες.
<P>
Από αυτή την άποψη, και ακολουθώντας πρωτοβουλίες που ελήφθησαν υπό τη γαλλική Προεδρία, συστάθηκε μια ομάδα εργασίας υπό την προεδρία του κ. Lamfalussy, η οποία μεταβίβασε τις συστάσεις της στα ευρωπαϊκά θεσμικά όργανα και, μετά από μια διαδικασία διαπραγμάτευσης μεταξύ της Επιτροπής, του Συμβουλίου και του Κοινοβουλίου, είχαν ως αποτέλεσμα συμφωνίες για τις οποίες θέλω για άλλη μια φορά να ευχαριστήσω το Κοινοβούλιο για τη συνεργασία του.
<P>
Πιστεύω ότι οι πρώτες οδηγίες που θα προσπαθήσει να προωθήσει η ισπανική Προεδρία και που θα ωφεληθούν από το νέο νομοθετικό πλαίσιο είναι εκείνες στις οποίες υπάρχει ήδη πολιτική συμφωνία που επιτεύχθηκε από τις ωθήσεις προηγούμενων Προεδριών και ιδιαίτερα της βελγικής, κάτι που θα ήθελα να αναγνωρίσω εδώ.
<P>
Η οδηγία για την κατάχρηση της αγοράς είναι ουσιώδης - όπως γνωρίζει το Κοινοβούλιο - για την εγγύηση των κανόνων δεοντολογίας στους οποίους πρέπει να υπόκεινται οι εταιρείες επενδυτικών υπηρεσιών που διασφαλίζουν την προστασία όλων των επενδυτών σε ευρωπαϊκό επίπεδο.
<P>
Επίσης βρίσκεται υπό μελέτη στο ίδιο το Κοινοβούλιο η οδηγία σχετικά με τις χρηματοοικονομικές εγγυήσεις, η οποία θα μπορούσε να ψηφιστεί κατά τη διάρκεια της ισπανικής Προεδρίας, και σ' αυτήν πρέπει να προστεθεί επίσης ένας κανονισμός σχετικά με τους διεθνείς κανόνες λογιστικής, που θα δημιουργήσουν ένα ευρωπαϊκό πλαίσιο σχετικά με τη λογιστική, το οποίο θα αυξήσει τη διαφάνεια και τη δυνατότητα σύγκρισης των πληροφοριών στο σύνολο των ευρωπαϊκών αγορών χρηματοπιστωτικών υπηρεσιών.
<P>
Στη Βαρκελώνη πρέπει επίσης να προχωρήσουμε και να δώσουμε προσοχή σε οδηγίες, οι οποίες, μολονότι πιθανότατα δεν θα ψηφιστούν κατά τη διάρκεια της ισπανικής Προεδρίας, θα έχουν εντούτοις σημαντική πρόοδο και θα μπορέσουν να εγκριθούν σε επόμενες Προεδρίες· αφενός, η οδηγία σχετικά με τα ενημερωτικά δελτία, που έχει ως αντικείμενο την εναρμόνιση των υποχρεώσεων διαφάνειας των χρηματοοικονομικών υπηρεσιών που τα εκδίδουν· δεύτερον, η οδηγία των χρηματοπιστωτικών ομίλων, που θα επιτρέψει μια συνετή ρύθμιση σε ευρωπαϊκό επίπεδο, προσπαθώντας να μειώσει τους λεγόμενους συστημικούς κινδύνους μέσω μιας μεγαλύτερης συνεργασίας όπως ορίζεται ήδη στην έκθεση Brouwer· τρίτον, η οδηγία σχετικά με τα συνταξιοδοτικά ταμεία, που είναι αναμφίβολα ουσιαστική για την επίτευξη της ύπαρξης μιας πραγματικής αγοράς συμπληρωματικών συνταξιοδοτικών ταμείων στην Ευρώπη, προς όφελος των εργαζομένων και του συνόλου των πολιτών, και η οποία απαιτεί την κατάλληλη ισορροπία μεταξύ των αναγκών των πολιτών, της ασφάλειας των επενδυτών και της ελευθερίας ώστε να μπορούν να διαφοροποιούνται οι επενδύσεις αυτών των ταμείων μέσα σε ένα πλαίσιο ασφάλειας· και επίσης γίνεται πρόοδος σε άλλες οδηγίες που ελπίζουμε ότι θα μπορέσουν να προωθηθούν υπό την ισπανική Προεδρία.
<P>
Θα ήθελα, κύριε Πρόεδρε, να αναφερθώ τέλος, ως προτεραιότητα του Συμβουλίου της Βαρκελώνης, στη μεταρρύθμιση της αγοράς εργασίας στην Ευρώπη. Αναμφίβολα, η εξέλιξη της απασχόλησης στην Ευρώπη ήταν ικανοποιητική, αλλά όχι επαρκής, όπως καταδεικνύει το γεγονός ότι, στις πιο υψηλές στιγμές του κύκλου, η ευρωπαϊκή οικονομία διατηρεί ποσοστά διαρθρωτικής ανεργίας αισθητά υψηλότερα από τα ποσοστά άλλων περιοχών όπως οι Ηνωμένες Πολιτείες. Και, επίσης, δεν χωρά αμφιβολία ότι η ικανότητα προσαρμογής της αγοράς εργασίας στις εξελίξεις του οικονομικού κύκλου εξασφαλίζει την ταχύτερη ανάκαμψη των οικονομιών και, κατά συνέπεια, πιο έντονες ανακάμψεις της απασχόλησης στις περιόδους σταθερής ανάπτυξης ή στις υψηλές στιγμές του κύκλου.
<P>
Από αυτή την άποψη, η Προεδρία πιστεύει ότι πρέπει να γίνουν μεγαλύτερες πρόοδοι στις ενεργητικές πολιτικές για τις αγορές εργασίας, με επικέντρωση στις ομάδες δύσκολης πρόσβασης στην αγορά εργασίας και επίσης με την ελάφρυνση των φορολογικών επιβαρύνσεων της απασχόλησης. Ήδη έχουν γίνει πρόοδοι προς αυτή την κατεύθυνση, αλλά κατανοούμε ότι οι προσπάθειές μας πρέπει να συνεχίσουν να επικεντρώνονται, αφενός, σε μέτρα προσφοράς εργασίας όπως αυτά που βρίσκονται στις βάσεις μιας αναθεώρησης της διαδικασίας του Λουξεμβούργου, ώστε να έχουμε ένα καλύτερο σύστημα κινήτρων από την άποψη της δημιουργίας απασχόλησης. Όσον αφορά τη ζήτηση εργασίας, πρέπει να προωθήσουμε τη δραστηριότητα αναζήτησης εργασίας από πλευράς των ανέργων, μέσω πολιτικών που καθιστούν αξιόπιστο και σαφές ότι είναι καλύτερα, όχι μόνο από ατομική, αλλά και από συλλογική άποψη, να εργάζεται κανείς από το να εισπράττει ένα επίδομα, τόσο από την άποψη της προσωπικής ολοκλήρωσης όσο από την οικονομική άποψη του κάθε ατόμου, και επίσης να προωθήσουμε σχέδια που επεκτείνουν την ηλικία συνταξιοδότησης σε όλες τις χώρες μας.
<P>
Υπάρχουν συγκεκριμένα ζητήματα όπως η αύξηση της πρόσληψης γυναικείου εργατικού δυναμικού, η ιδιαίτερη προσοχή στις γυναίκες που έχουν μικρά παιδιά και στις οικογενειακές τους υποχρεώσεις παράλληλα με τις εργασιακές, καθώς επίσης η καθιέρωση μεγαλύτερης ικανότητας προσαρμογής των ευρωπαϊκών επιχειρήσεων στην εξέλιξη της ζήτησης, με τη δυνατότητα προσαρμογής του κόστους τους στις συνθήκες της ευρωπαϊκής και της διεθνούς ζήτησης, όπως επίσης ενός συστήματος καθορισμού των μισθών που θα επιτρέπει, παράλληλα με τον κατάλληλο πρωταγωνιστικό ρόλο των κοινωνικών εταίρων, επαρκή ευελιξία και αποκέντρωση, που θα δίνουν στις επιχειρήσεις περιθώριο για να προσαρμοστούν στις πολύ διαφορετικές γεωγραφικές ή τομεακές αγορές στο σύνολο της ευρωπαϊκής οικονομίας ή της παγκοσμιοποιημένης οικονομίας.
<P>
Η κινητικότητα είναι επίσης μία από τις προκλήσεις, όχι μόνο σε ευρωπαϊκό, αλλά και σε εθνικό και ιδιαίτερα σε περιφερειακό επίπεδο, και πιστεύω ότι εδώ οι πολιτικές αναζήτησης των βέλτιστων πρακτικών και σύγκρισης μεταξύ των πολιτικών των διάφορων χωρών είναι απαραίτητα μέτρα από την άποψη των όσων πρέπει να προωθήσουμε στην Βαρκελώνη.
<P>
Όλα αυτά τα ζητήματα που σχετίζονται με την αγορά εργασίας πρέπει να εμπνεύσουν την αναθεώρηση της διαδικασίας του Λουξεμβούργου και να προωθήσουν την υιοθέτηση των αναγκαίων διαρθρωτικών μεταρρυθμίσεων της αγοράς εργασίας κάθε χώρας της Ευρωπαϊκής Ένωσης.
<P>
Κύριε Πρόεδρε, επίσης στο Συμβούλιο της Βαρκελώνης, εκτός από αυτούς τους τρεις προσανατολισμούς των χρηματοπιστωτικών αγορών, των βιομηχανιών δικτύων και της αγοράς εργασίας, η Προεδρία θα ενσωματώσει για πρώτη φορά την ανάλυση της σχέσης μεταξύ ανάπτυξης και περιβάλλοντος ή, με άλλα λόγια, την ανάγκη μιας βιώσιμης από περιβαλλοντική άποψη ανάπτυξης, και γι' αυτό είναι αναμφισβήτητο ότι πρέπει να προχωρήσουμε σε μεθόδους που εγγυώνται τη βιώσιμη ανάπτυξη.
<P>
Σχετικά με την ενσωμάτωση της στρατηγικής για την αειφόρο ανάπτυξη στο Ευρωπαϊκό Συμβούλιο της Βαρκελώνης, θα ήθελα να κάνω τις ακόλουθες παρατηρήσεις:
<P>
Σύμφωνα με τα συμφωνηθέντα στη Διάσκεψη των Ηνωμένων Εθνών του ' 97 στο Ρίο, το Ευρωπαϊκό Συμβούλιο του Γκέτεμποργκ προσέθεσε μία τρίτη περιβαλλοντική διάσταση στη διαδικασία της οικονομικής μεταρρύθμισης, όπως ήδη είπα, και, ακολουθώντας αυτά τα συμπεράσματα, το Συμβούλιο έλαβε υπόψη την ανάγκη χάραξης ενός "χάρτη πορείας" ετήσιου χαρακτήρα, με τα μέτρα που πρέπει να ληφθούν στον περιβαλλοντικό τομέα στο πλαίσιο της στρατηγικής της αειφόρου ανάπτυξης και να ληφθούν υπόψη από την Προεδρία του Συμβουλίου, σε συνεργασία με την Επιτροπή.
<P>
Το Ευρωπαϊκό Συμβούλιο του Λάκεν χαιρέτισε την επιλογή των περιβαλλοντικών δεικτών για την παρακολούθηση της εφαρμογής της στρατηγικής αειφόρου ανάπτυξης, επικροτώντας ταυτόχρονα την πρόοδο που επιτεύχθηκε όσον αφορά την ευρωπαϊκή επικύρωση του Πρωτοκόλλου του Κυότο.
<P>
Χρησιμοποιώντας τους περιβαλλοντικούς δείκτες, τους οποίους μόλις ανέφερα, που εγκρίθηκαν στο Συμβούλιο του Λάκεν, στις 17 Ιανουαρίου του 2002, παρουσιάστηκε η πρώτη συγκεφαλαιωτική έκθεση που αξιολογεί την πρόοδο που έχει επιτευχθεί.
<P>
Όσον αφορά το ίδιο το Συμβούλιο Ecofin, στην επόμενη συνεδρίασή του την ερχόμενη εβδομάδα, στις 5 Μαρτίου, θα συζητηθεί μια έκθεση σχετικά με το θέμα αυτό, δηλαδή τη συγκεφαλαιωτική έκθεση που εκπονήθηκε από την Επιτροπή Οικονομικής Πολιτικής και που θα επιτρέψει στο Ευρωπαϊκό Συμβούλιο της Βαρκελώνης, καθώς και στα επόμενα εαρινά συμβούλια, να συνεχίσουν να εγγυώνται την εφαρμογή των τριών διαστάσεων της αειφόρου ανάπτυξης. Τα συμπεράσματα της Βαρκελώνης, μαζί με την ανακοίνωση της Επιτροπής, αναμένεται ότι θα επιτρέψουν στο Ευρωπαϊκό Συμβούλιο της Σεβίλλης στο τέλος της ισπανικής Προεδρίας, στις 25 και 26 Ιουνίου, να προετοιμάσει τη θέση της Ευρωπαϊκής Ένωσης για τη Διάσκεψη Κορυφής για την αειφόρο ανάπτυξη που θα διεξαχθεί στο Γιοχάνεσμπουργκ τον Σεπτέμβριο του 2002.
<P>
Τέλος, κύριε Πρόεδρε, θα ήθελα να αναφερθώ στο πλαίσιο ανάπτυξης των επιχειρηματιών στην Ευρώπη, που είναι επίσης μία από τις ανησυχίες που επεσήμαναν διάφορα συμβούλια και η οποία θα ληφθεί υπόψη στη Βαρκελώνη, και ιδιαίτερα στην ανάπτυξη ενός κατάλληλου πλαισίου για τις μικρές επιχειρήσεις και για τους νέους επιχειρηματίες στην Ευρώπη.
<P>
Το περασμένο Σαββατοκύριακο, η Προεδρία συγκάλεσε ένα άτυπο Συμβούλιο Υπουργών, σχετικά με τις μικρές και μεσαίες επιχειρήσεις, στην Aranjuez, στην Ισπανία, το οποίο κατέληξε σε διάφορα συμπεράσματα που θα ήθελα να μεταφέρω στην Ολομέλεια του Ευρωπαϊκού Κοινοβουλίου.
<P>
Το πρώτο είναι η δέσμευση να διεξάγονται πριν από τις εαρινές συνόδους κορυφής - τις συνόδους κορυφής της διαρθρωτικής μεταρρύθμισης - άτυπα συμβούλια για τις μικρές και μεσαίες επιχειρήσεις που θα μπορούν να μεταφέρουν στις εαρινές συνόδους κορυφής συγκεκριμένες συστάσεις, για κάτι που αντιπροσωπεύει περισσότερο από το 90% των ευρωπαϊκών επιχειρήσεων και ένα σημαντικό μέρος απασχόλησης στις χώρες μας.
<P>
Δεύτερον, όσον αφορά συγκεκριμένα τη Σύνοδο Κορυφής της Βαρκελώνης, η συνεδρίαση της Aranjuez θεωρεί ότι πρέπει να μεταφέρει στα κράτη μέλη και στην Επιτροπή την ανάγκη προώθησης του πλαισίου ανάπτυξης των ευρωπαϊκών μικρών και μεσαίων επιχειρήσεων μέσω δύο οδών: αφενός, της μείωσης των διοικητικών θέσεων και δαπανών μέσω της χρήσης νέων νομικών μορφών πιο εύκολων να εφαρμοστούν από τους επιχειρηματίες και χρησιμοποιώντας τηλεματικά μέσα και, αφετέρου, σ' αυτόν τον πρώτο τομέα ενός πλαισίου περισσότερο ευέλικτου και λιγότερο δαπανηρού από άποψη χρόνου και κόστους, της διενέργειας μιας λεπτομερούς ανάλυσης για το πώς επηρεάζει τις μικρές και μεσαίες επιχειρήσεις καθένα από τα νομοθετικά μέτρα που λαμβάνονται.
<P>
Επομένως, οι νομοθέτες και οι κυβερνήσεις πρέπει να σκέπτονται πρώτα σε μικρή κλίμακα, λαμβάνοντας υπόψη ποια μπορεί να είναι τα αποτελέσματα των νομοθεσιών τους και των ρυθμιστικών τους μέτρων στις μικρές και μεσαίες επιχειρήσεις, και να κάνουν αυτό τον συλλογισμό λαμβάνοντας υπόψη τις επαφές που πραγματοποιούνται με τις συνδικαλιστικές οργανώσεις των μικρών και μεσαίων επιχειρήσεων.
<P>
Όσον αφορά, κύριε Πρόεδρε, τις προωθητικές ενέργειες της ισπανικής Προεδρίας, που το Συμβούλιο Ecofin θα αναλύσει την επόμενη εβδομάδα, στις 5 Μαρτίου, υπάρχει μια ενέργεια που ανταποκρίνεται σε μια εντολή του Συμβουλίου του Λάκεν, σχετικά με την ανάγκη βελτίωσης και διεύρυνσης της παρουσίας μας στην ανάπτυξη των χωρών του Νότου της Μεσογείου, αναζητώντας μέσα που θα λαμβάνουν υπόψη το κόστος, αλλά θα επιτρέπουν επίσης ένα μεγαλύτερο πρωταγωνιστικό ρόλο των χωρών του Νότου της Μεσογείου. Πρόκειται για την καθιέρωση μιας πραγματικής εταιρικής σχέσης στον τρόπο αναζήτησης της οικονομικής και κοινωνικής ανάπτυξης αυτών των χωρών. Η ανάπτυξη αυτή δεν πρέπει να επικεντρωθεί μόνο στα έργα και στις υποδομές, αλλά και στην εμφάνιση ενός πραγματικού ιστού ιδιωτικών βιομηχανιών και εμπορικών καταστημάτων, μιας πραγματικής οικονομικής κοινωνίας των πολιτών στις χώρες της Νότιας Μεσογείου.
<P>
Προς αυτή την κατεύθυνση εργάζονται στους κόλπους της Ecofνn, της Οικονομικής και Νομισματικής Επιτροπής, μαζί με την Ευρωπαϊκή Τράπεζα Επενδύσεων, για προτάσεις οι οποίες, πιθανότατα στο πλαίσιο του πεδίου δράσης της Ευρωπαϊκής Τράπεζας Επενδύσεων και σε συνεργασία με την Επιτροπή, μπορούν να επιτρέψουν την ύπαρξη ενός αναπτυξιακού θεσμικού οργάνου στη Μεσόγειο, στο οποίο θα συμμετέχουν κατά προτεραιότητα και κατά πλειοψηφία τα ευρωπαϊκά θεσμικά όργανα και συγκεκριμένα η Ευρωπαϊκή Τράπεζα Επενδύσεων, αλλά επίσης οι αποδέκτριες χώρες που θα μπορούν να συνεργάζονται στον σχεδιασμό των προγραμμάτων ανάπτυξης, όπως και τρίτες χώρες, εντός και εκτός της περιοχής, που θέλουν να συνεργαστούν με την Ευρώπη και τις χώρες του Νότου της Μεσογείου σ' αυτή την πρωτοβουλία.
<P>
Τέλος, και ολοκληρώνοντας πλέον, κύριε Πρόεδρε, στην Βαρκελώνη θα συμμετάσχουν οι υποψήφιες χώρες για τη διεύρυνση και, γι' αυτό το λόγο, το Ευρωπαϊκό Συμβούλιο της Βαρκελώνης έχει προσκαλέσει όχι μόνο τους αρχηγούς κρατών, αλλά και τους Υπουργούς Οικονομικών, οι οποίοι θα έχουν μια συνάντηση σχετικά με τη διαρθρωτική μεταρρύθμιση στις χώρες της διεύρυνσης, μαζί με τους Υπουργούς Οικονομικών της Ευρωπαϊκής Ένωσης.
<P>
Θέλω να ολοκληρώσω την παρέμβασή μου, κύριε Πρόεδρε, ευχαριστώντας το Ευρωπαϊκό Κοινοβούλιο που είχε την καλοσύνη να επιτρέψει τη συμμετοχή της Προεδρίας σ' αυτή τη σύνοδο, στην οποία πιστεύω ότι θα μπορέσουμε όχι μόνο να παρουσιάσουμε τις θέσεις της Προεδρίας, αλλά και να απαντήσουμε στις ερωτήσεις και τις πρωτοβουλίες που οι διάφορες κοινοβουλευτικές ομάδες και οι βουλευτές ενδέχεται να θέσουν σχετικά με τη διαρθρωτική μεταρρύθμιση στην Ευρώπη και σχετικά με τα θέματα που προωθεί η ισπανική Προεδρία.
<P>
Ευχαριστώ πολύ, κύριε Πρόεδρε.

<SPEAKER ID=51 LANGUAGE="IT" NAME="Prodi">
. (IT) Κύριε Πρόεδρε, κύριε Υπουργέ, κυρίες και κύριοι βουλευτές, ελπίζω να είμαι πολύ σύντομος, μιας και είναι η δεύτερη ομιλία μου σήμερα στο Κοινοβούλιο και ο Υπουργός κ. Rato εξήγησε ήδη λεπτομερώς αυτό που γίνεται στη Λισαβόνα και γιατί ελπίζω ότι η Προεδρία θα μπορέσει έτσι να εξοικονομήσει το ποτήρι του νερού.
<P>
(Γέλια)
<P>
Το Ευρωπαϊκό Συμβούλιο της Βαρκελώνης είναι το πρώτο Συμβούλιο μετά την εισαγωγή του ευρώ. Το ευρώ υπήρξε μια μεγάλη επιτυχία, έγινε δεκτό με μεγάλο ενθουσιασμό και τώρα πρέπει να προχωρήσουμε με τις συνέπειες που συνεπάγεται, μεταξύ των οποίων και η ολοκλήρωση της διαδικασίας της Λισαβόνας. Αυτό ο αποφασιστικός σταθμός που θα κάνουμε στη Βαρκελώνη γίνεται σε ένα κλίμα εντελώς διαφορετικό από οικονομικής απόψεως, γιατί δεν υπάρχει πλέον η αισιοδοξία που υπήρχε στη Λισαβόνα, αλλά η επιβράδυνση της παγκόσμιας οικονομίας καθιστά ακόμη πιο αναγκαία την ολοκλήρωση αυτής της στρατηγικής. Η Βαρκελώνη θα είναι συνεπώς ένας θεμελιώδης σταθμός.
<P>
Όπως είπε ο Υπουργός κ. Rato, κάναμε ήδη πολλά αυτά τα δύο πρώτα χρόνια και θέλω ειλικρινά να ευχαριστήσω το Κοινοβούλιο γιατί, ιδίως τους τελευταίους μήνες, βαδίσαμε σε τέλειο συντονισμό και είχαμε πραγματικές επιτυχίες στα πεδία των τηλεπικοινωνιών, των χρηματοπιστωτικών υπηρεσιών και σε πολλά κοινωνικά προγράμματα.
<P>
Πολλά όμως πρέπει να γίνουν ακόμα: αναφέρομαι στο κοινοτικό δίπλωμα ευρεσιτεχνίας, στο σχέδιο GALILEO, που τις τελευταίες ώρες φαίνεται να έλαβε νέα ώθηση και ελπίζουμε να μπορέσει να κάνει βήματα μπροστά, στο νέο νομικό πλαίσιο για τις συμβάσεις. Αν λάβουμε αυτές τις αποφάσεις, θα συμβάλουμε ασφαλώς σημαντικά στην ευρωπαϊκή ανάπτυξη.
<P>
Όπως είναι φυσικό έχουμε και πολλές ανησυχίες: αναρωτιόμαστε αν η Ευρώπη θα έχει την τόλμη να λάβει τα αναγκαία εκείνα μέτρα για τη μακροχρόνια ανάπτυξη, αν θα έχει την τόλμη να βαδίσει ακόμη προς το στόχο μιας πιο ανταγωνιστικής και αλληλέγγυας κοινωνίας. Συνομιλώντας με τους πολίτες και τις εταιρίες, αντιλαμβάνομαι έντονη ανησυχία γιατί δεν βλέπουν ακόμη τις πρακτικές επιπτώσεις, ακόμη και των αποφάσεων που έχουμε ήδη λάβει, πράγμα που είναι κατανοητό γιατί εμείς ολοκληρώσαμε την αρχική φάση αυτών των αποφάσεων, αλλά αυτές δεν έχουν φτάσει ακόμη στη φάση ολοκλήρωσης. Κατά συνέπεια, αυτή τη στιγμή είναι το Συμβούλιο και το Κοινοβούλιο που πρέπει να εγκρίνουν χωρίς καθυστερήσεις το σύνολο της νομοθεσίας, των προγραμμάτων και των πολιτικών που πρέπει να ολοκληρώσουν τη Λισαβόνα. Έπειτα, θα έλθει επιτέλους η φάση των συγκεκριμένων αποτελεσμάτων και τότε θα καταλάβει και η κοινή γνώμη αυτό που κάνουμε.
<P>
Κυρίες και κύριοι βουλευτές, το Ευρωπαϊκό Συμβούλιο της άνοιξης έγινε πλέον ένα τακτικό ραντεβού και αυτή είναι μια άλλη θετική καινοτομία. Την άνοιξη εξετάζεται η οικονομική πολιτική. Είναι μια χειροπιαστή εκδήλωση του διαλόγου μεταξύ των οργάνων και, όπως ήδη ανέφερε ο Υπουργός κ. Rato, πιστεύω ότι η συνάντηση της Βαρκελώνης θα δώσει ορισμένα συγκεκριμένα αποτελέσματα ώθησης των μεταρρυθμίσεων, δημιουργίας θέσεων εργασίας, ενίσχυσης της συνοχής και βελτίωσης του περιβάλλοντος. Το Συμβούλιο είναι αυτό που πρέπει να καθορίσει τις σχετικές προτεραιότητες.
<P>
Κατά πρώτο λόγο, η Βαρκελώνη πρέπει να επιβεβαιώσει την αποφασιστική δέσμευση υπέρ της μακροοικονομικής σταθερότητας που στηρίζεται στη σταθερότητα των δημόσιων λογαριασμών και τη συγκράτηση του πληθωρισμού. Είναι μία συζήτηση που κάναμε κατά την απάντηση των ερωτήσεων προ ολίγου και στην οποία επανερχόμαστε σε αυτήν την περίπτωση. Πάνω σε αυτήν τη βάση θα μπορέσουμε να οικοδομήσουμε μια μακρόβια επιτυχία και δεν θα χαθούν τα ευεργετήματα και οι θυσίες που έγιναν από πολλές χώρες για μπουν στο ευρώ.
<P>
Στη Βαρκελώνη, επίσης - και αυτό είναι ένα λεπτό αλλά, θα έλεγα, θεμελιώδες σημείο των προτάσεων της Επιτροπής - θα πρέπει να ενισχυθεί ο συντονισμός των οικονομικών πολιτικών, τουλάχιστον στο εσωτερικό της ευρωζώνης. Δεν μπορούμε να πιστέψουμε ότι αρκεί ο συντονισμός της νομισματικής πολιτικής. αντιθέτως, ο συντονισμός της νομισματικής πολιτικής, η νομισματική ενότητα, καθιστούν αναγκαίο το συντονισμό των μακροοικονομικών πολιτικών. συνεπώς, άμεσα: περισσότερη διαφάνεια, πιο έγκαιρη πληροφόρηση για την Επιτροπή και τις άλλες χώρες και κοινοί κανόνες συμπεριφοράς όσον αφορά τη νομισματική πολιτική.
<P>
Κατά δεύτερο λόγο, η ισχύς της στρατηγικής της Λισαβόνας έγκειται στο γεγονός ότι οι ενέργειες που προβλέπει ενισχύονται αμοιβαία. Κάθε μία από αυτές είναι σημαντική, αλλά μαζί συνθέτουν τη συνταγή για τη μακρόχρονη επιτυχία.
<P>
Κατά τρίτο λόγο, από το εσωτερικό της Βαρκελώνης πρέπει να έλθει μια απάντηση στη σημερινή οικονομική κατάσταση και μια εκτίμηση της προόδου των διαφόρων πολιτικών κάθε χώρας, για να εντοπιστούν οι ειδικές προτεραιότητες επί των οποίων πρέπει να επικεντρώσουν την προσοχή τους επόμενους δώδεκα μήνες. Πρέπει να δράσουμε και να επενδύσουμε σήμερα για την ανάπτυξη και την απασχόληση όλης της δεκαετίας. Θα εργαστούμε συνεπώς για την απασχόληση, τις οικονομικές μεταρρυθμίσεις και τις επενδύσεις σε γνώσεις, όπως ήδη αναπτύχθηκε.
<P>
Ο τέταρτος στόχος είναι η ανάλυση των προόδων που συντελέσθηκαν στο πλαίσιο της αειφόρου ανάπτυξης. Θα πρέπει να τις λάβουμε ουσιαστικά υπόψη και σε ορισμένες ειδικές αποφάσεις που πρέπει να λάβουμε, όπως την ελευθέρωση των αγορών ενέργειας και την αναδιοργάνωση του τομέα των μεταφορών. Η αειφορία μπορεί να παράγει ανάπτυξη και απασχόληση, για παράδειγμα στον τομέα των καθαρών τεχνολογιών. Αυτό φυσικά σημαίνει ότι θα πρέπει να δώσουμε κίνητρα και πόρους σε αυτόν τον τομέα.
<P>
Τέλος, ελπίζουμε το Ευρωπαϊκό Συμβούλιο να επιβεβαιώσει με αποφασιστικότητα τη σημασία της επιστήμης της ζωής και των βιοτεχνολογιών: είναι ένας τομέας όπου δεν υπάρχει κανένας λόγος για να μην καταλάβει η Ευρώπη την πρώτη θέση στον κόσμο. Διαθέτουμε επιστημονικό δυναμικό, τόσο στα κράτη μέλη όσο και στα κράτη της διεύρυνσης, το οποίο αν οργανωθεί σωστά μπορεί να καταλάβει σύντομα τη ηγετική θέση.
<P>
Τέλος, πρέπει να αντιμετωπίσουμε τις εξωτερικές επιπτώσεις των πολιτικών μας και περιμένω το Ευρωπαϊκό Συμβούλιο να δώσει μια σημαντική συμβολή ενόψει της προετοιμασίας για τη Διάσκεψη Κορυφής του Γιοχάνεσμπουργκ.
<P>
Θα ήθελα να ολοκληρώσω με μια αναφορά σε ένα άλλο θέμα το οποίο θα θιγεί έμμεσα, αλλά με πολύ σημαντικό τρόπο, στη Βαρκελώνη, ήτοι η μέθοδος εργασίας υπό το πρίσμα της διεύρυνσης. Πράγματι, πρέπει να αρχίσει ένας διάλογος με τις υποψήφιες χώρες για να προσδιοριστεί τι μπορούν να κάνουν για την επίτευξη των προτεραιοτήτων και των στόχων της Λισαβόνας, με τη συμβολή φυσικά της Κοινότητας. Εν ολίγοις, στη Διάσκεψη αυτή οι αποφάσεις αφορούν θεωρητικά μόνο τα κράτη μέλη, αλλά στην πράξη αφορούν και τις νέες χώρες. Πρέπει συνεπώς ήδη από τη Βαρκελώνη να αρχίσουμε αυτό το σύστημα σύνδεσης, αυτήν την κοινή πορεία.
<P>
Για το σκοπό αυτό, οι υποψήφιες χώρες θα συμμετάσχουν σε μια συνεδρίαση των εργασιών του Ευρωπαϊκού Συμβουλίου, στη διάρκεια της οποίας θα συζητήσουν την άποψή τους για τη Λισαβόνα και την υλοποίησή της. Από το 2003 οι υποψήφιες χώρες θα συμπεριληφθούν στους διαρθρωτικούς δείκτες που χρησιμοποιεί η Επιτροπή για να εκτιμήσει την κατάσταση προόδου της Λισαβόνας. Οι χώρες αυτές πρέπει να συμμετάσχουν ενεργά στους στόχους και στις μεθόδους εργασίας. Η στρατηγική μας πρέπει συνεπώς να είναι μια βοήθεια και όχι ένα εμπόδιο για την είσοδό τους.
<P>
Κύριε Πρόεδρε, κύριε Υπουργέ, κυρίες και κύριοι βουλευτές, είμαι πεπεισμένος ότι το Ευρωπαϊκό Συμβούλιο της Βαρκελώνης αυτό το έτος θα ανοίξει το δρόμο σε μεγάλες αλλαγές για την επιτυχία στην υλοποίηση της Λισαβόνας. Μόνο με αυτόν τον τρόπο θα μπορέσουμε να ανταποκριθούμε πλήρως στον ενθουσιασμό και στην αυξημένη επιθυμία για Ευρώπη που διαπιστώσαμε στην πράξη τις προηγούμενες εβδομάδες. Εύχομαι πραγματικά η Βαρκελώνη να αποτελέσει μια επιτυχία για την ισπανική Προεδρία, αλλά προπάντων μια επιτυχία για τους ευρωπαίους πολίτες, δηλαδή μια επιτυχία για όλη την Ευρώπη.
<P>
(Χειροκροτήματα)

<SPEAKER ID=52 NAME="Πρόεδρος">
Σας ευχαριστώ, κύριε Πρόεδρε. Από ό,τι βλέπω, απολαμβάνετε τους καρπούς της εργασίας σας με ένα ποτήρι νερό. Είχατε δηλώσει νωρίτερα ενώπιον του Σώματος ότι παρομοιάζετε τον εαυτό σας με μηχανή ντίζελ. Φοβόμουν, λοιπόν, ότι μπορεί να ζητούσατε ένα ποτήρι βενζίνη, κάτι που, ασφαλώς, δεν θα ήταν σύμφωνο με τους κανονισμούς ασφαλείας του Κοινοβουλίου.

<SPEAKER ID=53 LANGUAGE="DE" NAME="Poettering">
Κύριε Πρόεδρε, κύριε Πρόεδρε της Επιτροπής, αγαπητοί συνάδελφοι, αρχικά θέλω να επικροτήσω τον μεγάλο βαθμό εκπροσώπησης της Επιτροπής. Η Επιτροπή δεν εκπροσωπείται εν προκειμένω μόνο από τον Πρόεδρο Prodi, αλλά και από την αντιπρόεδρο de Palacio καθώς και τα μέλη, την κ. Reding και τον κ. Solbes. Νομίζω ότι παρούσα είναι και η κ. Wallstrφm που κάθεται στη δεύτερη σειρά. Συγχωρέστε με που δεν σας ανέφερα αμέσως, αλλά από την άλλη πλευρά κάνει ιδιαίτερη εντύπωση όταν χαιρετίζουν κάποιον ξεχωριστά από τους άλλους. Το γεγονός αυτό δείχνει πόσο μεγάλη σημασία αποδίδουμε στη συνεργασία μεταξύ των θεσμικών οργάνων, μεταξύ του Συμβουλίου, της Επιτροπής και του Κοινοβουλίου και τελειώνοντας θα κάνω μερικές ανάλογες παρατηρήσεις.
<P>
Συμφωνούμε απόλυτα με αυτά που μας είπαν ο Πρόεδρος του Συμβουλίου και ο Πρόεδρος της Επιτροπής σχετικά με το Ευρωπαϊκό Συμβούλιο της Βαρκελώνης. Εσείς, κύριε Πρόεδρε του Συμβουλίου, είχατε τα τελευταία χρόνια μεγάλη επιτυχία στη χώρα σας με την πολιτική που ασκήσατε προσωπικά. Φυσικά, πρέπει όμως να ακολουθήσετε και την παράδοση των αποφάσεων της Λισαβόνας όπου ακούστηκαν πολύ φιλόδοξες διατυπώσεις. Διατυπώθηκε ο στόχος της γένεσης του πιο δυναμικού, του πιο ανταγωνιστικού και του πιο αειφόρου οικονομικού χώρου. Πιστεύω ότι λίγο πιο μετριοπαθείς εκφράσεις θα έκαναν σε όλους μας καλό, γιατί τότε η κριτική δεν θα είναι τόσο αυστηρή στην περίπτωση που οι πράξεις μας δεν θα ανταποκρίνονται σε αυτές τις αρχές και σε αυτές τις στοχοθετήσεις.
<P>
Η πολιτική μας ομάδα θα είχε επικροτήσει το γεγονός - και εν προκειμένω η ισπανική Προεδρία οδηγήθηκε, όπως βλέπουμε, σε μια πολύ δύσκολη θέση και για τον λόγο αυτό δεν επικρίνω τόσο την ισπανική Προεδρία - εάν οι Υπουργοί Οικονομικών των κρατών μελών είχαν ακολουθήσει τις προτάσεις της Επιτροπής, να υποχρεωθούν δύο χώρες της Ένωσης να εκπληρώσουν πραγματικά τους όρους του Συμφώνου Σταθερότητας και Ανάπτυξης. Αποτελεί και θεσμικό πρόβλημα, όταν στο τέλος της περιόδου γράφουν τους "ελέγχους" εκείνοι που θα πάρουν κακούς βαθμούς και που επιπλέον υπόσχονται κάτι για το έτος 2004, το οποίο γνωρίζουμε ήδη σήμερα πως θα είναι σχεδόν αδύνατον να τηρήσουν, που υπόσχονται δηλαδή ότι ο προϋπολογισμός τους θα έχει ισοσκελισθεί.
<P>
Για τον λόγο αυτό απαιτούμε αξιοπιστία και σταθερότητα, καθώς και ότι πρέπει να τηρούμε αυτά που συμφωνήσαμε από κοινού στις Συνθήκες για το ενιαίο ευρωπαϊκό νόμισμα. Θέλω να ενθαρρύνω την Επιτροπή να παραμείνει σταθερή στην πορεία σταθερότητας - έχετε την πολιτική μας ομάδα πάντα στο πλευρό σας - και να την ακολουθήσει με συνέπεια. Θα επιδοκιμάζαμε μάλιστα την περίπτωση που το Συμβούλιο Υπουργών Οικονομικών θα έκανε το ίδιο.
<P>
Κύριε Πρόεδρε του Συμβουλίου, δικαίως αναφερθήκατε στις μικρές και μεσαίες επιχειρήσεις και χάρηκα πολύ ακούγοντας ότι είχε λάβει χώρα ένα άτυπο Συμβούλιο. Θεωρώ ότι πρέπει να δώσουμε πολύ μεγαλύτερη προσοχή στις μικρές και μεσαίες επιχειρήσεις στο πλαίσιο της συνολικής οικονομικής μας πολιτικής. Η καλύτερη οικονομική πολιτική είναι η άσκηση μετριοπαθούς φορολογικής πολιτικής. Όσο περισσότερο ανακουφίζουμε από φορολογική άποψη τις μικρές και μεσαίες επιχειρήσεις και όσο περισσότερο τις ελευθερώνουμε από τις δυσκολίες της γραφειοκρατίας, τόσο περισσότερο θα είναι σε θέση να προβαίνουν σε επενδύσεις και να δημιουργούν κατ' επέκταση και θέσεις εργασίας. Αυτό θα αποβεί επίσης προς όφελος των εργαζομένων και για τον λόγο αυτό είναι σωστό να θέσουμε στο επίκεντρο της πολιτικής μας τις μικρές και μεσαίες επιχειρήσεις.
<P>
Αναφερθήκατε δικαίως στην ελευθέρωση των αγορών, της αγοράς μεταφορών, της αγοράς ενέργειας και εδώ θέλω να προσθέσω και τις ταχυδρομικές και τις χρηματοπιστωτικές υπηρεσίες. Όταν χρησιμοποιεί κανείς την έκφραση ελευθέρωση, θα μπορούσε να δημιουργηθεί η εντύπωση ότι πρόκειται για κάτι που αυξάνει τα έσοδα των επιχειρήσεων. Λοιπόν όχι, κυρίες και κύριοι και αγαπητοί συνάδελφοι. Πρέπει μάλιστα να το τονίσουμε με ακόμη μεγαλύτερη σαφήνεια: ελευθέρωση σημαίνει μεγαλύτερο ανταγωνισμό, μεγαλύτερος ανταγωνισμός σημαίνει μείωση των τιμών και μείωση των τιμών σημαίνει ότι ειδικά εκείνοι που δεν έχουν υψηλά εισοδήματα αποκομίζουν από την ελευθέρωση οφέλη, και συγκεκριμένα οι καταναλωτές. Για τον λόγο αυτό είναι σημαντικό να επιφέρουμε ανταγωνισμό.
<P>
Τελευταία παρατήρηση για να μην υπερβώ τον χρόνο μου: κύριε Πρόεδρε του Συμβουλίου, η Ομάδα μας θα κρίνει την ισπανική Προεδρία εξετάζοντας το πώς θα επιτευχθεί η μεταρρύθμιση των εργασιών του Συμβουλίου. Εάν ευσταθούν οι πληροφορίες μου, ο Γενικός Γραμματέας του Συμβουλίου θα υποβάλει στη Βαρκελώνη προτάσεις για τις εν λόγω μεταρρυθμίσεις. Υπάρχει και ένα κείμενο των πρωθυπουργών της Μεγάλης Βρετανίας και της Ομοσπονδιακής Δημοκρατίας της Γερμανίας και ο κ. Πρόεδρος του Συμβουλίου συντάχθηκε με το κείμενο αυτό. Εάν όμως θέλουμε να μεταρρυθμίσουμε τις εργασίες του Συμβουλίου δεν αρκούν δημόσιες δηλώσεις. Θα πρέπει να δεσμεύονται ανάλογα οι μόνιμοι αντιπρόσωποι! Έχω την εντύπωση ότι στη διοργανική ομάδα εργασίας μεταξύ Συμβουλίου, Επιτροπής και Κοινοβουλίου, δεν έχει γίνει ακόμα αντιληπτό το σκεπτικό των αρχηγών κυβερνήσεων. Σας παρακαλώ λοιπόν να συμβάλετε στις μεταρρυθμίσεις των εργασιών του Συμβουλίου και να μεριμνήσετε ώστε οι συνεδριάσεις του Συμβουλίου να μην γίνονται κεκλεισμένων των θυρών, και όταν διεξάγονται σημαντικές συζητήσεις στο Κοινοβούλιο, να παρευρίσκεται σε αυτές και το Συμβούλιο. Εάν το κατορθώσετε, η Προεδρία σας θα έχει πλήρη επιτυχία. Επιθυμούμε την επιτυχία αυτή, επειδή επιθυμούμε την από κοινού επιτυχία για την Ευρώπη. Η Επιτροπή βρίσκεται έτσι κι αλλιώς στο πλευρό του Κοινοβουλίου. Εάν λοιπόν δράσουμε από κοινού, τότε η Ευρώπη θα εξασφαλίσει αυτή την επιτυχία και ένα τμήμα της αίγλης της θα ανήκει στην ισπανική Προεδρία, πράγμα που σας το εύχομαι από καρδιάς. Κατά τα άλλα, ελπίζω πως όταν θα επισκεφθείτε στο προσεχές μέλλον ξανά το Κοινοβούλιο, θα σας προσφέρουν αμέσως κάτι να πιείτε, γιατί πάντα περιποιούμαστε τους καλεσμένους μας.
<P>
(Χειροκροτήματα)

<SPEAKER ID=54 LANGUAGE="ES" NAME="Barσn Crespo">
Κύριε Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής και πλειοψηφία της γυναικείας εκπροσώπησής της, γεγονός που πιστεύω ότι πρέπει να επικροτήσουμε, κυρίες και κύριοι, ο Πρόεδρος του Συμβουλίου άρχισε την ομιλία του με την επιτυχία της εισαγωγής του ευρώ, που είναι μια επιτυχία των λαών μας, η οποία έχει ξεπεράσει τις προβλέψεις που μπορεί να είχαμε σε όλα τα ευρωπαϊκά θεσμικά όργανα. Ο κ. Πρόεδρος του Συμβουλίου συνεχάρη την Ευρωπαϊκή Κεντρική Τράπεζα και το προσωπικό της. Θα σας ήμουν ευγνώμων αν επεκτείνατε τα συγχαρητήρια και στην Επιτροπή, για το έργο που επιτέλεσε, και, ιδιαίτερα, στον Πρόεδρο Πρόντι και στον προκάτοχό σας Υπουργό Οικονομίας, τον κ. Solbes. Όχι επειδή είστε συμπατριώτες, αλλά λόγω του σημαντικού έργου που επιτέλεσε.
<P>
Τώρα λοιπόν, το πρόβλημα που τίθεται είναι ότι η επιτυχία του ευρώ απαιτεί μια απάντηση που έχει μόνο ένα όνομα: μία ενεργό οικονομική πολιτική στην Ευρώπη.
<P>
Βρισκόμαστε σε μια νέα κατάσταση. Ο Πρόεδρος του Συμβουλίου μας υπενθύμισε πώς λειτουργούν οι ΓΠΟΠ, το Ecofin και τα λοιπά· αλλά επεσήμανε ότι όταν τίθενται προβλήματα, τα πράγματα, όπως είχαν μελετηθεί πριν από πολύ καιρό, δεν λειτουργούν σωστά. Από αυτή την άποψη, η αναθεώρηση σε σχέση με την οικονομική εξέλιξη των κρατών μελών δείχνει ότι ορισμένοι, πολιτικά, ήταν κυνηγοί κυνηγημένοι. Επεξεργάστηκαν ένα σχέδιο σταθεροποίησης και ανάπτυξης για να επιβλέπουν άλλους και, τελικά, έπρεπε να εφαρμόσουν εκείνοι το μάθημα. Αλλά δεν νιώθω γι' αυτό κανένα Schadenfreude, όπως λένε οι Γερμανοί. Το ζήτημα είναι ότι μεσοπρόθεσμα δεν μπορούμε να διασφαλίσουμε το ευρώ με την παρούσα διάρθρωση οικονομικής διαχείρισης.
<P>
Κατά δεύτερον, ο Πρόεδρος του Συμβουλίου αναφέρθηκε στις διαρθρωτικές μεταρρυθμίσεις και στο μίγμα πολιτικής από τη Λισαβόνα και μετά. Για μας το μίγμα πολιτικής είναι ο αγώνας για την πλήρη απασχόληση, την κοινωνική συνοχή και την αειφόρο ανάπτυξη, λαμβάνοντας υπόψη την ανάγκη που έχει η Ευρώπη να ανακτήσει έναν ηγετικό τεχνολογικό ρόλο με ισχυρές επενδύσεις, κυρίως σε ανθρώπινο κεφάλαιο. Από αυτή την άποψη, το ζήτημα είναι η σύνθεση αυτού του κοκτέιλ που είναι το μίγμα πολιτικής. Για μας πρέπει να περιέχει ένα αρμονικό και δεμένο σύνολο και των τριών στοιχείων.
<P>
Από αυτή τη βάση, θα μου επιτρέψει ο Πρόεδρος του Συμβουλίου να σχολιάσω τις προτάσεις του σχετικά με τις ελευθερώσεις.
<P>
Η Ομάδα μου έχει δεσμευθεί εδώ και πολλά χρόνια, και πιστεύω στην υλοποίηση της εσωτερικής αγοράς με τις τετρακόσιες οδηγίες της, στη διαδικασία των διαρθρωτικών μεταρρυθμίσεων που θα μας επιτρέψουν να δημιουργήσουμε εσωτερικές αγορές στην Ένωση. Από αυτή την άποψη, μίλησε καταρχάς ο Πρόεδρος για τις βιομηχανίες δικτύων: για την ενέργεια, τις μεταφορές, επίσης ως δραστηριότητα δικτύων για τις τηλεπικοινωνίες. Εμείς πιστεύουμε ότι αυτό που πρέπει να κάνουμε, και το κάνουμε ήδη εδώ και πολύν καιρό, είναι η πρόοδος στη δημιουργία αυτών των αγορών. Αυτό που μας εξέπληξε και θα ήμουν υπόχρεος στον Πρόεδρο του Συμβουλίου αν έδινε μια εξήγηση εδώ στο Κοινοβούλιο είναι η δήλωση του Προέδρου του Συμβουλίου και Προέδρου της κυβέρνησης της Ισπανίας όταν είπε δημόσια, χωρίς να το διαψεύσει, ότι, ενόψει της Βαρκελώνης, το πρόβλημα είναι η αντιπαράθεση με τη σοσιαλιστική πλειοψηφία, παραθέτοντας, ονομαστικά μάλιστα, τρεις κυβερνήσεις, τη γερμανική, τη γαλλική και την πορτογαλική. Δεν γνωρίζω με ποιους όρους δημιουργείται αυτή η αντιπαράθεση.
<P>
Εμείς επιθυμούμε οργανωμένες αγορές. Δεν πιστεύουμε ότι η ελευθέρωση έχει θαυματουργά αποτελέσματα, όπως την κατάργηση κανόνων. Πιστεύουμε ότι αυτό που πρέπει να κάνουμε είναι να θεσπίσουμε κανόνες που προστατεύουν τους παραγωγούς και επίσης τους καταναλωτές και τους πολίτες. Δεν θέλω να υπεισέλθω σε ισπανικά ζητήματα, αλλά αρκετή δουλειά έχει ο κ. Υπουργός Οικονομίας της Ισπανίας για να ρυθμίσει ορισμένα από τα προβλήματα της ελευθέρωσης της αγοράς ενέργειας.
<P>
Δεύτερον, σχετικά με τις χρηματοπιστωτικές υπηρεσίες, σημείωσα ότι το Συμβούλιο εκτιμά τη συμφωνία που προτείνεται στην έκθεση von Wogau σχετικά με τη λεγόμενη πρόταση Lamfalussy. Αλλά επισημαίνω επίσης ότι μολονότι αυτή μας επέτρεψε να βγούμε από την κρίση, δεν μας έλυσε το πρόβλημα. Δηλαδή, ότι σε δημοκρατικούς όρους και πιστεύω ότι στη Συνέλευση θα πρέπει να συζητήσουμε πολύ λεπτομερώς σχετικά με το τι είναι η βασική νομοθεσία και η εξέλιξη της νομοθεσίας με τη δυνατότητα κοινοβουλευτικού ελέγχου.
<P>
Τέλος, κύριε Πρόεδρε, σχετικά με την ελευθέρωση της αγοράς εργασίας, πιστεύω ότι πολλά από τα πράγματα που είπε ο Πρόεδρος του Συμβουλίου είναι λογικά· σε άλλα χρησιμοποίησε τόσους ευφημισμούς που πραγματικά είναι δύσκολο να καταλάβει κανείς αν αυτό που προτείνεται είναι μια ελευθέρωση των απολύσεων ή μια μεγαλύτερη ευελιξία μέσω των διαπραγματεύσεων.
<P>
Προσωπικά θα ήθελα να εκφράσω μια ανησυχία που έχουν οι συμπολίτες και οι συμπολίτισσές μας και επιτρέψτε μου μία παράθεση, κύριε Πρόεδρε, που λέει ότι "πρέπει να αποκηρύξουμε τα λάθη ενός άγριου φιλελευθερισμού χωρίς κανόνες, ένα από τα κεντρικά προβλήματα του οποίου είναι η αβεβαιότητα της θέσης εργασίας και ένα μοντέλο κοινωνίας στο οποίο η παγκοσμιοποίηση τείνει να μειώσει κάθε αβεβαιότητα, δυσπιστία και ατομικισμό χωρίς προοπτικές" . Τα λόγια, κύριε Πρόεδρε, δεν ανήκουν στον Καρλ Μαρξ, ανήκουν στον καρδινάλιο του Μιλάνου, Carlo Maria Martini, που μόλις συνταξιοδοτήθηκε.
<P>
Προσωπικά πιστεύω ότι απαντά αρκετά σε μια διαδεδομένη ανησυχία μεταξύ των συμπολιτών μας. Είναι καλή η προώθηση της μεταρρύθμισης των αγορών εργασίας, με θετικό τρόπο, αλλά υπάρχει μεγάλη ανησυχία σχετικά με μια ελευθέρωση που μπορεί να οδηγήσει στην εξαφάνιση των κανόνων του ευρωπαϊκού κοινωνικού μοντέλου και επίσης σε μια ελευθέρωση που αντικαθιστά τα κρατικά μονοπώλια με ιδιωτικά μονοπώλια. Από αυτή την άποψη, ελπίζουμε ότι η Σύνοδος Κορυφής της Βαρκελώνης θα είναι μια σύνοδος που θα φέρει θετικά αποτελέσματα και δεν θα μεταφραστεί σε προεκλογικές αντιπαραθέσεις.

<SPEAKER ID=55 LANGUAGE="EN" NAME="Watson">
Κύριε Προεδρεύοντα του Συμβουλίου, αύριο θα διεξαχθεί ψηφοφορία στο Σώμα σχετικά με μια τροπολογία που αφορά το εθνικό υδρολογικό σχέδιο της χώρας σας, οπότε ελπίζουμε να απολαύσατε το νερό σας σήμερα.
<P>
Εάν η Ευρωπαϊκή Ένωση συνέτασσε έναν ετήσιο έλεγχο προόδου, όπως γίνεται στα σχολεία, σχετικά με τη διαδικασία της Λισαβόνας, υποψιάζομαι ότι θα έγραφε: "πρέπει να προσπαθήσει περισσότερο" . Κατά το προηγούμενο έτος, είδαμε να πραγματοποιείται κάποια πρόοδος όσον αφορά αυτή τη διαδικασία, ιδίως με την υιοθέτηση της δέσμης μέτρων για τις τηλεπικοινωνίες από το Συμβούλιο, την επίτευξη συμφωνίας για το καταστατικό της ευρωπαϊκής εταιρείας, τη μείωση των φορολογικών επιβαρύνσεων κατά τρία τέταρτα της εκατοστιαίας μονάδας του ΑΕγχΠ. Όλα αυτά βοηθούν στην προώθηση της ανάπτυξης και της απασχόλησης, με την προϋπόθεση ότι βρίσκονται σε συμφωνία με το σύμφωνο ανάπτυξης και σταθερότητας· είναι δε σαφές ότι πρέπει να μεταφέρουμε τις φορολογικές επιβαρύνσεις από τα πράγματα που επιθυμούμε να αυξηθούν, όπως οι θέσεις απασχόλησης, προς εκείνα που επιθυμούμε να μειωθούν, όπως η ρύπανση.
<P>
Φοβούμαι όμως ότι ένας τέτοιος έλεγχος προόδου θα έδειχνε επίσης την αποτυχία της Ένωσης σε πολλούς τομείς. Η ανακοίνωση της Επιτροπής προς το Ευρωπαϊκό Συμβούλιο της Βαρκελώνης διακηρύσσει τη σταθερή προσήλωση στο σύμφωνο ανάπτυξης και σταθερότητας, η οποία θα βοηθήσει στη δημιουργία κλίματος εμπιστοσύνης. Εάν αυτό ισχύει, τότε η εμπιστοσύνη ήταν, δυστυχώς, σε έλλειψη όταν οι Υπουργοί Οικονομικών εξέδωσαν, μόλις πρόσφατα, απόφαση έγκαιρης προειδοποίησης κατά της Γερμανίας και της Πορτογαλίας.
<P>
Η καταψήφιση της οδηγίας για τις προσφορές εξαγοράς συνιστά σημαντική οπισθοδρόμηση για τον ανταγωνισμό στην Ένωση και προκαλώ τις υπόλοιπες πολιτικές ομάδες και το Συμβούλιο να συμπαραταχθούν μαζί μας στην ταχεία προώθηση της νέας πρότασης της Επιτροπής στο πλαίσιο μιας ταχείας διαδικασίας προκειμένου να μπορέσουμε να την εντάξουμε στη νομοθεσία μέχρι το τέλος αυτού του έτους. Ένας άλλος τομέας στον οποίο έχουμε αποτύχει είναι η αδυναμία του Συμβουλίου να υιοθετήσει κοινή θέση ως προς την οδηγία για τις συντάξεις, η οποία είναι ουσιώδης, όχι μόνο για την ασφαλή συνταξιοδότηση των ηλικιωμένων αλλά και για την κινητικότητα στην αγορά εργασίας. Το Ευρωπαϊκό Κοινοβούλιο έχει κάνει τη δουλειά του. Σας δώσαμε τη γνωμοδότησή μας κατά την πρώτη ανάγνωση πέρυσι τον Ιούλιο και περιμένουμε τώρα από την ισπανική Προεδρία να μας αποστείλει μια κοινή θέση μέχρι εφέτος τον Ιούνιο, εάν επιθυμούμε να επιτύχουμε τον στόχο που έθεσε η Επιτροπή για έγκριση μέχρι το τέλος του χρόνου.
<P>
Αλλος ένας τομέας για τον οποίον ο δάσκαλος θα κατσάδιαζε το Συμβούλιο είναι το ευρωπαϊκό δίπλωμα ευρεσιτεχνίας. Εάν επιθυμούμε να γεφυρώσουμε το χάσμα στον τομέα της καινοτομίας μεταξύ της Ευρώπης και των Ηνωμένων Πολιτειών, χρειαζόμαστε ευκολότερη, φθηνότερη και ταχύτερη πανευρωπαϊκή προστασία της ευρεσιτεχνίας. Σε ό,τι αφορά τη διαγωγή στην τάξη, δεν είμαι βέβαιος ότι η Ένωση θα είχε καλές επιδόσεις. Χαιρετίζω την απόφαση της Επιτροπής σήμερα το απόγευμα να παραπέμψει το Συμβούλιο στο Ευρωπαϊκό Δικαστήριο για την απόπειρά του να αφαιρέσει αρμοδιότητες από την Επιτροπή σχετικά με τις κρατικές ενισχύσεις. Ο λόγος που διαθέτουμε κανόνες για τις κρατικές ενισχύσεις είναι η διασφάλιση της ορθής λειτουργίας της κοινής αγοράς και πρέπει να καταργήσουμε τους φραγμούς στον ανταγωνισμό και στο ελεύθερο εμπόριο προκειμένου να επιτρέψουμε στην Επιτροπή να ασκεί αστυνόμευση, ενώ το Συμβούλιο θα έπρεπε πραγματικά να ντρέπεται που προκαλεί την Επιτροπή σε αυτόν τον συγκεκριμένο τομέα.
<P>
Τέλος, ο έλεγχος προόδου μας θα φανέρωνε έναν μαθητή με μειωμένες φιλοδοξίες. Εάν η Ευρωπαϊκή Ένωση επιθυμεί να συγκαταλέγεται μεταξύ των άριστων μαθητών, απαιτείται πρόοδος στην ελευθέρωση των αγορών ενέργειας και φυσικού αερίου, στην υλοποίηση του προγράμματος δράσης για τις χρηματοπιστωτικές υπηρεσίες, στη συμφωνία για τη δημιουργία ενός κανονιστικού πλαισίου για τις κρατικές προμήθειες. Η διαδικασία οικονομικών μεταρρυθμίσεων δεν αποτελεί αυτοσκοπό. Αποσκοπεί στην αύξηση της ευημερίας των λαών μας και στην προετοιμασία της Ευρωπαϊκής Ένωσης για τη διεύρυνση. Ποιο είναι το μήνυμα που στέλνουμε στις υπό ένταξη χώρες, εάν αδυνατούμε να υλοποιήσουμε εμείς οι ίδιοι τις δύσκολες μεταρρυθμίσεις που απαιτούμε από αυτές;
<P>
Όσον αφορά την αξιολόγηση των αποτελεσμάτων της Βαρκελώνης, θα σας κρίνουμε επί τη βάσει του ελέγχου προόδου. Προς το παρόν, ο μαθητής πρέπει να εργαστεί σκληρότερα.

<SPEAKER ID=56 LANGUAGE="IT" NAME="Frassoni">
Κύριε Πρόεδρε, στο Ευρωπαϊκό Συμβούλιο της Βαρκελώνης θα συμβούν ίσως πολλά πράγματα, δεν θα είναι όμως η ευκαιρία ελέγχου εφαρμογής της στρατηγικής για την αειφόρο ανάπτυξη που είχε προαναγγελθεί στο Γκέτεμποργκ: μια στρατηγική για την αειφόρο ανάπτυξη η οποία - θέλω να το υπενθυμίσω - βασίζεται στην ισορροπία μεταξύ οικονομίας, κοινωνικής συνοχής και περιβάλλοντος, τρία στοιχεία που όλα τα ευρωπαϊκά όργανα - η Επιτροπή, το Κοινοβούλιο και το Συμβούλιο - είχαν αναγνωρίσει ως άρρηκτα συνδεδεμένα μεταξύ τους. Με το Γκέτεμποργκ πιστεύαμε πως είχε πλέον καθιερωθεί η ιδέα ότι ο στόχος της διαδικασίας της Λισαβόνας με ορίζοντα το έτος 2010 δεν μπορούσε πλέον να είναι μόνο να κάνουμε την Ευρωπαϊκή Ένωση την πιο ανταγωνιστική και δυναμική οικονομία της γνώσης στον κόσμο, αλλά θα έπρεπε να προστεθεί ότι η Ένωση έπρεπε να γίνει η πιο οικολογικά αποτελεσματική οικονομία.
<P>
Προφανώς κάναμε λάθος. Στη βούληση της ισπανικής Προεδρίας να επανέλθει στην αρχική φιλοσοφία της Λισαβόνας και να επιβεβαιώσει τις τρεις ιερές αξίες της νεοφιλελεύθερης ελευθέρωσης, της κατάργησης των κανόνων και της παγκοσμιοποίησης ανταποκρίθηκε η εμφανής έλλειψη αποφασιστικότητας εκ μέρους της Επιτροπής να προαγάγει τις αξιέπαινες όντως προτάσεις που είχαν υποβληθεί το προηγούμενο έτος και η σαφής αποδοχή της μετατροπής του περιβαλλοντικού πυλώνα σε ένα είδος παράνομης σχεδόν προσθήκης στην ημερήσια διάταξη της Βαρκελώνης. Πράγματι, φαίνεται πως στην κοινοποίησή της προς το Ευρωπαϊκό Συμβούλιο της Βαρκελώνης, η Επιτροπή δείχνει περιορισμένο ενδιαφέρον στον περιβαλλοντικό τομέα και στις προσαρμογές που θα ήταν αναγκαίο να επέλθουν στο σημερινό μοντέλο οικονομικής ανάπτυξης. Αυτό πιστεύουμε πως είναι σοβαρό γιατί είναι μια απόδειξη της ανικανότητας εκ μέρους του συνόλου των ευρωπαϊκών οργάνων να διασφαλίσουν κάποια συνέχεια στην υλοποίηση των προτεραιοτήτων οι οποίες καθορίζονται με κοινή συμφωνία και οι οποίες δεν πρέπει βεβαίως να ανατρέπονται κάθε έξι μήνες ανάλογα με την πολιτική απόχρωση της εν ενεργεία Προεδρίας.
<P>
Από αυτήν την άποψη, θεωρούμε ότι η επιτάχυνση που επιθυμεί να δώσει η ισπανική Προεδρία στη διαδικασία ελευθέρωσης σε πολυάριθμους και διάφορους τομείς έρχεται σε άμεση αντίθεση με τη στρατηγική για την αειφόρο ανάπτυξη. Εμείς έχουμε πολλές αμφιβολίες για το μοντέλο διακυβέρνησης της οικονομίας και της κοινωνίας που βασίζεται στην κατάργηση των κανόνων, στην ευελιξία και στην περαιτέρω ελευθέρωση της εσωτερικής αγοράς, όπως επιβεβαιώθηκε πρόσφατα και από την κοινή δήλωση Μπλερ και Μπερλουσκόνι, στην οποία δεν είναι τυχαίο ότι δεν εμφανίζονται ποτέ οι λέξεις "αειφόρος ανάπτυξη" . Πιστεύουμε πως αυτό είναι ιδιαίτερα λυπηρό ενόψει της προβλεπόμενης διάσκεψης στο Γιοχάνεσμπουργκ, όπου όλοι οι αρχηγοί κρατών του κόσμου θα συναντηθούν για να εξετάσουν την κατάσταση του περιβάλλοντος δέκα χρόνια μετά το Ρίο ντε Τζανέιρο.
<P>
Αντίθετα, εμείς πιστεύουμε ότι η Σύνοδος Κορυφής της Βαρκελώνης πρέπει να αποτελέσει μια ευκαιρία για να καθοριστούν ορισμένα σημαντικά βήματα μπροστά στην ένταξη των περιβαλλοντικών ζητημάτων στο σύνολο των πολιτικών της Ευρωπαϊκής Ένωσης και για το σκοπό αυτό είναι αναγκαίο να αξιολογηθεί και να εξετασθεί το σύνολο των στρατηγικών ανά τομέα.
<P>
Θα ήθελα να σταθώ μια στιγμή, κύριε Πρόεδρε, στο ζήτημα της ενεργειακής απόδοσης, επί του οποίου υπάρχουν προφανώς πολλά προβλήματα ακόμη και σχετικά με το οποίο νομίζουμε πως είναι σημαντικό να υπογραμμίσουμε ακόμα μία φορά τη σημασία των ανανεώσιμων πηγών, εκτός φυσικά από το γεγονός ότι η αυξανόμενη πίεση, η οποία επίσης ασκείται ιδίως από την ισπανική Προεδρία, για την επαναφορά της συζήτησης για την πυρηνική ενέργεια μας βρίσκει εντελώς αντίθετους γιατί είναι επικίνδυνη και αναχρονιστική, τόσο από άποψη κοινωνικής αποδοχής όσο και από πλευράς περιβαλλοντικής αειφορίας.
<P>
Εν κατακλείδι, κύριε Πρόεδρε, φοβούμαστε ότι η Βαρκελώνη θα είναι μια χαμένη ευκαιρία για την υλοποίηση των συμφωνηθέντων στόχων αειφόρου ανάπτυξης. Ελπίζουμε ειλικρινά να κάνουμε λάθος και ασφαλώς θα συναντηθούμε πάλι για μια εκτίμηση μετά τη Σύνοδο Κορυφής της Βαρκελώνης.

<SPEAKER ID=57 LANGUAGE="SV" NAME="Schmid, Herman">
Κύριε Πρόεδρε, η διαδικασία της Λισαβόνας ήταν ασαφής και αμφίσημη ήδη από την έναρξή της. Περιελάμβανε δύο διαφορετικές στρατηγικές. Η μία στρατηγική έδινε προτεραιότητα στις τεχνολογίες αιχμής, στις καινοτομίες οι οποίες βασίζονται στην έρευνα, στην ηλεκτρονική οικονομία, στην ελευθέρωση των δικτυωμένων αγορών και τα παρόμοια. Η άλλη στρατηγική έδινε αντίθετα προτεραιότητα στην πλήρη απασχόληση, την κοινωνική ενσωμάτωση και την εκπαίδευση για όλους.
<P>
Με τον τρόπο αυτό όλες οι πλευρές μπορούσαν να θεωρήσουν ότι είχαν κερδίσει στη Λισαβόνα και για αυτό όλοι επικρότησαν την τελική απόφαση. Την στιγμή αυτή διαπιστώνουμε ωστόσο όλο και σαφέστερα το χάσμα μεταξύ των δύο κατευθύνσεων, αυτής η οποία απέβαινε υπέρ των ανώτατων κοινωνικών στρωμάτων και αυτής η οποία ευνοούσε τους απλούς ανθρώπους, συχνά τις ασθενέστερες ομάδες του πληθυσμού.
<P>
Θεωρώ ότι ο εισηγητής κ. Bullmann κατέβαλε πραγματικά κάθε δυνατή προσπάθεια προκειμένου να διατηρήσει την ισορροπία και την συμβιβαστική γραμμή στα κοινωνικοοικονομικά ζητήματα. Διαπιστώνουμε, ωστόσο, ότι ορισμένα κράτη μέλη και πολιτικά κόμματα χάνουν όλο και περισσότερο την υπομονή τους και θέλουν να εγκαταλείψουν την οδό του πολιτικού συμβιβασμού.
<P>
Εμείς στην Συνομοσπονδιακή Ομάδα της Ευρωπαϊκής Ενωτικής Αριστεράς - Αριστερά των Πρασίνων των Βορείων Χωρών βλέπουμε με μεγάλη ανησυχία πολλές από τις τροπολογίες που έχουν υποβληθεί. Εάν αυτές υιοθετηθούν αύριο, τα περισσότερα μέλη της Ομάδας μας θα αναγκαστούν να καταψηφίσουν την έκθεση κατά την τελική ψηφοφορία. Δεν θα την καταψηφίσουμε ευχαρίστως, όμως υπάρχουν και όρια. Δεν μπορούμε να κάνουμε συμβιβασμούς χωρίς κανένα όριο. Για το λόγο αυτό θα παρακολουθήσουμε την εξέλιξη της ψηφοφορίας, τροπολογία την τροπολογία, πριν λάβουμε τελική θέση.
<P>
Θα ήθελα καταλήγοντας να εκφράσω την διαμαρτυρία μου για το γεγονός ότι οι ανάγκες και τα συμφέροντα των υποψηφίων χωρών αγνοήθηκαν σχεδόν πλήρως κατά την συζήτηση που πραγματοποιήσαμε ενόψει της Συνόδου Κορυφής της Βαρκελώνης. Λίγα χρόνια μένουν μονάχα μέχρι την διεύρυνση και είναι καιρός πλέον να δούμε την πραγματικότητα κατάματα. Αποτελεί αίσχος το γεγονός ότι δεν αναφερθήκαμε στο ζήτημα αυτό με περισσότερη σαφήνεια και ευρύτερα κατά τις συζητήσεις μας.

<SPEAKER ID=58 LANGUAGE="EN" NAME="Crowley">
Όταν αρχίζουμε να προετοιμαζόμαστε για μια Σύνοδο Κορυφής της κλίμακας και του μεγέθους, καθώς και των ευκαιριών, της Συνόδου της Βαρκελώνης, είναι απαραίτητο να λαμβάνουμε υπόψη μας όσα έχουν γίνει στο παρελθόν και να προσπαθούμε να προβλέψουμε με κάποιον βαθμό βεβαιότητας πού πρέπει να οδηγηθούμε στο μέλλον: είναι λάθος, για οποιαδήποτε ομάδα ανθρώπων, είτε είναι το Συμβούλιο, η Επιτροπή ή και το ίδιο το Κοινοβούλιο, να θεωρεί ότι πρέπει να παρουσιάζει νέες ιδέες για κάθε Σύνοδο Κορυφής.
<P>
Υπάρχουν τόσα πράγματα που πρέπει ακόμα να γίνουν και τόσες πολλές προτεραιότητες που τέθηκαν στη Λισαβόνα, τη Στοκχόλμη ή το Κάρντιφ, οι οποίες δεν έχουν ολοκληρωθεί, επιτευχθεί ή υλοποιηθεί ακόμη. Πρέπει να επικεντρώσουμε την προσοχή μας περισσότερο στη βελτίωση της ποιότητας των προτάσεων που καταθέτουμε, διασφαλίζοντας ότι ανταποκρίνονται στις απαιτήσεις και τις ανάγκες των λαών της Ευρώπης, και, πράγμα που είναι πιο σημαντικό, να διασφαλίσουμε ότι θέτουν ισχυρά θεμέλια για τη μελλοντική ανάπτυξη οικονομικής ευημερίας, σταθερότητας και βιωσιμότητας.
<P>
Θεωρώ ότι δεν υπάρχει αντίφαση μεταξύ της οικονομικής ανάπτυξης και της αειφόρου ανάπτυξης, καθώς και ότι μπορούμε να εφαρμόσουμε μια επιθετική φορολογική πολιτική που θα αποσκοπεί στη δημιουργία θέσεων εργασίας, στη διασφάλιση ότι οι εταιρείες και η βιομηχανία θα μπορούν να σημειώνουν επιτυχίες και να ευημερούν μέσα σε ένα ανταγωνιστικό περιβάλλον, πράγμα που δεν λειτουργεί οπωσδήποτε εις βάρος της κοινωνικής προστασίας ή των επενδύσεων σε υπηρεσίες κοινωνικής μέριμνας, όπως η εκπαίδευση, η υγεία και η ανάπτυξη υποδομών. Θα αντιτασσόμουν σίγουρα σε κάθε μέτρο ή ιδέα που θα προωθούσε την εναρμόνιση ή τον συντονισμό της φορολογικής πολιτικής εντός της Ευρωπαϊκής Ένωσης. Αυτός είναι ένας τομέας που υπάγεται αποκλειστικά στην αρμοδιότητα των εθνικών κυβερνήσεων και είναι σφάλμα, όπως έχει επανειλημμένα αποδειχθεί, να θεωρεί κανείς ότι, για να χρησιμοποιήσω μια αναλογία από προηγούμενες εποχές, η υψηλότερη φορολογία οδηγεί σε αύξηση των πόρων που διατίθενται για την κοινωνική προστασία.
<P>
Αυτή η αντίληψη έχει ανατραπεί από την οικονομική πραγματικότητα σε ορισμένα κράτη μέλη - καθώς και από τις επιδόσεις άλλων κρατών μελών, και μάλιστα της χώρας μου - της Ιρλανδίας, όπου ακολουθήθηκε πολιτική επιθετικής μείωσης της φορολογίας με μείωση του κόστους της εργασίας και της φορολογίας του εισοδήματος, με τη διασφάλιση της επιβίωσης των επιχειρήσεων σε ένα περιβάλλον αρμονικών εργασιακών σχέσεων, με το μεγαλύτερο μέρος του εισοδήματος των εργαζομένων να καταλήγει στις τσέπες τους και όχι σε φόρους και με παράλληλη αύξηση του επιπέδου κοινωνικής προστασίας για τα πιο ευάλωτα κοινωνικά στρώματα και αύξηση των επενδύσεων στους τομείς της παιδείας και της υγείας.
<P>
Υπάρχει ένας διαφορετικός και νέος τρόπος για την επίτευξη προόδου, που μπορεί να είναι επιτυχής και να συμβάλει στη βελτίωση των κυβερνήσεων και της Ευρωπαϊκής Ένωσης συνολικά, αλλά, πράγμα που είναι και το πιο σημαντικό, και στην πρόοδο των λαών. Αυτό που μας προσφέρει η διαδικασία της Λισαβόνας και η Σύνοδος της Λισαβόνας, κατά κύριο λόγο, είναι η πρόσβαση στην εκπαίδευση, την κατάρτιση, τη μάθηση και τη γνώση. Εάν δεν προσφέρουμε στους πολίτες μας τις δεξιότητες που θα τους επιτρέψουν να επωφεληθούν από τις νέες ευκαιρίες απασχόλησης που δημιουργούνται, τότε τους αρνούμαστε τα πραγματικά ατομικά και πολιτικά δικαιώματα της πλήρους συμμετοχής τους στην κοινωνία. Εάν προσδοκούμε κάτι από τη Σύνοδο Κορυφής της Βαρκελώνης, αυτό είναι η εκ νέου υποστήριξη και η επαναβεβαίωση της σπουδαιότητας της δια βίου μάθησης και της βασισμένης στη γνώση κοινωνίας, με εκπαίδευση και κατάρτιση για όλους. Αυτή είναι η πιο σημαντική μελλοντική προοπτική.

<SPEAKER ID=59 LANGUAGE="NL" NAME="Blokland">
Εκφωνήθηκαν υπέροχοι λόγοι κατά τις προηγούμενες συνεδριάσεις του Ευρωπαϊκού Συμβουλίου σχετικά με την ενσωμάτωση της αειφόρου πολιτικής για το περιβάλλον στην οικονομική και κοινωνική πολιτική. Όμορφα λόγια, τα οποία λίγη απήχηση βρήκαν δυστυχώς στα σχέδια που μας υπέβαλε η ισπανική Προεδρία. Muchas palabras sin hechos (πολλά λόγια, όχι όμως πράξεις). Για τον λόγο αυτό καλώ το Συμβούλιο και την Επιτροπή να λάβουν υπόψη σοβαρά και να εφαρμόσουν με συγκεκριμένα πολιτικά σχέδια τις περιβαλλοντικές συμφωνίες του Γκέτεμποργκ.
<P>
Αυτό σημαίνει καταρχάς ότι θα πρέπει να υιοθετηθεί ένα σαφές σύστημα δεικτών. Στο πλαίσιο αυτό είναι πολύ σημαντικό να υπάρχει στενή συνοχή μεταξύ των δεικτών, έτσι ώστε να μπορεί να αναπτύσσεται και να αξιολογείται μια αειφόρος πολιτική για το περιβάλλον. Οι δείκτες αυτοί θα πρέπει φυσικά να αποτελέσουν αναπόσπαστο μέρος του τρόπου με τον οποίο μετράται και αξιολογείται η ανάπτυξη της οικονομικής και κοινωνικής πολιτικής. Δεύτερον, θα πρέπει να συγκεκριμενοποιηθεί σύντομα η αξιολόγηση των αποτελεσμάτων της αειφορίας, όπως ανακοίνωσε η Επιτροπή.
<P>
Θα ήθελα εξάλλου να επιστήσω την προσοχή σας στην ελευθέρωση της αγοράς ενέργειας. Το άνοιγμα της αγοράς αυτής δεν θα πρέπει να έχει ως αποτέλεσμα τη δημιουργία ανεπιθύμητων μονοπωλίων. Θα πρέπει να εξασφαλισθεί επαρκώς τόσο ο εφοδιασμός με ενέργεια όσο και η δυνατότητα παρέμβασης του κράτους προκειμένου να εξασφαλίζεται ο εφοδιασμός αυτός. Καταστάσεις όπως αυτές που είδαμε στην Καλιφόρνια μπορούν να αντιμετωπίζονται μέσω της έγκαιρης τροποποίησης των σχεδίων της Επιτροπής.
<P>
Κύριε Πρόεδρε, τα λόγια δεν αρκούν, θα πρέπει να συνοδεύονται και από έργα, ακριβώς μάλιστα για τα ζητήματα στα οποία θα πρέπει να επιδείξουμε υπευθυνότητα ως διαχειριστές της δημιουργίας του Θεού.

<SPEAKER ID=60 LANGUAGE="FR" NAME="Berthu">
Κύριε Πρόεδρε, ενόψει του Συμβουλίου της Βαρκελώνης, η Επιτροπή μόλις παρουσίασε ένα σχέδιο δράσης για την κινητικότητα των ατόμων στην Ευρώπη που μας φαίνεται αμφιλεγόμενο για περισσότερους από έναν λόγους.
<P>
Ορισμένες προτάσεις, είναι αλήθεια, είναι εμφανώς λογικές, όπως η δια βίου κατάρτιση, ο καλύτερος συντονισμός των συστημάτων κοινωνικής ασφάλισης ή η μεταφορά των συνταξιοδοτικών δικαιωμάτων. Όμως, η Επιτροπή τοποθετεί την πρωτοβουλία της σε μια περίεργη προοπτική. Εξαρχής, δηλώνει ότι η γεωγραφική κινητικότητα στην Ευρώπη είναι πέντε φορές μικρότερη από αυτή στις Ηνωμένες Πολιτείες. Σαν να είχε την πρόθεση να καταστήσει τα ευρωπαϊκά έθνη όμοια με τις αμερικανικές πολιτείες. Αυτό θα αποτελούσε σοβαρή παρανόηση. Ο αληθινός μας στόχος, αυτό που επιθυμεί η πλειονότητα των συμπολιτών μας, είναι ο σεβασμός των εθνών, καθώς και του βιοτικού περιβάλλοντος, των πολιτισμών και των γλωσσών στα οποία είναι ευλόγως προσηλωμένοι. Ας μην αντιστρέψουμε εν κρυπτώ τις προτεραιότητες. Θα ήταν πραγματικά ένα διάβημα με πραγματικά απολυταρχικό χαρακτήρα. Επιπλέον, η Επιτροπή παρενέβαλε σε αυτό το σχέδιο δράσης εκκλήσεις για μια κοινή πολιτική μετανάστευσης που είναι πραγματικά άσχετες. Πρόκειται όντως για διαφορετικό θέμα. Δεν θα έπρεπε να κάνουμε, με αυτό τον έμμεσο τρόπο, τα κράτη να υιοθετήσουν προσανατολισμούς τους οποίους δεν θα έχουν συνειδητοποιήσει.

<SPEAKER ID=61 LANGUAGE="DE" NAME="Bullmann">
. (DE) Κύριε Πρόεδρε, αξιότιμε κύριε Πρόεδρε του Συμβουλίου, αξιότιμα παρόντα μέλη της Επιτροπής, αγαπητοί συνάδελφοι.
<P>
Βλέπω ότι οι συνάδελφοι με καταλαβαίνουν, όπως πάντα και για τον λόγο αυτό θα ξεκινήσω αμέσως μετά από αυτόν τον θερμό χαιρετισμό. Αγαπητοί συνάδελφοι ποια είναι η αντίδρασή μας μέχρι τώρα; Ποια είναι η αντίδρασή μας στους χαμηλούς ρυθμούς ανάπτυξης; Τι απάντηση δίνουμε στους αυξανόμενους και πάλι αριθμούς των ανέργων; Τι πρέπει λοιπόν να αναμένουμε συγκεκριμένα από τη Σύνοδο Κορυφής της Βαρκελώνης; Στη Λισαβόνα διατυπώθηκαν φιλόδοξοι στόχοι: μέχρι το 2010 θέλουμε να είμαστε ο πιο ανταγωνιστικός χώρος του κόσμου, να έχουμε πραγματοποιήσει τον στόχο της πλήρους απασχόλησης και να έχουμε υλοποιήσει την κοινωνία της κοινωνικής συμμετοχής που θα ανανεώνει και θα συνεχίζει το ευρωπαϊκό κοινωνικό πρότυπο. Πρέπει άραγε να εγκαταλείψουμε αυτούς τους στόχους; Πρέπει και πάλι να περιοριστούμε σε ταπεινά αιτήματα και να είμαστε ικανοποιημένοι με το σημερινό καθεστώς; Ο κ. Poettering συνέστησε περισσότερη μετριοπάθεια, πράγμα που υποστηρίζω μια και η μετριοπάθεια είναι μια από τις σημαντικές ανθρώπινες αρετές. Ωστόσο, θα πρέπει να συμφωνήσουμε σε ένα πράγμα, κύριε Poettering: δεν θα πρέπει να συγχέουμε τη μετριοπάθεια με τη διστακτικότητα.
<P>
Δεν έχουμε τα περιθώρια να συνεχίσουμε χωρίς να αξιοποιούμε μακροπρόθεσμα στο έπακρο το οικονομικό μας δυναμικό. Αν θυμηθούμε προπάντων την ευφορία και τις προσδοκίες με τις οποίες οι ευρωπαίοι πολίτες χαιρέτισαν, παρά τους ενδοιασμούς τους, το ευρώ, δεν έχουμε τα περιθώρια να απογοητεύσουμε τις ελπίδες τους για συγκεκριμένες δράσεις στη δεδομένη κατάσταση. Για τον λόγο αυτό, η έκθεση μας, η οποία εγκρίθηκε με πλειοψηφία μεγαλύτερη των τριών τετάρτων τόσο στην Επιτροπή Οικονομικής Πολιτικής όσο και στην Επιτροπή Κοινωνικών Υποθέσεων τοποθετείται σαφώς. Λεμε ναι σε μια προορατική πολιτική. Λέμε ναι στη ολοκληρωμένη πολιτική προσέγγιση της Λισαβόνας. Υποστηρίζουμε σαφώς ότι πρέπει να κινητοποιηθούν όλοι οι πόροι, να αρθούν όλα τα εμπόδια και να καταβληθούν όλες οι δυνατές προσπάθειες, ώστε να επιστρέψουμε στην πορεία οικονομικής μεγέθυνσης.
<P>
Θέλω να ευχαριστήσω θερμά τους πολλούς συνεργάτες για την εργασία που επένδυσαν και για τη νέα ενθαρρυντική πνοή που έδωσαν σε αυτό το εγχείρημα. Προπάντων θέλω να ευχαριστήσω τον συν-εισηγητή μου κ. Garcνa-Margallo y Marfil, ο οποίος συνεργάστηκε μαζί μου στην Επιτροπή Απασχόλησης και Οικονομικής Πολιτικής εκπροσωπώντας το ΕΛΚ, τους πολλούς σκιώδεις εισηγητές και στις δύο επιτροπές, κυρίως όμως τον Thomas Mann στην Επιτροπή Κοινωνικών Υποθέσεων. Όλοι τους εργάσθηκαν με αφοσίωση για το κοινό μας ζήτημα.
<P>
Τι περιμένουμε λοιπόν συγκεκριμένα από την εαρινή Σύνοδο Κορυφής της Βαρκελώνης; Κύριε Πρόεδρε του Συμβουλίου, πιστεύω ακράδαντα ότι η εαρινή Σύνοδος καθώς και η προετοιμασία της πρέπει να ξεφύγουν από τα γρανάζια της γραφειοκρατίας. Δεν αρκεί να ασχολούνται μόνο οι ειδικοί με τον τρόπο και με τα σημεία που θα πρέπει να προχωρήσουμε και να τα συζητούν μόνο μεταξύ τους και θέλω να σας εξηγήσω το γιατί. Θα υπάρχουν πάντα μεμονωμένα κράτη μέλη τα οποία, ορμώμενα από εθνικά τους συμφέροντα, θα μπλοκάρουν την πορεία μας. Αυτή η προειδοποίηση πρέπει να γίνει στο πλαίσιο της παρούσας συζήτησης. Θα υπάρχουν πάντα κράτη μέλη που θα βρίσκονται σε περίοδο εκλογών για τα εθνικά τους κοινοβούλια, όπου θα θεωρείται πρόσφορο στις συγκεκριμένες περιστάσεις να μην προχωρήσουν στο επόμενο βήμα "για περισσότερη Ευρώπη" , όπως διαφημίζουν στα συνθήματά τους. Εδώ θέλω να προσθέσω ότι έχουν υπάρξει και κόμματα της αντιπολίτευσης που έχουν επιχειρήσει εδώ, στο Ευρωπαϊκό Κοινοβούλιο, να θέσουν εμπόδια στην πρόοδο της Ευρώπης εξαιτίας εθνικών εγωισμών. Απευθυνόμενος στα κόμματα αυτά, βροντοφωνάζω ότι θα πρέπει να τα ξεπεράσουμε όλα αυτά και με ενωμένες τις δυνάμεις μας να συμβάλουμε στο ευρωπαϊκό εγχείρημα, ώστε να μπορέσουμε να προχωρήσουμε όλοι μαζί.
<P>
Ας θυμηθούμε την ουσία του μηνύματος της Λισαβόνας. Σε τι εστιάστηκε το μήνυμα αυτό; Η Σύνοδος Κορυφής της Λισαβόνας επεσήμανε με απόλυτη σαφήνεια ότι στο επίκεντρο της στρατηγικής βρίσκεται ο άνθρωπος, οι ευρωπαίοι πολίτες. Το ζητούμενο είναι ότι σε όλους εκείνους που θέλουν να συμμετέχουν στην οικονομική και κοινωνική ζωή της Ευρώπης, δηλαδή στους εργαζόμενους, στους επιχειρηματίες, στους εκπαιδευόμενος, στους φοιτητές, γενικά σε όλους, πρέπει να δοθεί η ευκαιρία να προσφέρουν τον καλύτερο εαυτό τους. Αυτός είναι ο πυρήνας της στρατηγικής της Λισαβόνας τον οποίο πρέπει να επεξεργαστούμε. Εάν τον αποδεχθούμε, τότε θα είναι σχετικά εύκολο να συναγάγουμε από αυτόν επιμέρους θεματικές και συγκεκριμένες απαιτήσεις. Πρέπει να βελτιώσουμε ριζικά τη στρατηγική μας για την απασχόληση, ώστε να έχουν όλοι την ευκαιρία να συμμετέχουν και πάλι. Πρέπει να προσδώσουμε στις αγορές εργασίας ευελιξία αλλά και ασφάλεια, ώστε να μπορούν οι εργαζόμενοι να αξιοποιήσουν το δυναμικό τους κατά τον βέλτιστο τρόπο και με πλήρη αποδοτικότητα. Πρέπει να ασκήσουμε σαφή πολιτική ιδίως για τις μικρές και μεσαίες επιχειρήσεις, οι οποίες αποτελούν τον κύριο φορέα δημιουργίας απασχόλησης στην Ευρώπη, ώστε να έχουν κάθε ελευθερία να συμμετέχουν στην οικονομία με καινοτόμους τρόπους και να ενδυναμώνουν έτσι την Ευρώπη στο σύνολό της. Αυτό πρέπει να είναι το δικό μας μήνυμα και η σαφής προσδοκία μας ως προς την εαρινή Σύνοδο Κορυφής της Βαρκελώνης. (Χειροκροτήματα)

<SPEAKER ID=62 LANGUAGE="DE" NAME="Karas">
Κύριε Πρόεδρε, κυρίες και κύριοι, κύριε Επίτροπε, χαίρομαι που η έκθεση σχετικά με τις οικονομικές συνέπειες των επιθέσεων της 11ης Σεπτεμβρίου για την Ευρώπη θα συζητηθεί στο πλαίσιο της προετοιμασίας της Συνόδου Κορυφής της Βαρκελώνης και στο πλαίσιο της έκθεσης Bullmann, επειδή οι συνέπειες αυτές έχουν άμεση σχέση με τη μελλοντική εξέλιξη και την υλοποίηση της διαδικασίας της Λισαβόνας.
<P>
Μολονότι πολλοί έχουν επιστρέψει ήδη στις καθημερινές τους ασχολίες, δεν πρέπει να παραβλέψουμε το γεγονός ότι οι επιθέσεις της 11ης Σεπτεμβρίου συγκλόνισαν τον κόσμο της δύσης, καθότι τρομοκρατικές ενέργειες τέτοιων διαστάσεων ανήκαν μέχρι εκείνη την ημέρα στον χώρο της επιστημονικής φαντασίας. Ταυτόχρονα, και αυτό είναι πολύ σημαντικό για μας, έπληξαν την παγκόσμια οικονομία σε μια κρίσιμη περίοδο, όπου στις περισσότερες βιομηχανικές χώρες ήταν αισθητή η μείωση της ανάπτυξης. Για τον λόγο αυτό θα ήθελα να προειδοποιήσω τα κράτη μέλη και τις επιχειρήσεις να μην θεωρήσουν τα γεγονότα της 11ης Σεπτεμβρίου μοναδική αιτία της οικονομικής ύφεσης και να μην τα εκμεταλλευθούν για να καλύψουν δικές τους οικονομικές και πολιτικές παραλείψεις. Λόγω των γεγονότων της 11ης Σεπτεμβρίου οξύνθηκαν σε πολύ μεγάλο βαθμό τα υφιστάμενα οικονομικά μας προβλήματα. Πρέπει λοιπόν να προβούμε σε μια σαφέστατη διαφοροποίηση μεταξύ εκείνων των προβλημάτων που υπήρχαν ήδη πριν από την 11η Σεπτεμβρίου και απλά επιδεινώθηκαν από τις τρομοκρατικές ενέργειες και εκείνων των προβλημάτων που προκλήθηκαν ειδικά από αυτές. Σήμερα διαπιστώνουμε ότι κατά τα φαινόμενα οι αρνητικές επιπτώσεις των τρομοκρατικών επιθέσεων στην ευρωπαϊκή οικονομία κρατήθηκαν ευτυχώς σε κάποια όρια. Όπως επεσήμανε μάλιστα ο Πρόεδρος Duisenberg πριν από μερικές ημέρες, σε μερικούς τομείς τα προβλήματα έχουν αποκατασταθεί πλήρως.
<P>
Οι τομείς που επλήγησαν δυσανάλογα ήταν η ασφαλιστική βιομηχανία και, σε σχετικά μικρότερο βαθμό, ο συνεδριακός τουρισμός και ο τουρισμός κινήτρων. Ευτυχώς, με την ενίσχυση της ανάκαμψης στην εσωτερική αγορά στο τομέα του τουρισμού στάθηκε δυνατόν να αντισταθμιστούν πολλές από τις απώλειες. Ιδιαίτερες απώλειες υπέστησαν οι μεγάλες βιομηχανίες όσον αφορά την ασφάλισή τους καθώς και οι αεροπορικές εταιρείες και οι αερολιμένες. Η έκθεση του Ευρωπαϊκού Κοινοβουλίου προβαίνει σε σαφή διαφοροποίηση μεταξύ αυτών των δύο τομέων.
<P>
Αισθανόμαστε επίσης μεγάλη ανακούφιση που λειτούργησε καλά η συνεργασία μεταξύ της Ευρωπαϊκής Κεντρικής Τράπεζας και της αμερικανικής FED, δηλαδή μεταξύ των κκ. Greenspan και Duisenberg και θα πρέπει να το τονίσουμε σήμερα αυτό. Το ευρώ κράτησε καλά σε αυτή τη δύσκολη φάση και παρά την κατάφωρη και αιφνιδιαστική διάβρωσή του δεν προκλήθηκε ούτε παγκόσμια οικονομική κρίση ούτε νομισματική κρίση στην Ευρώπη. Ταυτόχρονα όμως αντιληφθήκαμε ότι η εξάρτησή μας από την αμερικανική οικονομία εξακολουθεί να είναι υπέρμετρη και ότι η εσωτερική μας αγορά καθώς και η οικονομική μας συγκυρία δεν είναι αρκετά αυτάρκεις και ανεξάρτητες από τις εξελίξεις της παγκόσμιας οικονομίας. Εδώ πρέπει να ξεκινήσουμε από εμάς τους ίδιους. Για τον λόγο αυτό ζητούμε από τη Σύνοδο Κορυφής της Βαρκελώνης μια νέα εκστρατεία ανάπτυξης και καινοτομίας, που θα οδηγήσει σε μια δικαιολογημένη αισιοδοξία και θα δώσει νέα πνοή στην ανάπτυξη, στις επενδύσεις και στην απασχόληση. Πρέπει να εξετάσουμε επακριβώς πού υπάρχουν ακόμα εμπόδια στην εσωτερική αγορά, πού δεν έχουν ακόμα εφαρμοστεί κοινοτικές οδηγίες, και σε ποια σημεία οι διαφορετικές αρμοδιότητες οδηγούν σε ένα μπλοκάρισμα της υλοποίησης κοινών μας στόχων, όπως είναι π.χ. το πρόγραμμα δράσης για τις χρηματοοικονομικές υπηρεσίες, η διαδικασία της Λισαβόνας κ.α. Πρέπει να κάνουμε το παν ώστε να ενισχυθεί η σύσταση νέων επιχειρήσεων καθώς και η οικονομική δομή των μικρών και μεσαίων επιχειρήσεων. Για τον λόγο αυτό η πολιτική μου ομάδα υπέβαλε μια τροπολογία για την έκθεση Bullmann, η οποία καλεί την Επιτροπή και τα κράτη μέλη να μεριμνήσουν ώστε κατά την αναθεώρηση των συμφωνιών της Βασιλείας περί ιδίου κεφαλαίου και κατά την επεξεργασία του νέου ευρωπαϊκού πλαισίου για τη διάθεση ιδίων κεφαλαίων να ληφθούν υπόψη τα δομικά χαρακτηριστικά των ευρωπαϊκών επιχειρήσεων. Θα πρέπει να βοηθηθούν οι μικρές και μεσαίες επιχειρήσεις, προκειμένου να δημιουργήσουν εκείνους τους όρους πλαίσιο που θα συμβάλουν ώστε να μην έχει αρνητικές επιπτώσεις η ορθή διαδικασία που προωθείται στη Βασιλεία αλλά αντίθετα να αποβεί υποστηρικτική για την οικονομία.
<P>
Πιστεύω επίσης ότι πρέπει να κάνουμε περισσότερη χρήση του δικαιώματός μας να αναλαμβάνουμε πρωτοβουλία, προκειμένου να άρουμε τα εμπόδια που υπάρχουν στην εσωτερική αγορά, να καταστούμε περισσότερο αυτόνομοι και ταυτόχρονα να συμβάλουμε στην πλήρη αξιοποίηση του υφιστάμενου στην Ευρώπη οικονομικού δυναμικού σε αντιστοιχία με τους στόχους μας. Εάν το κατορθώσουμε αυτό, εάν αντλήσουμε διδάγματα από την 11η Σεπτεμβρίου και εάν πάρουμε τον εαυτό μας σοβαρά, τότε θα μπορέσουμε να αξιοποιήσουμε ακόμα καλύτερα όχι μόνο τις ευκαιρίες που προκύπτουν από αυτή τη νέα θεώρηση του κόσμου αλλά και τον ρόλο μας παγκοσμίως όσον αφορά τη βασική μας αρχή της οικολογικής και κοινωνικής οικονομίας της αγοράς και να δώσουμε ενδεχομένως σε αυτούς τους δύο παράγοντες μεγαλύτερη ώθηση.
<P>
(Χειροκροτήματα)

<SPEAKER ID=63 LANGUAGE="EN" NAME="Jackson">
Κύριε Πρόεδρε, αυτή η συζήτηση θα ακολουθήσει διαφορετικές ατραπούς, ανάλογα με τις επιτροπές στις οποίες ανήκουν οι διάφοροι ομιλητές. Ως μέλος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, επιθυμώ να επικεντρώσω την προσοχή μου στα περιβαλλοντικά ζητήματα στο πλαίσιο της Συνόδου Κορυφής της Βαρκελώνης.
<P>
Πρέπει καταρχάς να τονίσω τη σημασία που έχει για την Επιτροπή Περιβάλλοντος και, ελπίζω, για το Ευρωπαϊκό Κοινοβούλιο η προσθήκη της περιβαλλοντικής διάστασης στη διαδικασία της Λισαβόνας για την ετήσια αξιολόγηση της οικονομικής ανάπτυξης και της κοινωνικής συνοχής. Πράγματι, το γεγονός ότι ο περιβαλλοντικός πυλώνας της αειφόρου ανάπτυξης δεν θεωρείται ίσης σπουδαιότητας με τον οικονομικό και τον κοινωνικό πυλώνα μάλλον εξέπληξε την Επιτροπή Περιβάλλοντος.
<P>
Θα ήθελα να εκμεταλλευτώ αυτήν την ευκαιρία για να εκφράσω τις προσωπικές μου ευχαριστίες και τις ευχαριστίες των συναδέλφων μου στον Ευρωπαϊκό Οργανισμό Περιβάλλοντος για το έργο που έχει πραγματοποιηθεί σχετικά με τους περιβαλλοντικούς δείκτες. Ο διευθυντής του Οργανισμού Περιβάλλοντος, κ. Beltrαn, πρόκειται να συνταξιοδοτηθεί σύντομα και είμαστε εξαιρετικά ευγνώμονες για το έργο που έχει επιτελέσει.
<P>
Είναι επίσης σημαντικό να μην αφήνουμε αυτούς τους δείκτες να παραμένουν ασαφείς, τη στιγμή που συγχαίρουμε τους εαυτούς μας για το γεγονός ότι τους έχουμε θεσπίσει. Κατά την άποψη της Επιτροπής Περιβάλλοντος, είναι πολύ σημαντικό να συνδέσουμε τη θέσπισή τους με σαφείς στόχους και χρονοδιαγράμματα για τις εργασίες που πρέπει να αναλάβουν η Επιτροπή και το Κοινοβούλιο.
<P>
Στο σημείο αυτό, θα ήθελα να επισημάνω στους συναδέλφους μου ένα εσωτερικό ζήτημα, συγκεκριμένα ότι το Κοινοβούλιο πρέπει να αντιμετωπίσει πραγματικά με καλύτερο τρόπο το ζήτημα της αειφόρου ανάπτυξης. Πρέπει να οργανώσουμε, για παράδειγμα, μια ετήσια συζήτηση, η οποία να συνοδεύεται από ετήσια αποτίμηση της προόδου που έχει συντελεστεί σε όλους τους τομείς αρμοδιότητας των επιτροπών μας. Είναι ζωτικής σημασίας να εξακολουθήσουμε να φροντίζουμε ούτως ώστε οι περιβαλλοντικές πτυχές να λαμβάνονται υπόψη σε όλες τις πολιτικές δράσεις. Αυτό αποτελούσε ανέκαθεν και επιθυμία της αρμόδιας για το περιβάλλον Επιτρόπου, της κ. Wallstrφm. Οι δυσκολίες που αντιμετωπίζει είναι φοβερές.
<P>
Μια πολιτική που αντικατοπτρίζει την απόλυτη ανάγκη να ληφθούν υπόψη οι περιβαλλοντικές παράμετροι είναι η αλιευτική πολιτική. Εκπροσωπώ τη Νοτιοανατολική Αγγλία. Διαθέτουμε αρκετά αλιευτικά λιμάνια και αυτήν τη στιγμή αντιμετωπίζουμε τις επιπτώσεις της απαράδεκτης αδυναμίας να λαμβάνονται υπόψη οι περιβαλλοντικές παράμετροι κατά την υλοποίηση της κοινής αλιευτικής πολιτικής. Έχουμε εξαντλήσει τα αλιευτικά αποθέματα. Υπάρχουν αλιείς που δεν βρίσκουν καθόλου αλιεύματα. Νεκρά δελφίνια ξεβράζονται στις ακτές της Βρετάνης και της Κορνουάλης, επειδή οι βιομηχανικές μηχανότρατες τα παρασύρουν στη μέση του στενού της Μάγχης και τα εγκαταλείπουν εκεί νεκρά. Αυτό είναι ένα πολύ χαρακτηριστικό παράδειγμα μη αειφόρου ανάπτυξης και το Κοινοβούλιο θα έπρεπε να δραστηριοποιείται περισσότερο για την αντιμετώπιση παρόμοιων προβλημάτων.
<P>
Η αειφόρος ανάπτυξη πρόκειται να καταστεί περισσότερο σημαντική στο πλαίσιο της διεύρυνσης. Το πιο πιθανό είναι ότι οι υποψήφιες προς ένταξη χώρες της Ανατολικής και Κεντρικής Ευρώπης θα θελήσουν - Θεός φυλάξοι - να γίνουν το γρηγορότερο σαν εμάς. Αυτό σημαίνει ότι θα θέλουν περισσότερους δρόμους, περισσότερα αυτοκίνητα, περισσότερες ρυπογόνες μεταφορές κοκ. Μάλλον θα προκληθεί μεγαλύτερη ζημιά στο περιβάλλον, γι' αυτό πρέπει να βρούμε έναν τρόπο, ο οποίος να μην χαρακτηρίζεται από πολιτιστικό ιμπεριαλισμό, ώστε να διασφαλιστεί ότι η ταχεία οικονομική ανάπτυξη των χωρών της Ανατολικής και Κεντρικής Ευρώπης δεν θα βλάψει το περιβάλλον, ιδίως το φυσικό περιβάλλον, στα νέα κράτη μέλη.
<P>
Το Ρίο και η διάσκεψη του Ρίο θα συνοδεύεται από πληθώρα μεγαλόστομων διακηρύξεων. Απομένει να δούμε εάν το Ρίο σημαίνει κάτι επί της ουσίας και εάν θα έχει πραγματικά αποτελέσματα. Είναι κρίμα που η Επιτροπή εξεπόνησε το έγγραφό της τόσο καθυστερημένα και δεν μπορούμε να εκφράσουμε, προς το παρόν, την άποψή μας ως συλλογικό όργανο ενόψει της Βαρκελώνης. Το έγγραφο που αφορά το Ρίο περιέχει ορισμένα πολύ θετικά σημεία, ιδίως ως προς την έμφαση που δίνει στην παροχή κινήτρων για το περιβαλλοντικά και κοινωνικά αειφόρο εμπόριο. Αυτό που θα επεσήμανα ιδιαιτέρως σε σχέση με τη θέση της Επιτροπής Περιβάλλοντος είναι η ανάγκη να διαχωρίσει η Ευρωπαϊκή Ένωση τη θέση της όσον αφορά την παραγωγή γενετικώς τροποποιημένων προϊόντων στις χώρες του Τρίτου Κόσμου.
<P>
Τον Δεκέμβριο, στη Νότια Αφρική, διαδόθηκε η πληροφορία ότι η έκταση στη Νότια Αφρική που χρησιμοποιείται για την καλλιέργεια γενετικώς τροποποιημένων προϊόντων αυξήθηκε σημαντικά. Ποιο μήνυμα θα στείλουμε σε μια τέτοια χώρα; Θα τους πούμε ότι όσο περισσότερα τέτοια προϊόντα παράγουν, τόσο λιγότερα θα μπορούν να εξάγουν προς εμάς; Αποτελεί αυτό μήνυμα αειφορίας προς μια χώρα που προσπαθεί να προσφέρει τα προς το ζην στον πληθυσμό της;
<P>
Τέλος, μια λέξη για το διαβόητο εθνικό υδρολογικό σχέδιο της Ισπανίας, το οποίο αναφέρεται όλο και περισσότερο στις συζητήσεις του Ευρωπαϊκού Κοινοβουλίου. Δεν είναι καλή ιδέα να καταδικάζουμε ένα κράτος μέλος για δραστηριότητες που αναλήφθηκαν καλή τη πίστει από μια δημοκρατικά εκλεγμένη κυβέρνηση. Στην προκειμένη περίπτωση, η ισπανική κυβέρνηση υπέβαλε μελέτη εκτίμησης των περιβαλλοντικών επιπτώσεων για το σχέδιο και η Ευρωπαϊκή Επιτροπή την αξιολογεί. Δεν είναι κατάλληλη η στιγμή να αρχίσουμε τις επικρίσεις εναντίον της Ισπανίας.
<P>
Οι βρετανοί ευρωβουλευτές του Εργατικού Κόμματος θα δυσκολευτούν ιδιαίτερα να αποφασίσουν πώς πρόκειται να ψηφίσουν σχετικά με το ισπανικό υδρολογικό σχέδιο. Τη στιγμή αυτή που μιλάμε ο κ. Tony Blair προσπαθεί εναγωνίως να δημιουργήσει συμμαχία με τον κ. Αznar, οπότε οι βρετανοί βουλευτές των Εργατικών είναι παγιδευμένοι μεταξύ του να υποστηρίξουν τον Πρωθυπουργό τους και να καταψηφίσουν την τροπολογία που κατέθεσε η κ. Roth-Behrendt. Η θέση στην οποία βρίσκονται δεν είναι αξιοζήλευτη και δεν θα ήθελα να ήμουν στη θέση τους.

<SPEAKER ID=64 LANGUAGE="ES" NAME="Garcνa-Margallo y Marfil">
, συντάκτης γνωμοδότησης της Επιτροπής Οικονομικής και Νομισματικής Πολιτικής. (ES) Κύριε Πρόεδρε, αν, όπως λέει ένα ισπανικό ρητό, είναι σωστό να εκφράζει κανείς τις ευχαριστίες του στην αρχή, θέλω να αρχίσω την παρέμβασή μου λέγοντας στον κ. Bullmann ότι εγώ, που είμαι του ακραίου κέντρου, είμαι εξαιρετικά ικανοποιημένος που κατέληξα σε μία συμφωνία, σ' ένα συμβιβασμό μαζί του.
<P>
Δεύτερον, ως γενικό αίτημα τόσο της Επιτροπής Απασχόλησης όσο και της Επιτροπής Οικονομικής και Νομισματικής Πολιτικής, απευθύνομαι τώρα στο Συμβούλιο για να του ζητήσω να συνεργαστεί με το Ευρωπαϊκό Κοινοβούλιο τόσο στον ορισμό όσο και στην παρακολούθηση των στρατηγικών που θα καθοριστούν στη Βαρκελώνη. Όπως έλεγε ο Πάμπλο Νερούδα, το έργο που πρέπει να επιτελέσουμε είναι σαν το παλιό κρασί της πατρίδας, δεν το κάνει ένας, αλλά πολλοί και όχι μόνο ένα, αλλά πολλά φυτά.
<P>
Τρίτο τηλεγράφημα: οι συμφωνίες απόψεων που εκτέθηκαν εδώ. Συμφωνώ με τον Προεδρεύοντα του Συμβουλίου ότι είναι απολύτως απαραίτητο να διατηρηθούν ακέραια, σώα τα δόγματα της σταθερότητας των τιμών και της δημοσιονομικής λιτότητας, τόσο για τις μεγάλες χώρες όσο και για τις μικρές. Σ' αυτό το Κοινοβούλιο γνωρίζουμε καλά πώς καταλήγουν οι νομισματικές χαρές ή η δημοσιονομική λιτότητα: όπως οι μέρες του κρασιού και των ρόδων. Δεν οδηγούν παρά σε πονοκέφαλο το επόμενο πρωί.
<P>
Όσον αφορά τις διαρθρωτικές μεταρρυθμίσεις που διευρύνουν τον ανταγωνισμό, ορισμένα έδρανα επέδειξαν κάποιες επιφυλάξεις, κάποιους δισταγμούς. Σ' αυτά τα θέματα της ελευθέρωσης στρατηγικών τομέων, όπως οι μεταφορές, η ηλεκτρική ενέργεια, το φυσικό αέριο, οι τηλεπικοινωνίες ή οι χρηματοπιστωτικές υπηρεσίες, όπως λένε στην Κούβα, δεν χωρά υποχώρηση, ούτε καν για να πάρει κανείς φόρα.
<P>
Τέταρτον, συμφωνώ επίσης με άλλους ομιλητές όσον αφορά την απαραίτητη σημασία που πρέπει να δοθεί στους στρατηγικούς παράγοντες της ανάπτυξης: τη δια βίου εκπαίδευση και τη στήριξη των μικρών επιχειρήσεων.
<P>
Και στην κ. Jackson, τέλος, δύο μόνο λόγια. Το Εθνικό Υδρολογικό Σχέδιο δεν είναι, όπως λέει η τροπολογία, ένα παράδειγμα μη βιώσιμης ανάπτυξης. Είναι, ακριβώς, ένα παράδειγμα αειφόρου ανάπτυξης, διότι πρόκειται για την μεταφορά νερού από εκεί όπου περισσεύει σε εκείνα τα εδάφη όπου άλλοτε κάναμε περιφορές των αγίων για να βρέξει και σε άλλα που τα διασχίζαμε με βάρκα μετά από μία καταιγίδα. Όπως προσδιόρισε πολύ σωστά εκείνη, είναι η κοινοβουλευτική απόφαση ενός νόμιμου κοινοβουλίου μετά από μία ευρεία συζήτηση και μία σχεδόν ομόφωνη στήριξη του Εθνικού Συμβουλίου Υδάτων, όπου περιλαμβάνονται όλες οι αυτόνομες περιφέρειες, ακόμη και οι σοσιαλιστικές.
<P>
Κάποιος πούλησε στο Ευρωπαϊκό Κοινοβούλιο ένα κίβδηλο νόμισμα. Σας καλώ να ζητήσετε ευθύνες, να αλλάξετε αυτό το κίβδηλο νόμισμα με ένα νόμισμα γνήσιο, αυθεντικό, σαν αυτό που έχουμε ήδη στην Ευρωπαϊκή Ένωση.

<SPEAKER ID=65 LANGUAGE="DE" NAME="Martin, Hans-Peter">
. (DE) Κύριε Πρόεδρε, διαπιστώνω μια ενδιαφέρουσα εξέλιξη εδώ στο Σώμα. Ακούγεται επανειλημμένα η κριτική - και κατά την άποψή μου δικαιολογημένα - ότι δεν διεξάγουμε συζητήσεις εις βάθος. Τώρα έχουμε να κάνουμε με τη Βαρκελώνη, την 11η Σεπτεμβρίου και το νερό. Επιτρέψτε μου να αμφισβητήσω κατά πόσο θα διεξαχθεί πραγματική συζήτηση. Το δικό μου θέμα είναι εκείνο της γνωμοδότησης, δηλαδή οι συνέπειες των γεγονότων της 11ης Σεπτεμβρίου. Θέλω να προσθέσω μερικά κεντρικής σημασίας σημεία σε όσα ανέπτυξε προηγουμένως, απόλυτα δικαιολογημένα, ο συνάδελφος Karas: δεν θα πρέπει να υπερεκτιμήσουμε το γεγονός, αλλά από την δυναμική που ανέπτυξε, διαπιστώσαμε ότι είμαστε ευάλωτοι. Το πρώτο συμπέρασμα από τα γεγονότα της 11ης Σεπτεμβρίου είναι και παραμένει λοιπόν το ότι η πολιτική έγινε και πάλι η κινητήρια δύναμη. (Είτε σας αρέσει είτε όχι) - αυτό το παραδέχονται στο μεταξύ και τα ανώτατα στελέχη των μεγάλων επιχειρήσεων, αλλά και εμείς οφείλουμε να είμαστε ειλικρινείς: ειδικά σε ευρωπαϊκό επίπεδο η πολιτική δεν έχει τη δύναμη να πετύχει!
<P>
Δεύτερον, με τα γεγονότα της 11ης Σεπτεμβρίου έγινε ακόμα περισσότερο σαφές ότι η μεγαλύτερη ανακατανομή πλούτου στην ιστορία της ανθρωπότητας σε περίοδο ειρήνης θέτει σε κίνδυνο την παγκόσμια ειρήνη και αποστερεί τις αγορές από διάφορες ευκαιρίες σε ευρύτατο επίπεδο. Το αποτέλεσμα είναι ότι, λόγω της ανεπάρκειας της πολιτικής καθώς και λόγω της νέας κατάστασης που βρισκόμαστε σήμερα, καλούνται τώρα οι επιχειρήσεις να διαδραματίσουν κεντρικό ρόλο. Τα γεγονότα της 11ης Σεπτεμβρίου θα αποτελούσαν μια ευκαιρία για τις επιχειρήσεις, εάν προσπαθούσαν να πετύχουν με αξιοπιστία αυτό που δεν έχει κατορθώσει τουλάχιστον μέχρι σήμερα η παγκόσμια πολιτική, δηλαδή την άνευ όρων υποστήριξη των ανθρωπίνων δικαιωμάτων.
<P>
Διαπιστώνουμε ότι, ανεξάρτητα από τα γεγονότα της 11ης Σεπτεμβρίου - ίσως πάλι όμως παίρνοντας πιο απτή μορφή λόγω των γεγονότων αυτών - όλοι οι τομείς της αγοράς αλλάζουν και πολλοί μάλιστα αναπτύσσονται. Σκέφτομαι την καταπολέμηση της τρομοκρατίας, σκέφτομαι αυτά που σκοπεύουμε να κάνουμε σε παγκόσμια κλίμακα, καθώς και την κινητικότητα. Όταν ούτε η πολιτική ούτε οι επιχειρήσεις δεν πετυχαίνουν αυτό που πρέπει, τότε η δύναμη περνάει στον καταναλωτή ο οποίος διαθέτει ως όπλο τη δυνατότητα επιλογής, και τώρα επιθυμεί παράλληλα με τις φιλικές προς το περιβάλλον επιχειρήσεις και επιχειρήσεις που να ενεργούν με επίγνωση των κοινωνικών τους ευθυνών. Για αυτό τον λόγο χαίρομαι που εντάχθηκε στην κυρίως έκθεση η απόφαση που λάβαμε στην Επιτροπή Βιομηχανίας και συγκεκριμένα ότι ο καταναλωτής καλείται να επιδεικνύει κοινωνική ευαισθησία, όταν αγοράζει διάφορα προϊόντα. Αυτό που λείπει, ωστόσο, είναι το γενικό συμπέρασμα που έγινε μεν αποδεκτό στην Επιτροπή Βιομηχανίας, αλλά δεν εντάχθηκε στην κυρίως έκθεση. Χρειαζόμαστε ένα συνολικό σχέδιο Marshall. Εάν δεν το δρομολογήσουμε θα έχουμε συναγάγει τα λάθος συμπεράσματα από τα εν λόγω γεγονότα και δεν θα είναι αποτελεσματική ούτε η Σύνοδος Κορυφής της Βαρκελώνης.

<SPEAKER ID=66 LANGUAGE="DE" NAME="Mann, Thomas">
Κύριε Πρόεδρε, στην έκθεση σχετικά με την εαρινή Σύνοδο Κορυφής του 2002, η Επιτροπή Απασχόλησης και Κοινωνικών Υποθέσεων καθώς και η Επιτροπή Οικονομικής και Νομισματικής Πολιτικής επιχείρησαν να καταδείξουν καινοτόμες κατευθύνσεις. Σε πολλούς τομείς το πέτυχαν αυτό. Εξ ονόματος της Ομάδας ΕΛΚ-ΕΔ συγχαίρω τον Udo Bullmann τόσο για την εργασία του όσο και για την ικανότητά του να διεξάγει διάλογο και να βρίσκει συμβιβαστικές λύσεις. Τι πρέπει λοιπόν να τεθεί στην ημερήσια διάταξη της Βαρκελώνης; Πρώτον, η μεταρρύθμιση των εκπαιδευτικών συστημάτων. Η μελέτη της Πίζας προκάλεσε στη Γερμανία ένα ευεργετικό σοκ. Η εκπαίδευση και η μόρφωση απέκτησαν επιτέλους προτεραιότητα στην πολιτική. Οι απαιτήσεις απέναντι στους μαθητές πρέπει να αυξηθούν ώστε να είναι δυνατή και η προώθησή τους. Πρέπει να προσφέρεται όσο το δυνατόν νωρίτερα μια πολύπλευρη παιδεία και η εξειδίκευση να ακολουθεί όσο το δυνατόν αργότερα. Μόνο μέσω εκτεταμένων γνώσεων, ακόμα και στο πεδίο των ξένων γλωσσών, θα είναι απρόσκοπτη η πρόσβασή τους στις ανοικτές αγορές εργασίας στην Ευρώπη.
<P>
Δεύτερον, η μεταρρύθμιση των συστημάτων απασχόλησης. 13,6 εκ. ανθρώπων στην ΕΕ είναι άνεργοι. Η εξάλειψη της ανεργίας δεν επιτυγχάνεται ωραιοποιώντας τα στατιστικά στοιχεία της αγοράς εργασίας. Αντί να επικεντρώνονται οι προσπάθειες στη διαχείριση της ανεργίας, θα πρέπει να αυξηθεί η ικανότητα προς εργασία με τη λήψη μέτρων για την απόκτηση προσόντων, με την προσανατολισμένη στην αγορά επιμόρφωση και με συνδέσεις στο Διαδίκτυο. Απλουστευτικές ενιαίες λύσεις, όπως η περικοπή του χρόνου εργασίας σε ευρωπαϊκό επίπεδο, είναι άνευ σημαντικής ουσίας. Χρειαζόμαστε έξυπνες και διαφοροποιημένες λύσεις, όπως π.χ. την ευελιξία του χρόνου εργασίας προσαρμοσμένη στις ανάγκες των διαφόρων κλάδων και περιοχών.
<P>
Τρίτον, η μεταρρύθμιση της κοινωνικής εταιρικής σχέσης. Ο κοινωνικός διάλογος πρέπει να αποδείξει τη χρησιμότητά του ειδικά σε δύσκολες περιόδους. Το ευρωπαϊκό κοινωνικό πρότυπο έχει συμβάλει σημαντικά στην κοινωνική ειρήνη και στην αύξηση της ευρωπαϊκής παραγωγικότητας. Πρόκειται για ευέλικτο και οπωσδήποτε όχι για άκαμπτο πρότυπο και επομένως αξίζει να επεκταθεί.
<P>
Τέταρτον η μεταρρύθμιση των ρυθμίσεων. Οι εργαζόμενοι έχουν ζωτικό συμφέρον όσον αφορά τη μεσαία τάξη και τις βιοτεχνίες, που είναι το στήριγμα όλων των εθνικών οικονομιών της ΕΕ και εξασφαλίζουν το 70% των θέσεων εργασίας και το 75% των θέσεων εκπαίδευσης. Επομένως πρέπει να προωθηθεί η σύσταση τέτοιου είδους επιχειρήσεων και η ικανότητά τους για καινοτομίες. Εκπαιδεύονται συνεχώς και με τον τρόπο αυτό αυξάνεται σημαντικά η πείρα τους. Τέτοια προτερήματα δεν πρέπει να υποσκάπτονται ούτε με υπερβολικούς φόρους και εισφορές ούτε με υπέρμετρες ρυθμίσεις για τις ΜΜΕ.
<P>
Πέμπτον, η μεταρρύθμιση των κρατικών προϋπολογισμών. Η πολιτική μας ομάδα εμμένει στην άποψή της ότι οι δεσμεύσεις που προβλέπονται στο πλαίσιο του Συμφώνου Σταθερότητας και Ανάπτυξης πρέπει να τηρούνται από όλα τα κράτη μέλη της ΕΕ ανεξαιρέτως. Επίσης, οι αρνητικές τάσεις στην οικονομική συγκυρία δεν πρέπει να χρησιμοποιούνται ως άλλοθι, επιδιώκοντας τη χαλάρωση αυτών των δεσμεύσεων. Μόνο υπό την απειλή της προειδοποιητικής επιστολής έχουμε τώρα στη Γερμανία τουλάχιστον ενδείξεις ότι θα ακολουθηθεί με συνέπεια μια πολιτική λιτότητας. Ωστόσο δεν ισχύει μόνο για την πατρίδα μου ότι θα πρέπει να επανεξετασθούν όλες οι κρατικές δαπάνες, καθώς και οι κρατικές επιδοτήσεις. Έχω μεγάλη εμπιστοσύνη στην ισπανική Προεδρία. Γνωρίζει τη σημασία που έχει το ευρωπαϊκό κοινωνικό πρότυπο και γνωρίζει πόσο σημαντική είναι η επίτευξη της οικονομικής ανάπτυξης. Ας ποντάρουμε λοιπόν στην ικανότητά της να επιφέρει περαιτέρω κινητοποιήσεις στην εαρινή Σύνοδο Κορυφής της Βαρκελώνης!

<SPEAKER ID=67 LANGUAGE="FR" NAME="Goebbels">
Κύριε Πρόεδρε, αγαπητοί συνάδελφοι, ζούμε σε έναν επικίνδυνο κόσμο, ακόμη και αν, όπως φαίνεται απέξω, η Ευρωπαϊκή Ένωση δίνει την εικόνα μιας ειρηνικής όασης. Φυσικά, τίποτα δεν είναι τέλειο στην Ευρώπη. Πρέπει να εκσυγχρονίσουμε τις οικονομικές και κοινωνικές δομές μας και πρέπει να προετοιμάσουμε τις προκλήσεις της παγκοσμιοποίησης για να εκμεταλλευτούμε τις ευκαιρίες. Σε αυτή τη διαδικασία, οι Σοσιαλιστές θέλουν να προασπίσουν το ευρωπαϊκό κοινωνικό μοντέλο. Η κοινωνική δικαιοσύνη, η κοινωνική ένταξη πρέπει να παραμείνουν οι μόνιμοι στόχοι. Πράγμα που δεν εμποδίζει μεταρρυθμίσεις στην αγορά εργασίας. Αλλά αν η ευελιξία και η κινητικότητα ήταν η πανάκεια για την πλήρη απασχόληση, πώς μπορεί να εξηγηθεί η πρόσφατη αύξηση της ανεργίας στις Ηνωμένες Πολιτείες; Στη Silicone Valley, την καρδιά της νέας οικονομίας, το ποσοστό ανεργίας είναι σήμερα 6%. Οι πληττόμενοι εργαζόμενοι, γενικά εξαιρετικά ειδικευμένοι, δεν φεύγουν για άλλα μέρη. Αυτοί που πρέπει να φύγουν είναι οι 500 000 μη Αμερικανοί ειδικοί που είχαν λάβει με ειδικό νόμο προσωρινή άδεια εργασίας. Όταν συγκρίνουμε τις αγορές εργασίας, δεν μπορούμε επίσης να αγνοούμε τα δύο εκατομμύρια Αμερικανών που είναι φυλακισμένοι, έναντι των 80 000 στη Γερμανία ή των 60 000 στη Μεγάλη Βρετανία. Το αμερικανικό μοντέλο δεν είναι πάντα το καλύτερο. Συμπέρασμα: κοινωνικές μεταρρυθμίσεις, ναι, κοινωνικό ξεπούλημα, όχι.
<P>
Μετά τη Λισαβόνα, η Βαρκελώνη καλείται να επιταχύνει τις οικονομικές μεταρρυθμίσεις. Οι Σοσιαλιστές επιθυμούν μια αληθινή εσωτερική αγορά. Αλλά ελευθέρωση δεν σημαίνει απορύθμιση. Η ελευθέρωση απαιτεί καλύτερους κανόνες και τον αληθινό έλεγχό τους, όπως θα έπρεπε να διδαχθούμε από την υπόθεση Enron. Εκσυγχρονίζοντας την οικονομία της, η Ευρώπη οφείλει να διατηρήσει αποτελεσματικές δημόσιες υπηρεσίες στην υπηρεσία των πολιτών, ιδίως των πιο χαμηλών εισοδημάτων. Σε μια εποχή που οι Ηνωμένες Πολιτείες ανακαλύπτουν εκ νέου τις αρετές της δημόσιας υπηρεσίας, η Ευρώπη δεν πρέπει να υπονομεύσει τις δικές της. Οι Σοσιαλιστές είναι υπέρ της μακροοικονομικής σταθερότητας. Εντούτοις, το σύμφωνο σταθερότητας πρέπει να εφαρμοστεί με μη δογματικό τρόπο, αλλά λαμβάνοντας υπόψη τις διεθνείς συγκυρίες. Δημοσιονομική πειθαρχία ναι, αλλά απαραίτητη ευελιξία όταν η κατάσταση της παγκόσμιας οικονομίας το απαιτεί. Οι Αμερικανοί μας αποδεικνύουν σήμερα τον πραγματισμό τους σε θέματα δημοσιονομικής και φορολογικής πολιτικής. Ναι επίσης στην παγκοσμιοποίηση, αλλά όχι παγκοσμιοποίηση χωρίς καθορισμένους και πολυμερώς αποδεκτούς κανόνες. Ωστόσο, όπως μας υπενθύμισε με φοβερό τρόπο η 11η Σεπτεμβρίου, οι αναπτυγμένες χώρες μπορούν να ζήσουν ειρηνικά μόνο αν συμβάλλουν στην επίλυση των συγκρούσεων οι οποίες, παντού στον κόσμο, επιτρέπουν σε δογματικούς ταραξίες, να κάνουν μια αργόσχολη νεολαία να πιστέψει ότι ζει σε έναν κόσμο χωρίς προοπτικές. Σε εμάς, κύριε Πρόεδρε, εναπόκειται να δείξουμε ότι ένα κοινό μέλλον είναι δυνατόν.

<SPEAKER ID=68 LANGUAGE="DA" NAME="Jensen">
Κύριε Πρόεδρε, δεν ήταν καθόλου εύκολο έργο να διατυπωθεί η εισήγηση του Κοινοβουλίου για την επικείμενη Σύνοδο Κορυφής. Ο κ. Bullmann έβαλε τα δυνατά του και τον ευχαριστούμε. Η Ομάδα μου ωστόσο διατηρεί επιφυλάξεις όσον αφορά ορισμένα σημεία της έκθεσης, τα οποία κατά τη γνώμη μας εμφορούνται από ένα άγχος για την απελευθέρωση. Κατά τη δική μας γνώμη δεν υπάρχει καμία αντίθεση ανάμεσα σε μια αγορά ελεύθερης οικονομίας και τις καλές κοινωνικές συνθήκες, αντιθέτως μάλιστα. Η πείρα δείχνει ότι στη συντριπτική πλειοψηφία των περιπτώσεων όλοι μας ως καταναλωτές έχουμε επωφεληθεί από τον ελεύθερο ανταγωνισμό που εξασφαλίζει χαμηλές τιμές και καλή ποιότητα.
<P>
Στη Σύνοδο Κορυφής της Βαρκελώνης οι αρχηγοί των κρατών θα λάβουν θέση για ένα άκρως φιλόδοξο σχέδιο δράσης για την προώθηση των προσόντων και της κινητικότητας στην ΕΕ κατά τα επόμενα πέντε έτη. Θεωρώ ότι το εν λόγω σχέδιο είναι μια πολύ καλή πρωτοβουλία. Πρέπει να ληφθούν αποφάσεις σε κοινοτικό επίπεδο για να διευκολυνθεί η ζωή των ανθρώπων που επιθυμούν να ζήσουν την πρόκληση του να εργαστούν ή να σπουδάσουν σε ένα άλλο κράτος μέλος. Πρέπει να τους διασφαλίσουμε τα κοινωνικά τους δικαιώματα αλλά χρειάζονται επίσης πολλές ακόμα πρωτοβουλίες που πρέπει να υλοποιήσουν τα κράτη μέλη για να ενισχύσουν την εκπαίδευση. Οι πρωτοβουλίες πρέπει να γίνουν μέσω της ανοιχτής μεθόδου συντονισμού και πιστεύω ότι είναι άριστη ιδέα να εφαρμόσουμε την ανοιχτή μέθοδο συντονισμού στον συγκεκριμένο τομέα. Μόνο που θεωρώ ότι πρέπει να προσέξουμε να μην υπερβάλουμε όσον αφορά τη χρήση της ανοιχτής μεθόδου συντονισμού και να μη θέσουμε κοινούς ευρωπαϊκούς στόχους και ποσοστώσεις σε ό,τι κατεβάζει το μυαλό μας, διότι έτσι θα καταλήξουμε να καταστρέψουμε μια καλή ιδέα και αν μη τι άλλο δεν είμαστε υπέρ της χρήσης της ανοιχτής μεθόδου συντονισμού στη φύλαξη των παιδιών.

<SPEAKER ID=69 LANGUAGE="FR" NAME="Mayol i Raynal">
Κύριε Πρόεδρε, ως Καταλανός, χαίρομαι που η Βαρκελώνη γίνεται για δύο ημέρες η πρωτεύουσα της Ευρώπης. Φοβάμαι, εντούτοις, μήπως διαψευστεί η μεγαλύτερη προσδοκία των συμπατριωτών μου από την Ένωση. Οι αρχηγοί κρατών και κυβερνήσεων θα πρέπει να εξακριβώσουν πού βρισκόμαστε όσον αφορά την πρόκληση που γεννήθηκε στη Λισαβόνα. Αλλά η Καταλονία αναμένει πολύ περισσότερα από την Ευρώπη από αυτή την λίγο παιδαριώδη πρόκληση. Αναμένει, καταρχάς, να την αναγνωρίσει η Ευρώπη για αυτό που είναι, δηλαδή ως μεγάλο έθνος. Αναμένει επίσης να αναγνωρίσει η Ευρώπη τη χιλιετή της γλώσσα που ομιλείται από σχεδόν οκτώ εκατομμύρια άτομα, ως επίσημη γλώσσα και γλώσσα εργασίας σε αυτό το Κοινοβούλιο. Αναμένει, τέλος, να μπορέσει να συμμετάσχει πλήρως ως επίσημη γλώσσα στα διάφορα ευρωπαϊκά όργανα. Επιθυμεί μια πολιτική Ευρώπη όπου η ενθάρρυνση ενός επιχειρηματικού πνεύματος δεν θα σημαίνει αποθάρρυνση όσων πεινούν και διψούν για δικαιοσύνη. Μια Ευρώπη όπου η ελευθέρωση δεν ισοδυναμεί με εκκαθάριση των δημοσίων υπηρεσιών. Μια Ευρώπη που θα έχει ως μέλημα την αειφόρο ανάπτυξη και που, εξαιτίας αυτού του γεγονότος, δεν μπορεί να εγκρίνει το εθνικό υδρολογικό σχέδιο, παρ' όλες τις πιέσεις που μας ασκούνται αυτή τη στιγμή προς αυτή την κατεύθυνση. Επιθυμεί μια Ευρώπη στοργική με τους μετανάστες και αλληλέγγυα προς τους λαούς που μάχονται κατά των νέων μορφών αποικισμού. Η Καταλονία χρειάζεται ασφαλώς την Ευρώπη, αλλά η Ευρώπη χρειάζεται επίσης την Καταλονία. Η sensy, η καταλανική λογική, αυτή η sensy θα έκανε θαύματα στο Κοινοβούλιο και την Επιτροπή. Σε μερικές ημέρες, οι συμπατριώτες μου θα εκφράσουν αναμφίβολα με σθένος και καλύτερα από ό,τι μπορώ να κάνω εγώ εδώ ένα μέρος των προσδοκιών τους. Μακάρι να μπορέσουν, να μπορέσουμε να εισακουστούμε.

<SPEAKER ID=70 LANGUAGE="PT" NAME="Figueiredo">
Κύριε Πρόεδρε, από το έγγραφο της Επιτροπής προκύπτει, αφενός, η αναγνώριση ότι η στρατηγική της Λισαβόνας είχε ως υπόθεση εργασίας μια οικονομική ανάπτυξη της τάξης του 3%, γεγονός το οποίο δεν επαληθεύθηκε το 2000 και το 2001 με την οικονομική επιβράδυνση που παρατηρήθηκε και, αφετέρου, το έγγραφο επιμένει σε δύο βασικούς στόχους τους οποίους επίσης αναφέρει η έκθεση Bullmann: την εκπλήρωση των στόχων του συμφώνου σταθερότητας, κυρίως της στρατηγικής "μηδενικό έλλειμμα" το 2004, και την επιτάχυνση των διαδικασιών που καθυστέρησαν. Έτσι, ενώ αναγνωρίζεται ότι διατηρούνται ανησυχητικά επίπεδα φτώχειας και εισοδηματικές ανισότητες, οι προτάσεις που υποβάλλονται κατευθύνονται προς την άσκηση μεγαλύτερης πίεσης όσον αφορά την ελευθέρωση των δημοσίων συμβάσεων, τη δημιουργία ενιαίας αγοράς κεφαλαίων κινδύνου το 2003 και χρηματοοικονομικών υπηρεσιών το 2005, το άνοιγμα της αγοράς ηλεκτρικής ενέργειας το 2003 και αερίου το 2004, την προώθηση δεύτερης δέσμης ελευθέρωσης στο σιδηροδρομικό τομέα και το στόχο μεταρρύθμισης των αγορών εργασίας.
<P>
Αν και υποδεικνύονται ορισμένα θετικά μέτρα στον κοινωνικό τομέα με τη μείωση κατά το ήμισυ του ποσοστού φτώχειας μέχρι το 2010 και την έγκριση των δεικτών κοινωνικής ένταξης, η αλήθεια είναι ότι η επιτάχυνση των ιδιωτικοποιήσεων, η απόπειρα ελαστικοποίησης της αγοράς εργασίας και η επιμονή να εφαρμοστούν τα αυστηρά κριτήρια του συμφώνου σταθερότητας χωρίς να ληφθούν υπόψη οι διαφορές των κρατών μελών και τα σοβαρά κοινωνικά προβλήματα ορισμένων από αυτά, θα οδηγήσουν σε μεγαλύτερη φτώχεια και ανεργία.
<P>
Απόδειξη αποτελεί η εμπιστοσύνη με την οποία αντιμετωπίζει η μεγάλη εργοδοσία τη Σύνοδο Κορυφής της Βαρκελώνης. Για το λόγο αυτό αντιτιθέμεθα σθεναρά στο έγγραφο αυτό της Επιτροπής. Όσον αφορά την έκθεση Bullmann, η οποία σε πρώτη φάση περιείχε κάποια ισορροπία, στη συνέχεια εκφυλίστηκε προσεγγίζοντας αρκετά τις προτάσεις της Επιτροπής, και επομένως είμαστε επίσης αντίθετοι προς την έκθεση.

<SPEAKER ID=71 LANGUAGE="DA" NAME="Krarup">
Κύριε Πρόεδρε, η λαϊκή κυβέρνηση της πατρίδας μου, της Δανίας, σήμερα διόρισε έναν διεθνώς γνωστό απατεώνα, έναν κ. Lomborg, επικεφαλής του αποκαλούμενου ινστιτούτου περιβαλλοντικών εκτιμήσεων της κυβέρνησης και με αυτόν τον τρόπο έκανε ένα σπουδαίο βήμα προς την καταστρατήγηση κάθε ελπίδας για αειφόρο ανάπτυξη. Η προεδρία της ΕΕ υπερνικά τις κοινωνικές και παγκόσμιες συγκρούσεις πολύ πιο κομψά μέσω λεκτικών ελιγμών, ευφημισμών και αποσιωπήσεων, αλλά το αποτέλεσμα σε γενικές γραμμές είναι το ίδιο. Για παράδειγμα το πρόγραμμα των ολοκληρωμένων συστημάτων μεταφορών υποτίθεται ότι είναι προς όφελος του περιβάλλοντος, αλλά μόνο η επέκταση του δικτύου αυτοκινητόδρομων της ΕΕ από την ψήφιση της Συνθήκης του Μάαστριχτ πριν από δέκα χρόνια έχει συνεπιφέρει αύξηση κατά 15% των εκπομπών CO2 που οφείλονται στην κυκλοφορία και αυτό συμβαίνει εντελώς ανεξάρτητα από τις πολιτικές αποφάσεις για τη μείωση των συνολικών εκπομπών. Δεν υπάρχει τίποτα στα προγράμματα που να σηματοδοτεί ριζικές αλλαγές. Το πρόγραμμα της Συνόδου Κορυφής αντιπροσωπεύει τα πάντα εκτός από την αειφόρο ανάπτυξη και αυτό δεν ισχύει μόνον όσον αφορά το περιβάλλον. Τι γίνεται με την οικονομική και κοινωνική αειφορία του κόσμου μας; Το βασικό σημείο της Βαρκελώνης είναι φυσικά να εμπεδωθεί και να επεκταθεί η σχετική ισχύς των κρατών μελών στην οικονομική κυριαρχία του κόσμου. Δεν είναι μόνο το περιβάλλον που θυσιάζεται, είναι και η συντριπτική πλειοψηφία της υφηλίου. Η σχέση ανάμεσα στον εφαρμοσμένο καπιταλισμό της ΕΕ και την πολιτική και στρατιωτική καταπίεση που ασκεί η ΕΕ είναι τρομακτικά πασιφανής - και όχι μόνο όσον αφορά την ελίτ της ΕΕ.

<SPEAKER ID=72 NAME="Moreira Da Silva">
Κύριε Πρόεδρε, κύριοι βουλευτές, δυστυχώς η βιώσιμη ανάπτυξη συνεχίζει να αποτελεί στόχο προς επίτευξη και όχι πραγματικότητα που πρέπει να βελτιωθεί. Δέκα χρόνια μετά τη Διάσκεψη του Ρίο Ιανέιρο, τα σημάδια μη βιωσιμότητας επιδεινώθηκαν και η αντίδρασή μας σε παγκόσμιο επίπεδο εξακολουθεί να είναι ανεπαρκής. Στο πλαίσιο αυτό, ήταν πολύ σημαντικό το γεγονός ότι το Συμβούλιο του Γκέτεμποργκ ενέκρινε μια ευρωπαϊκή στρατηγική για τη βιώσιμη ανάπτυξη και προσέθεσε την περιβαλλοντική διάσταση στη διαδικασία της Λισαβόνας. Η απόφαση αυτή, όπως και η εργασία προώθησης του Πρωτοκόλλου του Κυότο, κατέστησαν σαφή τον ηγετικό ρόλο της Ευρωπαϊκής Ένωσης στον περιβαλλοντικό τομέα.
<P>
Όσον αφορά το Συμβούλιο της Βαρκελώνης, θεωρώ σημαντικό να εκπληρωθούν τρεις στόχοι. Πρώτο, πρέπει να προσανατολιστεί προς τη δράση, καθορίζοντας στόχους χρονοδιαγράμματα και συγκεκριμένες δράσεις επανόρθωσης της μη βιωσιμότητας στην Ευρωπαϊκή Ένωση. Δεύτερο, πρέπει να υποδείξει πότε και πώς θα προχωρήσουμε στη "περιβαλλοντοποίηση" των κοινών πολιτικών της Ευρωπαϊκής Ένωσης. Τρίτο, πρέπει να εγκρίνει ένα φιλόδοξο σύνολο περιβαλλοντικών δεικτών που θα χρησιμεύσουν ως αναφορά στην ετήσια αξιολόγηση.
<P>
Τέλος, λίγα λόγια όσον αφορά την τροπολογία αριθ. 10, η οποία καταδικάζει το ισπανικό υδρολογικό σχέδιο: διακυβεύεται η αξιοπιστία του Ευρωπαϊκού Κοινοβουλίου και η ισορροπία των θεσμικών οργάνων. Το Κοινοβούλιο δεν μπορεί να μετατραπεί σε μιας μορφής Δικαστήριο των Κοινοτήτων, διαφορετικά υπάρχει κίνδυνος να δημιουργήσουμε ένα σοβαρότατο προηγούμενο. Οι ευρωπαίοι πολίτες, όπως και οι ευρωβουλευτές, έχουν στη διάθεσή τους μηχανισμούς για τον έλεγχο της νομιμότητας συγκεκριμένων έργων στο πλαίσιο του κοινοτικού δικαστικού συστήματος. Η τροπολογία αυτή είναι απαράδεκτη, απειλεί την ίδια την έγκριση του ψηφίσματος και ελπίζω, εν πάση περιπτώσει, ότι θα επικρατήσει η ευθυκρισία αυτών που το προτείνουν.

<SPEAKER ID=73 LANGUAGE="IT" NAME="Trentin">
Κύριε Πρόεδρε, κύριε Πρόεδρε του Συμβουλίου, κύριε Πρόεδρε τη Επιτροπής, κύριοι Επίτροποι, συμμερίζομαι απόλυτα τους προσανατολισμούς οι οποίοι ορίζονται στην έκθεση του κ. Bullmann και ειδικότερα την αναφορά σε ορισμένους στόχους οι οποίοι ετέθησαν στη Λισαβόνα όσον αφορά μια ιδέα του κράτους προνοίας που δεν το εκλαμβάνει ως ένα παράρτημα πρόνοιας της οικονομικής πολιτικής, αλλά ως ένα ουσιαστικό παράγοντα μιας πολιτικής αειφόρου ανάπτυξης προς την πλήρη απασχόληση και της βελτίωσης της ποιότητας της εργασίας. Συμμερίζομαι επίσης πολλούς από τους εύλογους προσανατολισμούς που διατυπώθηκαν στην έκθεση του κ. Karas.
<P>
Ωστόσο, ο στρατηγικός ρόλος που ανέλαβαν στη Λισαβόνα οι πολιτικές για την έρευνα και την ανάπτυξη, για την δια βίου εκπαίδευση και την κατάρτιση, για την αύξηση του ενεργού πληθυσμού και την απασχόληση των ηλικιωμένων εργαζομένων, απαιτούν οι στόχοι αυτοί να αποτελέσουν τμήμα μιας οικονομικής και κοινωνικής πολιτικής η οποία θα θεσπίζεται και θα αποφασίζεται σε μία ενιαία έδρα και με συγκεντρωτική διαδικασία λήψης αποφάσεων, ακόμη και με μορφές ανοιχτής συνεργασίας. Από την άποψη αυτή, είναι ανησυχητικές οι συσσωρευθείσες καθυστερήσεις στις δημόσιες και ιδιωτικές επενδύσεις για την έρευνα και τη δια βίου κατάρτιση οι οποίες, το υπενθυμίζουμε πάλι, δεσμεύουν τις διαδικασίες κινητικότητας και ευελιξίας με τον απαράβατο όρο της ασφάλειας και της απασχολησιμότητας. Ακόμη πιο ανησυχητικά όμως είναι τα σημάδια επιβράδυνσης στην υλοποίηση ενός συνεργατικού συνδυασμού ο οποίος θα θέτει από κοινού το συντονισμό των οικονομικών πολιτικών με το συντονισμό των πολιτικών για την απασχόληση και την κοινωνική συνοχή δημιουργώντας μια νέα εποχή του κοινωνικού διαλόγου.
<P>
Εάν στη Βαρκελώνη υποτιμηθεί στην πράξη και δεν αντικρουσθεί ανοιχτά μια τέτοια κατεύθυνση, που φαίνεται να υπερισχύει σήμερα - η επιστροφή δηλαδή στην αποδέσμευση της κοινής οικονομικής πολιτικής, η οποία εξάλλου συχνά απουσιάζει, από την κοινωνική πολιτική, η οποία κινδυνεύει να υποβαθμιστεί στο επίπεδο της πολιτικής πρόνοιας - θα σήμαινε ότι τίθενται σε σοβαρό κίνδυνο οι στόχοι που καθορίστηκαν στη Λισαβόνα για την περίοδο 2002-2010. Ο κίνδυνος αυτός είναι ακόμη πιο σοβαρός στο βαθμό που φαίνεται να συμπίπτει με το στόχο μιας εγκάρσιας πολιτικής παράταξης η οποία στοχεύει ανοιχτά στην αλλοίωση του πολιτικού περιεχομένου των αποφάσεων της Λισαβόνας. Αυτή είναι η περίπτωση ενός εγγράφου που υπογράφουν οι αρχηγοί της ιταλικής και βρετανικής κυβέρνησης, στο οποίο δεν υποστηρίζεται η διαρθρωτική μεταρρύθμιση, αλλά η κατάργηση των κανονισμών της αγοράς εργασίας, η απαξίωση της συλλογικής διαπραγμάτευσης, η οποία επαφίεται στην εθελοντική προσχώρηση κάθε επιχειρηματία και κάθε εργαζόμενου. Πρόκειται για μία επίθεση στο άρθρο 30 του Χάρτη των Θεμελιωδών Δικαιωμάτων, η οποία δεν μπορεί να βρει συναίνεση και αποδοχή στη Βαρκελώνη.

<SPEAKER ID=74 LANGUAGE="EN" NAME="Clegg">
Κύριε Πρόεδρε, αν και η ώθηση προς τη φιλελευθεροποίηση που δόθηκε με τη διαδικασία της Λισαβόνας είναι ασφαλώς ευπρόσδεκτη, θα ήθελα να σας απευθύνω δύο προειδοποιήσεις. Πρώτον, ό,τι δεν πράττουμε και ό,τι αποφεύγουμε να πράξουμε είναι εξίσου σημαντικό με ό,τι προσπαθούμε να επιτύχουμε με θετικές ενέργειες. Πρέπει να μάθουμε, στο όνομα της ανταγωνιστικότητας, να αποφεύγουμε να επιβαρύνουμε και να δημιουργούμε σύγχυση στην Ευρωπαϊκή Ένωση με υπέρμετρο αριθμό κανονισμών ή πρωτοβουλιών που δεν είναι απολύτως απαραίτητες.
<P>
Σε αυτήν την προοπτική, ευελπιστώ ότι η Σύνοδος Κορυφής της Βαρκελώνης θα στραφεί στο κρίσιμο ζήτημα της αξιολόγησης των επιπτώσεων των κανονιστικών πρωτοβουλιών. Πολύ συχνά, αναλαμβάνονται πρωτοβουλίες χωρίς προηγουμένως να έχει εξεταστεί διεξοδικά το σύνολο των επιπτώσεων στις επιχειρήσεις, στο περιβάλλον, αλλά και στους καταναλωτές ή στη διοίκηση. Ας στρέψουμε όλοι την προσοχή μας στο πώς θα εξομαλύνουμε τα εμπόδια που είμαστε αναγκασμένοι να υπερπηδήσουμε προτού αναλάβουμε πρωτοβουλίες.
<P>
Η δεύτερη προειδοποίηση είναι η εξής: η διαδικασία της Λισαβόνας - και χωρίς καμιά αμφιβολία αυτό θα συνεχιστεί και στη Σύνοδο Κορυφής της Βαρκελώνης - αυτήν τη στιγμή γογγύζει υπό το βάρος της πληθώρας των στόχων που έχουν τεθεί. Καλοί είναι οι στόχοι, αλλά μπορούν πολύ γρήγορα να υπονομεύσουν την αξιοπιστία της διαδικασίας, εάν είτε δεν επιτυγχάνονται είτε επιτυγχάνονται από ορισμένα κράτη μέλη μέσω στατιστικών ταχυδακτυλουργιών. Απευθύνω έκκληση στο Συμβούλιο και την Επιτροπή να επιδείξουν προσοχή όσον αφορά την υιοθέτηση και την υλοποίηση υπερβολικού αριθμού στόχων, εάν οι εν λόγω στόχοι είναι σαφές ότι δεν πρόκειται να επιτευχθούν σε όλες τις περιπτώσεις.

<SPEAKER ID=75 LANGUAGE="EN" NAME="Lambert">
Η Ομάδα μου επικρίνει τη διαδικασία της Λισαβόνας εδώ και καιρό, μεταξύ άλλων και εξαιτίας της ανενδοίαστης πίστης της στην οικονομική ανάπτυξη ως αυτοσκοπό, χωρίς καμιά απόπειρα οποιασδήποτε ποιοτικής αξιολόγησης, ενώ εξακολουθούμε να μένουμε προσκολλημένοι σε αυτήν ως βασικό δείκτη οικονομικής ευημερίας και θεωρούμε αυτονόητο ότι οικονομική ευημερία σημαίνει ταυτόχρονα και κοινωνική ευημερία. Εάν είμαι υποχρεωμένη να περιφράξω το σπίτι μου, να εγκαταστήσω συστήματα συναγερμού, παγίδες στα παράθυρα κλπ., αυτό μπορεί να είναι καλό για την οικονομία αλλά δεν είναι καλό για την ποιότητα ζωής μου. Επικρίνουμε επίσης τη φιλοδοξία να καταστούμε η πιο ανταγωνιστική βασισμένη στη γνώση οικονομία, δεδομένου ότι σε κάθε ανταγωνισμό θα υπάρξουν ηττημένοι, τόσο στην Ευρωπαϊκή Ένωση όσο και παγκοσμίως.
<P>
Αυτό που βλέπουμε στη διαδικασία της Λισαβόνας είναι ο κίνδυνος να πέσει η κοινωνική συνοχή, η οποία ήταν και αυτή ένας από τους στόχους, θύμα της επιδίωξης για ανταγωνιστικότητα. Γνωρίζουμε επίσης πολύ καλά ότι η Λισαβόνα δεν επαρκεί. Στο Γκέτεμποργκ, προστέθηκε η περιβαλλοντική διάσταση και η υπόσχεση ότι οι εαρινές Σύνοδοι Κορυφής, όπως αυτή της Βαρκελώνης, θα αφορούν την αειφορία. Κατά την άποψη της Ομάδας μου, όλες οι Σύνοδοι Κορυφής πρέπει να αφορούν την αειφορία, αλλά θα μπορούσα να συμβιβαστώ με μια μόνο σύνοδο για αρχή, επειδή το περιβάλλον αποτελεί το θεμέλιο της οικονομικής μας ανάπτυξης και, χωρίς την αειφορία, μπορούμε να ξεχάσουμε το σύμφωνο σταθερότητας.
<P>
Η αρχική έκθεση του κ. Bullmann μας υπενθύμισε μια σειρά από ζητήματα που αφορούν την απασχόληση, την κοινωνική συνοχή και τη σπουδαιότητα της αειφορίας, αλλά πιστεύω ότι η εν λόγω έκθεση συνοδεύτηκε από τη δημιουργία σημαντικής έντασης, με ορισμένα ψηφίσματα της Επιτροπής Οικονομικής, Νομισματικής και Βιομηχανικής Πολιτικής, και μεταξύ άλλων με την παράγραφο 25 και την ώθηση που έδινε στη φιλελευθεροποίηση χωρίς καμιά ποιοτική αξιολόγηση της κοινωνικής και περιβαλλοντικής διάστασης και την παράγραφο 36, η οποία διατυπώνει τη θέση ότι η Ευρωπαϊκή Ένωση έκανε εξαιρετική δουλειά στη Ντόχα, με το να προωθήσει τη φιλελευθεροποίηση του παγκόσμιου εμπορίου ως καταλύτη για τη διεθνή ανάπτυξη. Πρέπει να ξεπεράσουμε αυτήν την αντίληψη ότι η αειφόρος ανάπτυξη, για κάποιον λόγο, σημαίνει 3% κάθε χρόνο, εάν αυτό πρόκειται να οδηγήσει στην εξάντληση των πεπερασμένων πόρων μας και στη μόλυνση του περιβάλλοντός μας. Πρέπει να αποφασίσουμε, ως Ευρωπαϊκή Ένωση, τι εννοούμε με τον όρο αειφόρος οικονομική ανάπτυξη και αυτό δεν είναι κάτι για το οποίο ψηφίζουμε σήμερα.

<SPEAKER ID=76 LANGUAGE="FR" NAME="Ainardi">
Κύριε Πρόεδρε, το θέμα της ισπανικής Προεδρίας, περισσότερη Ευρώπη, είναι εκ πρώτης όψεως μια φιλοδοξία με την οποία μπορούμε να συνταχθούμε. Το ερώτημα είναι όμως: ποια Ευρώπη; Καθώς η Ευρώπη έχει ανάγκη από μια ισχυρή οικονομική και κοινωνική ώθηση, ανάγκη να ανταποκριθεί στις προσδοκίες που εκφράζουν οι πολίτες, η Σύνοδος Κορυφής της Βαρκελώνης αναγγέλλεται ως ένα αποφασιστικό βήμα για την υλοποίηση μιας επιταχυμένης ελευθέρωσης των δημοσίων υπηρεσιών που ο Προεδρεύων του Συμβουλίου αποκάλεσε μόλις προ ολίγου "βιομηχανία δικτύων" . Ελευθέρωση, μαγική απάντηση. Δεν παύουν εντούτοις να μεγαλώνουν οι προσδοκίες για πιο φιλόδοξες και ποιοτικές δημόσιες υπηρεσίες. Είναι εθνικός εγωισμός; Φρονώ ότι αυτή η ανάγκη είναι παγκόσμια. Οι σημαντικές ανισότητες που υπάρχουν μεταξύ των χωρών όσον αφορά την πρόσβαση των πληθυσμών σε αυτές τις υπηρεσίες δικαιολογούν την επεξεργασία κοινών ευρωπαϊκών κανόνων που μπορούν να επιτρέψουν μια εναρμόνιση εκ των άνω. Αυτό που θα έπρεπε να είναι στην ημερήσια διάταξη δεν είναι λιγότερες δημόσιες υπηρεσίες, αλλά περισσότερες και καλύτερες μέσω της ανάπτυξής τους, του εκδημοκρατισμού τους, του εκσυγχρονισμού τους. Οι δημόσιες υπηρεσίες, ή υπηρεσίες κοινής ωφελείας, εξακολουθούν να θεωρούνται στην Ένωση ως παρέκκλιση από τους κανόνες του ανταγωνισμού. Πρέπει αντίθετα να γίνουν ο πυρήνας της ευρωπαϊκής κοινωνικής συνοχής, το κλειδί της δράσης για μια Ευρώπη προόδου, να γίνουν ένα από τα σημεία αναφοράς της και μία από τις αξίες της. Την ώρα που μας παρουσιάζεται η έκθεση προόδου σχετικά με τη συνοχή της Ένωσης, θα συνεχίσουμε να διαλύουμε από τη μια αυτά που προσπαθούμε να χτίσουμε από την άλλη; Η Σύνοδος Κορυφής της Βαρκελώνης, φυσικά, δεν περιορίζεται σε αυτό το ζήτημα, αλλά τα ουσιαστικά προβλήματα παραμένουν τα ίδια: οικονομική κατάσταση, καταπολέμηση της τρομοκρατίας, διεύρυνση, ανάγκη για πιο δημοκρατικούς θεσμούς, όλα αυτά τα θέματα δίνουν αφορμή για μια νέα συζήτηση σχετικά με την έννοια της Ένωσης και τις φιλοδοξίες της, ενώ αύριο ξεκινάει η πρώτη συνεδρίαση της Συνέλευσης. Η επίσημη αναφορά σε περισσότερη κοινωνική Ευρώπη, όπως και στην απαραίτητη προσέγγιση με τους πολίτες, δεν αρκεί. Υπάρχει ανάγκη για ισχυρά σημάδια, για συγκεκριμένες πράξεις. Οι απαντήσεις που προαναγγέλλονται προς το παρόν εκ μέρους της Συνόδου Κορυφής δεν βαίνουν προς τη σωστή κατεύθυνση, το αντίθετο. Πίσω από τη διακήρυξη για περισσότερη Ευρώπη, αυτό που επιβεβαιώνεται είναι μια πιο φιλελεύθερη Ευρώπη, είναι το πιστεύω της αγοράς. Οι πολίτες περιμένουν άλλα πράγματα. Θα το πουν την παραμονή της Συνόδου Κορυφής κατά τη διάρκεια των διαδηλώσεων. Επείγει να τους ακούσουμε.

<SPEAKER ID=77 LANGUAGE="NL" NAME="Pronk">
Κύριε Πρόεδρε, κύριε Υπουργέ, κύριοι Επίτροποι, συζητούμε σήμερα ένα πολύ σημαντικό ζήτημα, πιστεύω, και χαίρομαι που η συζήτηση αυτή λαμβάνει χώρα κατά την διάρκεια της ισπανικής Προεδρίας.
<P>
Πουθενά αλλού η ανεργία δεν υποχώρησε τόσο σημαντικά όσο στην Ισπανία. Υπολόγισα μόλις ότι η ανεργία στο σύνολο της Ένωσης υποχώρησε κατά 1% εξαιτίας των τεράστιων προσπαθειών που κατέβαλε η Ισπανία: χωρίς τις προσπάθειες αυτές το ποσοστό ανεργίας θα είχε παραμείνει στο 9,5% αντί του 8,5% που είναι σήμερα. Θεωρώ εξαιρετικά σημαντικές τις επιδόσεις της Ισπανίας, οι οποίες θα έπρεπε να αποτελέσουν πρότυπο για ορισμένες χώρες. Οι επιδόσεις αυτές αποτελούν το αποτέλεσμα του συνδυασμού της οικονομικής μεταρρύθμισης, του κοινωνικού διαλόγου κλπ., και θα πρέπει όλοι μας, σε ολόκληρη την Ευρώπη, σε όλες τις χώρες να ακολουθήσουμε αυτό το παράδειγμα.
<P>
Υπάρχουν φυσικά και ορισμένες ατυχείς εξελίξεις. Στην πρώτη αναφέρθηκε ήδη ο κ. Poettering, δηλαδή την προειδοποιητική επιστολή προς την Γερμανία. Πώς φτάσαμε στην κατάσταση αυτή; Η κατάσταση οφείλεται σε δύο ανώμαλες καταστάσεις. Πρώτον, μία χώρα η οποία δεν αποτελεί μέλος της ζώνης του ευρώ, η Μεγάλη Βρετανία, παρεμβαίνει στις δικές μας υποθέσεις, στις οποίες δεν έχει καμία δουλειά, δεν συμμετέχει με κανένα τρόπο στη ζώνη του ευρώ και παρόλα αυτά συνυπολογίζεται η ψήφος της, έτσι ώστε καθίσταται αδύνατη η επίτευξη ειδικής πλειοψηφίας. Πρόκειται για πραγματικό σκάνδαλο! Σε λίγο θα πρέπει να συναποφασίζουν ακόμα και ο Πούτιν και ο Μπους για τα επιτόκιά μας. Είναι απαράδεκτο, κύριε Πρόεδρε, κάτι τέτοιο και πιστεύω ότι θα πρέπει να τεθεί τέλος το ταχύτερο δυνατό στην κατάσταση αυτή!
<P>
Η δεύτερη ανώμαλη κατάσταση, ο Finanzausgleich στο εσωτερικό της Γερμανίας, είναι διαφορετικής φύσεως. Στο πλαίσιο του συμφώνου σταθερότητας προσπαθούμε να αποφύγουμε τα χρέη, ενώ στο πλαίσιο του γερμανικού Finanzausgleich τα χρέη επιβραβεύονται, υπάρχουν μάλιστα και ομοσπονδιακά κρατίδια τα οποία, παρόλο που δεν χρειάζεται πραγματικά να χρεωθούν, υποχρεώνονται να το κάνουν. Θα πρέπει να τεθεί τέλος και στην κατάσταση αυτή επίσης. Εάν επιτύχουμε κάτι τέτοιο, θα μπορέσουμε να διαδραματίσουμε ένα καλύτερο και περισσότερο κοινωνικοοικονομικό ρόλο.

<SPEAKER ID=78 LANGUAGE="IT" NAME="Sacconi">
Κύριε Πρόεδρε, προσωπικά θεώρησα ως ουσιαστική πρόοδο την απόφαση η οποία ελήφθη στο Γκέτεμποργκ για την ένταξη της περιβαλλοντικής διάστασης στη διαδικασία της Λισαβόνας. Τρέφω όμως κάποιες αμφιβολίες σχετικά με την πιθανότητα το επικείμενο εαρινό Συμβούλιο να αναπτύξει συνεκτικά αυτήν την κατεύθυνση. Περιορίζομαι να αναφέρω τους τρεις κύριους λόγους αυτής της απαισιοδοξίας, η οποία ελπίζω φυσικά να διαψευσθεί: πρώτον, η βραδύτητα με την οποία η περιβαλλοντική διάσταση εξισώνεται στην πράξη με την οικονομική και κοινωνική διάσταση, όπως αποδεικνύεται από την άνιση κατανομή των δεικτών που έχουν θεσπιστεί έως τώρα για την εκτίμηση των συντελεσθέντων προόδων. δεύτερον, ο πολύ κλειστός ακόμη τρόπος διαχείρισης της στρατηγικής της Λισαβόνας και του Γκέτεμποργκ, χωρίς δηλαδή την αναγκαία συμμετοχή του Ευρωπαϊκού Κοινοβουλίου, αλλά και των περιφερειακών αρχών και των κοινωνικών φορέων. τρίτον, η καθυστέρηση που συσσωρεύουν τα κοινοτικά όργανα, συμπεριλαμβανομένου του Κοινοβουλίου, για να προετοιμασθούν σύμφωνα με την ιδέα της αειφόρου ανάπτυξης, ιδέα που δεν επιτρέπει στεγανά διαμερίσματα και συγκρούσεις αρμοδιοτήτων. Αυτή η ιδέα ανάπτυξης βασίζεται στην αρχή ολοκλήρωσης των πολιτικών και κατά συνέπεια απαιτεί το μέγιστο συντονισμό και συνεργασία, τη θέσπιση κοινών οργάνων σχεδιασμού, κατεύθυνσης και παρακολούθησης.
<P>
Όλα αυτά για έναν ουσιαστικό λόγο: ανανέωση, έρευνα, κατάρτιση, ποσότητα και ποιότητα της εργασίας, αναβάθμιση του περιβάλλοντος και του πολιτισμού, γίνονται ολοένα και περισσότερο στοιχεία της ίδιας πολιτικής. Οι απαιτήσεις αυτές είναι παρούσες τόσο στην έκθεση Bullmann όσο και στο σχέδιο απόφασης που συζητήθηκε στην Επιτροπή Περιβάλλοντος και για το λόγο αυτό τις υποστηρίζω αμέριστα.

<SPEAKER ID=79 LANGUAGE="ES" NAME="Gasςliba i Bφhm">
Κύριε Πρόεδρε, κυρίες και κύριοι βουλευτές, κύριε Προεδρεύοντα του Συμβουλίου, εμείς στην Ομάδα των Φιλελευθέρων υποστηρίζουμε τις γενικές γραμμές και τους στόχους που παρουσίασε η ισπανική Προεδρία για τη Σύνοδο της Βαρκελώνης και είχαμε την ευκαιρία να τους σχολιάσουμε λεπτομερώς στην παρέμβαση του Αντιπροέδρου Rato στην Επιτροπή Οικονομικής και Νομισματικής Πολιτικής. Ωστόσο, θα ήθελα να κάνω ορισμένες παρατηρήσεις. Μία είναι η ανάγκη, κατά τη γνώμη μας, να υπάρχει κατά τη λήξη του Ευρωπαϊκού Συμβουλίου της Βαρκελώνης ένα χρονοδιάγραμμα για τους στόχους που έχουν τεθεί.
<P>
Έχουν περάσει δύο χρόνια από τη Λισαβόνα και η αλήθεια είναι ότι αν παρατηρηθεί η εξέλιξη, για παράδειγμα, των επιπέδων παραγωγικότητας, η εξέλιξη της ίδιας της οικονομίας, όχι πλέον σε απόλυτους όρους, αλλά σε σχέση με την βορειοαμερικανική, ή η έλλειψη υλοποίησης ορισμένων βασικών στόχων όπως η ελευθέρωση ορισμένων υπερβολικά προστατευμένων ακόμη τομέων, οι οποίοι στρεβλώνουν ξεκάθαρα τον ανταγωνισμό, ο απολογισμός αυτής της διαδικασίας, μέχρι στιγμής, δεν προκύπτει ικανοποιητικός.
<P>
Επομένως, για να έχει αξιοπιστία η σύνοδος του Ευρωπαϊκού Συμβουλίου, είναι απαραίτητος, εκτός από την κατάρτιση ενός καταλόγου όλων όσων πρέπει να γίνουν, κάτι που επαναλαμβάνεται συνεχώς, ο σαφής καθορισμός μιας σχέσης μεταξύ των στόχων και του χρονοδιαγράμματος.

<SPEAKER ID=80 LANGUAGE="FR" NAME="Flautre">
Κύριε Πρόεδρε, οι πλέον αισιόδοξοι και οι πλέον θεληματικοί Ευρωπαίοι, δύο χρόνια μετά τη Σύνοδο Κορυφής της Λισαβόνας θυμούνται τη διατύπωση ενός νέου παραδείγματος: να γίνει η Ένωση η πιο ανταγωνιστική οικονομία της γνώσης στον κόσμο, η οποία να συνοδεύεται από μια μεγαλύτερη κοινωνική συνοχή. Η στρατηγική αυτή, που ολοκληρώθηκε στο Γκέτεμποργκ, γίνεται μια στρατηγική αειφόρου ανάπτυξης στον περιβαλλοντικό και στον κοινωνικό τομέα. Θέλαμε να το πιστεύουμε, θα θέλαμε να το πιστεύουμε, θέλουμε πάντα να το πιστεύουμε, όμως στην πραγματικότητα αυτή η ενσωμάτωση των οικονομικών, κοινωνικών, περιβαλλοντικών διαστάσεων δεν είναι ακόμα παρά μια οφθαλμαπάτη. Η ισπανική Προεδρία, από την πλευρά της, δεν προσποιείται. Είναι πολύ ειλικρινής. Για αυτήν, η αειφόρος ανάπτυξη της Ένωσης σημαίνει αποτελεσματικότητα των αγορών, των αγαθών, των υπηρεσιών, των κεφαλαίων και της εργασίας. Μπορούμε να προσποιούμαστε ότι το πιστεύουμε; Θέλουν να μας πουλήσουν την επιταχυμένη ελευθέρωση των αγορών, των μεταφορών, της ηλεκτρικής ενέργειας, του αερίου, ενώ ξέρουμε ότι θα έχει ως αποτέλεσμα την αποδυνάμωση των ικανοτήτων δράσης των υπηρεσιών όσον αφορά την καταπολέμηση της φτώχειας, την κοινωνική προστασία, τη μικρότερη εδαφική συνοχή, τις λιγότερες ποιοτικές θέσεις απασχόλησης, όπως δείχνουν όλες οι μελέτες. Οργανώνεται η ευελιξία της αγοράς εργασίας και η κινητικότητα των εργαζομένων, αντί για μια αληθινή πολιτική δημιουργίας θέσεων απασχόλησης. Η έκθεση του κ. Bullmann επιχειρεί το αδύνατο. Θέλει και την πίτα ολόκληρη και το σκύλο χορτάτο. Σεβασμός των υποχρεώσεων του συμφώνου σταθερότητας και επενδύσεις υπέρ της εκπαίδευσης, της έρευνας, του περιβάλλοντος και των δικτύων. Ποιότητα της απασχόλησης και ευελιξία της αγοράς. Όχι, σοβαρά, για εμάς, οι αληθινές προτεραιότητες για τη Βαρκελώνη είναι: κοινωνική και αλληλέγγυα ανάπτυξη της οικονομίας, εισοδήματα αυτονομίας, μεταξύ των άλλων και για τους νέους των οποίων η φτώχεια αυξάνεται σε μεγάλο βαθμό, αληθινός ορισμός των υπηρεσιών κοινής ωφελείας, μείωση του χρόνου εργασίας, επενδύσεις στο περιβάλλον και το πλαίσιο διαβίωσης. Να ποιες είναι για εμάς οι προτεραιότητες της Συνόδου Κορυφής της Βαρκελώνης.

<SPEAKER ID=81 LANGUAGE="DE" NAME="Markov">
Κύριοι Πρόεδροι, του Κοινοβουλίου, του Συμβουλίου και της Επιτροπής, θα αναφερθώ αποκλειστικά στην έκθεση του συναδέλφου Karas.
<P>
Πρώτον: πρέπει να επικροτηθεί ο σαφής διαχωρισμός μεταξύ των πραγματικών οικονομικών συνεπειών που προκάλεσαν τα γεγονότα της 11ης Σεπτεμβρίου και των ήδη από καιρό υφιστάμενων ελλείψεων στην πολιτική και στην οικονομία. Είναι αυτονόητο ότι η Ευρωπαϊκή Ένωση θα πρέπει να επιτρέψει στα κράτη μέλη να υποστηρίξουν επιχειρήσεις οι οποίες έχουν σοβαρά προβλήματα, πραγματικά αναγόμενα στις συνέπειες της τρομοκρατικής επίθεσης. Χρειάζεται να τις υποστηρίξουν, προκειμένου να απαλύνουν ή να αποτρέψουν αρνητικές προεκτάσεις στη λειτουργία αυτών των επιχειρήσεων καθώς και συνακόλουθες αρνητικές κοινωνικές προεκτάσεις στο προσωπικό τους.
<P>
Δεύτερον: Χαρακτηρίζονται από ανευθυνότητα οι ενέργειες εκείνων των επιχειρήσεων που λαμβάνουν εκ προοιμίου μέτρα εξορθολογισμού της εργασιακής διαδικασίας - δηλαδή που μειώνουν τις θέσεις εργασίας - αιτιολογώντας τα μέτρα αυτά αδικαιολόγητα με τα γεγονότα της 11ης Σεπτεμβρίου. Θα ήταν ανόητο και επιβλαβές εάν χορηγούνταν και σε τέτοιες περιπτώσεις κρατικές επιδοτήσεις.
<P>
Τρίτον: θεωρώ αναπόδεικτο τον ισχυρισμό ότι με τη μείωση των επιτοκίων της Ευρωπαϊκής Κεντρικής Τράπεζας και την εισαγωγή του ευρώ στάθηκε δυνατόν να αποτραπεί μια διεθνής χρηματοοικονομική κρίση ήδη εν τη γενέσει της.
<P>
Τέταρτον: επιπλέον αρνητικές επιπτώσεις στην οικονομία εξαιτίας αυξημένων δαπανών για στρατιωτικούς σκοπούς και για την εσωτερική ασφάλεια - κάτι για το οποίο ανησυχεί ο εισηγητής - μπορούν να μειωθούν δραστικά με μια εύλογη αναπτυξιακή πολιτική που επιδιώκει την άρση των αιτίων που προκαλούν την τρομοκρατία, όπως είναι η φτώχια, η καταπίεση, η εκμετάλλευση και η πολιτισμική μισαλλοδοξία.

<SPEAKER ID=82 LANGUAGE="DE" NAME="Liese">
Κύριε Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, αγαπητοί συνάδελφοι, θα αναφερθώ τα επόμενα δύο λεπτά σε μια επιμέρους πτυχή, η οποία παίζει σημαντικό ρόλο στη Σύνοδο Κορυφής της Βαρκελώνης. Ο Πρόεδρος της Επιτροπής Prodi ανέφερε ότι θα συζητηθεί εκεί και το πρόγραμμα δράσης για τη βιοτεχνολογία, το οποίο έχει προτείνει η Επιτροπή. Το θεωρώ πολύ καλό που θα αποτελέσει αντικείμενο συζήτησης στη Βαρκελώνη, δεδομένου ότι η βιοτεχνολογίας προσφέρει ευκαιρίες για ανάπτυξη και απασχόληση. Θεωρώ επίσης σωστό που η Επιτροπή προχωρά εν προκειμένω με τόλμη. Επισημαίνω ρητά ότι η γενετική και η βιοτεχνολογία δεν δημιουργούν κατ' αρχήν ηθικά προβλήματα και επομένως θα πρέπει να υποστηριχθούν. Με τη σώφρονα εφαρμογή της βιοτεχνολογίας μπορούν να εξοικονομηθούν πόροι, γεγονός που μπορεί να συμβάλει στην αειφόρο ανάπτυξη.
<P>
Κύριε Πρόεδρε της Επιτροπής, υπάρχουν ωστόσο και δικαιολογημένες ανησυχίες. Έχω την εντύπωση ότι στο πρόγραμμα δράσης της Επιτροπής, αυτές οι δικαιολογημένες ανησυχίες παρουσιάζονται μάλλον ως απλό πρόβλημα αποδοχής, το οποίο χρειάζεται μόνο να συζητηθεί αρκετά και να ενημερωθούν σχετικά οι πολίτες και έτσι θα πάψει να υφίσταται. Όμως, το Ευρωπαϊκό Κοινοβούλιο τόνιζε από πάντα ότι υπάρχουν και απαραίτητα όρια, όρια που είναι εγγενώς απαραίτητα και τα οποία θα πρέπει να οριστούν σε πολιτικό επίπεδο, όχι μόνο για την προστασία του περιβάλλοντος και της υγείας αλλά και για ηθικούς λόγους. Και τούτο διότι δεν είμαστε πλέον η Ευρωπαϊκή Οικονομική Κοινότητα, αλλά η Ευρωπαϊκή Ένωση. Για τον λόγο αυτό χρειαζόμαστε κοινές αξίες και προεκτάσεις που θα πηγάσουν από αυτές. Το βρίσκω, λοιπόν, λάθος που η Επιτροπή αντιμετωπίζει στο κείμενό της πολύ γενικά την έρευνα επί βλαστοκυττάρων και δεν παρουσιάζει διαφοροποιημένα τα συνακόλουθα ηθικά προβλήματα.
<P>
Η στάση του πρωθυπουργού Aznar ήταν πριν από λίγες ημέρες εντελώς διαφορετική από τη δική σας. Αναφέρθηκε ρητά στα ηθικά προβλήματα. Καλώ το Συμβούλιο και την Επιτροπή να ασχοληθούν με τα εν λόγω προβλήματα. Θέλω επίσης να παρακαλέσω τους συναδέλφους να υποστηρίξουν την τροπολογία 27 για την έκθεση Jackson, όπου πραγματευθήκαμε ακριβώς αυτή την ισορροπία μεταξύ ευκαιριών και κινδύνων και απευθύνουμε αντίστοιχη έκκληση προς το Συμβούλιο.

<SPEAKER ID=83 NAME="McNally">
Θα ήθελα να σταθώ σε τρία σημεία. Καταρχάς, στην ελευθέρωση της αγοράς ενέργειας· δεύτερον, στον Ευρωπαϊκό Χώρο Έρευνας και τα συνοδευτικά μέτρα που κρίνονται απαραίτητα για το έκτο πρόγραμμα πλαίσιο· και τρίτον, στην επιχειρηματικότητα.
<P>
Όσον αφορά την επιχειρηματικότητα, μήπως έφτασε πλέον η στιγμή να πληροφορηθούμε κάποια από τα αποτελέσματα των πολλών προσπαθειών συγκριτικής αξιολόγησης που έχουν αναληφθεί; Μήπως έφτασε η ώρα να καταγγείλουμε και να στηλιτεύσουμε τα κράτη μέλη που δεν αναλαμβάνουν τις απαραίτητες δράσεις για τη βελτίωση της επιχειρηματικότητας και της ανταγωνιστικότητας; Η Επιτροπή Βιομηχανίας, Εξωτερικού Εμπορίου, Έρευνας και Ενέργειας του Ευρωπαϊκού Κοινοβουλίου προχώρησε σε ψηφοφορία σχετικά με τις οδηγίες για την ελευθέρωση του φυσικού αερίου και της ηλεκτρικής ενέργειας και καταλήξαμε ότι, σε περίπτωση που υπάρξει ελευθέρωση χωρίς να ληφθούν υπόψη οι συνέπειες για το περιβάλλον, τον καταναλωτή και την κοινωνία, τότε ανοίγουν οι ασκοί του Αιόλου.
<P>
Θα θέλαμε, για παράδειγμα, η ενεργειακή αποδοτικότητα να χρησιμοποιηθεί ως δείκτης στη διαδικασία της Λισαβόνας και της Βαρκελώνης. Εάν ένα κράτος μέλος διακρίνεται από τέτοια βραδύνοια ώστε να μην χρησιμοποιεί την ενέργεια με ευφυή τρόπο, τότε δεν πρόκειται ποτέ να καταστεί ανταγωνιστικό. Η ενεργειακή αποδοτικότητα συνιστά έναν από τους καλύτερους δείκτες της βούλησης μιας χώρας να ανταποκριθεί στις απαιτήσεις του σύγχρονου κόσμου· κατά συνέπεια, ζητούμε να υπάρξουν ανάλογοι δείκτες. Και πείτε μας, παρακαλώ, τι έχουν καταδείξει οι πολυάριθμες προσπάθειές σας για συγκριτική αξιολόγηση.

<SPEAKER ID=84 LANGUAGE="NL" NAME="de Roo">
Η Επιτροπή Περιβάλλοντος συνέταξε ένα ωραίο ψήφισμα σχετικά με την αειφόρο ανάπτυξη. Θεωρητικά όλοι είναι υπέρ αυτού του ψηφίσματος, όμως για την συγκεκριμενοποίησή του η πολιτική υποστήριξη μειώνεται ταχύτατα. Τη στιγμή αυτή η κυβέρνηση Aznar ζητά ευρωπαϊκή επιδότηση 1 δισ. ευρώ ετησίως για το Εθνικό Υδρολογικό Σχέδιο, ένα ηλίθιο σχέδιο το οποίο αποτελεί το ακριβώς αντίθετο της αειφόρου ανάπτυξης: προβλέπει την μεταφορά υδάτων σε απόσταση 1 000 χιλιομέτρων αντί για την εξοικονόμηση ύδατος και την αφαλάτωση θαλασσίων υδάτων. Η Επιτροπή τείνει υπέρ της διάθεσης του 1 δισ. ευρώ. Το γεγονός αυτό είναι απαράδεκτο. Για αυτό καλώ όλους τους συναδέλφους να υποστηρίξουν την τροπολογία 10, περιλαμβανομένης της αναφοράς στην Ισπανία. Θα ήθελα καταλήγοντας να αναφωνήσω στα ισπανικά: El plano estϊpido del Gobierno Aznar no pasarα (το ηλίθιο σχέδιο της κυβέρνησης Αθνάρ δεν θα περάσει)!

<SPEAKER ID=85 LANGUAGE="ES" NAME="Garcνa-Orcoyen Tormo">
Κύριε Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, κυρίες και κύριοι, η τοποθέτηση της περιβαλλοντικής διάστασης στο ίδιο επίπεδο σπουδαιότητας με την οικονομική και κοινωνική διάσταση και η συνεπής προς αυτό δράση είναι να σταματήσουμε να μιλάμε για αειφόρο ανάπτυξη για να παραγάγουμε αειφόρο ανάπτυξη. Η επίδειξη μιας άγρυπνης και απαιτητικής στάσης όσον αφορά την εφαρμογή κριτηρίων αειφόρου ανάπτυξης στα κράτη μέλη σχετικά με την τήρηση της ευρωπαϊκής νομοθεσίας και τη χρήση των κοινοτικών κεφαλαίων είναι υποχρέωση των κοινοτικών θεσμικών οργάνων.
<P>
Η πρόταση ψηφίσματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών είναι μια πρωτοβουλία που επιμένει σ' αυτές τις πτυχές και γι' αυτό αξίζει την υποστήριξη του Σώματος. Ωστόσο, η αναφορά στο Ευρωπαϊκό Κοινοβούλιο, στο πλαίσιο αυτού του ψηφίσματος, ενός θέματος εθνικής πολιτικής όπως είναι το ισπανικό Υδρολογικό Σχέδιο, είναι ένα σοβαρό λάθος που δεν ανταποκρίνεται καθόλου στην επιθυμία για αειφόρο ανάπτυξη, αλλά στην πρόθεση σύγκρουσης με τις αρχές της επικουρικότητας και της αυτονομίας των κοινοτικών θεσμικών οργάνων.
<P>
Κύριε de Roo, το να προσπαθεί κανείς να στερήσει από ένα κράτος μέλος, a priori, χωρίς λόγο, τα απαραίτητα κοινοτικά κεφάλαια για την οικονομική του ανάπτυξη και την κοινωνική συνοχή των περιφερειών του είναι, εκ των πραγμάτων, μια ενέργεια ενάντια στη ίδια την αειφόρο ανάπτυξη του συγκεκριμένου κράτους μέλους. Το ισπανικό Εθνικό Υδρολογικό Σχέδιο δεν είναι εχθρός της αειφόρου ανάπτυξης, η δημιουργία του ξεκινά από μια απόλυτη δέσμευση τήρησης της κοινοτικής περιβαλλοντικής νομοθεσίας και των κριτηρίων που διαπνέουν τη στρατηγική της αειφόρου ανάπτυξης, έχει την υποστήριξη και την έγκριση της πλειοψηφίας των αρμόδιων εθνικών οργάνων και διαρκή επιστημονική και τεχνική επίβλεψη, τόσο εθνική όσο και κοινοτική. Η βελτίωση της ποιότητας ζωής περισσοτέρων από δεκαπέντε εκατομμύρια κατοίκων εξαρτάται από την εκτέλεσή του και βασίζεται στην αλληλέγγυα υποστήριξη της μεγάλης πλειοψηφίας του ισπανικού λαού. Οι ψηφοφόροι μας περιμένουν από μας τις κατάλληλες απαντήσεις στα ζητήματα για τα οποία καλούμαστε να πάρουμε θέση. Οι καλύτερες πολιτικές απαντήσεις είναι ακριβώς καρπός σκέψης, σύνεσης και βαθιάς γνώσης των ζητημάτων και σε καμία περίπτωση δημαγωγίας.
<P>
(Χειροκροτήματα από τη δεξιά πτέρυγα)

<SPEAKER ID=86 NAME="O' Toole">
Κύριε Πρόεδρε, συχνά φαίνεται ότι η εκπαίδευση διαδραματίζει δευτερεύοντα ρόλο στα θέματα της ελευθέρωσης της αγοράς, της τεχνολογικής καινοτομίας, και βεβαίως στην προώθηση των τηλεπικοινωνιών και της υποδομής των επιχειρήσεων. Εντούτοις, η έκθεση Bullmann υποδεικνύει ότι όλα αυτά τα μέτρα θα καταλήξουν στο απόλυτο κενό, εάν δεν διαθέτουμε μορφωμένους πολίτες, οι οποίοι να είναι σε θέση να δημιουργήσουν, να λειτουργήσουν και να συντηρήσουν τους τομείς αυτούς. Κατά συνέπεια, στο πλαίσιο ενός προηγμένου βιομηχανικού και επιχειρηματικού περιβάλλοντος που ενυπάρχει σε μια κοινωνία η οποία απαιτεί συχνές αλλαγές βασικών δεξιοτήτων και διασυνοριακή κινητικότητα, η εκπαίδευση γίνεται προκαθορισμένο κριτήριο, προϋπόθεση της επιτυχίας μας στην οικονομία της γνώσης, και όχι απλώς ένα από τα αποτελέσματα των επιτευγμάτων της.
<P>
Πώς μπορούμε να ελπίζουμε σε μια ανταγωνιστική και δυναμική οικονομία, όταν τα κράτη μέλη εξακολουθούν να αντιμετωπίζουν σημαντικό ποσοστό αναλφαβητισμού, τεράστιες ανισότητες των γλωσσικών ικανοτήτων, προστατευτισμό και διαφορές όσον αφορά τα επαγγελματικά και εκπαιδευτικά προσόντα, καθώς και πολυάριθμους οικονομικούς και νομικούς φραγμούς στην κινητικότητα. Οι αλλαγές που χρειαζόμαστε απαιτούν ουσιαστική συνεργασία μεταξύ όλων των κρατών μελών, συνεργασία την οποία οι Υπουργοί Παιδείας, οι αντιπρυτάνεις των πανεπιστημίων και οι εθνικοί οργανισμοί επαγγελματικών προσόντων θεωρούν εξαιρετικά δυσχερή.
<P>
Εφόσον λοιπόν αντιμετωπίζουμε αυτές τις τεράστιες δυσκολίες, το μοναδικό πράγμα που θα μπορούσε να μας οδηγήσει σε σημαντική πρόοδο στη Βαρκελώνη είναι το πλαίσιο, η κοινή δέσμευση και μια ρεαλιστική εκτίμηση των πόρων που απαιτούνται, προκειμένου να διασφαλιστεί ότι θα κάνουμε αυτά τα θεμελιώδους σημασίας άλματα για την προώθηση της εκπαίδευσης ως καίριο βήμα για το μέλλον της ανταγωνιστικής οικονομίας της γνώσης στην Ευρώπη.

<SPEAKER ID=87 NAME="Purvis">
Κύριε Πρόεδρε, οι κοινοβουλευτικές επιτροπές στις οποίες συμμετέχω σημείωσαν τις τελευταίες ημέρες σημαντική πρόοδο στη νομοθεσία τόσο σχετικά με τις χρηματοπιστωτικές υπηρεσίες όσο και σχετικά με την ελευθέρωση της αγοράς ενέργειας. Θα ήταν τραγικό, εάν το Ευρωπαϊκό Συμβούλιο δεν μπορέσει να συνδυάσει τις επείγουσες ανάγκες της Ευρώπης με τις δικές του δηλώσεις στη Λισαβόνα, ώστε να φέρει σύντομα εις πέρας τη νομοθεσία για το συγκεκριμένο τομέα.
<P>
Πέραν αυτού, επισημαίνω την καίρια σημασία της έρευνας και της ανάπτυξης, καθώς και της καινοτομίας για το μέλλον της Ευρώπης. Ο κ. Prodi υπογράμμισε τον συγκεκριμένο τομέα πολιτικής και δήλωσε, πολύ σωστά, ότι δεν βλέπει γιατί η Ευρώπη δεν θα μπορούσε να ηγηθεί διεθνώς στον τομέα της βιοτεχνολογίας, ο οποίος τις επόμενες δεκαετίες θα αποτελέσει αναμφίβολα τον κυρίαρχο τομέα της επιστήμης και της βιομηχανίας, αλλά και της απασχόλησης και της βελτιωμένης ποιότητας ζωής. Κι όμως τι βλέπουμε; Διαξιφισμούς για το κοινοτικό δίπλωμα ευρεσιτεχνίας, μορατόριουμ και ανταγωνισμούς, διαδικαστικά εμπόδια που έχουν εμποδίσει οποιαδήποτε πρόοδο στο θέμα των γενετικώς μεταλλαγμένων γεωργικών προϊόντων, και στις τεράστιες υποσχέσεις που περικλείουν για εμάς στην Ευρώπη, αλλά κυρίως για τον αναπτυσσόμενο κόσμο. Τι βλέπουμε; Υπέρ το δέον πολύπλοκες και δαπανηρές διαδικασίες έγκρισης και χορήγησης διπλωμάτων ευρεσιτεχνίας για νέα προϊόντα υγειονομικής περίθαλψης και φαρμακευτικά προϊόντα. Δεν έχουμε τα περιθώρια να χάσουμε τους καλύτερους επιστήμονές μας από τους ανταγωνιστές μας, οι οποίοι τους εκτιμούν περισσότερο, τους παρέχουν πεδίο για να υλοποιήσουν τις φιλοδοξίες τους και τους αμείβουν επάξια.
<P>
Ήδη πέρασαν δύο χρόνια από τη Λισαβόνα, και εναπομένουν μόνον άλλα οκτώ ως το 2010, όπου θα πρέπει να είμαστε η ανταγωνιστικότερη και δυναμικότερη παγκόσμια οικονομία που βασίζεται στη γνώση. Οι πράξεις θα μιλήσουν δυνατότερα από τα λόγια· κύριε Προεδρεύοντα του Συμβουλίου, ο χρόνος για χάσιμο είναι ελάχιστος, ή και καθόλου.

<SPEAKER ID=88 LANGUAGE="DE" NAME="Grφner">
Κύριοι Πρόεδροι, συνάδελφοι, προκειμένου να επιτευχθούν οι φιλόδοξοι στόχοι της Λισαβόνας και να καταστεί η Ευρωπαϊκή Ένωση ο ανταγωνιστικότερος και δυναμικότερος οικονομικός χώρος στον κόσμο, ο οποίος θα στηρίζεται στη γνώση, θα πρέπει πρώτα να επιταχυνθούν οι ρυθμοί, να δοθούν σαφείς ορισμοί ως προς τις ομάδες στόχους και να εφαρμοστούν με μεγαλύτερη συνέπεια τα μέσα που διαθέτει. Εάν το ζητούμενο είναι να έχει αυξηθεί μέχρι το 2010 το ποσοστό απασχόλησης των γυναικών στο 60%, θα πρέπει τα κράτη μέλη να ενεργοποιηθούν περισσότερο όπως και στην περίπτωση της καταπολέμησης της ανεργίας των νέων και να θέσουν σημεία αναφοράς, προκειμένου να προωθηθούν οι γυναίκες στις μελλοντοστραφείς τεχνολογίες των πληροφοριών. Το ποσοστό απασχόλησης των γυναικών σε αυτές τις τεχνολογίες παραμένει στο 10% έως 20%. Από τους ιδιοκτήτες μικρών και μεσαίων επιχειρήσεων λιγότερο από 20% είναι γυναίκες. Μόνο ένα 10% των θέσεων ηγετικών στελεχών των επιχειρήσεων καταλαμβάνουν γυναίκες. Πού είναι εδώ οι ωθήσεις που θέλατε να δώσετε; Μολονότι οι διαρθρωτικοί κανονισμοί προβλέπουν την ισότιμη μεταχείριση των γυναικών ως προτεραιότητα, και η στρατηγική πλαίσιο για το την ενσωμάτωση της διάστασης του φύλου στις πολιτικές διαθέτει αρκετές συνταγές, οι γυναίκες κερδίζουν 20% έως 30% λιγότερα χρήματα από τους άνδρες συναδέλφους τους ανάλογα με το κράτος ή τον κλάδο. Οι νεαρές γυναίκες έχουν μεγάλες προσδοκίες από την Ευρώπη και απαιτούν ευέλικτους παιδικούς σταθμούς. Κύριε Πρόεδρε, αυτό το ζητούν και οι πατεράδες γιατί μοιράζονται την ευθύνη και θέλουν να εναρμονίσουν τις επαγγελματικές με τις οικογενειακές τους υποχρεώσεις.
<P>
Τα προβλήματα αυτά τα λαμβάνουν υπόψη οι ευρωπαϊκές πρωτοβουλίες όπως είναι η δια βίου μάθηση και η κοινοτική πρωτοβουλία Equal. Τώρα πρέπει όμως να ακολουθήσουν και άλλα βήματα. Πρέπει να δημιουργηθούν νέες μορφές και δεν θέλουμε να απογοητευθούν οι γυναίκες όπως στην περίπτωση της Συνέλευσης όπου δυστυχώς μόνο το 20% των μελών της είναι γυναίκες.
<P>
(Χειροκροτήματα)

<SPEAKER ID=89 LANGUAGE="FR" NAME="Sudre">
Κύριε Πρόεδρε, κύριε Πρόεδρε του Συμβουλίου αγαπητοί μου συνάδελφοι, τον περασμένο Ιανουάριο, επί τη ευκαιρία της συζήτησης για τις προτεραιότητες της ισπανικής Προεδρίας, είχα υπογραμμίσει από αυτό εδώ το βήμα ότι η Ισπανία είχε πολλά να διδάξει στην Ευρωπαϊκή Ένωση, λόγω της ιδιαίτερα επιτυχημένης πολιτικής που ασκεί εδώ και πολλά χρόνια ο πρωθυπουργός, Josι Maria Aznar. Δεν μπορώ παρά να το επαναλάβω και σήμερα, με περισσότερη δύναμη, μερικές ημέρες πριν από το Ευρωπαϊκό Συμβούλιο της Βαρκελώνης. Σε μια δύσκολη διεθνή οικονομική συγκυρία, οι αρχηγοί κρατών και κυβερνήσεων της Ένωσης είχαν εκφράσει την επιθυμία, στη Λισαβόνα, να γίνει η Ευρωπαϊκή Ένωση, μεσοπρόθεσμα, μία από τις ανταγωνιστικότερες, δυναμικότερες, και πιο ευημερούσες οικονομικές ζώνες στον κόσμο. Η Βαρκελώνη πρέπει να φροντίσει ώστε η επιθυμία αυτή να μην αποδειχθεί ευσεβής πόθος και να πραγματοποιηθούν οι οικονομικές, κοινωνικές και περιβαλλοντικές μεταρρυθμίσεις που συνεπάγεται αυτός ο φιλόδοξος στόχος και του οποίου η επίτευξη δεν μπορεί να αναβληθεί. Πρέπει να λάβουμε το ευρώ ως σημείο εκκίνησης για να υλοποιήσουμε μια Ευρώπη χωρίς κατακερματισμούς, όπου οι αγορές είναι πλήρως ολοκληρωμένες, μια Ευρώπη όπου οι επιχειρήσεις, οι εργαζόμενοι και οι φοιτητές μπορούν να έχουν ως σημείο αναφοράς και ως πεδίο δράσης το σύνολο της Ένωσης. Δεν υπάρχει καλύτερη κοινωνική ολοκλήρωση για τους συμπολίτες μας από την άσκηση μιας επαγγελματικής δραστηριότητας. Η νέα φάση της στρατηγικής για την απασχόληση πρέπει να τονίσει περισσότερο τα διαρθρωτικά εμπόδια στη δημιουργία θέσεων απασχόλησης, σχετικά με τα φορολογικά καθεστώτα και τα συστήματα κοινωνικής προστασίας, και να επιτρέψει μια στενότερη συνεργασία μεταξύ των εθνικών υπηρεσιών για την καταπολέμηση της ανεργίας. Τη στιγμή που ορισμένες χώρες της Ευρωπαϊκής Ένωσης ασκούν μεμονωμένα μια πολιτική που έχει ως αποτέλεσμα την χαλιναγώγηση της επιθυμίας και της ικανότητας των πολιτών να ασκούν επιχειρηματικές δραστηριότητες, να εργάζονται, άρα και να προσλαμβάνουν, άλλες χώρες της Ένωσης, της ζώνης του ευρώ, διαθέτουν ένα περιβάλλον που επιτρέπει στον καθένα να αναπτύξει πνεύμα πρωτοβουλίας και δημιουργικότητας. Επιθυμώ λοιπόν η Σύνοδος Κορυφής της Βαρκελώνης να αποτελέσει την ευκαιρία για την Ευρώπη, για ολόκληρη την Ευρώπη, να προχωρήσει προς την δεύτερη κατεύθυνση, αυτή του δυναμισμού, της ελευθερίας του επιχειρείν, της ανταγωνιστικότητας, και της υπευθυνότητας.

<SPEAKER ID=90 LANGUAGE="SV" NAME="Andersson">
Κύριε Πρόεδρε, η στρατηγική της Λισαβόνας υπήρξε επιτυχής. Θα υποστήριζα επίσης ότι και η προηγούμενη Σύνοδος Κορυφής, η εαρινή Σύνοδος της Στοκχόλμης, υπήρξε επιτυχής. Αντίθετα, δεν είμαι απολύτως σίγουρος ότι η Σύνοδος της Λισαβόνας θα στεφθεί με επιτυχία. Αυτό εξαρτάται από το πώς θα βρεθεί ισορροπία μεταξύ των διαφόρων ζητημάτων που θα συζητηθούν. Μέχρι τώρα άκουσα να γίνεται λόγος κυρίως για την ελευθέρωση των διαφόρων αγορών.
<P>
Προέρχομαι ο ίδιος από μία χώρα, τη Σουηδία, η οποία κυβερνάται από σοσιαλδημοκρατική κυβέρνηση, η οποία έχει φιλελευθεροποιήσει τις αγορές περισσότερο από ό,τι πολλοί άλλοι. Δεν έχω βέβαια τίποτα κατά των φιλελευθεροποιήσεων καθεαυτών, όμως αυτές θα πρέπει να εξισορροπούνται με μία ισχυρή στρατηγική για την απασχόληση, την ποιότητα της εργασίας, τον αγώνα κατά της φτώχιας και φυσικά και τις προσπάθειες για την αειφόρο ανάπτυξη. Οι πτυχές αυτές δεν φαίνεται να είναι ιδιαίτερα βαρύνουσες στις συζητήσεις για τη Σύνοδο της Βαρκελώνης.
<P>
Ο κ. Bullmann κατόρθωσε με την έκθεσή του να επιτύχει ισορροπία μεταξύ των φιλελευθεροποιήσεων αφενός και της αειφόρου ανάπτυξης, της στρατηγικής για την απασχόληση και της ποιότητας της εργασίας αφετέρου. Ελπίζω να επικρατήσει αυτή η ισορροπία στη Σύνοδο Κορυφής της Βαρκελώνης, καθώς από τη Σύνοδο αυτή θα εξαρτηθεί από εδώ και πέρα κατά πόσον θα επιτύχουμε στους στόχους αυτούς. Δεν είναι δυνατόν να μιλούμε μόνο για φιλελευθεροποιήσεις. Οι άλλες πτυχές της στρατηγικής της Λισαβόνας θα πρέπει επίσης να ληφθούν υπόψη προκειμένου η Σύνοδος Κορυφής της Βαρκελώνης να στεφθεί με επιτυχία.

<SPEAKER ID=91 LANGUAGE="IT" NAME="Andria">
Κύριε Πρόεδρε, πριν την παρέμβασή μου θα κάνω μία σύντομη παρέκβαση για να απαντήσω στον κ. Trentin. Όταν σε μια συζήτηση, σε ένα διάλογο, υπεισέρχεται ο παράγων της δημαγωγίας, πιστεύω ότι δεν θα αποδώσει καρπούς. Ο Μπερλουσκόνι και ο Μπλερ δεν συναντήθηκαν για μια τελετή, συναντήθηκαν με τη βεβαιότητα ότι υπάρχει ένα μοντέλο της αγοράς εργασίας που απαιτεί αναδιάρθρωση. Έχουμε ένα ξεπερασμένο μοντέλο, ένα μοντέλο που πρέπει να εκσυγχρονιστεί. Γνωρίζουμε επίσης ότι υπάρχουν συντηρητικές δυνάμεις που υπερασπίζονται τον εργαζόμενο στα χαρτιά, αλλά ασφαλώς όχι στην πράξη.
<P>
Κατόπιν τούτου, θα ήθελα, κυρίες και κύριοι συνάδελφοι, να συγχαρώ καταρχάς τον κ. Karas για την εξαιρετική έκθεση που παρουσίασε. Είναι μια πιστή φωτογραφική απεικόνιση της κατάστασης της υγείας της ευρωπαϊκής και παγκόσμιας οικονομίας, μετά τα τρομοκρατικά χτυπήματα της 11ης Σεπτεμβρίου του παρελθόντος έτους. αποτελεί επίσης ένα έγγραφο εργασίας και προτάσεων για τις μελλοντικές επιλογές της ευρωπαϊκής οικονομίας.
<P>
Για αυτήν την οικονομική αναγέννηση, πρέπει να ξεκινήσουμε από την αυστηρή εφαρμογή του κανονισμού 1466/97, βάσει του οποίου τα κράτη μέλη της ευρωζώνης πρέπει να παρουσιάζουν και να τηρούν προγράμματα σταθερότητας, ενώ όλα τα υπόλοιπα, εν αναμονή της πλήρους προσχώρησης, πρέπει να θεσπίζουν μια υγιή και αυστηρή οικονομική πολιτική έντονης σύγκλισης με τα κράτη μέλη. Η αυστηρή εφαρμογή αυτών των κανόνων, από όλες τις συμμετέχουσες χώρες, είναι απαραίτητη: οποιαδήποτε ελαστικότητα ή συναίνεση θα ήταν αντιπαραγωγική και θα οδηγούσε στην άρνηση μετέπειτα θέσεων έναντι άλλων κρατών που θεωρητικά θα ήταν λιγότερο ισχυρά. Προσδιορίζονται επίσης οι τομείς που δέχθηκαν τα μεγαλύτερα πλήγματα από την κρίση: οι ασφαλιστικές εταιρίες, η αεροναυπηγική βιομηχανία και ο τουρισμός. Ασφαλώς παρουσιάζει ενδιαφέρον η υπόθεση που προτάθηκε για έναν κρατικό ασφαλιστικό μηχανισμό, ακριβώς γιατί αυτές οι τρομοκρατικές ενέργειες δεν έχουν ως στόχο τα άτομα, αλλά την κοινότητα όλων των πολιτών. Έχει θεμελιώδη σημασία από την κρίση αυτή να εξαχθούν χρήσιμα συμπεράσματα για το μέλλον. Η εξάπλωση του εθνικισμού, η επιβολή μιας διεθνούς ηγεμονίας, δεν πρέπει να επισκιάζουν τη φτώχεια και τον αποκλεισμό. Το μεγαλύτερο σφάλμα θα ήταν να ταυτίσουμε την ασφάλεια και τη σταθερότητά μας με την αδυναμία άλλων εν δυνάμει εχθρικών χωρών.

<SPEAKER ID=92 NAME="De Rossa">
Κύριε Πρόεδρε, η διαδικασία της Λισαβόνας ήταν σημαντική λόγω της τεράστιας καινοτομίας που περιείχε η απόφαση για ολοκληρωμένη προσέγγιση των διαστάσεων της οικονομικής πολιτικής, της πολιτικής απασχόλησης και της κοινωνικής πολιτικής, προκειμένου να διασφαλιστεί η ισοτιμία τους από πλευράς ανάπτυξης πολιτικής. Είναι σημαντικό να μην υπαναχωρήσει η Βαρκελώνη στη συγκεκριμένη δέσμευση. Είναι σημαντικό να συνειδητοποιήσει η Βαρκελώνη ότι, εάν πρόκειται να υπάρξει κοινωνική συνοχή, εάν πρόκειται να μεταρρυθμίσουμε και να αναπτύξουμε το ευρωπαϊκό κοινωνικό μας μοντέλο, τότε η ισόπλευρη τριγωνική προσέγγιση για την ανάπτυξη της Ευρώπης πρέπει να διατηρηθεί και να αναπτυχθεί.
<P>
Αναφέρομαι συγκεκριμένα στην παράγραφο 22 της έκθεσης Bullmann, η οποία αφορά το θέμα των υπηρεσιών γενικού ενδιαφέροντος. Είναι εξαιρετικά σημαντικό, κατά τη γνώμη μου, το Σώμα να υποστηρίξει σθεναρά την παράγραφο αυτή. Πρόκειται για έναν τομέα της ευρωπαϊκής οικονομίας που αντιστοιχεί στο 16% περίπου των επενδύσεων και στο 9% σχεδόν της απασχόλησης. Σαφώς χρειάζεται μεταρρύθμιση, παράλληλα όμως εμείς πρέπει να διασφαλίσουμε ότι οι υπηρεσίες γενικού ενδιαφέροντος παρέχονται ισότιμα, δίκαια και καθολικά. Τούτο δεν μπορεί να επιτευχθεί με διαδικασίες ad hoc. Δεν μπορεί να πραγματοποιηθεί, εάν κάθε Επίτροπος ή κάθε Συμβούλιο εφαρμόσει τη δική του ad hoc προσέγγιση.
<P>
Το Κοινοβούλιο πρέπει να προτείνει τη θέσπιση οδηγίας, όχι όμως μιας γενικής οδηγίας που θα καλύπτει όλες τις περιπτώσεις, αλλά μίας οδηγίας η οποία θα παράσχει ένα πλαίσιο για τις υπηρεσίες γενικού ενδιαφέροντος, η οποία θα καθορίσει τις αρχές, βάσει των οποίων θα παρέχονται οι υπηρεσίες, και η οποία θα θέσει μια θεσμική βάση αξιολόγησης του τρόπου παροχής των υπηρεσιών αυτών.

<SPEAKER ID=93 LANGUAGE="ES" NAME="Gutiιrrez-Cortines">
Κύριε Πρόεδρε, θέλω να απευθυνθώ στο Σώμα ακριβώς για να μιλήσω για το θέμα της αειφόρου ανάπτυξης στο Ευρωπαϊκό Συμβούλιο της Βαρκελώνης. Το ψήφισμα της Επιτροπής περιέχει προφανώς πολλά ενδιαφέροντα σημεία· αλλά σε σχέση με την τροπολογία αριθ. 10, στην οποία γίνεται λόγος για την ενημέρωση και τις εκθέσεις βιωσιμότητας που πρέπει να εκδίδει για τη χορήγηση των διαρθρωτικών πόρων και σχετικά με το ισπανικό Εθνικό Υδρολογικό Σχέδιο, θέλω να πω ότι η ανησυχία μου είναι μεγάλη, διότι σήμερα δεν είναι σαφώς καθορισμένα τα κριτήρια της αειφόρου ανάπτυξης. Δεν είναι σαφές τι θεωρούμε βιώσιμο και αυτό προσφέρεται για υποκειμενικές απόψεις, για προπαγάνδα και άδικες θεωρήσεις.
<P>
Κατανοώ ότι είναι απαραίτητο να καθορίσουμε τα κριτήρια ορισμού της αειφορίας με ανοιχτό πνεύμα, διότι η ολοκληρωμένη πολιτική απαιτεί την ολοκλήρωση του πολυεδρικού χαρακτήρα της αειφορίας. Επιπλέον, όμως, πρέπει να λάβουμε υπόψη εδαφικά κριτήρια. Επομένως, θα πρέπει να χρησιμοποιήσουμε αντικειμενικές και εδαφικές παραμέτρους, κατανοώντας ότι η αειφόρος ανάπτυξη αφορά πάντα ένα συγκεκριμένο έδαφος. Από αυτή την άποψη, η αλλαγή του κλίματος, για παράδειγμα, δεν μπορεί να εφαρμόζεται μόνο στις εκπομπές αερίων, πρέπει να εφαρμόζεται και στην εξάπλωση της ερήμου, που είναι απολύτως μετρήσιμη, στη βροχομέτρηση.
<P>
Όμως, με απασχολεί και κάτι ακόμη. Αν έχουμε καταφέρει η βιωσιμότητα και το περιβάλλον να αποτελούν ένα οριζόντιο έργο, αυτό το τελευταίο, το περιβάλλον, πρέπει να ανοίξει επίσης την πόρτα στα κοινωνικά και οικονομικά κριτήρια. Δεν υπάρχει αειφόρος ανάπτυξη χωρίς αξιολόγηση του κοινωνικού αντικτύπου, της κατοικησιμότητας των εδαφών, του αρνητικού οικονομικού αντίκτυπου και του κόστους. Γι' αυτό, ή θα εμπλουτίσουμε τα κριτήρια της αειφόρου ανάπτυξης ή θα δημιουργήσουμε καταστάσεις ασυμμετρίας, αδικίας, δυσκολεύοντας παράλληλα την εξέλιξη των πολιτικών ενέργειας και ύδατος στο μέλλον.

<SPEAKER ID=94 LANGUAGE="DA" NAME="Lund">
Κύριε Πρόεδρε, το βήμα που κάναμε στο Γκέτεμποργκ με την ψήφιση μιας συνολικής στρατηγικής για την αειφόρο ανάπτυξη ήταν πάρα πολύ σημαντικό, διότι με αυτή συμπεριλάβαμε επίσης την πτυχή του περιβάλλοντος στη στρατηγική της Λισαβόνας. Στη Σύνοδο Κορυφής της Βαρκελώνης τον επόμενο μήνα τον επόμενο μήνα θα γίνει λοιπόν η πρώτη απογραφή για την υλοποίηση.
<P>
Θεωρώ ότι η πρόκληση που αντιμετωπίζουμε στον τομέα του περιβάλλοντος έχει αντιμετωπιστεί ανεπαρκώς από το πρόγραμμα εργασίας της ισπανικής Προεδρίας αλλά και από την πρόταση της Επιτροπής για τη Σύνοδο Κορυφής. Με τις προτάσεις που θα συζητηθούν στο Κοινοβούλιο αύριο προσπαθήσαμε στην Επιτροπή Περιβάλλοντος να διορθώσουμε ορισμένες από τις εν λόγω παραλείψεις. Επιτρέψτε μου μόνο να αναφέρω ένα δύο παραδείγματα. Πιστεύω ότι είναι σημαντικό να κάνουμε πιο αυστηρή τη στρατηγική του Κάρντιφ όσον αφορά την περιβαλλοντική ολοκλήρωση ώστε να καθορίσουμε σαφείς στόχους και ξεκάθαρα χρονοδιαγράμματα ως προς την εφαρμογή της στρατηγικής. Είναι επίσης σημαντικό να υλοποιήσουμε συστηματικές εκτιμήσεις της αειφορίας όλων των πολιτικών πρωτοβουλιών της Ένωσης.
<P>
Στον αγροτικό και αλιευτικό τομέα γνωρίζουμε όλοι μας τα προβλήματα. Είναι ζωτικής σημασίας με τις νέες μεταρρυθμίσεις στον αγροτικό και αλιευτικό τομέα να λάβουμε υπόψη και τις απαιτήσεις για το περιβάλλον και την αειφορία και σε σχέση με το θέμα της διεύρυνσης.
<P>
Τέλος ελπίζω ότι το Ευρωπαϊκό Συμβούλιο σε συνεργασία με την Επιτροπή θα απαιτήσει τη μεγαλύτερη δυνατή επίσπευση των εργασιών για μια νέα πολιτική για τα χημικά. Ελπίζω ότι το Συμβούλιο θα εισακούσει τις εξαιρετικά καλά αιτιολογημένες απαιτήσεις και συστάσεις του Κοινοβουλίου.

<SPEAKER ID=95 NAME="Τρακατέλλης">
Κύριε Πρόεδρε, έχουν λεχθεί πάρα πολλά. Θα κάνω δύο παρατηρήσεις. Η πρώτη αφορά την στρατηγική για την αειφόρο ανάπτυξη ενόψει της συνόδου κορυφής της Βαρκελώνης, συνιστά συγκεκριμενοποίηση του εγχείρηματος που ξεκίνησε πέρυσι στο Γκέτεμποργκ, όπου έγινε επιτυχώς κατά τη γνώμη μου η σύζευξη της περιβαλλοντικής πτυχής με την οικονομική ανάπτυξη και την κοινωνική συνοχή. Κοινός στόχος των προσπαθειών είναι να συντελεστεί στην πράξη η υιοθέτηση μακροπρόθεσμης και συνολικής στρατηγικής της Ευρωπαϊκής Ένωσης για την αειφόρο ανάπτυξη. Ένα σημαντικός τομέας του παρόντος, και κυρίως του μέλλοντος, είναι η βιοτεχνολογία, για την οποία δεν πρέπει να παραβλέπεται η πτυχή εκείνη που μπορεί να διαδραματίσει σημαντικό ρόλο στην αειφόρο ανάπτυξη. Αυτό το σημείο καλύπτει η τροπολογία 27 που υπέβαλε η ομάδα μου. Οι βιοτεχνολογικές εφαρμογές, ιδιαιτέρως η χρήση των γενετικά τροποποιημένων οργανισμών, εάν εφαρμοστούν με σύνεση, μπορούν να συνεισφέρουν θετικά τόσο στην οικονομία και το εμπόριο, όσο και στην προστασία του περιβάλλοντος για πολλούς και γνωστούς λόγους. Παράλληλα, στο πλαίσιο εμπέδωσης της εμπιστοσύνης των καταναλωτών, πρέπει να ληφθούν υπόψη οι σχετικές ανησυχίες του και είναι θεμιτό το αίτημα όχι μόνο να επισημαίνονται και να ιχνηλατούνται οι γενετικά τροποποιημένοι οργανισμοί, αλλά και να ελέγχονται με αναλυτικές μεθόδους. Με τον τρόπο αυτό θα τηρηθούν οι αρχές της ασφάλειας, της υπεύθυνης και πλήρους ενημέρωσης, ενώ συγχρόνως θα δημιουργηθούν οι συνθήκες υγιούς ανταγωνισμού σε έναν τομέα που υπόσχεται πολλά.
<P>
Μια δεύτερη παρατήρηση αφορά το έγγραφο της Επιτροπής σχετικά με το σχέδιο δράσης για την κινητικότητα. Εδώ η πρόταση της Επιτροπής για την κάρτα κοινωνικής ασφάλειας στερείται ουσιαστικού περιεχομένου. Γιατί; Διότι δεν δημιουργεί έναν ευρωπαϊκό χώρο υγείας για την κάλυψη των αναγκών των ευρωπαίων πολιτών και είναι απλώς μια απλοποίηση γραφειοκρατικών διαδικασιών. Χωρίς όμως την ενσωμάτωση στην κάρτα, με βούληση βεβαίως του ενδιαφερομένου, στοιχείων και ιατρικών δεδομένων που θα μπορούν να χρησιμοποιηθούν στα άλλα κράτη μέλη, δεν υπάρχει καμία βελτίωση στη σημερινή κατάσταση κάλυψης αναγκών ιατρικής περίθαλψης σε ευρωπαϊκό επίπεδο. Αυτό βέβαια απαιτεί τα συστήματα πληροφορικής των κρατών μελών στα ιατρικά θέματα να είναι συμβατά και εδώ, βεβαίως, έρχεται και ο ρόλος της Επιτροπής, τον οποίο θα περιμέναμε πιο θετικό σ' αυτό το θέμα.

<SPEAKER ID=96 LANGUAGE="NL" NAME="Smet">
Κύριε Πρόεδρε του Συμβουλίου, κυρία Επίτροπε, αγαπητοί συνάδελφοι, θα ήθελα να αναφερθώ σε ένα ζήτημα που θα συζητηθεί στη Σύνοδο Κορυφής, δηλαδή την απασχόληση, καθώς η κοινωνικοοικονομική πολιτική που ακολουθούμε εξαρτάται σε μεγάλο βαθμό από την απασχόληση.
<P>
Πιστεύω καταρχάς ότι η Σύνοδος Κορυφής οφείλει να αναρωτηθεί εάν θα κατορθώσουμε να επιτύχουμε τους στόχους που καθορίστηκαν στη Λισαβόνα. Θεωρώ αδύνατο κάτι τέτοιο δεδομένων των αργών ρυθμών που ακολουθούμε τη στιγμή αυτή στην Ευρώπη. Μελέτησα τα στοιχεία που αφορούν την εξέλιξη της απασχόλησης και της ανεργίας. Τα αποτελέσματα του τελευταίου έτους δεν ήταν καλά και φαίνεται επομένως ότι δεν θα επιτύχουμε ποτέ τους στόχους που έχουμε θέσει. Αυτό οφείλεται μεταξύ άλλων στο γεγονός ότι η Ευρωπαϊκή Ένωση δεν ασκεί πλέον καμία πίεση προκειμένου να εφαρμοστούν στην πράξη τα εθνικά σχέδια δράσης για την απασχόληση, τα οποία οφείλουν να υποβάλλουν ετησίως τα κράτη μέλη.
<P>
Κατά την έναρξη της διαδικασίας του Λουξεμβούργου, οι κακοί βαθμοί που έδινε η Επιτροπή στα διάφορα κράτη μέλη γινόντουσαν ακόμα πρωτοσέλιδα των εφημερίδων, τώρα όμως μόλις και μετά βίας αναφέρονται στην τελευταία σελίδα κάποιων εφημερίδων. Αυτό σημαίνει ότι η πίεση της ανοιχτής μεθόδου συντονισμού βαίνει φθίνουσα. Η Σύνοδος Κορυφής οφείλει επομένως να εξετάσει τι μπορεί να γίνει προκειμένου να αυξηθεί η πίεση αυτή.
<P>
Στη συνέχεια θα ήθελα να κάνω δύο συγκεκριμένα σχόλια: το κόστος που καταβάλλουν οι εργοδότες για την δημιουργία θέσεων απασχόλησης είναι υπερβολικά ψηλό. Εάν συγκρίνουμε το κόστος που καταβάλλουν οι εργοδότες με τις αμοιβές που τελικά λαμβάνουν οι εργαζόμενοι, διαπιστώνουμε ότι για παράδειγμα το κατώτερο προσωπικό εισπράττει κατά μέσον όρο το 45% του κόστους για την δημιουργία των θέσεων απασχόλησης, ενώ τα στελέχη εισπράττουν το 35 ή 36%. Εάν δεν γίνει τίποτα προκειμένου να μειωθεί το κόστος για τους εργοδότες, θα εξακολουθήσουν πάρα πολλοί άνθρωποι να χάνουν την εργασία τους.
<P>
Και κάτι άλλο ακόμα εν κατακλείδι: η διαφορά μεταξύ των επιδομάτων ανεργίας και των μισθών είναι πολύ περιορισμένη. Πολλοί άνθρωποι παραμένουν άνεργοι εργαζόμενοι συγχρόνως παρανόμως, διότι οι μισθοί είναι υπερβολικά χαμηλοί.

<SPEAKER ID=97 LANGUAGE="SV" NAME="Grφnfeldt Bergman">
Κύριε Πρόεδρε, όταν πραγματοποιείται η Σύνοδος Κορυφής της Βαρκελώνης θα συμπληρώνονται δύο χρόνια από την έναρξη της διαδικασίας της Λισαβόνας και των καθορισμό του στόχου να δημιουργήσουμε την πλέον δυναμική και ανταγωνιστική οικονομία της γνώσης στον πλανήτη μέχρι το έτος 2010. Είναι πλέον καιρός να ενισχύσουμε την υποστήριξη για την ανάπτυξη και την παγίωση της διαδικασίας που αποσκοπεί στον εκσυγχρονισμό της ευρωπαϊκής οικονομίας, καθώς και να αποσαφηνίσουμε τα αιτήματά μας για συγκεκριμένα μέτρα.
<P>
Προκειμένου να επιτύχουμε τη δημιουργία μιας δυναμικής και ανταγωνιστικής Ευρώπης, θα πρέπει να πραγματοποιηθούν οι απορυθμίσεις, οι φιλελευθεροποιήσεις, οι διαρθρωτικές μεταρρυθμίσεις και οι φορολογικές ελαφρύνσεις. Τα μέτρα αυτά συμβάλλουν με τη σειρά τους στη δημιουργία ευνοϊκών προϋποθέσεων για νέες επιχειρήσεις και νέες θέσεις απασχόλησης, καθώς και για την αύξηση της ευημερίας. Μια δυναμική και ανταγωνιστική Ευρώπη δεν μπορεί να επιτευχθεί μέσω ακόμα περισσότερο λεπτομερών ρυθμίσεων ή μέσω της αύξησης των τομέων για τους οποίους είναι αρμόδια η ΕΕ.
<P>
Απαραίτητη προϋπόθεση για την επίτευξη των στόχων της Λισαβόνας είναι καταρχάς η δημιουργία μιας εσωτερικής αγοράς ενέργειας η οποία θα χαρακτηρίζεται από τη φιλελευθεροποίηση, τον ανταγωνισμό και τη διαφάνεια. Αυτό είναι εξαιρετικά σημαντικό για την ευρωπαϊκή βιομηχανία και για τους πολίτες της Ευρώπης προκειμένου αυτοί να εξασφαλίσουν καλύτερες υπηρεσίες και χαμηλότερες τιμές. Δεύτερον, χρειάζεται μία εσωτερική αγορά των χρηματοπιστωτικών υπηρεσιών, έτσι ώστε, μέσω της μείωσης του κόστους του κεφαλαίου και της αύξησης της αποδοτικότητας, να αυξηθούν οι δυνατότητες για επενδύσεις και για οικονομική ανάπτυξη.
<P>
Ένα μέρος των προσπαθειών εκσυγχρονισμού της ευρωπαϊκής οικονομίας αποσκοπεί στην μείωση της ανεργίας στην Ευρώπη. Αυτό μπορεί να επιτευχθεί μεταξύ άλλων μέσω της αύξησης της κινητικότητας των εργαζομένων, στοιχείο επίσης πολύ σημαντικό για την θετική εξέλιξη του κοινού νομίσματος. Εξάλλου, θα πρέπει να δοθούν οι κατάλληλες ευκαιρίες για την δημιουργία, την ανάπτυξη και την επέκταση των μικρομεσαίων κυρίως επιχειρήσεων - ίσως μάλιστα ακόμα και των μεγάλων επιχειρήσεων.
<P>
Θεωρώ ότι τα ζητήματα αυτά θα έπρεπε να είχαν αποτελέσει το κύριο μέρος της έκθεσης του Κοινοβουλίου σχετικά με τη συνέχιση της διαδικασίας της Λισαβόνας ενόψει της Συνόδου Κορυφής της Βαρκελώνης. Δυστυχώς δεν έγινε αυτό ακριβώς, γεγονός για το οποίο λυπούμαστε εμείς οι Σουηδοί, μέλη του ΕΛΚ (Moderater). Μάλιστα, η έκθεση περιλαμβάνει ορισμένα ζητήματα τα οποία βρίσκονται σε πλήρη αντίθεση με την ιδέα της δυναμικής και ανταγωνιστικής ανάπτυξης. Προκειμένου να είχε αποτελέσει η έκθεση ένα πραγματικό στήριγμα για τη διαδικασία της Λισαβόνας, έπρεπε να είχε επικεντρωθεί στις απορυθμίσεις, τις φιλελευθεροποιήσεις και την αύξηση της ανταγωνιστικότητας.

<SPEAKER ID=98 LANGUAGE="ES" NAME="Rato y Figaredo">
. (ES) Ευχαριστώ, κύριε Πρόεδρε. Εξ ονόματος της Προεδρίας, θέλω καταρχάς να ευχαριστήσω όλες τις κοινοβουλευτικές ομάδες για τις παρεμβάσεις τους και, πραγματικά, θα προσπαθήσω να είμαι όσο το δυνατό πιο συνοπτικός, λαμβάνοντας υπόψη ότι υπήρχαν πολλές αναφορές που αλληλοκαλύπτονταν, που συνέπιπταν.
<P>
Κατά πρώτον θα ήθελα να αναφερθώ σ' εκείνους που διαπίστωσαν κάποιο είδος ελαττώματος στις διαδικασίες του υπερβολικού ελλείμματος, δηλαδή στις διαδικασίες παρακολούθησης των σχεδίων σταθερότητας των κυβερνήσεων.
<P>
Θέλω να επιμείνω στο γεγονός ότι από την Ευρωομάδα και το Συμβούλιο Ecofin εκφράστηκε χωρίς καμία αμφιβολία η εγκυρότητα του συμφώνου σταθερότητας και ότι, όσον αφορά την εφαρμογή της διαδικασίας της έγκαιρης προειδοποίησης (early warning) του άρθρου 99 εκ μέρους της Επιτροπής, το Συμβούλιο αντιλαμβάνεται ότι οι δηλώσεις και οι συγκεκριμένες δεσμεύσεις που αναλήφθηκαν από δύο χώρες σχετικά με τη βραχυπρόθεσμη, δηλαδή κατά το τρέχον έτος, και τη μεσοπρόθεσμη, από σήμερα μέχρι το 2004, εκπλήρωση των στόχων των προγραμμάτων σταθερότητάς τους και του συμφώνου σταθερότητας εν γένει, με ισορροπία ή πλησιάζοντας την ισορροπία το 2004, είναι δεσμεύσεις που ικανοποιούν τις ανάγκες που απορρέουν από τις δικές μας δεσμεύσεις σταθερότητας.
<P>
Από αυτή την άποψη πιστεύω ότι η ίδια η Επιτροπή έχει αναγνωρίσει ότι, ανεξαρτήτως των διαδικαστικών παραγόντων, οι προσπάθειες και οι δεσμεύσεις που έχουν αναληφθεί από τις δύο χώρες είναι σαφείς και κατηγορηματικές από την άποψη της μακροοικονομικής σταθερότητας της Ευρωπαϊκής Ένωσης και, ειδικότερα, της ζώνης του ευρώ.
<P>
Θέλω να υπογραμμίσω επίσης ότι από την άποψη του ανταγωνισμού και της ελευθέρωσης, η ισπανική κυβέρνηση και η Προεδρία, κατά συνέπεια, θα προωθήσουν στη Βαρκελώνη πολιτικές συμφωνίες που προχωρούν αποφασιστικά στον δρόμο της ελευθέρωσης των αγορών, λαμβάνοντας υπόψη ότι μιλάμε για υπηρεσίες που από πολλές απόψεις είναι απαραίτητες για την κοινωνία και ότι, επομένως, είναι απαραίτητο να συνοδεύονται από ορισμένα επίπεδα ποιότητας και ασφάλειας εφοδιασμού, που δεν μπορούν να μειωθούν.
<P>
Πιστεύω ότι οι οικονομικές εμπειρίες δεν δείχνουν σε καμία περίπτωση ότι ο ανταγωνισμός στην οικονομία της αγοράς είχε ως αποτέλεσμα οι χώρες στις οποίες υπάρχει να έχουν χειρότερες υπηρεσίες από εκείνες στις οποίες δεν υπάρχει, αλλά το αντίθετο. Ωστόσο, η αποτελεσματικότητα της διάθεσης των πόρων και, επομένως, των τιμών για τους καταναλωτές μπορούν να είναι εξαιρετικά ωφέλιμες. Η Ισπανία είναι ένα καλό παράδειγμα αυτού του γεγονότος. Οι καταναλώτριες ισπανικές οικογένειες, δηλαδή οι οικιακοί καταναλωτές, εξοικονόμησαν από το 1996 μέχρι σήμερα, ως συνέπεια της ελευθέρωσης της αγοράς ηλεκτρικής ενέργειας, 2 400 εκατομμύρια ευρώ και το ίδιο θα μπορούσαμε να πούμε για τον τομέα των τηλεπικοινωνιών και άλλων αγορών.
<P>
Συνεχίζω με το ίδιο παράδειγμα επισημαίνοντας την προσπάθεια που κατέβαλε η ισπανική κοινωνία όσον αφορά τον εκσυγχρονισμό της αγοράς εργασίας, που επέτρεψε να μειωθεί το ποσοστό ανεργίας από 23% το 1995 σε 12% το 2002, και ότι κατά τη διάρκεια της τρέχουσας ισπανικής κοινοβουλευτικής περιόδου, δηλαδή μέχρι τον ορίζοντα του 2004, το ποσοστό ανεργίας θα σταθεροποιηθεί στο 9%, δηλαδή στα ευρωπαϊκά επίπεδα.
<P>
Επομένως, η ελευθέρωση και ο ανταγωνισμός δεν αποτελούν κίνδυνο για τους πολίτες, αλλά ακριβώς το αντίθετο, παράγεται μια σημαντική εξοικονόμηση όσον αφορά τις πληρωμές για τις δημόσιες υπηρεσίες και μια σημαντική αύξηση απασχόλησης, και είναι αναμφισβήτητα ευθύνη των δημόσιων αρχών, των ρυθμιστών, να εγγυηθούν ζητήματα όπως η ποιότητα των υπηρεσιών ή η επάρκεια εφοδιασμού. Πιστεύω ότι οι εμπειρίες, όχι μόνο οι ισπανικές, αλλά και πολλών άλλων χωρών της Ένωσης, το εγγυώνται αυτό.
<P>
Αυτό που δεν χωρά αμφιβολία, κυρίες και κύριοι βουλευτές, είναι ότι είμαστε αυτές τις στιγμές, ευτυχώς, στο τέλος μιας ύφεσης που ήταν πολύ έντονη και σχετικά σύντομη, όπως μας διαβεβαίωσε ακριβώς σήμερα το απόγευμα ο Πρόεδρος της Ομοσπονδιακής Τράπεζας, Αποθεμάτων, ο κ. Greenspan· και αυτό που χρειάζεται η Ευρώπη είναι ικανότητα οικονομικής ανάπτυξης.
<P>
Πολλοί από τους στόχους που θέσατε, κυρίες και κύριοι, όπως είναι οι περιβαλλοντικοί, οι κοινωνικοί, οι υγειονομικοί, οι εκπαιδευτικοί και οι στόχοι της ποιότητας ζωής, απαιτούν οικονομίες που αυξάνουν το δυναμικό τους, και δεν θέλω να σταματήσω να υπενθυμίζω στο Ευρωπαϊκό Κοινοβούλιο ότι, τα τελευταία δέκα χρόνια, η ευρωπαϊκή οικονομία στο σύνολό της είχε αύξηση άνω του 3% μόνο ένα έτος, ενώ τα υπόλοιπα χρόνια δεν μπόρεσε να φτάσει το 3%. Μια οικονομία μ' αυτές τις συνθήκες πρέπει να αρκεστεί σ' ένα διαρθρωτικό ποσοστό ανεργίας γύρω στο 9 ή 10% και είμαι πεπεισμένος ότι καμία κοινοβουλευτική ομάδα που είναι παρούσα εδώ δεν θεωρεί ότι αυτό είναι καλή πολιτική, όχι μόνο οικονομική, αλλά και κοινωνική καλή πολιτική.
<P>
Πιστεύω ότι πραγματικά, η εισαγωγή του ευρώ απέδειξε ότι οι ευρωπαίοι πολίτες θέλουν περισσότερη Ευρώπη και οικονομικές μεταρρυθμίσεις, και - επωφελούμενος από την παρουσία του κ. Barσn, ο οποίος με προέτρεψε να συγχαρώ επίσης την Επιτροπή για την εισαγωγή του ευρώ - συγχαίρω την Επιτροπή, όλες τις κεντρικές τράπεζες, τις κυβερνήσεις και όλα τα άτομα που συνέβαλαν στην εισαγωγή του ευρώ στην Ευρώπη και προπαντός τους πολίτες.
<P>
Διάφοροι ομιλητές έθεσαν επίσης τα προβλήματα της αειφόρου ανάπτυξης και πιστεύω ότι είναι απολύτως συμβατά με την οικονομική ανάπτυξη και, επιπλέον, αυτός είναι ο σαφής ορισμός του είδους της οικονομικής πολιτικής που προωθούμε στην Ευρώπη.
<P>
Θέλω να υπενθυμίσω ότι το Συμβούλιο της Βαρκελώνης, ακολουθώντας τις συστάσεις του Συμβουλίου του Γκέτεμποργκ, πρόκειται να λάβει υπόψη την τρίτη διάσταση της διαρθρωτικής μεταρρύθμισης, δηλαδή εκείνη που συμπεριλαμβάνει την αειφόρο ανάπτυξη και ότι, από το Συμβούλιο του Λάκεν και μετά, διαθέτουμε πλέον ορισμένους περιβαλλοντικούς δείκτες που θα οδηγήσουν στην πρώτη έκθεση, που δημοσιεύτηκε ήδη τον Ιανουάριο του 2002, δηλαδή μόλις πριν από ένα μήνα, στις 17 Ιανουαρίου, και στις 5 Μαρτίου, την ερχόμενη εβδομάδα, το Συμβούλιο Ecofin θα αναλύσει αυτή την έκθεση, για να την υποβάλει τελικά στο Ευρωπαϊκό Συμβούλιο της Βαρκελώνης, που θα μας επιτρέψει μεταξύ άλλων να καταλήξουμε σε συμφωνίες που θα καθορίσουν την ευρωπαϊκή θέση, ενόψει της Διάσκεψης για την αειφόρο ανάπτυξη στο Γιοχάνεσμπουργκ.
<P>
Κατανοώ απολύτως τις απαιτήσεις των κοινοβουλευτικών ομάδων και των βουλευτών σχετικά με την ανάγκη να τεθούν τα περιβαλλοντικά θέματα στην πρώτη γραμμή των ζητημάτων διαρθρωτικής μεταρρύθμισης και θέλω να υπογραμμίσω σχετικά, για άλλη μια φορά, ότι στη Σύνοδο Κορυφής της Βαρκελώνης θα ληφθούν υπόψη αυτά τα ζητήματα, όχι με γενικό τρόπο, αλλά σε συνάρτηση με τους περιβαλλοντικούς δείκτες που εγκρίθηκαν από το Συμβούλιο του Λάκεν.
<P>
Έγινε μία αναφορά στις υποψήφιες χώρες. Οι υποψήφιες χώρες θα είναι στη Βαρκελώνη, και θα είναι εκεί για να μιλήσουν για τις διαρθρωτικές τους μεταρρυθμίσεις, επομένως με ανεπίσημο, αλλά αποτελεσματικό τρόπο, θα μπορούν να συμμετάσχουν στη συζήτηση για την ελευθέρωση των αγορών στην Ευρώπη και την αύξηση της ικανότητας ανάπτυξης. Αυτό, πιστεύω, είναι ένα καλό δείγμα της βούλησης - όχι μόνο της ισπανικής Προεδρίας, αλλά και του συνόλου των χωρών της Ευρωπαϊκής Ένωσης και του Ευρωπαϊκού Κοινοβουλίου - να συμμετέχουν πραγματικά στις συζητήσεις καθορισμού των ευρωπαϊκών πολιτικών, ακόμη και πριν ολοκληρωθεί η διαδικασία ένταξης.
<P>
Αναφέρθηκαν επίσης ζητήματα σχετικά με τις μικρές και μεσαίες επιχειρήσεις· θέλω να επιβεβαιώσω ότι δεν μιλάμε πλέον μόνο για γενικές δηλώσεις, ότι η άτυπη σύνοδος το περασμένο Σαββατοκύριακο στην Aranjuez, στην Ισπανία, θα μεταφέρει στο Συμβούλιο της Βαρκελώνης προτάσεις να θεσπίσουν οι χώρες μειώσεις των χρονοδιαγραμμάτων, μειώσεις των διοικητικών εξόδων και εντατική χρήση των νέων τεχνολογιών για την επίτευξή τους και ότι, επιπλέον, η Επιτροπή, πριν από το τέλος της ισπανικής Προεδρίας, θα κάνει μία σειρά συστάσεων σχετικά με ορισμένα βασικά ζητήματα για τις μικρές και μεσαίες επιχειρήσεις όπως είναι, για παράδειγμα, τα ζητήματα μεταβίβασης της ιδιοκτησίας των οικογενειακών επιχειρήσεων, που ενδέχεται να αποτελέσουν στα επόμενα δέκα χρόνια περίπου το 30 ή το 40% των αλλαγών ιδιοκτησίας στις ευρωπαϊκές επιχειρήσεις.
<P>
Θέμα όπως η Βασιλεία II, που αναφέρθηκαν από τις κοινοβουλευτικές ομάδες και από μερικούς βουλευτές, θα αποτελέσουν αντικείμενο ανάλυσης κατά τη διάρκεια της ισπανικής Προεδρίας στο άτυπο Ecofin του Οβιέδο, όπου θα έχουμε μια συζήτηση σχετικά με τις νέες ρυθμίσεις που πρόκειται να επηρεάσουν τον χρηματοπιστωτικό τομέα μέσω των συμφωνιών της Βασιλείας, γνωστών ως Βασιλεία II, σχετικά με το πώς μπορούν να επηρεάσουν τη χρηματοδότηση του συνόλου των επιχειρήσεων και ιδιαίτερα των μικρών επιχειρήσεων.
<P>
Ειπώθηκε, και δικαιολογημένα, ότι η αγορά εργασίας δεν είναι μόνο ζήτημα ευελιξίας. Αναμφίβολα έτσι είναι, και οι δημόσιες αρχές έχουν να διαδραματίσουν ρόλο σε θέματα όπως η υπεράσπιση των δικαιωμάτων των εργαζομένων, η υπεράσπιση των σχεδιασμών ενεργητικών και παθητικών κοινωνικών πολιτικών που ανταποκρίνονται στις ανάγκες των εργαζομένων, των σχεδιασμών συστημάτων κατάρτισης και των πολιτικών θετικής διάκρισης υπέρ συγκεκριμένων ομάδων, όπως είναι οι γυναίκες ή οι μητέρες με μικρά παιδιά.
<P>
Αλλά αυτό που είναι αναμφισβήτητο είναι ότι η καλύτερη κοινωνική και εργασιακή πολιτική είναι εκείνη που μπορεί να δημιουργήσει σταθερές και ποιοτικές θέσεις απασχόλησης και ότι δεν αποτελεί αντίφαση το γεγονός ότι, αφενός, έχουμε μια πολιτική κοινωνικής προστασίας και, αφετέρου, προσπαθούμε να δώσουμε κίνητρα στους ευρωπαίους πολίτες να προτιμούν να εργάζονται από το να ζουν με ένα επίδομα ανεργίας. Αυτό χρησιμοποιείται σήμερα σαν μέσο σε όλες τις χώρες της Ευρωπαϊκής Ένωσης και πιστεύω ότι η διαδικασία της συγκριτικής αξιολόγησης ή benchmarking είναι μια χρήσιμη διαδικασία για την ανάλυση ζητημάτων σχετικά με κίνητρα άμεσων δημόσιων δαπανών για άτομα που εξέρχονται από την ανεργία και εντάσσονται στην αγορά εργασίας με μισθούς που δεν ωφελούνται ξεκάθαρα από τις φορολογικές μειώσεις που υπάρχουν στις χώρες μας· με μεθόδους που παρέχουν κίνητρα για την αποδοχή προσφορών εργασίας από τα άτομα που λαμβάνουν ένα επίδομα ανεργίας και με μεθόδους που προσαρμόζουν την κατάρτιση στις ανάγκες των επιχειρήσεων, πέρα από τη διεύρυνση της εργασιακής ζωής στις αγορές εργασίας μας.
<P>
Θα ήθελα τέλος, κύριε Πρόεδρε, να αναφερθώ στην ανάγκη, που τέθηκε επίσης από ορισμένους παρευρισκόμενους, να καθοριστούν στη Βαρκελώνη συγκεκριμένα χρονοδιαγράμματα. Είναι αναμφισβήτητο ότι το Συμβούλιο της Βαρκελώνης φιλοδοξεί να καθορίσει ποσοτικούς στόχους που θα επιτρέψουν στα κράτη να αναλάβουν δεσμεύσεις που η κοινή γνώμη κατανοεί και αποδέχεται.
<P>
Πιστεύω ότι εναρμονίζοντας πολιτικές θέσεις, που δεν έχουν κανένα λόγο να συμπίπτουν, σε θέματα αναμφισβήτητα λεπτά, όπως είναι η παροχή βασικών υπηρεσιών, στις οποίες οι κρατικές αρχές έχουν ένα ρόλο, αναμφίβολα, για να εγγυηθούν την έννοια της δημόσιας υπηρεσίας και την έννοια της ποιότητας, μπορούμε να καθιερώσουμε διαδικασίες που δημιουργούν πραγματικές εσωτερικές ευρωπαϊκές αγορές, οι οποίες θα επιτρέψουν στην ευρωπαϊκή οικονομία να είναι σε θέση να ανταγωνιστεί άλλες παγκόσμιες οικονομίες, από τη στιγμή που κάναμε ένα βήμα, προσωπικά πιστεύω ένα γιγάντιο βήμα, στην οικοδόμηση της Ευρώπης του μέλλοντος, με τη γέννηση του ευρώ.

<SPEAKER ID=99 LANGUAGE="ES" NAME="Barσn Crespo">
Κύριε Πρόεδρε, διατύπωσα μία συγκεκριμένη ερώτηση προς τον κ. Προεδρεύοντα του Συμβουλίου σχετικά με ορισμένες δηλώσεις του Προέδρου της ισπανικής κυβέρνησης - Προεδρεύοντα του Ευρωπαϊκού Συμβουλίου - που αναφερόταν στην πολιτική μου οικογένεια στο Συμβούλιο και δεν μου απάντησε.

<SPEAKER ID=100 NAME="Πρόεδρος">
Επαφίεται στη διακριτική ευχέρεια του κ. Προεδρεύοντα του Συμβουλίου αν θα απαντήσει ή όχι.

<SPEAKER ID=101 LANGUAGE="ES" NAME="Rato y Figaredo">
. (ES) Κύριε Πρόεδρε, δεν έχω κανένα πρόβλημα να πληροφορήσω τον κ. Barσn γι' αυτό που ήδη γνωρίζει· ότι οι σχέσεις μεταξύ της κυβέρνησης της Ισπανίας και του συνόλου των ευρωπαϊκών χωρών είναι πολύ εποικοδομητικές, ότι μπορέσαμε να καταλήξουμε σε πολιτικές συμφωνίες με όλες τις κυβερνήσεις, ανεξαρτήτως του χρώματος της πολιτικής τους οικογένειας - για να χρησιμοποιήσω το ίδιο λεξιλόγιο μ' εκείνον - αλλά ότι, εν πάση περιπτώσει, λαμβάνοντας υπόψη την επιρροή που έχει ο κ. Barσn στην πολιτική του οικογένεια, ελπίζουμε ότι τα συμπεράσματα του Συμβουλίου της Βαρκελώνης θα επιτρέψουν σε όλες τις πολιτικές οικογένειες να συμβάλουν στην ευημερία των Ευρωπαίων.

<SPEAKER ID=102 NAME="Πρόεδρος">
Ευχαριστούμε πολύ, κύριε Rato, που απευθυνθήκατε σήμερα το απόγευμα στο Ευρωπαϊκό Κοινοβούλιο· γνωρίζετε ήδη ότι ευχόμαστε κάθε επιτυχία στην ισπανική Προεδρία κατά τη θητεία της.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.

<CHAPTER ID=7>
Διεθνές Ποινικό Δικαστήριο
<SPEAKER ID=103 NAME="Πρόεδρος">
Η ημερήσια διάταξη προβλέπει τη δήλωση του Συμβουλίου σχετικά με το Διεθνές Ποινικό Δικαστήριο.
<P>
Οφείλω να υπενθυμίσω στους κύριους βουλευτές ότι, δεδομένης της έλλειψης χρόνου, πρέπει να συμμορφωθείτε σχολαστικά με τον χρόνο ομιλίας που σας έχει παραχωρηθεί.

<SPEAKER ID=104 LANGUAGE="ES" NAME="de Miguel">
. (ES) Κύριε Πρόεδρε, με μεγάλη μου χαρά εμφανίζομαι σήμερα ενώπιόν σας για να παρουσιάσω τη θέση της Προεδρίας του Συμβουλίου σχετικά με τα βήματα που κάνει η Ευρωπαϊκή Ένωση για να επιτύχει την προσεχή ίδρυση του Διεθνούς Ποινικού Δικαστηρίου.
<P>
Η Ευρωπαϊκή Ένωση έχει υποστηρίξει αποφασιστικά το ιστορικό σχέδιο της δημιουργίας μιας διεθνούς ποινικής δικαιοδοσίας με μόνιμο χαρακτήρα και παγκόσμιο βεληνεκές. Αυτό το γνωρίζει καλά το Ευρωπαϊκό Κοινοβούλιο, αφού ήταν πάντα στην πρώτη γραμμή της προσπάθειας προώθησης της δράσης της Ευρωπαϊκής Ένωσης προς αυτό τον σημαντικό στόχο για τα ανθρώπινα δικαιώματα και τη δικαιοσύνη.
<P>
Θέλω, λοιπόν, να επαναβεβαιώσω ενώπιόν σας ότι η δημιουργία του Διεθνούς Ποινικού Δικαστηρίου αποτελεί σημαντικό μέρος της εξωτερικής πολιτικής της Ένωσης και έτσι εμφανίζεται στο πρόγραμμα της ισπανικής Προεδρίας. Η Ευρωπαϊκή Ένωση υποδέχεται με ιδιαίτερη ικανοποίηση την επικείμενη εκπλήρωση αυτού του στόχου, που περιμένουμε εδώ και τόσο καιρό και που όλοι έχουμε την πεποίθηση ότι θα επιτευχθεί κατά τη διάρκεια του τρέχοντος έτους.
<P>
Είναι δύσκολο να υπερβάλει κανείς για τη σημασία αυτού του γεγονότος, για το οποίο αγωνίστηκαν τόσοι διακεκριμένοι νομικοί, υπέρμαχοι των ανθρωπίνων δικαιωμάτων και υπεύθυνοι πολιτικοί, και που τώρα, πραγματικά, βρίσκεται σε απόσταση επαφής. Θα είναι ένας θρίαμβος για όλη την ανθρωπότητα, ο οποίος θα οφείλεται, κατά ένα μεγάλο βαθμό, στην αποφασιστική και συνεπή δράση της Ευρωπαϊκής Ένωσης.
<P>
Οι συλλογικές εμπειρίες της ηπείρου μας, γεμάτες συγκρούσεις και φρικαλεότητες κατά τη διάρκεια του περασμένου αιώνα, κάνουν εμάς τους Ευρωπαίους να είμαστε ιδιαίτερα ευαίσθητοι απέναντι στην επιτακτική ανάγκη εξέλιξης και επιβεβαίωσης της διεθνούς ποινικής δικαιοσύνης ως μέσου στην υπηρεσία των ανθρωπίνων δικαιωμάτων και των ανθρωπιστικών αρχών σε όλο τον κόσμο. Κανείς δεν μπορεί να εκπλήσσεται, επομένως, που οι ευρωπαϊκές χώρες και η Ευρωπαϊκή Ένωση στο σύνολό της βρίσκονται στην εμπροσθοφυλακή αυτής της κίνησης υπέρ του Διεθνούς Ποινικού Δικαστηρίου, ενός Δικαστηρίου πραγματικά παγκόσμιου, ανεξάρτητου και αποτελεσματικού.
<P>
Η Ευρωπαϊκή Ένωση έχει τη σταθερή πεποίθηση ότι η δημιουργία του Διεθνούς Ποινικού Δικαστηρίου θα είναι ένα βήμα μεγάλης σημασίας για όλο τον κόσμο. Όταν διαπράττονται σοβαρότατα εγκλήματα που προσβάλλουν κάθε πολιτισμένη συνείδηση, όταν οι συλλογικές αξίες δέχονται επιθέσεις κατά μέτωπο, η διεθνής κοινότητα πρέπει να αντιδρά με όλη τη δύναμη του νόμου και της δικαιοσύνης. Είναι απαραίτητο να αγωνιστούμε ενεργά και να τιμωρήσουμε αυστηρά τις πιο σοβαρές παραβιάσεις των ανθρωπίνων δικαιωμάτων και του διεθνούς δικαίου, χρησιμοποιώντας γι' αυτό τους μηχανισμούς που παρέχονται στο πλαίσιο της κοινότητας των κρατών.
<P>
Το Διεθνές Ποινικό Δικαστήριο θα είναι ένα πολύτιμο μέσο σ' αυτόν τον αγώνα υπέρ της δικαιοσύνης και εναντίον της ατιμωρησίας των πιο ειδεχθών εγκλημάτων, που είναι τα εγκλήματα πολέμου, τα εγκλήματα κατά της ανθρωπότητας και η γενοκτονία. Σ' ένα πιο ευρύ πλαίσιο, η δημιουργία του Διεθνούς Ποινικού Δικαστηρίου εντάσσεται στο πλαίσιο ενός κινήματος που χαρακτηρίζει την εξέλιξη του κόσμου μας τις τελευταίες πενταετίες, αναφέρομαι στην εμφάνιση και εδραίωση μιας διεθνούς ποινικής δικαιοσύνης η οποία θα διώκει ιδιαίτερα σοβαρά αδικήματα πέρα από τα σύνορα των κρατών, διότι αποτελούν σοβαρή απειλή για την ασφάλεια όλων των λαών. Σε ανάλογες περιπτώσεις, που μας επηρεάζουν όλους, πρέπει να μπορούν να δράσουν είτε τα εθνικά συστήματα δικαιοσύνης, μέσω μηχανισμών στενής συνεργασίας, είτε διεθνή δικαστήρια που συνιστώνται επειδή πρέπει, όπως αυτά που υπάρχουν ήδη για την πρώην Γιουγκοσλαβία και τη Ρουάντα, που συστάθηκαν από το Συμβούλιο Ασφαλείας ή, στο άμεσο μέλλον αυτό που πρόκειται να γίνει πλέον πραγματικότητα, το Διεθνές Ποινικό Δικαστήριο.
<P>
Η δίκη του πρώην Προέδρου Μιλόσεβιτς που ξεκίνησε αυτές τις μέρες στη Χάγη είναι μόνο ένα ακόμη παράδειγμα αυτής της τάσης που γίνεται ολοένα και πιο δυνατή σε όλο τον κόσμο διότι αυτό απαιτούν οι κοινές γνώμες όλων των χωρών μας και επειδή πρέπει να το θεωρήσουμε ως το λογικό αποτέλεσμα των διαδικασιών παγκοσμιοποίησης και διεθνοποίησης που βρίσκονται σε εξέλιξη.
<P>
Το σημαντικό είναι ότι ξεπερνιέται ένα πνεύμα ατιμωρησίας, ένα πνεύμα που στηριζόταν στη σιωπή και στη λήθη και αντικαθιστάται από ένα πνεύμα καταλογισμού των ευθυνών για γεγονότα ιδιαίτερα σοβαρά. Με τον ίδιο τρόπο, περνάμε από τη στάση του απλού παρατηρητή όταν καίγεται το σπίτι του γείτονα σε μία στάση ενδιαφέροντος και αναζήτησης αποτελεσματικών τρόπων δράσης και συνεργασίας μεταξύ όλων για την αντιμετώπιση καταστάσεων που είναι απαράδεκτες. Δεν πρόκειται για αναζήτηση εκδίκησης και ικανοποίησης, αλλά για τον θρίαμβο της δικαιοσύνης ως απαραίτητης προϋπόθεσης για το άνοιγμα στη διαρκή ειρήνη και συμφιλίωση σε κάθε περίπτωση σοβαρής σύγκρουσης.
<P>
Κύριε Πρόεδρε, όπως γνωρίζουν όλοι οι κύριοι βουλευτές, οι προπαρασκευαστικές εργασίες για την ίδρυση του Διεθνούς Ποινικού Δικαστηρίου έχουν προχωρήσει ήδη πολύ. Πάνω στη βάση του Καταστατικού που ψηφίστηκε στη Ρώμη το 1998, η προπαρασκευαστική επιτροπή έχει επεξεργαστεί ήδη το μεγαλύτερο μέρος των μέσων που θα χρειαστεί το Δικαστήριο για να λειτουργήσει αποτελεσματικά. Σ' αυτή τη διαδικασία, τεχνικού χαρακτήρα, αναμφίβολα, αλλά ουσιαστικής σημασίας, οι χώρες της Ευρωπαϊκής Ένωσης εξακολουθούν να διαδραματίζουν ένα πολύ σημαντικό ρόλο, θα τολμούσα να πω, έναν διακεκριμένο ρόλο, στο πλαίσιο της συλλογικής εργασίας που συγκεντρώνει χώρες απ' όλο τον κόσμο. Αυτό που είναι ακόμη πιο σημαντικό, η διαδικασία επικύρωσης του Καταστατικού της Ρώμης προχωρά με ρυθμό πολύ πιο γρήγορο από αυτόν που ελπίζαμε. Ενώ στη Διπλωματική Διάσκεψη της Ρώμης ψήφισαν υπέρ της υιοθέτησής της 120 κράτη, η Συνθήκη έφτασε να υπογραφεί από ένα σύνολο 139 κρατών. Δηλαδή, την συντριπτική πλειοψηφία της παγκόσμιας κοινότητας. Όπως γνωρίζετε, απαιτούνται 60 επικυρώσεις ή προσχωρήσεις για να τεθεί το Καταστατικό σε ισχύ και να ξεκινήσει το Διεθνές Ποινικό Δικαστήριο. Λοιπόν, μέχρι σήμερα, έχουν ήδη καταγραφεί 52 επικυρώσεις, γεγονός που μας κάνει να πιστεύουμε ότι οι 60 απαραίτητες επικυρώσεις θα επιτευχθούν μέσα στους επόμενους μήνες· τολμώ να προβλέψω ότι, σίγουρα, πριν από το τέλος αυτής της ισπανικής Προεδρίας.
<P>
Όπως γνωρίζετε επίσης, όλα τα κράτη μέλη της Ένωσης είτε έχουν επικυρώσει το Καταστατικό είτε έχουν θέσει σε κίνηση τους απαραίτητους συνταγματικούς μηχανισμούς για να το επικυρώσουν όσο το δυνατόν πιο σύντομα. Έχουμε την ακλόνητη πεποίθηση ότι όλα τα κράτη μέλη θα είναι μεταξύ των χωρών οι οποίες, με τη συμμετοχή τους στη συνέλευση των κρατών μελών, η πρώτη συνεδρίαση της οποίας θα μπορούσε να λάβει χώρα κατά το τρέχον έτος, θα θέσει σε ισχύ τις συγκεκριμένες αποφάσεις που ανοίγουν τον δρόμο στην πραγματική λειτουργία του Δικαστηρίου.
<P>
Σύμφωνα με την κοινή θέση που υιοθετήθηκε στο Συμβούλιο στις 11 Ιουνίου 2001, η Ευρωπαϊκή Ένωση προτρέπει όλα τα κράτη που ακόμη δεν το έχουν κάνει να επικυρώσουν ή να προσχωρήσουν στο Καταστατικό το συντομότερο δυνατό, για να γίνει το Διεθνές Ποινικό Δικαστήριο σύντομα πραγματικότητα. Θα ήθελα να επισημάνω ότι πρόσφατα δεκαπέντε υποψήφιες χώρες ή χώρες εταίροι προσχώρησαν στην κοινή θέση και συνεργάζονται στενά μαζί μας σ' αυτή την προσπάθεια. Είναι δίκαιο επίσης να επισημάνουμε το έργο που επιτελεί προς αυτή την κατεύθυνση ένας σημαντικός αριθμός μη κυβερνητικών οργανώσεων, συχνά με συνδρομή και τη συνεργασία της Ευρωπαϊκής Ένωσης.
<P>
Συνεπής σ' αυτό το κάλεσμα, η Ένωση πραγματοποιεί διαπραγματεύσεις με τρίτες χώρες και ομάδες χωρών για να επιταχυνθούν οι απαραίτητες εσωτερικές διαδικασίες προκειμένου να προχωρήσουν σε μια γρήγορη επικύρωση του Καταστατικού. Διαπραγματεύσεις που συνοδεύονται σε συγκεκριμένες περιπτώσεις από προσφορές τεχνικής βοήθειας σ' αυτόν τον τομέα. Τις επόμενες εβδομάδες σκοπεύουμε να εντείνουμε αυτές τις διαπραγματεύσεις ανά τις ηπείρους με στόχο όχι μόνο την επίτευξη της ταχείας θέσεως σε ισχύ του Καταστατικού, αλλά επίσης τη διασφάλιση ότι η συνέλευση των κρατών μελών θα αντανακλά όσο το δυνατό πιο πιστά την ποικίλη σύνθεση της διεθνούς κοινότητας.
<P>
Στην πραγματικότητα, η νομιμότητα και η αποτελεσματικότητα του μελλοντικού Δικαστηρίου θα εξαρτηθεί, με αποφασιστικό τρόπο, από το γεγονός ότι τόσο η σύνθεσή του όσο και η υποστήριξη που θα εξασφαλίσει θα ερμηνεύονται ως μια πραγματική αντανάκλαση της διεθνούς κοινότητας στο σύνολό της. Είναι απολύτως σημαντικό όλες οι ήπειροι, όλα τα νομικά συστήματα να εκπροσωπούνται όπως πρέπει στο Δικαστήριο και αυτό συμπεριλαμβάνει δικαστές, τόσο άντρες όσο και γυναίκες, όπως καθορίζει το Καταστατικό της Ρώμης.
<P>
Η αναζήτηση αυτής της ευρείας υποστήριξης του Δικαστηρίου πρέπει να εμπνέει τις προσπαθειές μας. Αισθανόμαστε ενθαρρυμένοι σ' αυτή την προσπάθεια από το γεγονός ότι μεταξύ των επικυρώσεων που έχουν καταγραφεί και εκείνων που αναμένονται στους επόμενους μήνες υπάρχουν χώρες που ανήκουν σε όλες τις ηπείρους, με την υπεροχή μέχρι στιγμής της Ευρώπης, της Αφρικής και της Λατινικής Αμερικής, και με διάφορα νομικά συστήματα και επίπεδα οικονομικής και κοινωνικής ανάπτυξης. Κανείς δεν θα μπορεί να πει ότι το Διεθνές Ποινικό Δικαστήριο πρόκειται να είναι ένα δικαστήριο του δυτικού κόσμου ή των ανεπτυγμένων χωρών. Θα είναι ένα δικαστήριο του συνόλου της διεθνούς κοινότητας, απολύτως ανεξάρτητο και συνδεδεμένο με το σύστημα των Ηνωμένων Εθνών.
<P>
Είναι σημαντικό να επισημάνω ότι όλες οι χώρες, είτε έχουν υπογράψει είτε όχι το Καταστατικό, μπορούν να πάρουν ενεργό μέρος στη διαδικασία δημιουργίας του Διεθνούς Ποινικού Δικαστηρίου μέσω της συμμετοχής τους στις εργασίες της προπαρασκευαστικής επιτροπής και έπειτα, αν αυτό επιθυμούν, ως παρατηρητές στη συνέλευση των κρατών μελών. Και οι πόρτες θα είναι μονίμως ανοιχτές σε όλες τις χώρες που επιθυμούν να επικυρώσουν ή προσχωρήσουν στο Καταστατικό πιο πριν. Από αυτή την άποψη, η Ευρωπαϊκή Ένωση διατηρεί ένα συνεχή και σταθερό διάλογο με ορισμένες χώρες που διατηρούν αμφιβολίες, μεταξύ των οποίων ορισμένες από τις πιο σταθερούς μας συμμάχους - αναφέρομαι συγκεκριμένα στις Ηνωμένες Πολιτείες - και θα συνεχίσουμε να είμαστε πάντα διατεθειμένοι να συνεχίσουμε αυτές τις ανταλλαγές απόψεων, έτσι ώστε να διασαφηνιστούν οι αντίστοιχες θέσεις και να προωθηθεί μια στάση συνεργασίας στο μέλλον.
<P>
Είναι προφανές ότι το έργο μας δεν πρόκειται να τελειώσει με τη θέση σε ισχύ του Καταστατικού και των αποφάσεων που θα υιοθετηθούν στην πρώτη συνεδρίαση της συνέλευσης των κρατών μελών. Θα είναι απαραίτητο να ληφθούν όλα τα μέτρα που είναι αναγκαία ώστε η εγκατάσταση του νέου θεσμού στη μόνιμη έδρα του στη Χάγη να είναι όσο το δυνατό πιο γρήγορη και αποτελεσματική. Η προπαρασκευαστική επιτροπή και η χώρα φιλοξενίας, οι Κάτω Χώρες, προετοιμάζουν ήδη την εφαρμογή αυτών των μέτρων και η Ευρωπαϊκή Ένωση συνεργάζεται μαζί τους. Κατόπιν, θα πρέπει να αναπτυχθούν και να ενισχυθούν όλοι οι μηχανισμοί που πρέπει να βοηθήσουν το νέο θεσμό για τη διασφάλιση της πλήρους αποτελεσματικότητάς του τόσο στην έδρα του όσο και επί τόπου. Η εμπειρία των Δικαστηρίων για την πρώην Γιουγκοσλαβία και τη Ρουάντα μας δίδαξε ότι η διεθνής ποινική δικαιοσύνη, για να είναι αποτελεσματική, πρέπει να διαθέτει σημαντικά ατομικά, υλικά και λειτουργικά μέσα. Το Δικαστήριο, με την παγκόσμια δυνητικά εξουσία, δεν θα απαιτήσει λιγότερα· θα απαιτήσει περισσότερα. Σ' αυτό το επίπεδο επίσης, η Ευρωπαϊκή Ένωση και τα κράτη μέλη της θα πρέπει να είναι προετοιμασμένα για να παράσχουν τη βοήθεια που θα κριθεί απαραίτητη.
<P>
Αφετέρου, το Δικαστήριο, η δράση του οποίου θα διαπνέεται από τις αρχές της συμπληρωματικότητας και της συνεργασίας με τα εθνικά συστήματα δικαιοσύνης, θα μπορεί να λειτουργήσει αποτελεσματικά μόνο αν υπολογίζει στη συνεργασία των δικαστικών και διοικητικών αρχών των κρατών. Αυτό έχει ως αποτέλεσμα ότι ένα πολύ σημαντικό μέρος της εφαρμογής του Καταστατικού συνίσταται στην υιοθέτηση μέτρων στο εθνικό πλαίσιο για να καταστεί δυνατή αυτή η συνεργασία. Αυτό αντιστοιχεί σε κάθε κράτος συνεπές με τις συνταγματικές του διαδικασίες, αλλά η Ευρωπαϊκή Ένωση μπορεί να βοηθήσει αυτή τη διαδικασία μέσω της ανταλλαγής πληροφοριών ή, όταν κρίνεται ενδεδειγμένο, την προσφορά τεχνικής βοήθειας στις χώρες που τη χρειάζονται.
<P>
Όλα αυτά γίνονται στη βάση της κοινής θέση του Ιουνίου του 2001, που ανέφερα προηγουμένως, η οποία σε περίπτωση ανάγκης θα μπορούσε να συμπληρωθεί από ένα πιο λεπτομερές σχέδιο δράσης ή, την κατάλληλη στιγμή, μέσω μίας ενημέρωσης και ακρίβειας των όρων του σε συνάρτηση με την πρόοδο της διαδικασίας. Μπορώ να σας διαβεβαιώσω, κυρίες και κύριοι, ότι η Προεδρία των κρατών μελών θα λάβει σοβαρά υπόψη τις ιδέες που θα προκύψουν από αυτή τη συζήτηση την ώρα της λήψης αποφάσεων.
<P>
Συμμεριζόμαστε, κύριε Πρόεδρε, την σταθερή δέσμευση υπέρ της γρήγορης και αποτελεσματικής ίδρυσης του Διεθνούς Ποινικού Δικαστηρίου ως ανεξάρτητου και αμερόληπτου θεσμού αφοσιωμένου στην απόδοση δικαιοσύνης στις πιο σοβαρές περιπτώσεις κατά των ανθρωπίνων δικαιωμάτων και του ανθρωπιστικού δικαίου που λαμβάνουν χώρα στον κόσμο. Σ' αυτό το θέμα, όλοι, το Ευρωπαϊκό Κοινοβούλιο, το Συμβούλιο, τα κράτη μέλη και η Επιτροπή είμαστε απολύτως ενωμένοι και αποφασισμένοι να συνεχίσουμε να ενεργούμε με αποφασιστικότητα και επιμονή. Αυτή η πεποίθηση, αυτή η αποφασιστικότητα είναι αυτό που συνέβαλε στο ότι σ' αυτή τη διαδικασία η Ευρωπαϊκή Ένωση διαδραματίζει ένα αναμφίβολα ηγετικό ρόλο, μαζί με άλλες χώρες που διακρίνονται για την αφοσίωσή τους στη δημοκρατία και τα ανθρώπινα δικαιώματα.
<P>
Είμαστε ήδη πολύ κοντά στην επίτευξη του στόχου με την θέση σε ισχύ του Καταστατικού της Ρώμης και την έναρξη λειτουργίας του Δικαστηρίου. Αυτή πρόκειται να σηματοδοτήσει το πριν και το μετά στην ιστορία των προσπαθειών της ανθρωπότητας να εμφυτεύσουν τη δικαιοσύνη στον κόσμο. Θα μπορούμε, τότε, να είμαστε περήφανοι για τη συμβολή της Ευρώπης σ' αυτή την πρόοδο της διεθνούς κοινότητας, αλλά με κανένα τρόπο δεν θα μπορούμε να έχουμε την πολυτέλεια να επαναπαυθούμε στις δάφνες μας· θα είναι η στιγμή όπου θα περάσουμε σε μία άλλη φάση του ίδιου αγώνα για τη δικαιοσύνη, στην οποία ο ρόλος της Ευρώπης θα είναι εξίσου ουσιώδης. Είμαι σίγουρος, κύριε Πρόεδρε, ότι δεν θα μας λείψει ούτε η βούληση ούτε η σταθερότητα για να συνεχίσουμε αυτή την προσπάθεια και, φυσικά, δεν πιστεύω ότι θα μας λείψει ποτέ η υποστήριξη του Ευρωπαϊκού Κοινοβουλίου.
<P>
(Χειροκροτήματα)

<SPEAKER ID=105 NAME="Πρόεδρος">
Ευχαριστούμε πολύ, κύριε de Miguel, μπορείτε να είστε σίγουρος ότι δεν θα σας λείψει ποτέ η υποστήριξη αυτού του Κοινοβουλίου, που πράγματι εξέφρασε την πολιτική του βούληση σε διάφορες περιπτώσεις.

<SPEAKER ID=106 LANGUAGE="DE" NAME="Verheugen">
Κύριε Πρόεδρε, κύριε Πρόεδρε του Συμβουλίου, κυρίες και κύριοι βουλευτές, ο αγώνας κατά της ατιμωρησίας σοβαρών εγκλημάτων όπως και ο αγώνας υπέρ της διεθνούς δικαιοσύνης αποτελεί αναπόσπαστο τμήμα της πολιτικής της Ευρωπαϊκής Ένωσης στον τομέα των ανθρωπίνων δικαιωμάτων και του εκδημοκρατισμού. Το καταστατικό του Διεθνούς Ποινικού Δικαστηρίου, το οποίο συμφωνήθηκε στη Ρώμη αποτελεί μάλλον το σημαντικότερο επίτευγμα στον τομέα του διεθνούς δικαίου μετά την ίδρυση των Ηνωμένων Εθνών. Η Ευρωπαϊκή Ένωση τασσόταν πάντα υπέρ της ίδρυσης του Διεθνούς Ποινικού Δικαστηρίου και εξακολουθεί να υποστηρίζει αυτό το εγχείρημα, δίνοντάς του μεγάλη έμφαση όπως αποδεικνύεται και στην κοινή θέση η οποία ψηφίσθηκε από την ΕΕ τον Ιούνιο του 2001. Στην εν λόγω κοινή θέση συνηγορούμε υπέρ του ότι το συμπεφωνημένο καταστατικό πρέπει να τεθεί σε ισχύ το ταχύτερο δυνατόν και να ιδρυθεί το Διεθνές Ποινικό Δικαστήριο.
<P>
Η Επιτροπή συντάσσεται πλήρως με την προσέγγιση που αναπτύσσεται στην κοινή θέση και συμφωνώ επίσης με αυτά που επεσήμανε προ ολίγου ο Ramσn de Miguel ως Πρόεδρος του Συμβουλίου. Η Επιτροπή επικροτεί το γεγονός ότι οι συνδεδεμένες με την Ευρωπαϊκή Ένωση χώρες της Κεντρικής και Ανατολικής Ευρώπης, καθώς και τα επίσης συνδεδεμένα με την ΕΕ κράτη της Κύπρου και της Μάλτας, όπως και οι χώρες που ανήκουν στον χώρο της Ευρωπαϊκής Ζώνης Ελεύθερων Συναλλαγών, δήλωσαν επισήμως τον Ιανουάριο του 2002 ότι συντάσσονται με τους στόχους της κοινής θέσης.
<P>
Από τον προϋπολογισμό της ΕΕ χρηματοδοτούνται σχέδια Μη Κυβερνητικών Οργανώσεων με την πρόθεση να καταστεί σε παγκόσμιο επίπεδο συνειδητή η αναγκαιότητα της ίδρυσης του δικαστηρίου. Με αυτό το σκεπτικό, στο πλαίσιο της ευρωπαϊκής πρωτοβουλίας για τη δημοκρατία και τα ανθρώπινα δικαιώματα, έχουν δαπανηθεί από το 1995 μέχρι σήμερα περίπου 6,9 εκ. ευρώ σε τέτοιου είδους σχέδια. Το 2001 διατέθηκαν 2,1 εκ. ευρώ για τρία σχέδια Μη Κυβερνητικών Οργανώσεων τα οποία αλληλοσυμπληρώνονται και αποσκοπούν στην υποστήριξη του Διεθνούς Ποινικού Δικαστηρίου.
<P>
Το σχέδιο Συνασπισμός των ΜΚΟ υπέρ του Διεθνούς Ποινικού Δικαστηρίου έχει ως στόχο του να διευκολύνει τη συμμετοχή της κοινωνίας των πολιτών και τη συνεργασία της με τις κυβερνήσεις στο πλαίσιο της επιφορτισμένης με την ίδρυση του ΔΠΔ επιτροπής των Ηνωμένων Εθνών και να προωθήσει τη συνεργασία επί τεχνικών θεμάτων ώστε, μετά την κύρωση του καταστατικού που συμφωνήθηκε στη Ρώμη, να μπορούν να θεσπιστούν δεσμευτικές κανονιστικές πράξεις σε εθνικό επίπεδο, βάσει των οποίων θα υλοποιηθεί το καταστατικό.
<P>
Το σχέδιο "κοινοβουλευτικοί εκπρόσωποι υπέρ της δράσης σε παγκόσμιο επίπεδο" διεξάγει μια κοινοβουλευτική εκστρατεία για την κύρωση και την αποτελεσματική υλοποίηση του καταστατικού του Ποινικού Δικαστηρίου καθώς και για την προώθηση του κράτους δικαίου. Το σχέδιο "καμία ειρήνη χωρίς δικαιοσύνη" εστιάζεται σε εκστρατείες για τη συνειδητοποίηση του ζητήματος από την κοινή γνώμη και για την οργάνωση διασκέψεων με αντικείμενο τη στήριξη του Ποινικού Δικαστηρίου.
<P>
Στην ανακοίνωση της Επιτροπής τον Μάιο του 2001 σχετικά με τη σημασία των ανθρωπίνων δικαιωμάτων και τον εκδημοκρατισμό τρίτων χωρών δόθηκε προτεραιότητα στην ενίσχυση των μέτρων για την καταπολέμηση της ατιμωρησίας εγκλημάτων. Για τον λόγο αυτό, η Επιτροπή θα συνεχίσει να υποστηρίζει τη δημιουργία του Διεθνούς Ποινικού Δικαστηρίου. Η γραμμή του προϋπολογισμού που προβλέπεται ειδικά για το Διεθνές Ποινικό Δικαστήριο, η οποία περιλαμβάνει και τα ad hoc δικαστήρια για την πρώην Γιουγκοσλαβία και τη Ρουάντα καθώς και το δικαστήριο για τη Σιέρα Λεόνε, που δημιουργήθηκε πρότινος, έχει προικοδοτηθεί για το 2002 με 5 εκ. ευρώ.
<P>
Το 2002 η Επιτροπή θα στρέψει τις προσπάθειές της προς δύο κατευθύνσεις. Πρώτον στη συνειδητοποίηση της ανάγκης να δημιουργηθεί το ΔΠΔ, όπου σκοπεύουμε να απευθύνουμε έκκληση σε περισσότερες χώρες και όχι μόνο στις 60 που χρειάζεται η κύρωση του καταστατικού για να τεθεί σε ισχύ. Ταυτόχρονα θα μεριμνήσουμε ώστε να εκπροσωπούνται από γεωγραφική σκοπιά όλες οι περιοχές της υφηλίου.
<P>
Δεύτερον, θέλουμε να επικεντρωθούμε στη θέσπιση δεσμευτικών κανονιστικών διατάξεων σε εθνικό επίπεδο προκειμένου να υλοποιηθεί το εγχείρημα αυτό, συμπεριλαμβανομένης της εκπαίδευσης των ειδικών που θα συμβάλουν στις εργασίες του Δικαστηρίου, δηλαδή της εκπαίδευσης δικαστών, δικηγόρων και υπαλλήλων των υπηρεσιών ποινικής δίωξης καθώς και της εκπαίδευσης κοινοβουλευτικών εκπροσώπων. Επιπλέον μπορεί να διατεθούν ορισμένα κονδύλια για την κάλυψη των κύριων δαπανών του Δικαστηρίου. Τον Μάρτιο του τρέχοντος έτους θα διατυπωθεί πρόσκληση για την υποβολή προτάσεων που θα αφορούν την υλοποίηση αυτών των στόχων.

<SPEAKER ID=107 LANGUAGE="NL" NAME="Oostlander">
Ευτυχώς μπόρεσα να ακούσω πρώτα τον Επίτροπο Verheugen, και μπορώ επομένως να συμφωνήσω με τους δύο προλαλήσαντες, τόσο της Προεδρίας όσο και της Επιτροπής. Οι παρεμβάσεις τους συνάδουν απολύτως με τους στόχους του Ευρωπαϊκού Λαϊκού Κόμματος και των Χριστιανοδημοκρατών.
<P>
Συμφωνούμε απολύτως και με τα σχόλιά τους σχετικά με το Δικαστήριο. Κάνουμε λόγο για την ανάγκη συμφιλίωσης και συνδιαλλαγής, όμως απαραίτητη προϋπόθεση προκειμένου να επιτευχθεί ο στόχος αυτός είναι η επιβολή της δικαιοσύνης. Το Ποινικό Δικαστήριο δημιουργήθηκε για αυτόν ακριβώς τον σκοπό και αποτελεί επομένως ένα εξαιρετικά σημαντικό μέσο για την επιβολή του διεθνούς δικαίου και ιδιαίτερα στο πλαίσιο της προληπτικής λειτουργίας του απέναντι σε άτομα που ευθύνονται για εγκλήματα και έχουν αναρριχηθεί σε υψηλές πολιτικές θέσεις, όπως είδαμε στην Γιουγκοσλαβία και στην περιοχή των μεγάλων λιμνών στην Αφρική. Είναι εξαιρετικά σημαντικό να μην ανεχόμαστε πλέον την ατιμωρησία και να το καταλάβουν όλοι αυτό.
<P>
Τα ψηφίσματα που υπέβαλε το Κοινοβούλιο περιλαμβάνουν ορισμένα σημαντικά ζητήματα. Καταρχάς, οι πολιτικές ομάδες συμφώνησαν κατά την διάρκεια των συζητήσεων να καλέσουμε τον Πρόεδρο και το κοινοβούλιο των Ηνωμένων Πολιτειών να αναθεωρήσουν τις θέσεις τους σχετικά με τη συμμετοχή των ΗΠΑ στο Διεθνές Ποινικό Δικαστήριο. Θεωρούμε ότι είναι σημαντικά τα συμφέροντα των Ηνωμένων Πολιτειών και για το λόγο αυτό αποφασίσαμε να υποβάλουμε την έκκλησή μας με τον αρμόζοντα τρόπο. Για τον λόγο αυτό θεωρώ απολύτως απαράδεκτη την τροπολογία στο σημείο αυτό, το οποίο αφορά μία παλαιά φάση των διαπραγματεύσεων. Δεν έχει κανένα απολύτως νόημα να προσπαθούμε να πείσουμε τους Αμερικανούς χρησιμοποιώντας σκληρές εκφράσεις. Είναι προτιμότερο να προσπαθήσουμε να αποφύγουμε να αυξήσουμε ακόμα περισσότερο την δυσαρέσκεια που νιώθουν οι Αμερικανοί απέναντι στην Ευρώπη και να βρούμε έναν τρόπο να συζητήσουμε για τα ζητήματα αυτά με φιλικό πνεύμα.
<P>
Ένα άλλο ζήτημα αφορά την ανάγκη να εκσυγχρονιστούν οι διατάξεις της Σύμβασης της Γενεύης για τους αιχμαλώτους πολέμου, έτσι ώστε να καλύπτεται το καθεστώς των κρατουμένων στη βάση του Γκουαντάναμο. Η Ομάδα μας θεωρεί πολύ σημαντικό να βρεθεί ένας κατάλληλος ορισμός. Εξάλλου, ευχόμαστε να επιτύχουν οι προσπάθειες της ισπανικής Προεδρίας, έτσι ώστε να δημιουργηθεί το Διεθνές Ποινικό Δικαστήριο κατά την διάρκεια αυτής της Προεδρίας.

<SPEAKER ID=108 LANGUAGE="ES" NAME="Dνez Gonzαlez">
Κύριε Πρόεδρε, έχει περάσει πολύς καιρός από τις 17 Ιουλίου 1988, όταν ψηφίστηκε στη Ρώμη η ίδρυση ενός Διεθνούς Ποινικού Δικαστηρίου για να δικάζει τα άτομα που είναι υπεύθυνα για τα πιο σοβαρά εγκλήματα που, όπως ήδη ειπώθηκε εδώ, πλήττουν ολόκληρο τον κόσμο, μεταξύ των οποίων και την τρομοκρατία .
<P>
Μέχρι σήμερα έχουν γίνει 52 επικυρώσεις, αλλά χρειάζονται, όπως γνωρίζετε κυρίες και κύριοι, 60 για τη θέση του σε ισχύ. Λαμβάνοντας υπόψη, επομένως, ότι σύμφωνα με τις προβλέψεις το Διεθνές Ποινικό Δικαστήριο θα τεθεί σε ισχύ αυτό το πρώτο εξάμηνο κατά τη διάρκεια της ισπανικής Προεδρίας, ότι η πρώτη συνέλευση των κρατών μελών θα διεξαχθεί στη Νέα Υόρκη, τον Σεπτέμβριο του ίδιου έτους· ότι η θέση των Ηνωμένων Πολιτειών δεν ήταν, μέχρι στιγμής, θετική και ότι, επιπλέον, υπάρχουν βάσιμοι φόβοι ότι η κυβέρνηση των Ηνωμένων Πολιτειών θα υποστήριζε μια αρνητική εκστρατεία, μέχρι του σημείου να ακυρώσει την υπογραφή του Κλίντον, η οποία κατατέθηκε στον ΟΗΕ, στις 31 Δεκεμβρίου 2000, θέλω να επωφεληθώ από την παρουσία σας εδώ, κύριε de Miguel, για να σας θέσω μερικά συγκεκριμένα ερωτήματα.
<P>
Τι σκοπεύει να κάνει η Προεδρία της Ένωσης απέναντι στην κυβέρνηση Μπους για να υπερπηδήσουμε αυτόν τον κίνδυνο της οπισθοδρόμησης; Δεν νομίζει η Προεδρία ότι θα ήταν απαραίτητο να επεξεργαστεί ένα σχέδιο με συγκεκριμένα μέτρα και μέσα για να προσελκύσουμε τις Ηνωμένες Πολιτείες στο Διεθνές Ποινικό Δικαστήριο; Τι σκοπεύει να κάνει η Προεδρία της Ένωσης για να εγγυηθεί ότι οι 18 δικαστές οι οποίοι αναφέρθηκαν προηγουμένως, που πρέπει να αποτελέσουν μέρος του Δικαστηρίου, και οι οποίοι θα οριστούν σε διεθνές επίπεδο, θα πληρούν τις προϋποθέσεις προσόντων, ισορροπημένης περιφερειακής κατανομής, πείρας και ισοτιμίας μεταξύ αντρών και γυναικών;
<P>
Όταν ψηφίστηκε το Καταστατικό της Ρώμης, ο Κόφι Ανάν το θεώρησε ένα γιγαντιαίο βήμα. Αλλά, πολύ καιρό πριν, ο Benjamin Ferencz, πρώην εισαγγελέας της Νυρεμβέργης, είχε πει ότι δεν μπορεί να υπάρξει ειρήνη χωρίς δικαιοσύνη, δικαιοσύνη χωρίς νόμο, βαρυσήμαντος νόμος χωρίς δικαστήριο για να κρίνει τι είναι δίκαιο και νόμιμο σε οποιαδήποτε περίπτωση. Σήμερα, μετά την 11η Σεπτεμβρίου 2001, μετά τις συγκρούσεις της Μέσης Ανατολής, οι πολίτες θεωρούν την ίδρυση αυτού του δικαστηρίου ως κάτι επείγον και απαραίτητο. Ας μην αφήσουμε, κυρίες και κύριοι, ας μην αφήσουμε κύριε Προεδρεύοντα του Συμβουλίου, να περάσει ο καιρός, να επικρατήσει η λήθη μέχρι να μας θυμίσει την απειλή ένα νέο έγκλημα ή ένας νέος πόλεμος.

<SPEAKER ID=109 LANGUAGE="NL" NAME="Van den Bos">
Κύριε Πρόεδρε, το σωστό είναι λάθος, right is wrong. Εάν δεν αντιμετωπίζονται όλοι οι άνθρωποι ισότιμα, εάν τα εγκλήματα πολέμου και τα εγκλήματα κατά της ανθρωπότητας παραμένουν ατιμώρητα, πώς θα μπορούσαμε ποτέ να τιμωρήσουμε με τρόπο αξιόπιστο λιγότερο σοβαρές παραβιάσεις του νόμου; Είναι εξαιρετικά σημαντικό να δημιουργηθεί πλέον ένα μόνιμο Διεθνές Ποινικό Δικαστήριο, και μάλιστα στη Χάγη, τη δικαστική πρωτεύουσα του πλανήτη. Το δικαστήριο αυτό αποτελεί μέρος της εξέλιξης του πολιτισμού μας. Θα πρέπει φυσικά να έχει παγκόσμια δικαιοδοσία και αντιπροσώπευση. Ιδιαίτερα οι ασιατικές και οι αραβικές χώρες υποαντιπροσωπεύονται σε αυτό, ενώ θα ήθελα να υπογραμμίσω ότι όλες οι χώρες που έχουν υπογράψει οφείλουν να κυρώσουν την Σύμβαση.
<P>
Είναι απολύτως απαράδεκτο το γεγονός ότι οι Ηνωμένες Πολιτείες αρνούνται να κυρώσουν την Σύμβαση. Ας μην λησμονούμε ότι οι Αμερικανοί φρόντισαν να υιοθετηθεί στην Νυρεμβέργη ως αρχή του διεθνούς δικαίου ότι τα άτομα φέρουν υποχρεώσεις απέναντι στην παγκόσμια κοινότητα και ότι οι υποχρεώσεις αυτές έχουν το προβάδισμα απέναντι στις υποχρεώσεις προς την πατρίδα τους.
<P>
Τη στιγμή αυτή φαίνεται ότι οι Αμερικανοί θεωρούν πως το διεθνές ποινικό δίκαιο ισχύει για όλους εκτός από αυτούς. Το νομοσχέδιο που υιοθέτησε ήδη η Γερουσία, βάση του οποίου οι ΗΠΑ μποϊκοτάρουν το Δικαστήριο και κάθε χώρα που συμμετέχει σε αυτό, αποτελεί σπάνιο δείγμα κρατικής αλαζονείας. Σύμφωνα με ένα άλλο παράφρων νομοσχέδιο, ο Πρόεδρος των Ηνωμένων Πολιτειών εξουσιοδοτείται μάλιστα να διατάσσει την απελευθέρωση διά της βίας ατόμων των οποίων τη φυλάκιση διατάσσει το Δικαστήριο. Εφόσον προβλέπονται επαρκείς εγγυήσεις για την αδιάβλητη διεξαγωγή των δικών με τη συμμετοχή των κατάλληλων δικαστών, η Αμερική δεν έχει κανένα απολύτως λόγο να φοβάται το Δικαστήριο αυτό. Το Συμβούλιο και το Κοινοβούλιο οφείλουν να μεταφέρουν την άποψη αυτή με φιλικό αλλά σαφέστατο τρόπο στους ομολόγους μας στις Ηνωμένες Πολιτείες.
<P>
Εξάλλου, θα πρέπει σύντομα να κυρώσουν τη Σύμβαση όσο το δυνατόν περισσότερες χώρες σε όλες τις ηπείρους. Το Δικαστήριο δεν θα πρέπει να είναι ευρωπαϊκό. Έτσι θα αποδειχθεί στην πράξη ότι έχουν άδικο οι χώρες που δεν συμμετέχουν σε αυτό. Όποιος αρνηθεί την αναγνώριση του Διεθνούς Ποινικού Δικαστηρίου, διαπράττει αδικία και δεν συμβαδίζει με τον πολιτισμό μας.

<SPEAKER ID=110 LANGUAGE="IT" NAME="Frassoni">
Κύριε Πρόεδρε, λείπουν μόνο οκτώ επικυρώσεις για την έναρξη ισχύος σχετικά με το Διεθνές Ποινικό Δικαστήριο, αλλά υπάρχουν διάφορα προβλήματα προς επίλυση πριν το Δικαστήριο γίνει το διεθνές όργανο δικαιοσύνης και αγώνα κατά της ατιμωρησίας που επιθυμούμε. Το πρώτο εμπόδιο είναι η μόνιμα εχθρική στάση εκ μέρους των Ηνωμένων Πολιτειών. Εμείς ζητούμε από την Προεδρία του Συμβουλίου και από την Επιτροπή να επιβεβαιώσουν ακόμα μία φορά, σε όλες τις επίσημες και ανεπίσημες ευκαιρίες συνάντησης με τις Ηνωμένες Πολιτείες, τη σημασία που προσδίδει σε αυτό το θέμα η Ευρώπη. Θα μπορούσαμε πραγματικά και ρεαλιστικά να σκεφθούμε κάποιο δημιουργικό μέσο πίεσης προς τις Ηνωμένες Πολιτείες, γιατί πιστεύω ότι αυτό δεν έχει γίνει ακόμη στην πράξη.
<P>
Το δεύτερο πρόβλημα αφορά το δύσκολο ζήτημα των εσωτερικών κανόνων προσαρμογής των εθνικών νομοθεσιών στο Πρωτόκολλο του Δικαστηρίου. Αυτή θα είναι ασφαλώς μια δύσκολη διαδικασία, αλλά δεν πρέπει να την κάνουμε να διαρκέσει πάρα πολύ. Από αυτήν την άποψη, θα ήθελα πραγματικά να δηλώσω τη χαρά μου για τα λόγια του Επιτρόπου Verheugen, ο οποίος δήλωσε ότι προτίθεται να υποστηρίξει με την Επιτροπή, αλλά και με οικονομική υποστήριξη, την κατάρτιση ειδικών για να βοηθήσουν στην καλύτερη λειτουργία του Δικαστηρίου.

<SPEAKER ID=111 NAME="Queirσ">
Κύριε Πρόεδρε, προέρχομαι από μια χώρα που ήδη ολοκλήρωσε τη διαδικασία επικύρωσης του Καταστατικού της Ρώμης, επιβεβαιώνοντας την ανθρωπιστική παράδοση πίστης στη δικαιοσύνη η οποία χαρακτηρίζει τους Πορτογάλους, μια χώρα που κατάργησε την ποινή του θανάτου πριν 450 χρόνια και την ισόβια φυλάκιση πριν 118 χρόνια. Αλλά πιο σημαντικό είναι πως μπορούμε να διαπιστώσουμε ότι οι αξίες της δικαιοσύνης και της καταπολέμησης της ατιμωρησίας διαδίδονται στις πέντε ηπείρους. Αργά, ασφαλώς, αλλά διαδίδονται. Βλέπουμε επίσης με ικανοποίηση ότι η προσεχής καθιέρωση του ΔΠΔ θα συμβάλει σημαντικά στην απόρριψη της θανατικής ποινής.
<P>
Πρέπει να προσθέσουμε ότι υπάρχει δικαιοσύνη μόνο όταν αυτή εφαρμόζεται ισότιμα σε όλους. Γνωρίζουμε ότι το ΔΠΔ δεν είναι τέλειο και ούτε θα γίνει τέλειο. Πολλές φορές θα μετατραπεί σε "δικαστήριο των νικητών" αλλά, εκτός από την κανονική δικαιοδοτική λειτουργία του, της διερεύνησης και εκδίκασης των ιδιαιτέρως σοβαρών εγκλημάτων, θα εκπληρώνει επίσης δύο άλλες πολύ σημαντικές αποστολές: την πρόληψη, μέσω της αποτροπής της διάπραξης νέων εγκλημάτων, και την επανόρθωση, την αποζημίωση των θυμάτων. Πρέπει ακόμη να υπογραμμίσουμε ότι το Διεθνές Δικαστήριο θα ενεργοποιείται μόνο όταν οι εθνικές ποινικές αρχές δεν προχωρούν στην έρευνα και την εκδίκαση των εγκλημάτων, είτε λόγω νομικής παράλειψης είτε διότι δεν είναι σε θέση να το πράξουν. Πιστεύουμε ότι αποτελεί μια ικανοποιητική λύση εφόσον εφαρμόζεται ορθά όσον αφορά το δύσκολο πρόβλημα της σύγκρουσης μεταξύ της δικαιοδοσίας του Διεθνούς Ποινικού Δικαστηρίου και της κυριαρχίας των εθνικών ποινικών συστημάτων.
<P>
Κύριε Πρόεδρε, η αμεροληψία και ανεξαρτησία του ΔΠΔ αποτελούν ουσιώδεις αξίες και εντάσσονται στην προστασία αυτού που αποτελεί τη μεγαλύτερη κληρονομιά της Ευρωπαϊκής Ένωσης: του σεβασμού των ανθρωπίνων δικαιωμάτων και των θεμελιωδών ελευθεριών, καθώς επίσης και του κράτους δικαίου. Επομένως, όλες οι ευκαιρίες είναι κατάλληλες για να εγκωμιάσουμε τους στόχους οι οποίοι πρυτάνευσαν για τη δημιουργία του Δικαστηρίου και που δεν μπορούν σε καμία περίπτωση να υποβαθμιστούν.

<SPEAKER ID=112 LANGUAGE="IT" NAME="Bonino">
Κύριε Πρόεδρε, πιστεύω ότι τα τελευταία χρόνια, το θέμα αυτό αντιπροσωπεύει ένα άριστο παράδειγμα συνεργασίας μεταξύ των ευρωπαϊκών οργάνων. Θέλω από το βήμα αυτό να επισημάνω το σταθερό ενδιαφέρον της Επιτροπής, των υπαλλήλων της, του Συμβουλίου, καθώς και τα ανοίγματα που επέδειξαν σε σχέση με πρωτοβουλίες εταιριών, ομάδων βουλευτών, Μη Κυβερνητικών Οργανώσεων, γιατί πιστεύω ότι αυτό μας προσφέρει ένα μοντέλο κοινής εργασίας - που ακολουθήσαμε, για παράδειγμα, στη συνθήκη για τις νάρκες κατά προσωπικού - το οποίο αξίζει κατάλληλης περισυλλογής λόγω της αποτελεσματικότητας που αποδεικνύει.
<P>
Αναφέρθηκαν εδώ ορισμένες χώρες οι οποίες απουσιάζουν. Υπάρχουν και άλλες, όπως η Ρωσία και η Κίνα, στις οποίες θα έπρεπε ίσως εξίσου να γίνει αναφορά και να δοθεί προσοχή. Οι επικυρώσεις είναι πενήντα δύο και πιστεύω ότι σήμερα η προσπάθεια γίνεται για την επίτευξη πολιτικής και γεωγραφικής ισορροπίας. Η προσπάθεια που καταβλήθηκε για παράδειγμα στη Διάσκεψη της Σεβίλλης με τις αραβικές χώρες, η πολύ θετική και απρόσμενη θέση που έλαβε ο Αραβικός Σύνδεσμος, οι πρόσφατες δηλώσεις του μεξικανού Προέδρου Fox, μας κάνουν να ελπίζουμε ότι με μια περαιτέρω προσπάθεια μπορούμε να φτάσουμε όχι μόνο σε αυτόν τον αριθμό, αλλά και σε μια απόπειρα ώθησης να τον ξεπεράσουμε και να έχουμε μια όσο το δυνατόν πιο παγκόσμια παρουσία.
<P>
Από αυτήν την άποψη, όπως και σε άλλες περιπτώσεις, πιστεύω ότι η Ευρώπη μπορεί να είναι υπερήφανη για αυτά τα δέκα χρόνια επίμονης, πείσμονος, δύσκολης, μοναχικής αρχικά εργασίας, την οποία όμως σήμερα αναγνωρίζουν πολλοί. Το ενδιαφέρον που επιδεικνύεται και για τα ειδικά δικαστήρια - όπως εκείνο για τη Σιέρρα Λεόνε, για παράδειγμα, που πρόκειται να συσταθεί - αποδεικνύει ότι, όταν θέλει, η Ευρώπη είναι και μια κοινότητα αξιών.

<SPEAKER ID=113 LANGUAGE="ES" NAME="Sauquillo Pιrez del Arco">
Κύριε Πρόεδρε, πιστεύω ότι μπορούμε να χαρούμε διότι στην πραγματικότητα έχουν υπογράψει 55 χώρες· ωστόσο, μερικά ευρωπαϊκά κράτη δεν το έχουν κάνει ακόμη· θα ήταν σημαντικό να τα υποχρεώσουμε να το υπογράψουν.
<P>
Το Ευρωπαϊκό Κοινοβούλιο εργάζεται για τη δημιουργία αυτού του ποινικού δικαστηρίου από το 1995 και αργότερα, το 1998, όταν η Ρώμη επέμεινε πολύ ξεκάθαρα στο έργο που έπρεπε να επιτελεστεί για τη δημιουργία του Διεθνούς Ποινικού Δικαστηρίου. Είμαστε στο τέλος, αλλά ίσως σ' αυτό το τέλος πρέπει να καταβάλουμε μια προσπάθεια για να φθάσουμε αυτές τις 60 επικυρώσεις. Αλλά επίσης, κύριε Πρόεδρε, εγώ θα έλεγα στην ισπανική Προεδρία να μην κάνουμε στο τέλος καισαρική, για να δούμε να γεννιέται ένας νεκρός ποντικός. Για να είναι αυτό ένα πραγματικά σημαντικό μέσο χρειαζόμαστε όλοι μια σειρά μηχανισμών εργασίας, λειτουργίας. Ζητώ από την ισπανική Προεδρία, κατά τη διάρκεια της οποίας θα εγκριθεί πιθανότατα αυτή το Καταστατικό του Διεθνούς Ποινικού Δικαστηρίου, να καταβάλει κάθε προσπάθεια ώστε να διαθέτει τα επαρκή μέτρα για τη λειτουργία του. Αυτή ήταν η ανησυχία του Κοινοβουλίου, από το 1995: ότι θα είναι μια επιτυχία για τον αγώνα για ένα μέλλον πολύ πιο δίκαιο και για να αναλάβει αυτό το Διεθνές Ποινικό Δικαστήριο τον τόσο σημαντικό ρόλο που πρέπει να έχει στο μέλλον.

<SPEAKER ID=114 NAME="Πρόεδρος">
Έχω λάβει 7 προτάσεις ψηφίσματος, σύμφωνα με το άρθρο 37, παράγραφος 2 του Κανονισμού.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.

<CHAPTER ID=8>
Δημοκρατικά δικαιώματα στην Τουρκία, κυρίως η κατάσταση του HADEP
<SPEAKER ID=115 NAME="Πρόεδρος">
Η ημερήσια διάταξη προβλέπει τις δηλώσεις του Συμβουλίου και της Επιτροπής σχετικά με τα δημοκρατικά δικαιώματα στην Τουρκία, κυρίως την κατάσταση του κόμματος HADEP.
<P>
Τον λόγο έχει, εξ ονόματος του Συμβουλίου, ο κ. de Miguel.

<SPEAKER ID=116 LANGUAGE="ES" NAME="de Miguel">
. (ES) Κύριε Πρόεδρε, η Τουρκία έχει επιδείξει εδώ και πολλά χρόνια το ενδιαφέρον της για τη σύσφιξη των σχέσεών της με την Ευρωπαϊκή Ένωση. Από την υπογραφή της Συμφωνίας Σύνδεσης, το 1963, περνώντας από την επίσημη αίτησή της προσχώρησης το 1987 και την Τελωνειακή Ένωση που πραγματοποιήθηκε το 1996, οι σχέσεις έχουν διανύσει ένα μακρύ δρόμο, όχι πάντα εύκολο, που χαρακτηρίζεται από το αμοιβαίο ενδιαφέρον, την προσέγγιση και παράλληλα από τη σαφή ευρωπαϊκή απαίτηση της πλήρωσης ορισμένων αναφαίρετων προϋποθέσεων για κάθε υποψήφιο προς ένταξη στην Ένωση.
<P>
Το Ευρωπαϊκό Συμβούλιο της Κοπεγχάγης καθόρισε τα πολιτικά κριτήρια που θα πρέπει να πληρούν οι υποψήφιες χώρες· δηλαδή, την επίτευξη της θεσμικής σταθερότητας που εγγυάται τη δημοκρατία, το κράτος δικαίου, τον σεβασμό των ανθρωπίνων δικαιωμάτων και τον σεβασμό και την προστασία των μειονοτήτων. Στη συνέχεια, το Ευρωπαϊκό Συμβούλιο του Ελσίνκι αναγνώρισε επίσημα την υποψηφιότητα της Τουρκίας για ένταξη στην Ένωση, καταλήγοντας στο ότι η Τουρκία είναι μια υποψήφια χώρα προορισμένη να ενταχθεί στην Ένωση πάνω στη βάση της πλήρωσης των νέων κριτηρίων που ισχύουν και για τις υπόλοιπες υποψήφιες χώρες. Από αυτή τη στιγμή η Τουρκία θα απολαύει της ίδιας στρατηγικής σύνδεσης για την ένταξη με τις υπόλοιπες υποψήφιες χώρες, γεγονός που θα πρέπει να χρησιμεύσει σαν κίνητρο και στήριγμα για τις μεταρρυθμίσεις της.
<P>
Τα συμπεράσματα του Ευρωπαϊκού Συμβουλίου του Λάκεν επισημαίνουν ότι η Τουρκία πραγματοποίησε προόδους σε σχέση με τον σεβασμό των πολιτικών κριτηρίων που έχουν καθοριστεί για την ένταξη, συγκεκριμένα μέσω της πρόσφατης τροποποίησης του συντάγματός της. Η προοπτική έναρξης διαπραγματεύσεων ένταξης με την Τουρκία έγινε έτσι πιο κοντινή. Το Ευρωπαϊκό Συμβούλιο παρότρυνε την Τουρκία να συνεχίσει να προχωρά στον δρόμο του σεβασμού των κριτηρίων της Κοπεγχάγης, τόσο των οικονομικών όσο και των πολιτικών, ιδιαίτερα όσον αφορά τα ανθρώπινα δικαιώματα, και αναγνωρίζει τη συμμετοχή της Τουρκίας ως ισότιμη με τις υπόλοιπες υποψήφιες χώρες σε κάτι τόσο σημαντικό όπως η Συνέλευση για το μέλλον της Ευρώπης, η οποία πρόκειται να εγκαινιαστεί αύριο σ' αυτή την κοινοβουλευτική έδρα.
<P>
Η έκθεση προόδου 2000 έλεγε ότι η Τουρκία έχει ξεκινήσει ένα πολύ θετικό διάλογο σχετικά με τις απαραίτητες πολιτικές μεταρρυθμίσεις για την ένταξη, μεταξύ των οποίων ξεχωρίζει η υπογραφή ορισμένων διεθνών μέσων που αφορούν τα ανθρώπινα δικαιώματα. Το 2001 έλαβε χώρα μία από τις πιο σημαντικές αλλαγές στη διαδικασία εκδημοκρατισμού της Τουρκίας: η ψήφιση μιας δέσμης 34 τροπολογιών του Συντάγματος, η οποία συνιστά την πιο βαθιά τροποποίηση που γνώρισε η βασική νομοθεσία από τη θέση της σε ισχύ το 1982. Μεταξύ των πιο καινοτόμων πτυχών ξεχωρίζουν η αναγνώριση της ελευθερίας σκέψης και έκφρασης, μέτρα για την κατάργηση των βασανιστηρίων και την ενίσχυση της κρατικής εξουσίας έναντι της στρατιωτικής και σημαντικές μεταρρυθμίσεις στον τομέα των φυλακών. Αναμφίβολα, οι μεταρρυθμίσεις αυτές ευνοήθηκαν από το γεγονός ότι η Τουρκία βασιζόταν στην αναγνώριση της υποψηφιότητάς της και την προοπτική μιας μελλοντικής ένταξης στην Ένωση.
<P>
Επίσης, στα τέλη Ιανουαρίου 2002, έγινε άλλο ένα σημαντικό βήμα όταν η τουρκική κυβέρνηση αποφάσισε να άρει την επιφύλαξή της για το άρθρο 5 της Ευρωπαϊκής Σύμβασης για τα Ανθρώπινα Δικαιώματα, αναφορικά με το δικαίωμα της ελευθερίας και της ασφάλειας σε σχέση με τις μέγιστες περιόδους κράτησης πριν από το πέρασμα στη δικαιοσύνη. Ο Γενικός Γραμματέας του Συμβουλίου της Ευρώπης εξέφρασε την ικανοποίησή του γι' αυτή την απόφαση, επιβεβαιώνοντας ότι σηματοδοτεί μια πρόοδο σχετικά με την προστασία των δικαιωμάτων των κρατουμένων.
<P>
Πιστεύω ότι πρέπει επίσης να αναφερθεί η απόφαση δημιουργίας μιας επιτροπής, της οποίας μέλη θα αποτελούν οι Υπουργοί Δικαιοσύνης και Εσωτερικών και Ανθρωπίνων Δικαιωμάτων, για την επίβλεψη της κατάστασης όσον αφορά τον τομέα της προστασίας των ανθρωπίνων δικαιωμάτων και την υιοθέτηση των μέτρων που θα κριθούν απαραίτητα. Το ίδιο ισχύει και για τη θέση σε ισχύ στην Τουρκία του νέου Αστικού Κώδικα, που σηματοδοτεί μια σημαντική πρόοδο στην αναγνώριση της μη διάκρισης λόγω φύλου, στον τομέα του οικογενειακού δικαίου και επίσης στο τομέα των κληρονομικών. Επίσης πρέπει να αναφερθεί η τροπολογία του νόμου του Συμβουλίου Εθνικής Ασφάλειας, που πρόκειται να ψηφιστεί από το Κοινοβούλιο, προκειμένου να τον προσαρμόσει στη νέα διατύπωση του άρθρου 118 του Συντάγματος και η οποία αυξάνει τον αριθμό των πολιτών μελών στο Συμβούλιο Εθνικής Ασφάλειας, διακηρύσσοντας με μεγαλύτερη σαφήνεια τον συμβουλευτικό του χαρακτήρα.
<P>
Όπως επίσης είναι θετικό το γεγονός ότι το Υπουργικό Συμβούλιο ψήφισε το διάταγμα που θα επιτρέψει στη Διεθνή Αμνησία να ανοίξει νόμιμα ένα γραφείο στην Τουρκία.
<P>
Αλλά αν οι συνταγματικές τροπολογίες αποτελούν μια μεγάλη ελπίδα για τη διαδικασία εκδημοκρατισμού - παρά την παράλειψη ορισμένων σημαντικών σημείων, όπως το γεγονός ότι δεν έχει καταργηθεί πλήρως η θανατική ποινή, που θα συνεχίσει να εφαρμόζεται σε περίπτωση πολέμου ή για την τιμωρία ιδιαίτερα σοβαρών εγκλημάτων, όπως αυτό της τρομοκρατίας - η νομοθετική εξέλιξη αυτών των συνταγματικών κανόνων ήταν σαφώς ανεπαρκής. Μολονότι η μίνι νομοθετική δέσμη της εξέλιξης των συνταγματικών μεταρρυθμίσεων περιλαμβάνει έναν πιο περιοριστικό καθορισμό του εγκλήματος της υπεράσπισης της τρομοκρατίας και παρέχει μεγαλύτερες εγγυήσεις στους κρατουμένους πριν περάσουν στη διάθεση της δικαιοσύνης, εισάγει ταυτόχρονα έννοιες πολύ αόριστες και μάλιστα, σε ορισμένες περιπτώσεις, διευρύνεται το πεδίο των αξιόποινων πράξεων, όπως είναι η συνέχιση εφαρμογής περιορισμών στα δικαιώματα της οργάνωσης και της διαδήλωσης, γεγονός που είναι απολύτως ασύμβατο με τις ισχύουσες πρακτικές στην Ευρωπαϊκή Ένωση.
<P>
Το ίδιο πρέπει να ειπωθεί για τη μεταρρύθμιση του Αστικού Κώδικα. Η τροποποίηση του καθεστώτος των νομικών προσώπων δεν επιλύει το πρόβλημα των νομικών περιορισμών στο δικαίωμα του συνεταιρίζεσθαι ούτε του νόμου περί ιδρυμάτων, που επικυρώθηκε πρόσφατα από το Ανώτατο Δικαστήριο, ο οποίος απαγορεύει την απόκτηση κτηματικής περιουσίας από ιδρύματα θρησκευτικών μη μουσουλμανικών μειονοτήτων στην Τουρκία. Πρέπει να υπενθυμίσουμε, αναφορικά, ότι μία από τις προτεραιότητες του εγγράφου σύνδεσης για την ένταξη είναι η μη διάκριση εξαιτίας θρησκευτικών λόγων.
<P>
Αλλο σημαντικό στοιχείο που πρέπει να ληφθεί υπόψη είναι η πρακτική εφαρμογή των μεταρρυθμίσεων. Δεν αρκεί η απλή ψήφιση των νόμων, αλλά πρέπει να εφαρμοστούν οι διατάξεις του. Μπορούμε να πούμε ότι η Τουρκία έχει όλα τα βασικά χαρακτηριστικά ενός δημοκρατικού συστήματος, αλλά η εφαρμογή των απαραίτητων μεταρρυθμίσεων για την εγγύηση της δημοκρατίας και του κράτους δικαίου είναι πολύ αργή. Εξακολουθούν να μην φέρονται σε πέρας οι απαραίτητες μεταρρυθμίσεις στα Δικαστήρια Κρατικής Ασφάλειας, η κατάσταση των βασανιστηρίων και της απάνθρωπης μεταχείρισης σχεδόν δεν έχει βελτιωθεί καθόλου, ιδιαίτερα στα νοτιοανατολικά, κυρίως λόγω των δυσκολιών να διωχθούν ποινικά τα μέλη των δυνάμεων ασφαλείας που είναι υπεύθυνα γι' αυτές τις πράξεις. Υπάρχουν περιορισμοί στην πρακτική της ανεξαρτησίας της δικαστικής εξουσίας, που οφείλονται μεταξύ άλλων στο γεγονός ότι το Ανώτατο Συμβούλιο δικαστών και εισαγγελέων προεδρεύεται από τον Υπουργό Δικαιοσύνης, γεγονός που εμποδίζει τη διαφοροποίηση στην πράξη των αρμοδιοτήτων της εκτελεστικής και της δικαστικής εξουσίας. Ο Νόμος περί Ποινικής Δικονομίας συνεχίζει να παρεμποδίζει τη δυνατότητα αναθεώρησης δικών που ήταν αντίθετες ή υιοθέτησης οποιοδήποτε μέτρου για την επανόρθωση των παραβιάσεων της Ευρωπαϊκής Σύμβασης των Ανθρωπίνων Δικαιωμάτων. Εξακολουθεί να μην δημοσιοποιείται το σχέδιο δράσης για τα νοτιοανατολικά και η Τουρκία εξακολουθεί να μην υπογράφει τη σύμβαση πλαίσιο για την προστασία των εθνικών μειονοτήτων του Συμβουλίου της Ευρώπης. Όλα αυτά, με την επιφύλαξη σημαντικών περιορισμών που παρουσιάζει το ίδιο το δικαστικό σύστημα.
<P>
Παρά τις νομοθετικές μεταρρυθμίσεις, η πραγματική βελτίωση σ' αυτό τον τομέα θα εξαρτηθεί από τη σωστή εφαρμογή και ερμηνεία της νομοθεσίας ανάπτυξης. Στην πράξη έγινε εμφανές ότι πράξεις που δεν αποτελούν εγκλήματα, λόγω της πρόσφατης μεταρρύθμισης του Ποινικού Κώδικα, δεν παύουν να θεωρούνται ως εγκλήματα σύμφωνα με κάποιο άλλο άρθρο της ποινικής νομοθεσίας και να τιμωρούνται, σε ορισμένες περιπτώσεις, με ακόμη μεγαλύτερη αυστηρότητα.
<P>
Ένα βασικό στοιχείο στη διαδικασία του τουρκικού εκδημοκρατισμού αποτελεί το λεγόμενο Εθνικό Πρόγραμμα για την Ενσωμάτωση του Κοινοτικού Κεκτημένου, το οποίο παρουσιάστηκε από την τουρκική κυβέρνηση λίγο μετά την έγκριση από το Συμβούλιο της Ευρωπαϊκής Ένωσης του εγγράφου σύνδεσης για την ένταξη τον Μάρτιο του 2001. Αποτελεί μια πρόοδο προς τη σωστή κατεύθυνση· ωστόσο, αποδεικνύεται ανεπαρκές, διότι εμφανίζει ορισμένες ελλείψεις που θα μπορούσαν να θέσουν σε κίνδυνο τον στόχο της απόλυτης εκπλήρωσης των προτεραιοτήτων και των στόχων που απαιτούνται από την Ένωση.
<P>
Σε ορισμένες πτυχές, αυτό το Εθνικό Πρόγραμμα για την Ενσωμάτωση του Κοινοτικού Κεκτημένου, συντάχθηκε με ασαφείς όρους, λόγω των οποίων θα παρουσιάσει προβλήματα ερμηνείας πριν προχωρήσει. Συγκεκριμένα, πρέπει να αναφερθεί η κατάργηση της θανατικής ποινής, η υπαγωγή των ενόπλων δυνάμεων στην πολιτική εξουσία, η εξάρθρωση της διαφθοράς, η κοινωνικοοικονομική κατάσταση στα νοτιοανατολικά της χώρας με πληθυσμό κατά πλειοψηφία κουρδικό και η άρση της κατάστασης έκτακτης ανάγκης στα νοτιοανατολικά. Αφετέρου, αυτό το σχέδιο δεν αναλαμβάνει καμία δέσμευση για να εξαλείψει νομικά εμπόδια στις ραδιοτηλεοπτικές αναμεταδόσεις στην μητρική τους γλώσσα, ούτε για να διασφαλίσει τα πολιτισμικά δικαιώματα των τουρκικών μειονοτήτων.
<P>
Σ' αυτή τη διαδικασία μεταρρύθμισης και προόδων, στην αναγνώριση των πολιτισμικών δικαιωμάτων των μειονοτήτων, η Τουρκία παρουσιάζει ακόμη ελλείψεις. Η πρόσφατη μεταρρύθμιση του Συντάγματος οδήγησε στην τροποποίηση των άρθρων 26 και 28 και στην αντίστοιχη εξάλειψη της απαγόρευσης χρήσης άλλων γλωσσών. Ωστόσο, οι πρόσφατες διαδηλώσεις των πανεπιστημιακών και των γονέων φοιτητών που ζητούσαν να συμπεριληφθούν μαθήματα κουρδικής γλώσσας στο ακαδημαϊκό πρόγραμμα σπουδών κατεστάλησαν με σκληρότητα από τις δυνάμεις ασφαλείας, με τον ισχυρισμό ότι δεν υπάρχει κουρδικό ιδίωμα, ότι η μοναδική εθνική γλώσσα της Δημοκρατίας είναι η τουρκική και ότι οι συλληφθέντες που παρέμειναν κρατούμενοι συνελήφθησαν λόγω της υποτιθέμενης υποστήριξής τους στην τρομοκρατική οργάνωση του Εργατικού Κόμματος του Κουρδιστάν, ευρύτερα γνωστό ως PKK. Το ίδιο επανέλαβε το Συμβούλιο Εθνικής Ασφάλειας ισχυριζόμενο ότι οι εκστρατείες με το αίτημα της εκπαίδευσης στην κουρδική γλώσσα οργανώθηκαν από το PKK με σαφή αυτονομιστική πρόθεση, προσθέτοντας ότι αυτό το κόμμα, το PKK, προσπαθεί να κάνει ένα ακόμη βήμα στην στρατηγική του της πολιτικοποίησης και ίδρυσης ενός κουρδικού έθνους.
<P>
Αλλο πρόβλημα που δεν μπορεί να αγνοηθεί στη νομοθετική διαδικασία του τουρκικού εκδημοκρατισμού είναι αυτό που αφορά την αναγνώριση του δικαιώματος της κομματικής οργάνωσης, συγκεκριμένα την περιθωριοποίηση και την απομόνωση των πολιτικών κομμάτων. Το 1994 και αντικαθιστώντας το παράνομο Δημοκρατικό Κόμμα (DEP), που είχε κατηγορηθεί για σύναψη σχέσεων με την τρομοκρατική οργάνωση του Εργατικού Κόμματος του Κουρδιστάν, δημιουργήθηκε το Λαϊκό Δημοκρατικό Κόμμα (HADEP)· τα πρώην μέλη του DEP που ήθελαν να γίνουν μέλη του HADEP έπρεπε να ζητήσουν τη ρητή εξουσιοδότηση της κυβέρνησης, που επέτρεπε μόνο την οργάνωση των ατόμων εκείνων που δεν είχαν προηγούμενες καταδίκες ή εναντίον των οποίων δεν εκκρεμούσε καμία κατηγορία. Από την ίδρυσή του, το HADEP ήταν η πρώτη πολιτική δύναμη στα νοτιοανατολικά της χώρας, ελέγχει την πλειοψηφία των δημαρχιών των πόλεων της περιοχής· αλλά επίσης, από την ίδρυσή του, κρέμεται πάνω από το HADEP η απειλή του κλεισίματός του. Η απόφαση του Συνταγματικού Δικαστηρίου τον Ιούνιο του 2001 να κρίνει παράνομο το Ισλαμιστικό Κόμμα Φατζιλέτ κατέδειξε τα προβλήματα που υπάρχουν όσον αφορά την ελευθερία έκφρασης και του συνεταιρίζεσθαι. Τώρα, το Συνταγματικό Δικαστήριο έχει ενώπιόν του την απόφαση της υπόθεσης του HADEP. Ο εισαγγελέας ζήτησε το κλείσιμό του λόγω της υποτιθέμενης σχέσης του με τον τρομοκράτη και αρχηγό του Εργατικού Κόμματος του Κουρδιστάν, Αμπντουλάχ Οτσαλάν, με την κατηγορία ότι χρησιμοποίησε τα συνέδρια του κόμματος για να κάνει προπαγάνδα υπέρ του Οτσαλάν και να υποκινήσει το μίσος ενάντια στην συνταγματική τάξη και την αδιάρρηκτη ενότητα της τουρκικής δημοκρατίας. Εμφανίστηκαν χιλιάδες περιπτώσεις συλλήψεων μελών του HADEP και μολονότι η πλειοψηφία τους αφέθηκαν ελεύθερη μετά από μια μικρή περίοδο κράτησης, κρατήθηκαν ως υποτιθέμενα μέλη της τρομοκρατικής οργάνωσης PKK και κατηγορήθηκαν για ανάμειξη σε τρομοκρατικές ενέργειες. Κανείς δεν συνελήφθη και δεν καταδικάστηκε για το απλό γεγονός ότι ήταν μέλος του κόμματος.
<P>
Αυτό δεν παύει να σημαίνει ότι στην Τουρκία οποιαδήποτε αναφορά στο Κουρδιστάν, στη σημαία του, στη διεκδίκηση εκπαίδευσης στην κουρδική γλώσσα, θεωρείται συνεργασία ή υποστήριξη τρομοκρατικής δραστηριότητας. Αλλά είναι επίσης γεγονός ότι, εφόσον δεν έχει κηρυχθεί παράνομο, το HADEP είναι ένα νόμιμα αναγνωρισμένο κόμμα στην Τουρκία και κανείς δεν μπορεί να συλλαμβάνεται, απλώς επειδή ανήκει σ' αυτό. Η περιθωριοποίησή του θα αποτελούσε ένα βήμα πίσω στην πρόοδο της Τουρκίας προς την ένταξη και θα καθιστούσε αναγκαίο να λάβει η Ευρωπαϊκή Ένωση μια κοινή θέση εκφράζοντας την ανησυχία της για τον αρνητικό αντίκτυπο στην ελευθερία έκφρασης, κομματικής οργάνωσης και στον πολιτικό πλουραλισμό, στην κατανόηση ότι ο σεβασμός των πολιτισμικών δικαιωμάτων του τουρκικού πληθυσμού κουρδικής καταγωγής είναι ένας από τους στόχους που επισημαίνονται στο έγγραφο σύνδεσης για την ένταξη.
<P>
Κύριε Πρόεδρε, είναι αναμφισβήτητο ότι η Τουρκία έχει πραγματοποιήσει προόδους σχετικά με την εκπλήρωση των πολιτικών κριτηρίων για την ένταξη· κατά συνέπεια, η προοπτική έναρξης διαπραγματεύσεων είναι πολύ πιο κοντινή. Ωστόσο, αυτές οι πρόοδοι δεν είναι ακόμη επαρκείς για να ξεκινήσουν οι συζητήσεις για την ένταξη. Ένα από τα κύρια εμπόδια είναι η προστασία των πολιτισμικών δικαιωμάτων όλων των Τούρκων ανεξαρτήτως της εθνικής τους καταγωγής. Πρόσφατα, ο Γενικός Γραμματέας για Θέματα της Ευρωπαϊκής Ένωσης, Volkan Vural, ανακοίνωσε ότι ετοιμάζεται μια δεύτερη δέσμη νομοθετικών μεταρρυθμίσεων. Αυτό μας επιτρέπει σήμερα να τρέφουμε την ελπίδα ότι θα δούμε ένα νέο βήμα στην διαδικασία εκδημοκρατισμού της Τουρκίας, που θα ανοίξει το δρόμο για μία πιο άνετη σχέση και, ίσως στο μέλλον, για μία διαπραγμάτευση για τη μελλοντική της ένταξη στην Ένωση.
<P>
(Χειροκροτήματα)

<SPEAKER ID=117 LANGUAGE="DE" NAME="Verheugen">
Κύριε Πρόεδρε, κύριε Πρόεδρε του Συμβουλίου, κυρίες και κύριοι, η Επιτροπή επικροτεί τη σημερινή συζήτηση σχετικά με τα δημοκρατικά δικαιώματα στην Τουρκία. Με αυτό μας δίνεται η ευκαιρία να προβούμε σε έναν ενδιάμεσο απολογισμό σε ό,τι αφορά τα ανθρώπινα δικαιώματα στην Τουρκία και τη σημειωθείσα πρόοδο στον τομέα των πολιτικών μεταρρυθμίσεων. Η συζήτησή μας στηρίζεται στην απόφαση του Ελσίνκι του 1999 να αποδοθεί στην Τουρκία το καθεστώς υποψήφιας προς ένταξη χώρας καθώς και στη συμφωνηθείσα προενταξιακή στρατηγική. Στο μεταξύ, έχουν υλοποιηθεί όλα τα στοιχεία αυτής της στρατηγικής. Ειδικότερα, η Τουρκία έχει υιοθετήσει ένα εθνικό πρόγραμμα για την υιοθέτηση του κεκτημένου προκειμένου να εκπληρώσει όλες τις προτεραιότητες της εταιρικής σχέσης. Έτσι έχει τεθεί επιτέλους σε κίνηση μια μεταρρυθμιστική διαδικασία στην Τουρκία, η οποία διαδραματίζει όλο και μεγαλύτερο ρόλο στις συζητήσεις που διεξάγονται στο πλαίσιο της κοινής γνώμης. Τα πρώτα αποτελέσματα είναι ήδη ορατά. Με την αναθεώρηση του συντάγματος πέρυσι η Τουρκία απέδειξε ότι ασχολείται σοβαρά με τις πολιτικές μεταρρυθμίσεις που είχαν απαιτηθεί.
<P>
Το Ευρωπαϊκό Συμβούλιο του Λάκεν αξιολόγησε τις προσπάθειες της Τουρκίας και διαπίστωσε ότι η χώρα έχει έρθει πιο κοντά στον στόχο της ένταξής της στην Ευρωπαϊκή Ένωση. Ωστόσο, η Ευρωπαϊκή Ένωση αναμένει από την Τουρκία τη συνεπή συνέχιση της μεταρρυθμιστικής διαδικασίας. Επί του παρόντος η Τουρκία δεν πληροί ακόμη τα πολιτικά κριτήρια της Κοπεγχάγης. Στις συνομιλίες που είχα στην Αγκυρα την περασμένη εβδομάδα ενεθάρρυνα με έμφαση την τουρκική κυβέρνηση να συνεχίσει με αποφασιστικότητα την πορεία των πολιτικών και οικονομικών μεταρρυθμίσεών της. Οι συνομιλητές μου, προερχόμενοι από όλα τα κόμματα του παρόντος κυβερνητικού συνασπισμού, επιβεβαίωσαν τη βούλησή τους να προβούν σε περαιτέρω μεταρρυθμίσεις, καθώς και την επιθυμία τους να προσεγγίσει η Τουρκία περαιτέρω την Ευρωπαϊκή Ένωση.
<P>
Βάσει της περσινής αναθεώρησης του συντάγματος, η Τουρκία θέσπισε κατά τον τρέχοντα μήνα μια περιορισμένη δέσμη μέτρων για την υλοποίηση της εν λόγω αναθεώρησης. Η Επιτροπή επικροτεί τις διατάξεις αυτής της δέσμης όσον αφορά το ζήτημα της κράτησης πριν από τη διεξαγωγή δίκης. Οι διατάξεις αυτές αντιστοιχούν στα πρότυπα της ΕΕ. Είμαστε ωστόσο της άποψης ότι είναι ανεπαρκής η εμβέλεια των διατάξεων που αφορούν την ελευθερία σκέψης. Στα σχετικά άρθρα του νέου κειμένου διακρίνουμε λιγοστές μόνο βελτιώσεις σε σύγκριση με τις ισχύουσες διατάξεις στον τομέα της ελευθερίας σκέψης. Αναμέναμε ευρύτερες και περιεκτικότερες μεταρρυθμίσεις, σύμφωνες με το Σύνταγμα. Ως εκ τούτου, κατά τη διάρκεια της επίσκεψής μου πρότινος στην Τουρκία υπογράμμισα ότι αναμένουμε τη λήψη ευρύτερων μέτρων όσον αφορά την ελευθερία του συνασπίζεσθαι, τη χρήση γλωσσών στη ραδιοφωνία, την τηλεόραση και την εκπαίδευση, την κατάργηση της θανατικής ποινής καθώς και την υιοθέτηση των αρχών της νομικής προστασίας αντίστοιχα με τη νομολογία του Ευρωπαϊκού Δικαστηρίου για τα Ανθρώπινα Δικαιώματα.
<P>
Παράλληλα με τις νομικής υφής αλλαγές, είναι αναγκαίο να γίνουν εκεί, μέσω της ερμηνείας της νομοθεσίας, και πραγματικές αλλαγές στην πράξη. Σε τελική ανάλυση, δεν πρέπει να κρίνουμε την κατάσταση των ανθρωπίνων δικαιωμάτων στην Τουρκία με κριτήριο αυτά που γράφονται στο χαρτί αλλά με κριτήριο αυτά που συμβαίνουν καθημερινά στην πράξη. Στο ζήτημα αυτό οι εισαγγελείς και οι δικαστές έχουν να παίξουν σημαντικό ρόλο. Η Επιτροπή προσφέρει στην Τουρκία μια σειρά σχετικών προγραμμάτων επιμόρφωσης, των οποίων γίνεται ευχαρίστως χρήση από την πλευρά της Τουρκίας.
<P>
Παράλληλα με το Ευρωπαϊκό Κοινοβούλιο παρακολουθεί και η Επιτροπή τις εξελίξεις σε σχέση με τη δίκη που διεξάγεται κατά του κόμματος HADEP ενώπιον του τουρκικού συνταγματικού δικαστηρίου. Την 1η Μαρτίου, δηλαδή μεθαύριο, θα διεξαχθεί μια νέα ακρόαση. Εκπρόσωποι της Επιτροπής καταβάλλουν προσπάθειες ώστε να μπορούν να είναι παρόντες εκεί.
<P>
Φυσικά, η Επιτροπή κρίνει την προκείμενη περίπτωση βάσει των πολιτικών κριτηρίων της Κοπεγχάγης. Για τον λόγο αυτό επισημαίνω ότι, σύμφωνα με τη δική μας άποψη, η απαγόρευση του κόμματος HADEP θα παραβίαζε τις δικές μας πολιτικές αρχές. Τον περασμένο χρόνο η Τουρκία αναθεώρησε το σύνταγμά της προκειμένου να ενισχύσει τα ανθρώπινα δικαιώματα στην Τουρκία. Ωστόσο, το τουρκικό κοινοβούλιο δεν έθιξε τη νομική βάση για την απαγόρευση πολιτικών κομμάτων. Επομένως οφείλουμε να σημειώσουμε ότι οι ισχύουσες στην Τουρκία διατάξεις δεν συνάδουν με τα πρότυπα της Ευρωπαϊκής Ένωσης. Η Επιτροπή καλεί, λοιπόν, την τουρκική κυβέρνηση να καταβάλει περαιτέρω προσπάθειες προκειμένου να τηρηθούν τα ευρωπαϊκά πρότυπα.
<P>
Θα μπορούσε κανείς να πει ότι η Τουρκία βρίσκεται εν μέσω μιας έντονης συζήτησης σχετικά με την περαιτέρω εξέλιξη της μεταρρυθμιστικής της πορείας. Σε αντιδιαστολή προς τα θετικά βήματα που γίνονται, εξακολουθούμε να διαπιστώνουμε ελλείμματα. Εντούτοις, πιστεύω τελικά πως η Τουρκία έχει τη θέληση και τη δύναμη να συνεχίσει τη μεταρρυθμιστική της πορεία. Θεωρώ θετική ένδειξη τη συγκατάθεση της Τουρκίας να ανοίξει εκεί δικό της γραφείο η Διεθνής Αμνηστία. Επίσης θετική θεωρώ την υπόσχεση ότι μετά από την περιορισμένη δέσμη μέτρων που θεσπίσθηκε πριν από μερικές εβδομάδες για την υλοποίηση της αναθεώρησης του συντάγματος θα ακολουθήσει και μια επόμενη δέσμη νομοθετικών μέτρων με το ίδιο αντικείμενο όπου, μεταξύ άλλων, θα συμπεριλαμβάνονται ο νόμος για τον Τύπο, ο νόμος για την ελευθερία του συναθροίζεσθαι, το ποινικό δίκαιο, καθώς και ο νόμος για τις αρμοδιότητες της αστυνομίας.
<P>
Ελπίζω και αναμένω ότι στη νέα νομοθετική πράξη θα είναι σε μεγάλο βαθμό και με απόλυτη σαφήνεια ορατή η βούληση για μεταρρυθμίσεις. Για τον λόγο αυτό δράττομαι της ευκαιρίας να ενθαρρύνω εκ νέου την Τουρκία να ενισχύσει τα δημοκρατικά δικαιώματα στη χώρα καθώς και να δρομολογήσει και να ολοκληρώσει τις σχετικές νομοθετικές πρωτοβουλίες. Ο σεβασμός των ανθρωπίνων δικαιωμάτων στην πράξη έχει οπωσδήποτε καθοριστική σημασία, όπως σημασία έχει να διασφαλίσει η Τουρκία στην καθημερινή κοινωνική συνύπαρξη του πληθυσμού της τα κριτήρια μιας δημοκρατικής και πλουραλιστικής κοινωνίας. Αυτό δεν αποδυναμώνει, αλλά αντίθετα ενδυναμώνει ένα έθνος, και ισχύει και για το τουρκικό έθνος, εάν θέσει στον εαυτό του ύψιστους στόχους ως προς την πραγμάτωση της δημοκρατίας και των ανθρωπίνων δικαιωμάτων.
<P>
(Χειροκροτήματα)

<SPEAKER ID=118 LANGUAGE="SV" NAME="Sacrιdeus">
Κύριε Πρόεδρε, οι χριστιανοδημοκράτες μέλη της Ομάδας του ΕΛΚ-ΕΔ υποστηρίζουν απολύτως αυτά που ανέφερε το Συμβούλιο και η Επιτροπή.
<P>
Το Συνταγματικό Δικαστήριο της Τουρκίας προτίθεται να κηρύξει παράνομο ακόμα ένα πολιτικό κόμμα. Κατά τα τελευταία 40 έτη κηρύχθηκαν παράνομα ούτε λίγο ούτε πολύ 23 πολιτικά κόμματα στην Τουρκία. Πρόκειται για κόμματα με θρησκευτικές, περιφερειακές, πολιτικές και εθνικές βάσεις, τα οποία θεωρήθηκε ότι ήταν αντίθετα προς την ενιαία δομή του κεμαλικού κράτους.
<P>
Επιτρέψτε μου να κάνω μια διαφωτιστική παραβολή. Εάν είχαμε ένα ανάλογο σύνταγμα στα διάφορα κράτη μέλη της Ευρωπαϊκής Ένωσης, πάρα πολλά κόμματα θα είχαν κηρυχθεί παράνομα, ακόμα και το ίδιο μου το κόμμα, το Σουηδικό Χριστιανοδημοκρατικό Κόμμα, και τα αδελφά κόμματα στο σύνολο της Ένωσης.
<P>
Υπόσχομαι ότι τα μέλη του Ευρωπαϊκού Κοινοβουλίου θα παρακολουθήσουν με απόλυτη αποφασιστικότητα, επιμονή και υπομονή την δίκη αυτή που διεξάγεται στην Τουρκία. Έχουμε πρόθεση να αναλάβουμε δράση στο πλαίσιο μίας αντιπροσωπείας ad hoc υπέρ της προστασίας των δημοκρατικών δικαιωμάτων, του πολυκομματικού συστήματος και φυσικά και των δικαιωμάτων της κουρδικής μειονότητας στην Τουρκία.
<P>
Ο Κεμάλ Ατατούρκ, ο οποίος απεβίωσε πριν από περισσότερα από 60 χρόνια, ίδρυσε ένα μονολιθικό τουρκικό κράτος. Καιρός είναι πλέον να διεξαχθεί μία συζήτηση μεταξύ των τούρκων πολιτών σχετικά με το εάν αυτό το σύνταγμα και αυτό το μονολιθικό κράτος πληροί τους όρους της σύγχρονης κοινωνίας και της πλουραλιστικής δημοκρατίας. Αποψή μου είναι ότι το μονολιθικό κεμαλικό κράτος στηρίζεται περισσότερο στην αυταρχική υπακοή, στην εξουσία, τις απειλές και τη βία και όχι στην πειθώ, την αυθόρμητη πίστη, την υγιή αγάπη και τον πατριωτισμό που αισθάνεται ο πολίτης για την πατρίδα του. Στην κατάσταση αυτή θα πρέπει να τεθεί τέλος τη στιγμή που ένα Συνταγματικό Δικαστήριο κηρύσσει παράνομο το ένα πολιτικό κόμμα μετά το άλλο, και μάλιστα τις περισσότερες φορές μεγάλα πολιτικά κόμματα.
<P>
Η Τουρκία δεν έχει υπογράψει τη σύμβαση του Συμβουλίου της Ευρώπης για τα δικαιώματα των μειονοτήτων. Η χώρα αυτή στηρίζεται απολύτως στο σύνταγμα του Κεμάλ Ατατούρκ, το οποία ανάγεται στην δεκαετία του 1920 και 1930. Διερωτώμαι μήπως η Τουρκία στην πραγματικότητα βάζει αυτογκόλ, τη στιγμή που κλείνεται απέναντι στη διεθνή κοινότητα και δεν αλλάζει την πολιτική της απέναντι στις μειονότητές της. Μόνο έτσι θα μπορούσε να κερδίσει την αγάπη των πολιτών στην Τουρκία και την υπόλοιπη Ευρώπη.

<SPEAKER ID=119 LANGUAGE="DE" NAME="Swoboda">
Κύριε Πρόεδρε, αγαπητοί συνάδελφοι, ο Πρόεδρος του Συμβουλίου και ο Επίτροπος επεσήμαναν πολύ σωστά ότι καταφέραμε να θέσουμε σε κίνηση μια μεταρρυθμιστική διαδικασία στην Τουρκία, η οποία όμως παρουσιάζει ακόμα πάρα πολλά κενά. Ωστόσο, καθοριστική σημασία έχει, όπως ανέφερε και ο Επίτροπος, η πράξη και η εφαρμογή της μεταρρύθμισης. Μερικές φορές έχω την αίσθηση ότι μας κοροϊδεύουν καθώς επιφέρουν αλλαγές στο σύνταγμα αλλά όχι στους σχετικούς εκτελεστικούς νόμους, δίνοντας έτσι την ευκαιρία στην αστυνομία και σε άλλες υπηρεσίες ασφαλείας να ενεργούν εναντίον όσων θέλουν να διδαχθούν την κουρδική γλώσσα και δηλώνουν συμμετοχή στους σχετικούς κύκλους μαθημάτων. Θεωρώ ότι δεν μπορούμε να το ανεχθούμε αυτό.
<P>
Όποιος πίστεψε ότι με τη σύλληψη του Οτσαλάν λύθηκε και το κουρδικό πρόβλημα, δυστυχώς διαψεύσθηκε, καθότι η Τουρκία δεν άδραξε αυτή την ευκαιρία να ασκήσει μια διαφορετική πολιτική στο κουρδικό ζήτημα. Θα μπορούσε π.χ. να παρέχει αντίστοιχα μέσα, και οικονομικής υφής μέσα, στους δημάρχους που ανέφερε ο Πρόεδρος του Συμβουλίου, ώστε να μπορέσουν να δώσουν συγκεκριμένη μορφή στις προσπάθειές τους να βελτιώσουν τα πράγματα στην Νοτιοανατολική Ανατολία. Αντί αυτού, όμως, αγωνιζόμενα στελέχη είτε συλλαμβάνονται είτε πέφτουν θύμα απαγωγών χωρίς να ξέρει κανείς εάν πρόκειται για ενέργειες των δυνάμεων ασφαλείας ή για ενέργειες ιδιωτικών οργανώσεων και χωρίς να προσπαθεί κανείς να ανακαλύψει τα θύματα ή τους υπεύθυνους αυτών των απαγωγών.
<P>
Το παρόν Κοινοβούλιο εξακολουθεί να αγωνίζεται για τα πολιτισμικά δικαιώματα των Κούρδων. Πρόκειται για αναπαλλοτρίωτα δικαιώματα, που δεν τεκμηριώνουν ούτε αυτονομιστικές, ούτε τρομοκρατικές τάσεις, και όχι μόνο δεν φέρνουν σε δύσκολη θέση την Τουρκία, αλλά αντίθετα θα μπορούσαν να σώσουν την εικόνα της Τουρκίας ως ευρωπαϊκής χώρας.

<SPEAKER ID=120 NAME="Duff">
Κύριε Πρόεδρε, η δίωξη κατά του Δημοκρατικού Λαϊκού Κόμματος ξεκίνησε από τις ταραχές που σημειώθηκαν στο συνέδριο του κόμματος το 1996. Έκτοτε, το ΡΚΚ έχει κηρύξει την κατάπαυση των εχθροπραξιών και η Τουρκία έχει ξεκινήσει το μακρόπνοο πρόγραμμα της πολιτικής της μεταρρύθμισης. Ιδιαίτερα, η αναθεώρηση του άρθρου 69 αποσκοπεί, όπως φαίνεται, στη διεύρυνση του πεδίου πολιτικής δραστηριότητας των κομμάτων στο πλαίσιο του πολιτικού συστήματος.
<P>
Η μεταρρύθμιση θα πρέπει να προχωρήσει με ταχείς ρυθμούς, ούτως ώστε να μην απειλείται κανένα τοπικιστικό κόμμα, ούτε καν τα κουρδικής - κατά κύριο λόγο - προελεύσεως. Θα ήταν πολύ θετική ένδειξη της αποφασιστικότητας της Τουρκίας να προχωρήσει στη διαδικασία της ευρωπαϊκής ένταξης, εάν η απόφαση του Ανώτατου Δικαστηρίου εξεδίδετο τη στιγμή που η Τουρκία θα καταλαμβάνει τη θέση της στους κόλπους της Συνέλευσης. Η απαγόρευση του κόμματος Fazilet πέρσι ήταν αρνητική ένδειξη. Εάν υπάρχουν σοβαρές υπόνοιες σχετικά με την εμπλοκή ατόμων στην τρομοκρατία, τα άτομα αυτά θα πρέπει να διωχθούν, ωστόσο το ίδιο το κόμμα θα πρέπει να εξακολουθήσει να υπάρχει χάριν της κοινοβουλευτικής δημοκρατίας.

<SPEAKER ID=121 LANGUAGE="NL" NAME="Lagendijk">
Κύριε Πρόεδρε, κύριε Επίτροπε, κύριε Πρόεδρε του Συμβουλίου, δεν θα μακρηγορήσω σχετικά με το ζήτημα για το οποίο διεξάγεται αυτή η συζήτηση: οι κατηγορίες για αποσχιστική δράση κατά του HADEP αποτελούν λυπηρό γεγονός και κυρίως είναι άδικες. Το HADEP είναι ένα δημοκρατικό κόμμα το οποίο προσπάθησε και προσπαθεί με μη βίαια μέσα να υποστηρίξει τα αιτήματα των Κούρδων. Σωστά επομένως το Συμβούλιο, η Επιτροπή και το Κοινοβούλιο εκφράζουν κατηγορηματικά την αποστροφή τους για αυτές τις κατηγορίες. Ελπίζω ότι η απόφαση που θα λάβει το δικαστήριο για αυτή την υπόθεση την ερχόμενη Παρασκευή θα συνάδει με το ισχύον σύνταγμα και με τις τροποποιήσεις του συντάγματος που έχουν αποφασιστεί και ότι δεν θα αποφασιστεί επομένως η πλήρης απαγόρευση του κόμματος αυτού. Μια τέτοια απόφαση θα αποτελούσε μέρος μιας γενικότερης αλλαγής πορείας στο κεντρικό ζήτημα επί του οποίου, πιστεύω, πρόκειται, δηλαδή πώς μπορεί να δοθεί σε πολιτικές, πολιτιστικές και θρησκευτικές μειονότητες στην Τουρκία μια θέση στο πολιτικό σύστημα.
<P>
Πρόκειται για τα θεμελιώδη ανθρώπινα δικαιώματα: το δικαίωμα να μιλά κανείς την μητρική του γλώσσα, το δικαίωμα να χρησιμοποιεί τη γλώσσα αυτή στα μέσα ενημέρωσης και το δικαίωμα να διδάσκεται κανείς την μητρική του γλώσσα. Πρόκειται όμως κυρίως για την ανάγκη ουσιαστικών πολιτικών μεταρρυθμίσεων. Στο πλαίσιο αυτό η δίκη του HADEP αποτελεί ένα παράδειγμα για τα διλήμματα που αντιμετωπίζει η Τουρκία: εάν θα επιλέξει τον πλουραλισμό, την δημοκρατία, την ελευθερία έκφρασης γνώμης ή εάν αυτές οι ευρωπαϊκές θεμελιώδεις αρχές θα εξακολουθούν να εξαρτώνται από την δογματική αντίληψη περί κρατικής ασφάλειας.
<P>
Δεν θα πρέπει ωστόσο να υπάρχει καμία παρανόηση σχετικά με το γεγονός ότι αυτές οι κριτικές που απευθύνουμε στην Τουρκία και η υποστήριξή μας για το HADEP στηρίζονται σε μια θεμελιώδη αρχή, δηλαδή ότι είναι θετικό το γεγονός ότι η Τουρκία αποτελεί χώρα υποψήφια για ένταξη στην Ευρωπαϊκή Ένωση και ότι η Ευρωπαϊκή Ένωση οφείλει να καταβάλει κάθε δυνατή προσπάθεια προκειμένου να κατορθώσει η Τουρκία να ενταχθεί σε αυτήν. Η υποστήριξή μου προς το HADEP και η κριτική μου προς το τουρκικό κράτος και τις τουρκικές αρχές δεν έχουν επομένως ως στόχο να κλείσει οριστικά η πόρτα για την Τουρκία, αλλά αποσκοπούν στο να προετοιμαστεί η Τουρκία να καταστεί ένα πλήρες και δημοκρατικό μέλος της Ευρωπαϊκής Ένωσης.

<SPEAKER ID=122 LANGUAGE="FR" NAME="Wurtz">
Κύριε Πρόεδρε, κύριε Προεδρεύοντα του Συμβουλίου, κύριε Επίτροπε, όταν η Τουρκία ξεκίνησε τη διαδικασία της συνταγματικής αναθεώρησης το περασμένο φθινόπωρο, η Ομάδα μου επισκέφθηκε αμέσως τη χώρα για να πραγματοποιήσει ένα διεξοδικό διάλογο τόσο με την κυβέρνηση και τη Μεγάλη Εθνοσυνέλευση, όσο και με τους εκπροσώπους της κοινωνίας των πολιτών. Δυστυχώς, τα όρια αυτής της αναθεώρησης έγιναν γρήγορα ορατά σε εμάς. Προσκρούσαμε σε άρνηση να επισκεφθούμε την κ. Leyla Zana, κάτοχο του βραβείου Ζαχάρωφ, και άλλους πρώην βουλευτές κουρδικής καταγωγής, που παραμένουν φυλακισμένοι. Όσο για τις οργανώσεις υπεράσπισης των ανθρωπίνων δικαιωμάτων, παρόλο που χαιρέτιζαν κάθε βήμα εκ των προτέρων, κατέδειξαν, μέσα από μια πληθώρα συγκεκριμένων περιπτώσεων, ότι η Τουρκία πρέπει να διανύσει ακόμη πολύ δρόμο για να γίνει το δημοκρατικό κράτος που ευχόμαστε.
<P>
Δεν περιμέναμε, ωστόσο, να μάθουμε μερικές εβδομάδες αργότερα, από το στόμα του προέδρου του κόμματος HADEP, κ. Murat Bozlak, ότι εκλήθη ενώπιον του Συνταγματικού Δικαστηρίου ενόψει μιας πιθανής απαγόρευσης του πολιτικού σχηματισμού του οποίου ηγείται. Καλέσαμε αμέσως τον πρόεδρο Bozlak να έλθει και να συναντηθεί με όλες τις ομάδες, ενώ προτείναμε και την αποστολή αντιπροσωπείας του Σώματος στην Τουρκία, προκειμένου να προκαλέσουμε ισχυρή αντίδραση του Ευρωπαϊκού Κοινοβουλίου απέναντι σε αυτή τη σοβαρότατη αυθαιρεσία. Χαιρετίζω την ομοφωνία που επιτεύχθηκε σχετικά με αυτή τη διπλή πρωτοβουλία. Το μόνο έγκλημα του κόμματος HADEP είναι, πράγματι, ότι δεν σταμάτησε να αυξάνει την επιρροή του σε όλη τη χώρα, σε σημείο που να έχει εξασφαλιστεί η είσοδός του στο κοινοβούλιο στις εκλογές, παρά ένα νόμο κατά παραγγελία που καθορίζει στο 10% το ελάχιστο απαιτούμενο ποσοστό για την εκπροσώπηση στο κοινοβούλιο. Χαιρετίζω επίσης το γεγονός ότι αποφασίσαμε, με τη σύνταξη ενός κοινού ψηφίσματος όλων των ομάδων, να απευθύνουμε μαζί ένα σαφές μήνυμα στις αρχές της Αγκυρας, και συγκεκριμένα το εξής: "Το Ευρωπαϊκό Κοινοβούλιο απαιτεί να αποσυρθεί η προσφυγή κατά του HADEP" . Προτείνω λοιπόν να δεσμευτούμε να ολοκληρώσουμε όλοι μαζί αυτή τη δράση. Είναι πράγματι η ελάχιστη απαίτηση που μπορούμε να διατυπώσουμε έναντι μιας χώρας που θα συμμετάσχει, από αύριο, στη Συνέλευση για το μέλλον της Ευρώπης.

<SPEAKER ID=123 LANGUAGE="EN" NAME="Gorostiaga Atxalandabaso">
Κύριε Πρόεδρε, η τουρκική κυβέρνηση έχει βεβαίως αυτοσχεδιάσει λαμβάνοντας κάποια μέτρα "καλλωπισμού" , προκειμένου να καλύψει τις τραγικές της επιδόσεις στο θέμα των ανθρωπίνων δικαιωμάτων, όμως νέες κατασταλτικές δράσεις μάς παρέχουν σοβαρότερους λόγους ανησυχίας, όπως ανέφερε και ο Προεδρεύων του Συμβουλίου. Ο Παγκόσμιος Ατλας των γλωσσών που κινδυνεύουν με εξαφάνιση, ο οποίος παρουσιάστηκε την προηγούμενη εβδομάδα στην Διεθνή Ημέρα Σύγχρονων Γλωσσών, δείχνει ότι οι περισσότερες γλώσσες του πλανήτη βρίσκονται σε κρίσιμη κατάσταση. Πρέπει να βρούμε το σθένος να καταγγείλουμε όλες τις κυβερνήσεις οι οποίες - όπως η τουρκική - απειλούν τόσες πολλές γλωσσικές κοινότητες με εξαφάνιση.
<P>
Κύριε Προεδρεύοντα του Συμβουλίου, μπορούμε άραγε να αποδεχθούμε, σύμφωνα με τα δημοκρατικά κριτήρια, να απαγορεύονται οι δραστηριότητες πολιτικών κομμάτων, τα οποία αντιτίθενται στην εξαφάνιση ολόκληρων κοινοτήτων; Μήπως δίνουμε το κακό παράδειγμα με τη δική μας κατάσταση στη χώρα των Βάσκων, όπου η γλώσσα μας θεωρείται ότι κινδυνεύει να εξαφανιστεί;

<SPEAKER ID=124 LANGUAGE="DE" NAME="Uca">
Κύριε Πρόεδρε, η κατάσταση των ανθρωπίνων δικαιωμάτων στην Τουρκία δεν έχει σημειώσει καμία βελτίωση το προηγούμενο έτος. Είμαι υπέρ της ένταξης της Τουρκίας στην Ευρωπαϊκή Ένωση, αλλά τα κριτήρια της Κοπεγχάγης θα πρέπει να εκπληρωθούν. Επιδοκιμάζω βέβαια την αναθεώρηση του συντάγματος, αλλά οι προσδοκίες μου έχουν διαψευσθεί σε μεγάλο βαθμό. Η Τουρκία θα πρέπει να λάβει περισσότερα μέτρα, ειδάλλως δεν θα μπορέσει να προσχωρήσει στην ΕΕ. Η θανατική ποινή απλά περιορίστηκε αντί να καταργηθεί. Οι τούρκοι πολιτικοί επιδεικνύουν λιγοστό ζήλο κατά την υλοποίηση του αναθεωρημένου συντάγματος. Στα τουρκικά πανεπιστήμια επιτρέπεται η διδασκαλία της αραβικής, της αγγλικής, της γερμανικής και της κινεζικής γλώσσας, αλλά η διδασκαλία της κουρδικής, της μητρικής γλώσσας 12 εκατομμυρίων ανθρώπων, παραμένει απαγορευμένη στο εκπαιδευτικό σύστημα της χώρας.
<P>
Περισσότεροι από 10 000 φοιτητές, οι οποίοι έκαναν χρήση του συνταγματικά κατοχυρωμένου δικαιώματός τους, ζητώντας να επιτραπεί η διδασκαλία της κουρδικής γλώσσας, κινδυνεύουν τώρα να βρεθούν αντιμέτωποι με την ποινική τους δίωξη με την κατηγορία αυτονομιστικής δράσης. Σε μια ειρηνική και πολιτική επίλυση του κουρδικού ζητήματος ανήκει και η άρση της απαγόρευσης της χρήσης της κουρδικής γλώσσας και η εισαγωγή της διδασκαλία της στο πρόγραμμα σπουδών. Τα κριτήρια της Κοπεγχάγης συμπεριλαμβάνουν και το δικαίωμα διδασκαλίας στη μητρική γλώσσα καθώς και το δικαίωμα στη χρήση της γλώσσας αυτής στα μέσα ενημέρωσης. Τα κριτήρια της Κοπεγχάγης θα πρέπει επίσης να αποτελέσουν αδιαπραγμάτευτο όρο για την προσχώρηση της Τουρκίας στην ΕΕ. Έχουν συλληφθεί και μέλη του κόμματος HADEP με την κατηγορία ότι πρωτοστάτησαν στην εκστρατεία υπέρ της κουρδικής γλώσσας. Με το ξεκίνημα της διαδικασίας απαγόρευσης του HADEP αυξήθηκαν και τα αντίποινα κατά των μελών του. Το 2001 έγιναν συλλήψεις 3 245 μελών του, διεξήχθησαν έρευνες σε περισσότερα από 55 γραφεία του, τα οποία έκλεισαν αναγκαστικά. Την παγκόσμια ημέρα ειρήνης συνελήφθησαν περισσότερα από 3 000 μέλη του HADEP και ένας άνθρωπος έχασε μάλιστα τη ζωή του.
<P>
Κύριε Verheugen, σας απευθύνω έκκληση να κάνετε ένα ταξίδι στην Νοτιανατολική Τουρκία και να μιλήσετε με τους 27 δημάρχους του HADEP, στους οποίους δεν παρέχεται καμία οικονομική βοήθεια. Τα κατεστραμμένα χωριά δεν έχουν αποκατασταθεί ακόμα. Πώς να επιβιώσουν οι χιλιάδες πρόσφυγες; Γιατί δεν λαμβάνει η Νοτιανατολική Τουρκία κονδύλια από τους πόρους του προγράμματος MEDA, μολονότι το προβλέπουν οι όροι του προγράμματος; Η απαγόρευση του κόμματος HADEP θα είναι ταυτόσημη με μια οπισθοδρόμηση της δημοκρατίας. Με αυτήν την απαγόρευση, η Τουρκία πορεύεται προς την Ευρώπη έχοντας επιλέξει λάθος κατεύθυνση. Εγώ προσωπικά και η πολιτική μου ομάδα απαιτούμε με σφοδρότητα την άμεση αναστολή της δίωξης του HADEP. Η Διάσκεψη των Προέδρων αποφάσισε να στείλει στην Τουρκία αντιπροσωπεία της. Όσο η Τουρκία δεν τοποθετείται δημοσίως κατά της απαγόρευση του HADEP, θα πρέπει μια αντιπροσωπεία να δείξει την αλληλεγγύη της με το HADEP και να το υποστηρίξει. Πρέπει να δείξουμε επί τόπου ότι το παρόν Κοινοβούλιο δεν αποδέχεται τη λήψη μη δημοκρατικών μέτρων.
<P>
(Χειροκροτήματα)

<SPEAKER ID=125 NAME="Πρόεδρος">
Ευχαριστώ πολύ, κυρία Uca.
<P>
Έχω λάβει πέντε προτάσεις ψηφίσματος, που υποβλήθηκαν βάσει του άρθρου 37 παράγραφος 2 του Κανονισμού.
<P>
Η κοινή συζήτηση έληξε.
<P>
Η ψηφοφορία θα διεξαχθεί στις 11.00.
<P>
(Η συνεδρίαση διακόπτεται στις 20.39 και συνεχίζεται στις 21.00)

<CHAPTER ID=9>
Διαδίκτυο (Ανώτατο επίπεδο ".eu")
<SPEAKER ID=126 NAME="Πρόεδρος">
Η ημερήσια διάταξη προβλέπει τη συζήτηση της σύστασης για τη δεύτερη ανάγνωση (Α5-0027/2002), εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την κοινή θέση του Συμβουλίου που αφορά την υλοποίηση του τομέα ανωτάτου επίπέδου στο Διαδίκτυο.

<SPEAKER ID=127 LANGUAGE="FR" NAME="Flesch">
. (FR) Κύριε Πρόεδρε, η πρόταση κανονισμού την οποία συζητάμε σήμερα προβλέπει την υλοποίηση του τομέα ανωτάτου επίπεδου ".eu";, που αναμένεται ότι θα επιβεβαιώσει την παρουσία της Ευρωπαϊκής Ένωσης στον κυβερνοχώρο και θα μεταφέρει στο Διαδίκτυο το χώρο εμπιστοσύνης που έχει δημιουργηθεί από την εσωτερική αγορά. Κατά την ψηφοφορία στην πρώτη ανάγνωση τον Ιούλιο του 2001, το Κοινοβούλιο είχε εγκρίνει τις τροπολογίες που είχε προτείνει η Επιτροπή Βιομηχανίας και η Επιτροπή Νομικών Θεμάτων. Οι τροπολογίες αυτές επανεπιβεβαίωναν ιδίως τις αρχές της μη ανάμειξης και της αυτοδιαχείρισης στον τομέα του Διαδικτύου και υποστήριζαν μια αποτελεσματική και μη γραφειοκρατική διαχείριση του τομέα ".eu";. Παρόλο που το Συμβούλιο, στην κοινή του θέση που εγκρίθηκε στις 6 Νοεμβρίου 2001, δέχθηκε μεγάλο μέρος των τροπολογιών μας, απέρριψε ορισμένες άλλες.
<P>
Η Επιτροπή Βιομηχανίας επανήλθε επομένως ζητώντας να ληφθεί υπόψη η αρχή της "εξυπηρέτησης κατά σειρά προτεραιότητας" στην πολιτική καταχώρησης στο μητρώο, για να βασίσει αυτή την πολιτική εξώδικης διευθέτησης των διαφορών στην κάλυψη των δαπανών και ιδίως για να προβλέψει τη διαδικασία διαβουλεύσεων όσον αφορά την επιτροπολογία. Πράγματι, η Επιτροπή Βιομηχανίας εκτιμά, όπως και η Επιτροπή, ότι για να εξασφαλιστεί η επιτυχία του, ο τομέας ανωτάτου επιπέδου ".eu"; πρέπει να καταστεί σύντομα λειτουργικός και να μπορεί να λειτουργήσει γρήγορα και αποτελεσματικά. Μέχρι τέλους, το ζήτημα της συμβουλευτικής ή ρυθμιστικής φύσης της επιτροπολογίας παρέμεινε το βασικό σημείο τριβής μεταξύ του Κοινοβουλίου και της Επιτροπής, αφενός, και του Συμβουλίου, αφετέρου. Οι άτυπες επαφές μεταξύ του Κοινοβουλίου, του Συμβουλίου και της Επιτροπής συνεχίστηκαν μετά την έγκριση των τροπολογιών της Επιτροπής Βιομηχανίας, και τελικά μπόρεσε να επιτευχθεί συμφωνία μεταξύ των τριών θεσμικών οργάνων. Η συμφωνία αυτή αντικατοπτρίζεται στις τροπολογίες 7, 8, 9, 10, 11 και 12 που έχουν κατατεθεί από τις Ομάδες ΕΛΚ, ΕΣΚ και ΦΙΛ.
<P>
Όσον αφορά την επιτροπολογία, μοιράσαμε το πράγμα στα δύο, ή καλύτερα στο ένα τρίτο και τα δύο τρίτα. Ο ρυθμιστικός χαρακτήρας εφαρμόζεται στην πλειονότητα των μέτρων που αφορούν την εφαρμογή του κανονισμού, δηλαδή τους κανόνες και τις αρχές της πολιτικής κοινής ωφέλειας, καθώς και τον καθορισμό των κριτηρίων και τη διαδικασία καθορισμού του μητρώου. Ο συμβουλευτικός χαρακτήρας εφαρμόζεται στον καθορισμό του μητρώου και τη σύναψη της σύμβασης μεταξύ της Επιτροπής και του μητρώου. Αν η Επιτροπή και το Κοινοβούλιο συμφώνησαν τελικά με αυτό το συμβιβασμό που δεν προκαλεί τον ενθουσιασμό τους, αυτό έγινε για να τεθεί το συντομότερο δυνατόν ο τομέας ".eu"; στη διάθεση των χρηστών, σύμφωνα με την επιθυμία που είχε εκφράσει το Ευρωπαϊκό Συμβούλιο της Λισαβόνας.
<P>
Κύριε Πρόεδρε, εξ ονόματος του Κοινοβουλίου, επιμένω να δεσμευτούν η Επιτροπή και το Συμβούλιο ότι θα δράσουν με ταχύτητα για να φροντίσουν ότι θα γίνει έτσι. Γνωρίζω ότι ο Επίτροπος Liikanen σκοπεύει να κάνει μια δήλωση με αυτή την έννοια κατά τη διάρκεια της παρούσας συνόδου και ότι η δήλωση με το ίδιο περιεχόμενο που πρόκειται να εγκριθεί από το Συμβούλιο θα μας γνωστοποιηθεί αύριο πριν από την ψηφοφορία επί των τροπολογιών. Για το λόγο αυτό συστήνω στο Κοινοβούλιο να υπερψηφίσει τις τροπολογίες 7, 8, 9, 10, 11 και 12.
<P>
Κύριε Πρόεδρε, μετά από πολυάριθμες άτυπες επαφές με το Συμβούλιο και την Επιτροπή, οι οποίες επέτρεψαν την επίτευξη συμβιβασμού, θα ήθελα να ευχαριστήσω τον Επίτροπο Liikanen και τις υπηρεσίες του, την ισπανική Προεδρία, που δεν εφείσθη προσπαθειών, τους συναδέλφους μου, την Arlene McCarthy, συντάκτρια γνωμοδότησης της Επιτροπής Νομικών Θεμάτων, καθώς και τους συντονιστές των πολιτικών ομάδων. Μαζί, καταλήξαμε σε ένα αποτέλεσμα που αναμένεται ότι θα επιτρέψει στον τομέα ανωτάτου επιπέδου ".eu"; να τεθεί σε λειτουργία στο τέλος του έτους.

<SPEAKER ID=128 LANGUAGE="EN" NAME="Harbour">
Είναι χαρά μου να ομιλώ για πρώτη φορά υπό την προεδρία σας και να σας εκφράζω τα συγχαρητήριά μου· ελπίζω μάλιστα ότι για τα καλά μου λόγια θα μου διαθέσετε 10 επιπλέον δευτερόλεπτα στο τέλος.
<P>
Είναι χαρά μου να υποστηρίζω ακόμη μια φορά, στο πλαίσιο της δεύτερης ανάγνωσης, αυτό το πολύ σημαντικό μέτρο εξ ονόματος της Ομάδας μου, καθώς επίσης να αποτίω τιμή στην Colette Flesch για την ενεργητικότητα και το χρόνο που διέθεσε, ιδιαίτερα όμως για τον ευέλικτο χειρισμό των διαπραγματεύσεων με το Συμβούλιο και την Επιτροπή κατά τις τελευταίες εβδομάδες, με αποτέλεσμα να έχουμε μια σωστή συμφωνία συνδιαλλαγής την οποία συνυπέγραψα εξ ονόματος της Ομάδας μου, και την οποία προτρέπουμε τους συναδέλφους σας να υποστηρίξουν αύριο.
<P>
Ένας από τους σημαντικότερους λόγους γι' αυτό, όπως ανέφερε μόλις η κ. Flesch στην ομιλία της, είναι ότι πρέπει το συντομότερο δυνατό να καταστήσουμε λειτουργικό αυτό το νέο όνομα τομέα .eu. Λειτουργούμε σε μια αγορά όπου επικρατεί συνωστισμός, συνάδελφοι. Το όνομα .eu πρέπει να επιβιώσει σε έναν ολόκληρο κόσμο νέων ονομάτων τομέα, και θα έχει πραγματική αξία στις εμπορικές οργανώσεις, τους ΜΚΟ και τα άλλα θεσμικά όργανα που επιθυμούν να το χρησιμοποιήσουν, μόνον εάν οι διαδικασίες καταχώρισης στο μητρώο είναι οι καλύτερες που μπορούν να επιτευχθούν. Οι άνθρωποι θέλουν οι καταχωρίσεις τους να διεκπεραιώνονται με ταχύτητα και σαφήνεια και να διαθέτουν το είδος των εγγυήσεων που αναμένουμε όσον αφορά τα δικαιώματα πνευματικής ιδιοκτησίας τους και τα σήματά τους, διότι τελικά δεδομένης της θεσμικής υποστήριξης εκ μέρους της Ευρωπαϊκής Κοινότητας σε ολόκληρη την επικράτεια της Ευρωπαϊκής Ένωσης, οι άνθρωποι δεν θα αναμένουν τίποτε λιγότερο από το καλύτερο. Το όνομα τομέα .eu θα τεθεί υπό αυστηρό έλεγχο, άρα η βέλτιστη πρακτική είναι ζωτικής σημασίας. Εντούτοις, πρέπει να το υλοποιήσουμε, και μάλιστα το συντομότερο δυνατόν.
<P>
Αναμένουμε με ανυπομονησία τις δηλώσεις του Συμβουλίου και της Επιτροπής. Θα αποσύρω την τροπολογία μου, η οποία θέτει συγκεκριμένη προθεσμία έξι μηνών για την έγκριση του μητρώου, ή μάλλον συνολική προθεσμία 15 μηνών για την συγγραφή υποχρεώσεων. Ο κλάδος με κατέκρινε ως υπερβολικά γενναιόδωρο, συνεπώς εύχομαι ότι η προθεσμία αυτή θα είναι το απόλυτο μέγιστο. Ανυπομονούμε να ακούσουμε τις δηλώσεις σας, και θα ήθελα να πω κλείνοντας ότι πρόκειται για ένα σημαντικό μέτρο, το οποίο πρέπει να υλοποιηθεί σωστά και σύντομα.

<SPEAKER ID=129 LANGUAGE="IT" NAME="Carraro">
Κύριε Πρόεδρε, επικροτώ και εγώ εξ ονόματος της Ομάδος μου όσα είπαν οι συνάδελφοι Flesch και Harbour. Η λύση που προτείνεται με τις τροπολογίες, η συνολική έγκριση των οποίων συνιστάται στο Κοινοβούλιο, είναι μια λύση συμβιβασμού, αλλά πιστεύω πως είναι ένας χρήσιμος και σκόπιμος συμβιβασμός στο μέτρο που μας επιτρέπει να φτάσουμε γρήγορα στη δημιουργία του ευρωπαϊκού τομέα.
<P>
Πιστεύω πως αυτό πρέπει να τύχει θετικής αποδοχής γιατί αντιπροσωπεύει ένα ακόμη συγκεκριμένο βήμα - για το οποίο θέλω να τονίσω τη συνεργασία όχι μόνο της εισηγήτριας, κ. Flesch, αλλά και της Επιτροπής και ειδικότερα του Επιτρόπου Liikanen - προς την υλοποίηση των δεσμεύσεων που ελήφθησαν με τη Διάσκεψη Κορυφής της Λισαβόνας. Συνεπώς, επειδή σε πολλούς άλλους τομείς διαπιστώνουμε ότι ακόμα και οι αποφάσεις συναντούν συχνά αντικειμενικές δυσκολίες και καθυστερήσεις στην υλοποίηση, πιστεύω ότι αυτό που μπορούμε να δηλώσουμε εδώ σήμερα, είναι ένα στοιχείο ιδιαίτερης ικανοποίησης.
<P>
Δεν προσθέτω τίποτε άλλο γιατί θα επαναλάμβανα όσα έχουν αναφέρει οι συνάδελφοί μου επί του θέματος, αλλά, εν αναμονή όσων θελήσει να μας πει επ' αυτού και ο Επίτροπος Liikanen, επικροτώ τη σύσταση ώστε οι χρόνοι υλοποίησης και έναρξης λειτουργίας του ευρωπαϊκού τομέα να είναι όσο το δυνατόν συντομότεροι. Επειδή αυτό μένει για να συζητήσουμε, επιτρέψτε μου να αφήσω αμέσως το βήμα στον Επίτροπο από τον οποίο περιμένουμε μία δήλωση επ' αυτού του θέματος.

<SPEAKER ID=130 NAME="Liikanen">
. (ΕΝ) Η έγκριση του κανονισμού για την υλοποίηση του τομέα ανωτάτου επιπέδου .eu φθάνει πλέον στην τελευταία της φάση. Θα ήθελα να εκφράσω τις ευχαριστίες μου, ιδίως στην εισηγήτρια κ. Flesch για τις άοκνες προσπάθειές της σχετικά με την επίτευξη συμβιβασμού. Θα ήθελα επίσης να ευχαριστήσω ιδιαίτερα την κ. McCarthy και τον κ. Harbour καθώς και τον κ. Carraro. Το γεγονός ότι κατανόησαν κάποιες από τις δυσκολίες που ανέκυψαν από την παρούσα πρωτοβουλία συνέβαλε σημαντικά στο αποτέλεσμα το οποίο συζητούμε σήμερα. Με ικανοποίηση αναφέρω ότι η Επιτροπή μπορεί να δεχθεί τις συμβιβαστικές τροπολογίες 7 ως 12. Ορισμένες από τις προτεινόμενες τροπολογίες εισάγουν χρήσιμες συμπληρωματικές διευκρινίσεις στις διατάξεις της κοινής θέσης.
<P>
Η Επιτροπή μπορεί να υποστηρίξει την τροπολογία σχετικά με την εξέταση της μεθόδου εξυπηρέτησης κατά σειρά προτεραιότητας, κατά τον καθορισμό της πολιτικής καταχώρησης και μέσα στα όρια του πλαισίου του κανονισμού. Επιπλέον, μπορεί να υποστηρίξει την τροπολογία που εισάγει την αρχή της κάλυψης των δαπανών στην πολιτική εξώδικης διευθέτησης των διαφορών. Το πολυπλοκότερο θέμα που έπρεπε να αντιμετωπιστεί αφορούσε αναμφίβολα τον τύπο επιτροπής και τη διαδικασία που έπρεπε να επιλεγεί για τον εν λόγω κανονισμό. Η Επιτροπή μπορεί να αποδεχθεί τις τροπολογίες 7, 8, 9, 10, 11 και 12.
<P>
Όσον αφορά την τροπολογία 6 της σύστασης για δεύτερη ανάγνωση, όπως εγκρίθηκε από την Επιτροπή Βιομηχανίας, Εξωτερικού Εμπορίου, Έρευνας και Ενέργειας, η Επιτροπή δεν μπορεί να υποστηρίξει την τροπολογία του άρθρου 8. Ωστόσο, δεδομένης της ανησυχίας του Κοινοβουλίου για την εφαρμογή του .eu τομέα ανωτάτου επιπέδου, η Επιτροπή επιθυμεί να δηλώσει τα ακόλουθα:
<P>
Η Επιτροπή συμμερίζεται την άποψη του Ευρωπαϊκού Κοινοβουλίου ότι για να είναι επιτυχής, ο τομέας ανωτάτου επιπέδου .eu θα πρέπει να τεθεί σε λειτουργία ταχύτατα και δεν θα πρέπει να επιβαρύνεται από υπερβολικό ρυθμιστικό πλαίσιο. Κατά συνέπεια, η Επιτροπή θεώρησε ότι η πλέον κατάλληλη για τον παρόντα κανονισμό θα ήταν μια συμβουλευτική διαδικασία. Η Επιτροπή, παρότι ενεργεί στο πνεύμα της απόφασης που εγκρίθηκε από το Ευρωπαϊκό Συμβούλιο της Στοκχόλμης το Μάρτιο του 2001 για την υιοθέτηση όλων των απαραίτητων μέτρων, ούτως ώστε να διασφαλιστεί η διαθεσιμότητα του τομέα ανωτάτου επιπέδου .eu στους χρήστες το συντομότερο δυνατόν, αποφάσισε εντούτοις να δεχθεί τη ρυθμιστική διαδικασία για το άρθρο 3 (1) και το άρθρο 5, προκειμένου να διευκολυνθεί η υιοθέτηση του κανονισμού σύντομα, με την πεποίθηση ότι το μέτρο αυτό μπορεί να προωθήσει περαιτέρω το πνεύμα συνεργασίας το οποίο απαιτείται για την επίτευξη του στόχου που έθεσε το Συμβούλιο της Στοκχόλμης.
<P>
Η Επιτροπή υπογραμμίζει ότι η επιλογή του Μητρώου για την οργάνωση, τη λειτουργία και τη διαχείριση του τομέα ανωτάτου επιπέδου .eu θα πρέπει να πραγματοποιηθεί το συντομότερο δυνατόν και ότι θα καταβληθεί κάθε εύλογη προσπάθεια για τη διασφάλιση της ταχείας δημοσίευσης της πρόσκλησης εκδήλωσης ενδιαφέροντος μετά την έναρξη ισχύος του κανονισμού. Αυτό προϋποθέτει ότι τα κριτήρια και οι διαδικασίες για τον καθορισμό του Μητρώου θα έχουν ολοκληρωθεί εγκαίρως. Η Επιτροπή είναι αποφασισμένη να προτείνει τα απαραίτητα μέτρα για την έγκαιρη υλοποίηση του τομέα ανωτάτου επιπέδου .eu και θα πράξει το παν, προκειμένου να διασφαλίσει ότι οι σχετικές διαδικασίες έχουν ολοκληρωθεί και ότι θα επιτρέψουν στο μητρώο .eu να καταστεί λειτουργικό το συντομότερο δυνατόν μετά την έναρξη ισχύος του κανονισμού, εκτός απροόπτου. Η Επιτροπή καλεί τα κράτη μέλη να συμβάλουν πλήρως σε αυτό το στόχο και να παράσχουν την απαιτούμενη υποστήριξη για την επίτευξή του.

<SPEAKER ID=131 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 11 π.μ.

<CHAPTER ID=10>
Απαλλαγή 1999 (Μέτρα που έλαβε η Επιτροπή)
<SPEAKER ID=132 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α5-0024/2002) του κ. Blak, εξ ονόματος της Επιτροπής Ελέγχου του Προϋπολογισμού, σχετικά με τη δράση που ανέλαβε η Επιτροπή σε συνέχεια των παρατηρήσεων που περιλαμβάνονται στο ψήφισμα το οποίο συνοδεύει την απόφαση σχετικά με τη χορήγηση απαλλαγής για την εκτέλεση του γενικού προϋπολογισμού της Ευρωπαϊκής Ένωσης για το οικονομικό έτος 1999.

<SPEAKER ID=133 LANGUAGE="DA" NAME="Blak">
Κύριε Πρόεδρε, με την έκθεση για τη χορήγηση απαλλαγής για το 1999 ερευνήσαμε ολόκληρο τον προϋπολογισμό. Ρίξαμε άπλετο φως σε όλους τους τομείς. Όλα τα θεσμικά όργανα μελετήθηκαν και καταχωρήθηκαν, διότι παρότι σε τελική ανάλυση αποτελεί ευθύνη της Επιτροπής η εκτέλεση του προϋπολογισμού, αυτή δεν δρα ανεξάρτητα. Η Επιτροπή δεσμεύεται από αποφάσεις που λαμβάνονται στο Κοινοβούλιο και το Συμβούλιο και εξαρτάται από το πόσο αποτελεσματικά διεξάγονται οι έλεγχοι στα κράτη μέλη.
<P>
Ο αγροτικός τομέας αποτελεί εντυπωσιακό παράδειγμα. Η Επιτροπή προτείνει μεταρρύθμιση της αγροτικής πολιτικής, αλλά το Συμβούλιο και το Κοινοβούλιο εναντιώνονται και προτείνουν οι κανονισμοί να γίνουν ακόμη πιο γραφειοκρατικοί, γενναιόδωροι και επιρρεπείς σε απάτες και κλεψιές. Οι κανονισμοί για τον λίνο, το γάλα και τη ζάχαρη αποτελούν γλαφυρά παραδείγματα.
<P>
Ωστόσο, υπάρχει ακόμη ανάγκη στην Επιτροπή για ριζικές μεταρρυθμίσεις και μια νέα νοοτροπία διαχείρισης. Δεν συμφωνούμε πάντοτε με την Επιτροπή αλλά κατά βάση έχουμε τον ίδιο στόχο, ήτοι το να αποκτήσει η Επιτροπή αποτελεσματική και σύγχρονη διαχείριση. Το σημαντικότερο είναι να προχωρήσουν τα σχέδια μεταρρυθμίσεων της Επιτροπής όπως πρέπει. Το αρχικό μου σχέδιο ήταν να συγκρίνουμε τις μεμονωμένες γενικές διευθύνσεις της Επιτροπής και να τις βαθμολογήσουμε. Αυτό συνάδει με το πνεύμα της μεταρρύθμισης, αλλά δεν θα ήταν εφικτή η υλοποίηση μιας τέτοιας σύγκρισης. Θα ήθελα να καλέσω το Ελεγκτικό Συνέδριο να διερευνήσει την πρακτική στα κράτη μέλη.
<P>
Η έκθεση για τη χορήγηση απαλλαγής για το 1999 θέτει επί τον τύπο των ήλων πολλά άκρως ευαίσθητα σημεία της διαχείρισης της Επιτροπής. Ένα από τα σημαντικότερα ήταν η ελλιπής σφαιρική εικόνα των εκθέσεων λογιστικών ελέγχων και η έλλειψη παρακολούθησης. Στην έκθεση για τη χορήγηση απαλλαγής για το 1999 ζητείται από την Επιτροπή να στείλει στο Κοινοβούλιο μία έκθεση δύο φορές ετησίως, στην οποία θα συνοψίζονται όλες οι εκθέσεις λογιστικών ελέγχων και οι συστάσεις τους, καθώς και η συνέχεια που δόθηκε σε αυτές από την Επιτροπή. Κατά τα φαινόμενα, η Επιτροπή θα δεχτεί η υπηρεσία εσωτερικού ελέγχου να ενημερώνει το Κοινοβούλιο μία φορά ετησίως, πράγμα που είναι απολύτως ανεπαρκές. Ο δημοσιονομικός ελεγκτής στο παρελθόν ενημέρωνε το Κοινοβούλιο τέσσερις ετησίως και αυτό ακριβώς προσδοκούμε και από το νέο τμήμα.
<P>
Η παροχή πληροφοριών παραμένει πάντα το σοβαρότερο σημείο σύγκρουσης μεταξύ Κοινοβουλίου και Επιτροπής. Μου παραδόθηκαν απίστευτα πολλές πληροφορίες σε σχέση με την έκθεση για τη χορήγηση απαλλαγής για το 1999 και θα ήθελα να ευχαριστήσω την Επιτροπή για αυτό. Όμως είναι απαραίτητο να υπάρξουν σαφείς κανόνες οι οποίοι θα ισχύουν ανεξάρτητα από το ποιος είναι ο εισηγητής για τη χορήγηση απαλλαγής και ανεξάρτητα από το ποιος είναι Επίτροπος.
<P>
Η συμφωνία πλαίσιο είναι χάλια μαύρα. Χρησιμοποιείται για να παρακρατούνται έγγραφα ή να ονομάζονται απόρρητα. Σε τελική ανάλυση η Επιτροπή είναι αυτή που αποφασίζει εάν ένα έγγραφο είναι απόρρητο. Επίσης η συμφωνία πλαίσιο είναι γραφειοκρατική και προκαλεί τεράστιες καθυστερήσεις. Σεβάστηκα τη συμφωνία πλαίσιο διότι προς το παρόν ισχύει, αλλά θεωρώ ότι πρέπει να εργαστούμε για την επαναδιαπραγμάτευσή της και θα ήθελα να παρακαλέσω τον πρόεδρό μας, κ. Cox, να σταθεί στο ύψος των υποσχέσεών του περί διαφάνειας και μεταρρυθμίσεων ειδικά στον συγκεκριμένο τομέα.
<P>
Η Επιτροπή Ελέγχου του Προϋπολογισμού καλά θα έκανε να χρησιμοποιήσει περισσότερο χρόνο για αξιολόγηση. Πρέπει να εξασφαλίσουμε την ορθή αξιοποίηση των κονδυλίων. Δυστυχώς, η δική μου εντύπωση είναι ότι οι περισσότερες αξιολογήσεις μπαίνουν μεμιάς στο αρχείο. Η Επιτροπή υποσχέθηκε να παρουσιάσει αποτελέσματα από τις υλοποιηθείσες αξιολογήσεις, αλλά δεν αναφέρει πώς ή πόσο συχνά. Πώς το βλέπει η Επιτροπή να μας ενημερώνει μια φορά το τετράμηνο ή το εξάμηνο; Υπάρχουν πολλές συγκεκριμένες υποθέσεις που αφορούν την έκθεση για τη χορήγηση απαλλαγής για το 1999 τις οποίες κατέστη αδύνατο να τις παρακολουθήσουμε, είτε επειδή οι έρευνες της OLAF δεν είχαν ολοκληρωθεί είτε επειδή ακόμα διενεργούνται πειθαρχικές διαδικασίες στην Επιτροπή.
<P>
Πολλές από τις μεγάλες υποθέσεις που σχετίζονται με τη χορήγηση απαλλαγής για το 1999 συνεχίζουν να παραμένουν στα χέρια της OLAF, η οποία δεν τις διεκπεραιώνει αρκετά γρήγορα, όπως π.χ. η υπόθεση IRELA. Έχει τραβήξει μεγάλη προσοχή η υπόθεση IRELA, το πλέον κλειστό Ινστιτούτο Σχέσεων μεταξύ Ευρώπης και Λατινικής Αμερικής. Δεν λυπάμαι που έκλεισε το εν λόγω Ινστιτούτο. Η Επιτροπή έχει πλέον αντιπροσωπείες στις περισσότερες χώρες της Λατινικής Αμερικής, οι οποίες μεριμνούν για τις σχέσεις της Ευρώπης και της νοτιαμερικανικής ηπείρου, αλλά πρέπει να μπει μια τάξη σε αυτές. Αυτόν τον καιρό η OLAF πρόκειται να ολοκληρώσει μια εσωτερική έρευνα προκειμένου να διασαφηνίσει εάν υπάρχει ανάγκη για έναρξη πειθαρχικής διαδικασίας. Η IRELA πρέπει ακόμη να επιστρέψει 3,4 εκατομμύρια ευρώ. Θα ήθελα να ρωτήσω την Επιτροπή πώς πηγαίνει η υπόθεση των επιστροφών.
<P>
Στη συνέχεια θα ήθελα να συγχαρώ την Επιτροπή και ειδικά την κ. Schreyer για τη συνέχεια που έδωσε στην υπόθεση Flechard. Αυτό έδειξε ότι είναι δυνατό να παραδεχόμαστε τα σφάλματα και στη συνέχεια να τροποποιούμε τους κανόνες. Πραγματικά πιστεύω ότι το αποτέλεσμα στο οποίο καταλήξαμε είναι καταπληκτικό.
<P>
Στη συνέχεια έχουμε την υπόθεση του γραφείου της Στοκχόλμης, η οποία απεναντίας δεν μπορεί να ολοκληρωθεί. Δέχομαι ότι η υπόθεση αυτή τη στιγμή βρίσκεται στα χέρια της σουηδικής εισαγγελίας, αλλά θα αναγκαστούμε να κάνουμε και εμείς κάτι για αυτήν.
<P>
Τελειώνοντας θα ήθελα να ευχαριστήσω για τη συνεργασία μας τον τελευταίο ενάμιση χρόνο και ειδικά να ευχαριστήσω την Επίτροπο κ. Schreyer. Ήταν μεγάλη μου ευχαρίστηση να συνεργαστώ με ένα τόσο ικανό άνθρωπο και μάλιστα η σχέση μας ξεπέρασε τα στενά όρια της συνεργασίας και έγινε σχεδόν μια καλή φιλία, μέσα από την οποία πετύχαμε καταπληκτικά αποτελέσματα. Θα ήθελα να πω ένα θερμό ευχαριστώ εδώ στην αίθουσα και να προσθέσω ότι εάν αυτός είναι ο τρόπος δουλειάς από εδώ και στο εξής τότε πραγματικά έχουμε θέσει καλές βάσεις. Είναι πραγματικά εξαιρετικό.

<SPEAKER ID=134 LANGUAGE="DE" NAME="Stauner">
Κύριε Πρόεδρε, ευχαριστώ ρητά τον εισηγητή για την έκθεσή του με την οποία περατώνεται η διαδικασία χορήγησης απαλλαγής για το έτος 1999. Το Κοινοβούλιο πρέπει να ελέγχει τις δαπάνες των κονδυλίων της Επιτροπής. Ωστόσο, έλεγχος μπορεί να ασκηθεί μόνο στο βαθμό που ο ελέγχων έχει πρόσβαση σε όλα τα έγγραφα και σε όλες τις πληροφορίες. Σε διαφορετική περίπτωση, η απόφαση για τη χορήγηση απαλλαγής δεν αποτελεί πραγματικό έλεγχο αλλά πράξη αβρότητας. Για τον λόγο αυτό τονίζω ρητά το σημείο 4 της έκθεσης, σύμφωνα με το οποίο το Κοινοβούλιο πρέπει να έχει την ίδια δυνατότητα πρόσβασης σε έγγραφα όπως το Ελεγκτικό Συνέδριο.
<P>
Η Επιτροπή πρέπει να σταματήσει να θέτει διαρκώς νέα εμπόδια, χρησιμοποιώντας την επινοητικότητά της και εφαρμόζοντας τακτικές καθυστέρησης, με στόχο την παρακράτηση εγγράφων. Το πλέον επίκαιρο παράδειγμα είναι η έκθεση van Buitenen από τις 31.8.2001. Η Επιτροπή, παρά το γεγονός ότι ήμουν εισηγήτρια της Επιτροπής Κοινωνικών Υποθέσεων για το πρόγραμμα Leonardo I, δεν μου επέστησε με κανένα τρόπο την προσοχή στο ότι έχουν διατυπωθεί και νέες κατηγορίες σχετικά με την κακοδιαχείριση του προγράμματος, οι οποίες ελέγχονται από την Επιτροπή και την OLAF. Εάν δεν είχα ενημερωθεί την τελευταία στιγμή από τρίτους σχετικά με την υπόθεση αυτή, η Επιτροπή θα άφηνε το Κοινοβούλιο να της χορηγήσει εν αγνοία του απαλλαγή για το πρόγραμμα Leonardo I. Από τότε η Επιτροπή χρησιμοποιεί τακτικές καθησύχασης και καθυστέρησης.
<P>
Σας ρωτώ, κυρία Schreyer, αυτή είναι η συνεργασία αμοιβαίας εμπιστοσύνης την οποία δεν κουράζεστε να ζητάτε εσείς και ο συνάδελφός σας Kinnock από το Κοινοβούλιο; Τι έχετε να κρύψετε; Στο μεταξύ, η εν λόγω έκθεση βρίσκεται προφανώς στα χέρια τουλάχιστον μίας γερμανικής εφημερίδας, μαζί με την έκθεση της OLAF. Δεν νομίζετε, κυρία Schreyer, ότι θα πρέπει να φτάσει επιτέλους και στα δικά μας χέρια;
<P>
Η συμφωνία πλαίσιο που υποβλήθηκε στο Κοινοβούλιο αμέσως μετά τη χορήγηση απαλλαγής για το 1998, χωρίς καμία δυνατότητα συζητήσεων επ' αυτής, αποδείχθηκε ότι περιέχει αμφισημίες και επιτρέπει παρανοήσεις. Βρίσκεται μάλιστα σε διαμετρική αντίθεση προς τον Κανονισμό μας. Για τον λόγο αυτό δεν μπορεί να παραμείνει ως έχει. Θα πρέπει να προσαρμοστεί στον Κανονισμό μας και όχι αντίστροφα, όπως επιδιώκει προφανώς η τροπολογία του συναδέλφου Bourlanges. Παρακαλώ λοιπόν να μην συνταχθείτε με την τροπολογία του συναδέλφου Bourlanges και να αφήσετε άθικτα τα κατοχυρωμένα στη Συνθήκη ΕΕ ελεγκτικά δικαιώματα του Κοινοβουλίου.
<P>
Κανένας Ευρωπαίος, πιστός στο εγχείρημα της Ευρώπης, δεν είναι δυνατόν να επιθυμεί σοβαρά τον περιορισμό των δικαιωμάτων του Κοινοβουλίου προς όφελος μιας διοίκησης που έτσι και αλλιώς έχει ήδη αποκτήσει υπερβολική δύναμη και θέτει την Ευρώπη σε κίνδυνο να καταστεί ένας ανέλεγκτος και ανεξέλεγκτος λειτουργικός μηχανισμός. Προπάντων οι πολίτες μας δεν το επιθυμούν αυτό.
<P>
Όσον αφορά το σκάνδαλο με το νοθευμένο βούτυρο, την αποκαλούμενη υπόθεση Flechard-II, περίμενα να ακούσω κάτι πιο σαφές. Η απόλυτη διαλεύκανση της υπόθεσης Flechard-II, όπου δεν πρόκειται μόνο για κατασπατάληση χρημάτων αλλά και για τη διακύβευση της υγείας των ανθρώπων, αποτελεί βέβαια ζήτημα που θα μας απασχολήσει ακόμη αρκετά κατά τη διαδικασία χορήγησης απαλλαγής για το 2000.

<SPEAKER ID=135 LANGUAGE="DE" NAME="Bφsch">
Κύριε Πρόεδρε, θέλω επίσης να συγχαρώ τον εισηγητή εξ ονόματος της πολιτικής μου ομάδας. Ήδη κατά την εκπόνηση της κύριας έκθεσης σχετικά με τη χορήγηση απαλλαγής για το 1999 είχε επενδύσει πολύ κόπο και η εργασία ήταν εξαιρετική. Θα υποστηρίξουμε απερίφραστα αυτήν την έκθεση. Πιστεύω επίσης ότι και η Επιτροπή έχει καταβάλει προσπάθειες να παρέχει τις σχετικές πληροφορίες το συντομότερο δυνατόν. Ωστόσο συμφωνώ φυσικά με την κριτική της κ. Stauner: έχουμε την εντύπωση - και αυτό το δείχνει πάλι και η αντίστοιχη παράγραφος στην έκθεση Blak - ότι η Επιτροπή εξακολουθεί να παίζει ένα παιδιάστικο κρυφτούλι με το Ευρωπαϊκό Κοινοβούλιο.
<P>
Ειδικά οι ημέρες μας καθώς και τα δημοσιεύματα σχετικά με μια περαιτέρω έκθεση van Buitenen δείχνουν ότι η ευρωπαϊκή πραγματικότητα δεν διαδραματίζεται μεταξύ του Κοινοβουλίου και της Επιτροπής, μεταξύ μερικών υπαλλήλων και μερικών βουλευτών, αλλά έξω με 370 εκ. Ευρωπαίους και αυτούς ούτε μπορεί ούτε επιτρέπεται να τους κοροϊδεύει κανείς μακροπρόθεσμα. Θα ήμουν πολύ ευτυχής εάν η Επιτροπή αποφάσιζε επιτέλους να υιοθετήσει ένα περισσότερο γενναιόδωρο σύστημα όσον αφορά τη διαβίβαση εγγράφων και τη διαφάνεια των διοικητικών της διαδικασιών, πράγμα που, κατά την άποψή μου, είναι αυτονόητο σε κάθε δημοκρατικό σύστημα.
<P>
(Χειροκροτήματα)

<SPEAKER ID=136 NAME="Casaca">
Κύριε Πρόεδρε, με τη διαδικασία της χορήγησης απαλλαγής για το 1999, η Επιτροπή και το Κοινοβούλιο άνοιξαν μία νέα πορεία όπου επικρατεί μεγαλύτερη θεσμική συνεργασία. Είναι ένα αποτέλεσμα για το οποίο η τιμή ανήκει στην Επιτροπή αλλά επίσης και στον εισηγητή μας, κ. Freddy Blak, ο οποίος κατάφερε να διαχειριστεί αυτή τη διαδικασία με αποφασιστικότητα, ευθυκρισία και ευφυία.
<P>
Στον γεωργικό τομέα είναι αναμφισβήτητο ότι παρατηρούμε προόδους, ιδίως με την εφαρμογή του ολοκληρωμένου συστήματος διαχείρισης και ελέγχου, αλλά είναι επίσης αλήθεια ότι δεν σημείωσε πρόοδο ο έλεγχος της διατροφικής νοθείας. Η κατάσταση αυτή είναι παράδοξη: η απόκλιση κατά μισό μέτρο στην πορεία ενός τρακτέρ που οργώνει τη γη ή η αντικατάσταση μιας αγελάδας γαλακτοπαραγωγής σε μια ημερομηνία που δεν θεωρείται σύμφωνη με τους κανονισμούς μπορούν να οδηγήσουν στη διαπίστωση ανωμαλιών και χρηματοδοτικών διορθώσεων μέσω στατιστικών προβολών. Ωστόσο, η διατροφική νοθεία για την είσπραξη επιδοτήσεων εξαγωγών σπάνια ελέγχεται και, όταν ελέγχεται, οι απάτες χάνονται συχνά στους μαιάνδρους των εθνικών συστημάτων δικαιοσύνης, χωρίς να προκύπτουν από αυτό κοινοτικές κυρώσεις ή η δημόσια διαλεύκανση των γεγονότων. Είναι μια κατάσταση πραγμάτων την οποία δεν μπορούμε να αποδεχθούμε.

<SPEAKER ID=137 LANGUAGE="DE" NAME="Schreyer">
Κύριε Πρόεδρε, αξιότιμοι βουλευτές, αξιότιμε κύριε εισηγητή, η διαδικασία χορήγησης απαλλαγής για το 1999 φέρει πραγματικά τη σφραγίδα του εισηγητή. Ήταν πραγματικά μια εξαιρετικά εντατική συνεργασία που μπορεί μεν να μην είχε πάντα το ίδιο σημείο εκκίνησης, αλλά μετά από έντονες συζητήσεις κατόρθωνε, κατά την άποψή μου, να καταλήξει σε αξιοσημείωτα αποτελέσματα. Δεν θέλω τώρα να παρουσιάσω συνοπτικά όλη τη διαδικασία. Αντί αυτού θα περιοριστώ στο σημείο της συνεργασίας που αφορά την "πρόσβαση σε έγγραφα της Επιτροπής" . Εδώ υπήρξε μια ουσιαστική διαφορά σε σύγκριση με το παρελθόν, η οποία οφείλεται σε μεγάλο βαθμό στην επιμονή του εισηγητή.
<P>
Φυσικά, η Επιτροπή χάρηκε διαβάζοντας στην έκθεση παρακολούθησης ότι είσαστε ικανοποιημένοι που λάβατε όλα τα έγγραφα τα οποία είχατε ζητήσει για τη χορήγηση απαλλαγής. Ωστόσο, διίστανται οι απόψεις μας σχετικά με τον τρόπο που αυτό κατέστη δυνατόν. Κατά τη δική μου άποψη αποδείχθηκε σαφώς ότι η συμφωνία μεταξύ Επιτροπής και Κοινοβουλίου κατέστησε δυνατό αυτόν τον τρόπο χειρισμού απόρρητων πληροφοριών. Θέλω να τονίσω ότι, σύμφωνα με τη δική μου εκτίμηση, ο χειρισμός της συμφωνίας λειτουργεί πολύ καλά.
<P>
Τη σφραγίδα του εισηγητή δεν φέρει μόνο η διαδικασία χορήγησης απαλλαγής και οι διάφορες εκθέσεις, αλλά και τα συνακόλουθα μέτρα που λήφθηκαν κατά τη διάρκεια της εν λόγω διαδικασίας. Εδώ θα αναφερθώ σε ένα μόνο παράδειγμα και συγκεκριμένα στη ρύθμιση για την εφαρμογή της αρχής της αναλογικότητας κατά την αποποίηση της ανάκτησης κονδυλίων. Κατά τη διάρκεια της διαδικασίας χορήγησης απαλλαγής υπήρξαν έντονες συζητήσεις για το ζήτημα αυτό, επειδή σε μια περίπτωση του 1994 το Κοινοβούλιο είχε εκτιμήσει ότι δεν ήταν διαφανής η απόφαση που είχαν λάβει οι υπηρεσίες της Επιτροπής. Το αποτέλεσμα αυτών των μακρών συζητήσεων ήταν ότι η εφαρμογή της αρχής της αναλογικότητας μας βρίσκει όλους καταρχήν σύμφωνους, αλλά στην περίπτωση που θα επιμείνει το Κοινοβούλιο θα τεθεί σε λειτουργία μια διαφανής διαδικασία. Αυτή είναι η ρύθμιση που συμφωνήθηκε σε αντιστοιχία με την πρόταση ψηφίσματος. Προβλέπει ότι θα πρέπει να τηρούνται πάντα ορισμένα κριτήρια και προπάντων θα πρέπει από ένα ορισμένο ποσό της διαγραφής χρεών και πάνω να αποφασίζει η Επιτροπή ως συλλογικό όργανο, έτσι ώστε να καθίσταται σαφές πως η ευθύνη την οποία θα επωμισθούμε θα είναι μια πολιτική ευθύνη.
<P>
Επιτρέψτε μου τώρα να αναφέρω και μια διαφωνία σχετικά με την έκθεση παρακολούθησης. Η Επιτροπή δεν μπορεί να εκπληρώσει το αίτημα της έκθεσης ότι ο διορισμός των υπόλογων για τη λογιστική διαχείριση, δηλαδή των ανώτατων υπαλλήλων που είναι αρμόδιοι για την τήρηση της λογιστικής και ο διορισμός των δημοσιονομικών ελεγκτών πρέπει να πραγματοποιείται κατόπιν διαβούλευσης με το Κοινοβούλιο. Εδώ δεν πρόκειται για διοργανικές θέσεις, αλλά για θέσεις εντός της Επιτροπής για τις οποίες υπεύθυνη υπηρεσία είναι η ίδια η Επιτροπή όσον αφορά τους διορισμούς και τη λήψη αποφάσεων.
<P>
Κύριε εισηγητή, στην παρουσίασή σας ρωτήσατε πώς θα συνεχιστεί το ζήτημα με το Irela. Εδώ η Επιτροπή αποφάσισε να προχωρήσει στο επόμενο βήμα. Γνωρίζετε ότι η Επιτροπή έχει αποστείλει ένα ένταλμα είσπραξης. Το αποτέλεσμα είναι ότι δεν μπορούν να καταβληθούν αποζημιώσεις, επειδή το ινστιτούτο δεν υπάρχει πια. Από νομική άποψη εξακολουθεί ωστόσο να υφίσταται. Για τον λόγο αυτό η Επιτροπή αποφάσισε να προχωρήσει στο επόμενο βήμα και ανέθεσε στη νομική υπηρεσία να εξετάσει κατά πόσο μπορούν να αποδοθούν ευθύνες σε πρόσωπα.
<P>
Όσον αφορά τη θεματική του φακέλου με τα στοιχεία που συνέλεξε ο κ. van Buitenen, έχω να επισημάνω ότι ο ίδιος ο κ. van Buitenen επέμεινε να υπάρξουν μόνο λίγα αντίτυπα. Ούτε εγώ δεν έλαβα τέτοιο αντίτυπο από τον κ. van Buitenen. Όπως εξέθεσε ο συνάδελφός μου κ. Kinnock, ο φάκελος εξετάσθηκε από την OLAF και τις αντίστοιχες υπηρεσίες της Γενικής Διεύθυνσης για τη Διοίκηση. Η OLAF χρησιμοποίησε για τον έλεγχο οκτώ ειδικούς σε αυτόν τον τομέα. Επισημαίνω ότι δεν υπήρχαν καθυστερήσεις και ότι ο ίδιος ο συντάκτης του φακέλου είχε παραδεχθεί ότι ο έλεγχος των εγγράφων δεν θα έχει ολοκληρωθεί πριν από τον Μάρτιο. Η OLAF υπέβαλε μια έκθεση όχι σε μένα αλλά στον Πρόεδρο της Επιτροπής Ελέγχου του Προϋπολογισμού. Νομίζω ότι ο συνάδελφος Kinnock ενημέρωσε την επιτροπή. Μόλις προκύψουν συστάσεις προς την Επιτροπή, η τελευταία θα ασχοληθεί αμέσως με αυτές και εάν χρειαστούν νέες διαδικασίες, φυσικά, θα τις δρομολογήσει.
<P>
Επιτρέψτε μου τώρα να κάνω μερικές παρατηρήσεις στο ζήτημα της δήλωσης αξιοπιστίας καθότι το ζήτημα αυτό αναφέρεται στην έκθεση παρακολούθησης. Πρόκειται για την επίτευξη θετικής δήλωσης αξιοπιστίας για το οικονομικό έτος 2003. Εδώ οφείλω να εξηγήσω, εξ ονόματος της Επιτροπής, ότι από τη δική μας πλευρά δεν μπορούμε να ορίσουμε πότε θα γίνει η θετική δήλωση αξιοπιστίας και για την ταμειακή διαχείριση, διότι η απόφαση αυτή είναι υπόθεση του Ελεγκτικού Συνεδρίου, το οποίο από την πλευρά του δεν έχει θέσει κάποιο σημείο αναφοράς σχετικά με το πότε θα χορηγείται η δήλωση αξιοπιστίας.
<P>
Θεωρώ όμως ότι, μετά από ενάμισι χρόνο συζητήσεων σχετικά με τη διαδικασία χορήγησης απαλλαγής για το οικονομικό έτος 1999, έχουμε καταλήξει στο συμπέρασμα, πως καλό θα ήταν να ορίσουμε από κοινού δείκτες, βάσει των οποίων θα μπορούν να εντοπίζονται και να αξιολογούνται οι πρόοδοι στη δημοσιονομική διαχείριση. Πιστεύω ότι αυτό το θέμα θα παίξει ρόλο και στη διαδικασία χορήγησης απαλλαγής για το 2000.
<P>
Η Επιτροπή επέφερε μεταρρυθμίσεις ιδίως στον τομέα της δημοσιονομικής διαχείρισης. Μόλις διατυπωθούν κατηγορίες ότι κάτι δεν εκτελέστηκε σωστά, εξετάζουμε τις εν λόγω κατηγορίες και εάν τίθεται θέμα απάτης τις εξετάζει η OLAF. Δεν αποδέχομαι με κανένα τρόπο την επίκριση ότι ο έλεγχος από την OLAF διεξάγεται με καθυστέρηση. Όχι, η υπηρεσία αυτή συγκροτήθηκε για να ελέγχει ακριβώς τέτοιες επικρίσεις!
<P>
Ποτέ δεν ακούστηκαν παράπονα ότι η Επιτροπή επιχείρησε κατ' οιονδήποτε τρόπο να επηρεάσει αποτελέσματα ελέγχων της OLAF, και θέλω να το τονίσω αυτό. Θα ήταν οπωσδήποτε βλακώδες εάν επιχειρούσαμε κάτι τέτοιο, διότι η OLAF δεν αποτελεί μόνο βασικό μέσο προκειμένου να εντατικοποιηθεί η συνεργασία με τα κράτη μέλη για την καταπολέμηση της απάτης αλλά είναι φυσικά και ένα καλό και αντικειμενικό μέσο για τις έρευνες στο εσωτερικό της Επιτροπής. Με χαροποίησε ιδιαίτερα η χθεσινή απόφαση του Ευρωπαϊκού Δικαστηρίου. Με αυτή την απόφαση ενισχύθηκαν για ακόμη μια φορά η OLAF και ο ρόλος που διαδραματίζει.
<P>
Ο προϋπολογισμός της Ευρωπαϊκής Ένωσης πρόκειται ασφαλώς να συνεχίσει να αυξάνεται. Θα έχουμε νέα πεδία καθηκόντων και φυσικά η διεύρυνση θα αποτελέσει μια νέα και μεγάλη πρόκληση για τη δημοσιονομική διαχείριση. Κατά συνέπεια είμαι βεβαία ότι και στις μελλοντικές διαδικασίες χορήγησης απαλλαγής, καθώς και στις μελλοντικές εκθέσεις παρακολούθησης, θα τεθούν πολλά και σημαντικά ζητήματα, τα οποία ελπίζω ότι θα λύσουμε από κοινού και με την ίδια επιτυχία όπως και στη διαδικασία χορήγησης απαλλαγής για το οικονομικό έτος 1999. Θέλω να ευχαριστήσω και πάλι τον εισηγητή για τη συνεργασία.
<P>
(Χειροκροτήματα)

<SPEAKER ID=138 LANGUAGE="DA" NAME="Blak">
Κύριε Πρόεδρε, λυπάμαι που παίρνω ξανά τον λόγο, αλλά με εκπλήσσει κάπως το ότι έχει υποβληθεί μια έκθεση από τον κ. Van Buitenen, την οποία δεν γνωρίζω. Θα ήθελα να πω ενώπιον όλων, και αυτή είναι η εντελώς ξεκάθαρη πεποίθησή μου, ότι αυτός ο άνθρωπος πρέπει να απομακρυνθεί από την Επιτροπή. Καταστρέφει τη συνεργασία, κάνει την ευρωπαϊκή συνεργασία χίλια κομμάτια, διότι στη ζωή του είναι ταγμένος να αντιτίθεται και να δημιουργεί θέματα με τα οποία μας είναι αδύνατο να ζήσουμε. Λυπάμαι πολύ που κάτι τέτοιο προκύπτει την τελευταία στιγμή, αλλά θέλω να συστήσω στην Επιτροπή να απομακρύνει αυτόν τον άνθρωπο μια για πάντα. Έχει καταντήσει σκέτη αρρώστια για όλους μας.

<SPEAKER ID=139 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 11 π.μ.

<CHAPTER ID=11>
Κατάσταση προβλέψεων του ΕΚ - ΔΣΠ 1/2002
<SPEAKER ID=140 NAME="Πρόεδρος">
Η ημερήσια διάταξη προβλέπει την κοινή συζήτηση των ακολούθων δύο εκθέσεων, εξ ονόματος της Επιτροπής Προϋπολογισμών:
<P>
Α5-0056/2002 της κ. Buitenweg σχετικά με την συμπληρωματική κατάσταση προβλέψεων των εσόδων και δαπανών του Ευρωπαϊκού Κοινοβουλίου για το οικονομικό έτος 2002 και
<P>
Α5-0057/2002 του κ. Costa Neves και της κ. Buitenweg, σχετικά με το σχέδιο συμπληρωματικού και διορθωτικού προϋπολογισμού 2002 της Ευρωπαϊκής Ένωσης για το οικονομικό έτος 2002 όσον αφορά τα τμήματα Ι, ΙΙ και ΙΙΙ.

<SPEAKER ID=141 LANGUAGE="NL" NAME="Buitenweg">
. (NL) Κύριε Πρόεδρε, θα αναφερθώ και στα δύο έγγραφα, όχι μόνο σχετικά με τον προϋπολογισμό του Κοινοβουλίου, αλλά και για τον προϋπολογισμό της Συνέλευσης, έκθεση την οποία εκπόνησα από κοινού με τον κ. Costa Neves. Και αυτό διότι οι δύο αυτές εκθέσεις σχετίζονται στενά μεταξύ τους.
<P>
Η Συνέλευση σχετικά με το μέλλον της Ευρωπαϊκής Ένωσης θα ξεκινήσει τις εργασίες της αύριο. Έχουμε επομένως αρκετά χρονικά περιθώρια για να αποφασίσουμε τα σχετικά με την χρηματοδότησή της. Η Συνέλευση αποτελεί μια καλή ευκαιρία για να αποκτήσουμε ένα αποτελεσματικότερο όργανο, να επιτύχουμε περισσότερη αποτελεσματικότητα εδώ στο Κοινοβούλιο και να αυξήσουμε την νομιμότητα των κοινοτικών οργάνων.
<P>
Η ιδέα μιας τέτοιας Συνέλευσης αντιπροσώπων του Κοινοβουλίου και των κυβερνήσεων γεννήθηκε εδώ στο Κοινοβούλιο. Το Ευρωπαϊκό Κοινοβούλιο δίνει ιδιαίτερη σημασία στην επιτυχία αυτής της Συνέλευσης. Για τον λόγο αυτό συμφωνήσαμε μεταξύ άλλων να ακολουθηθεί μια ταχεία διαδικασία. Ελπίζω λοιπόν ότι το Κοινοβούλιο θα επιτρέψει αύριο να εφαρμοστεί αυτή η ταχεία διαδικασία εγκρίνοντας τον διορθωτικό και συμπληρωματικό προϋπολογισμό 1/2002 αύριο, την ίδια ημέρα κατά την οποία θα ξεκινήσει τις εργασίες της η Συνέλευση.
<P>
Ορισμένες λεπτομέρειες τώρα σχετικά με τον προϋπολογισμό της Συνέλευσης: ο Γενικός Γραμματέας του Συμβουλίου υπολόγισε ότι θα χρειαστεί ποσό 10,5 εκατομμυρίων ευρώ περίπου για περίοδο 10 μηνών, μέχρι το Δεκέμβριο του 2002. Μέρος αυτού του ποσού, 6,5 εκατομμύρια ευρώ, θα διατεθεί για τους συμμετέχοντες στην Συνέλευση: τα τρία όργανα - Κοινοβούλιο, Επιτροπή και Συμβούλιο - τις κυβερνήσεις και τα κοινοβούλια των κρατών μελών και των υποψηφίων κρατών. Στο ποσό αυτό περιλαμβάνονται για παράδειγμα κάθε είδους οδοιπορικά, τα οποία καταβάλλουν τα κοινοτικά όργανα ή οι εθνικές κυβερνήσεις. Παραμένει έτσι ποσό 4 εκατομμυρίων περίπου ευρώ. Περί αυτού ακριβώς του ποσού συζητούμε, διότι αυτό αποτελεί τον πραγματικό προϋπολογισμό της Συνέλευσης.
<P>
Ποιος θα αποφασίσει σχετικά με την διάθεση αυτών των 4 εκατομμυρίων ευρώ; Πρόκειται φυσικά για ένα περιορισμένο ποσό, όμως από πολιτικής άποψης είναι ιδιαίτερα σημαντικό να έχουν επαρκώς λόγο και τα τρία κοινοτικά όργανα σχετικά με τον προϋπολογισμό. Για τα επιμέρους, πρακτικά ζητήματα θα αποφασίζει φυσικά η ίδια η Συνέλευση και το Προεδρείο της σχετικά με την διάθεση των κονδυλίων, όμως εφόσον αναθεωρηθούν τα διάφορα κονδύλια, για παράδειγμα εφόσον ζητήσει κάποιος περισσότερους πόρους για τις ημερήσιες αποζημιώσεις σε βάρους του φόρουμ των ΜΚΟ και των πολιτών, θα πρόκειται τότε για πολιτικό ζήτημα. Για αυτόν ακριβώς το λόγο θα πρέπει το Κοινοβούλιο να διαδραματίσει ένα σημαντικό ρόλο στην Συνέλευση και να έχει λόγο για τον προϋπολογισμό.
<P>
Το πρόβλημα είναι, ωστόσο, ότι η ίδια η Συνέλευση δεν διαθέτει νομική βάση και ότι δεν θα ισχύουν επομένως οι συνήθεις δημοσιονομικές αρχές. Τα κράτη μέλη επέμειναν να μην αποτελούν την διττή δημοσιονομική αρχή το Κοινοβούλιο και το Συμβούλιο, αλλά την τελική ευθύνη για τον προϋπολογισμό να φέρουν από κοινού τα ίδια τα κράτη μέλη της Ευρωπαϊκής Ένωσης.
<P>
Θεωρήσαμε αρνητική τη στάση αυτή, όμως κατά τις διαπραγματεύσεις επιδείξαμε κατανόηση για το πρόβλημα αυτό και συμφωνήσαμε τελικά να δίνουν τα κράτη μέλη την τυπική έγκριση για τον προϋπολογισμό, όμως αυτό μόνον εφόσον τα τρία κοινοτικά όργανα έχουν δώσει την σύμφωνη γνώμη τους (avis conforme). Τα κράτη μέλη μπορούν επομένως να εγκρίνουν ένα κονδύλιο μόνο εφόσον έχουν συμφωνήσει επ' αυτού τα τρία κοινοτικά όργανα. Το Ευρωπαϊκό Κοινοβούλιο διαθέτει επομένως δικαίωμα αρνησικυρίας, έχει δηλαδή λόγο σχετικά με τον προϋπολογισμό, πληροφορούμαστε και ενημερωνόμαστε για αυτόν, μπορούμε να χορηγούμε απαλλαγή κλπ. Επομένως διατηρήσαμε στην πράξη τις σημαντικές κατακτήσεις του Κοινοβουλίου.
<P>
Καταλαβαίνω βέβαια ότι η λύση αυτή δεν είναι η ιδανική. Θα προτιμούσαμε φυσικά να περιλαμβάνονται τα κονδύλια με τον συνήθη τρόπο στον προϋπολογισμό, όμως δεν μπορούσαμε να κάνουμε αλλιώς, καθώς δεν υπήρχε νομική βάση. Από αυτήν την άποψη, πιστεύω ότι η Επιτροπή Προϋπολογισμών πέτυχε ένα πολύ καλό αποτέλεσμα.
<P>
Παρόλα αυτά ακούσαμε κάποιες κριτικές. Συναντήθηκα σήμερα με το Προεδρείο. Εκφράστηκαν και εκεί ανησυχίες σχετικά με τον ρόλο του Κοινοβουλίου και σχετικά με το γεγονός ότι το Κοινοβούλιο δεν θα συνομιλεί με το Συμβούλιο αλλά με το σύνολο των κρατών μελών. Ανησυχία επικρατεί επίσης και στην Επιτροπή Ελέγχου του Προϋπολογισμού, στην Επιτροπή Προϋπολογισμών και στην Επιτροπή Συνταγματικών Υποθέσεων. Για τον λόγο αυτό περιλάβαμε στο ψήφισμα μία μακρά τροπολογία, στην οποία τονίζεται για άλλη μία φορά ποια είναι τα κεκτημένα δικαιώματα του Κοινοβουλίου στο πλαίσιο της συμφωνίας. Στην τροπολογία αυτή αναφέρεται επίσης ότι η συμφωνία αυτή καθεαυτή δεν έχει νομικό χαρακτήρα. Αποτελεί εξαίρεση, πρόκειται για συμφωνία η οποία εφαρμόζεται αποκλειστικά για την παρούσα κατάσταση. Ελπίζω ότι η προσθήκη αυτή, με την οποία υπογραμμίζουμε με έμφαση ότι πρόκειται για εξαίρεση, καθώς και το γεγονός ότι κατορθώσαμε να διατηρήσουμε τη συμμετοχή του Κοινοβουλίου στις αποφάσεις για τον προϋπολογισμό, θα έχουν ως αποτέλεσμα να τύχει η συμφωνία αυτή ευρείας υποστήριξης.

<SPEAKER ID=142 NAME="Costa Neves">
(ΡΤ) Κύριε Πρόεδρε, κυρία Επίτροπε, αγαπητοί συνάδελφοι, χάρη στη συναίνεση που επικράτησε μεταξύ των θεσμικών οργάνων στον τριμερή διάλογο που πραγματοποιήθηκε στις 18 Φεβρουαρίου, πιστεύω ότι το Κοινοβούλιο είναι σε θέση να δώσει τη συγκατάθεσή του στο συμπληρωματικό προϋπολογισμό αριθ. 1/2002, ο οποίος περιλαμβάνει τους οικονομικούς πόρους που προορίζονται για το ειδικό "Ταμείο" το οποίο θα στηρίξει τις δαπάνες της Συνέλευσης σχετικά με το μέλλον της Ευρωπαϊκής Ένωσης, ακριβώς την ημέρα της έναρξής της. Εργαστήκαμε με ταχύτητα και, κατά τη γνώμη μου, ορθά. Έχοντας υπόψη ότι πρέπει να εξασφαλισθούν έγκαιρα όλες οι προϋποθέσεις που μπορούν να συμβάλουν στην αποτελεσματικότητα των εργασιών της Συνέλευσης, έχει ήδη καθοριστεί το αντίστοιχο δημοσιονομικό πλαίσιο με τήρηση των κανόνων της διαφάνειας και της θεσμικής ισορροπίας. Λόγω του ειδικού χαρακτήρα της Συνέλευσης, γίνεται κατανοητή η ιδιαιτερότητα που χαρακτηρίζει τα αντίστοιχα νομικά και δημοσιονομικά πλαίσια, και η οποία ασφαλώς αντανακλάται στην ίδια την ύπαρξη του "Ταμείου" , καθώς επίσης και το γεγονός ότι αυτό υπόκειται σε έκτακτους χρηματοδοτικούς κανόνες. Επομένως, λαμβάνεται ιδίως υπόψη ο προσωρινός χαρακτήρας του νέου οργάνου και ικανοποιείται η απαίτηση της αυξημένης ελαστικότητας.
<P>
Οι απαιτήσεις που αναφέρθηκαν οδήγησαν σε ειδική διοργανική συμφωνία που καθορίζει κυρίως το ποσό των συνεισφορών των χρηματοδοτούντων θεσμικών οργάνων, του Κοινοβουλίου, του Συμβουλίου και της Επιτροπής, όπως ήδη ανέφερε η συνάδελφος μου κ. Kathalijne Buitenweg.
<P>
Επομένως, με βάση τα όσα συμφωνήθηκαν κατά τον τριμερή διάλογο της 18ης Φεβρουαρίου διασφαλίστηκε η πλήρης συμμετοχή του Κοινοβουλίου σε όλα τα στάδια της ζωής του "Ταμείου" (που δημιουργήθηκε με διακυβερνητική απόφαση) - πρέπει να το υπογραμμίσουμε εδώ - κυρίως όσον αφορά τις διαδικασίες της μεταφοράς κονδυλίων και της απαλλαγής, όπως επίσης καθίσταται απολύτως σαφής ο έκτακτος χαρακτήρας της πρωτοβουλίας και, συνεπακόλουθα, των κανόνων που εφαρμόζονται.
<P>
Ευχαριστώ, τέλος, όλους τους συναδέλφους για τη συνεργασία τους, υπογραμμίζοντας ιδιαιτέρως το έργο εκείνων που συμμετείχαν στον τριμερή διάλογο, του κ. Reimer Bφge και της κ. Kathalijne Buitenweg, καθώς επίσης και τη συμβολή των Επιτροπών Συνταγματικών Υποθέσεων και Ελέγχου του Προϋπολογισμού που βοήθησαν να δοθεί αμεσότερη προσοχή σε ορισμένες πτυχές. Ελπίζω ότι, και μέσα από αυτή τη δημοσιονομική διαδικασία, θα συμμετάσχουμε στο έργο αυτής της Συνέλευσης η οποία μπορεί να γράψει ιστορία.

<SPEAKER ID=143 LANGUAGE="DE" NAME="Theato">
Κύριε Πρόεδρε, επιτρέψτε μου να πω ότι είναι για μένα μεγάλη τιμή και χαρά που παίρνω για πρώτη φορά τον λόγο στην Ολομέλεια υπό τη δική σας Προεδρία. Θέλω να καταστήσω σαφές ότι θα μιλήσω ιδίως εξ ονόματος της Επιτροπής Ελέγχου του Προϋπολογισμού. Οι δύο εισηγητές, τους οποίους συγχαίρω για την εργασία τους, ανέφεραν ότι η Επιτροπή Ελέγχου του Προϋπολογισμού έχει κάνει πάρα πολλές σκέψεις σχετικά και ότι τις έχει κοινοποιήσει.
<P>
Το κάναμε, επειδή επιθυμούμε την επιτυχία αυτής της Συνέλευσης. Αποτελεί ομόφωνη πεποίθησή μας και αυτό θέλω να το τονίσω απερίφραστα. Υπό αυτές τις προϋποθέσεις, θα εγκρίνουμε αυτόν τον συμπληρωματικό και διορθωτικό προϋπολογισμό που υποβάλει στην έκθεσή της η Επιτροπή Προϋπολογισμών για το Κοινοβούλιο. Ωστόσο, πρέπει να καταστεί σαφές ότι αυτή η έκτακτη διαδικασία εκτέλεσης του προϋπολογισμού είναι εξαίρεση και δεν πρέπει να αποτελέσει προηγούμενο, πράγμα που τονίσθηκε και από τους εισηγητές. Πέραν τούτου, η σαφήνεια και η διαφάνεια πρέπει να είναι ύψιστη επιταγή για τις δημοσιονομικές συναλλαγές, κυρίως για να δικαιωθεί η εμπιστοσύνη και οι ελπίδες που εναποτέθηκαν στη Συνέλευση.
<P>
Μολονότι η Επιτροπή Προϋπολογισμών είναι ευχαριστημένη με τη διαδικασία που συμφωνήθηκε, η Επιτροπή Ελέγχου του Προϋπολογισμού έχει ακόμα μερικά σημαντικά ερωτήματα που παραμένουν ανοικτά. Τα καταγράψαμε στην γνωμοδότηση που αναγκαστήκαμε να συντάξουμε εν τάχει, και βλέπουμε ότι εν μέρει έχουν υιοθετηθεί στο ψήφισμα. Σας ευχαριστούμε πολύ. Κατά κύριο λόγο μας απασχολεί το ζήτημα της χορήγησης απαλλαγής, η οποία, σύμφωνα με τη Συνθήκη αποτελεί ύψιστη απόφαση που λαμβάνει αποκλειστικά το Κοινοβούλιο και κανονικά δεν είναι διαπραγματεύσιμη. Ωστόσο, στο άρθρο 20 της απόφασης του Συμβουλίου σχετικά με τη χρηματοδότηση της Συνέλευσης, η απαλλαγή χορηγείται στον Γενικό Γραμματέα από τους αντιπροσώπους των κυβερνήσεων των κρατών μελών μετά από σύμφωνη γνώμη του Κοινοβουλίου, του Συμβουλίου και της Επιτροπής. Τι ακριβώς σημαίνει αυτό, δεδομένου ότι οι όροι σύμφωνη γνώμη, assent ή avis conforme δεν είναι σαφείς στις διάφορες γλώσσες, και ποιες θα είναι οι συγκεκριμένες διαδικασίες; Στο σημείο αυτό θα πρέπει ακόμη να βρεθεί μια ικανοποιητική λύση.
<P>
Το δεύτερο ερώτημα που τίθεται επιτακτικά αφορά την πρόσβαση του Κοινοβουλίου σε έγγραφα. Στη Συνθήκη κατοχυρώνεται με σαφήνεια ότι το Κοινοβούλιο πρέπει να λαμβάνει όλα τα έγγραφα και τις πληροφορίες που θεωρεί ότι χρειάζεται για τη διαδικασία χορήγησης απαλλαγής. Ωστόσο, το άρθρο 4 του σχεδίου ψηφίσματος που υποβάλλει η Επιτροπή Προϋπολογισμών προβλέπει ότι αυτό ισχύει μόνο για το Ελεγκτικό Συνέδριο. Αυτό δεν αντικατοπτρίζει το πνεύμα της Συνθήκης. Όπως αναφέρθηκε ήδη, πρόκειται για μια διαδικασία sui generis, η οποία αποκλίνει εν μέρει από τη Συνθήκη. Παρ' όλα αυτά το Κοινοβούλιο πρέπει να έχει πλήρη και ελεύθερη πρόσβαση σε όλα τα έγγραφα.
<P>
Επικροτώ το σημείο 5 του σχεδίου ψηφίσματος που υποβάλλει η Επιτροπή Προϋπολογισμών, το οποίο προβλέπει ότι η διαδικασία χορήγησης απαλλαγής πρέπει να ακολουθήσει τους κανόνες που ορίζονται στη Συνθήκη στην περίπτωση που η Συνέλευση θα διαρκούσε περισσότερο από την αρχικά προβλεφθείσα προθεσμία. Θέλω να εκφράσω για άλλη μια φορά την ελπίδα ότι αύριο θα μπορέσουμε να εγκρίνουμε την προκείμενη έκθεση και με τον τρόπο αυτό να δώσουμε ένα σωστό σήμα εκκίνησης για τις εργασίες της Συνέλευσης.

<SPEAKER ID=144 LANGUAGE="DE" NAME="Walter">
Κύριε Πρόεδρε, αξιότιμοι κυρίες και κύριοι, αύριο θα πρέπει να πάρουμε θέση σε σχέση με έναν συμπληρωματικό και διορθωτικό προϋπολογισμό που οπωσδήποτε είναι και θα παραμείνει μοναδικός στο είδος του στην ιστορία του Κοινοβουλίου, μια και θα διαπραγματευθούμε το 0,005% του συνολικού προϋπολογισμού της Ευρωπαϊκής Ένωσης και έχουμε μάλιστα και μια σχετική συζήτηση. Προσκαλέσαμε εδώ στο Κοινοβούλιο την Επίτροπο Schreyer για να συζητήσουμε τα θέματα που έχουμε μπροστά μας αλλά και τους λόγους για τη διεξαγωγή αυτής της συζήτησης. Είναι απόλυτα δικαιολογημένη η συζήτησή μας, δεδομένου ότι πρόκειται για τη χρηματοδότηση της Συνέλευσης. Το Κοινοβούλιο ήταν εκείνο που επιθυμούσε σφοδρότερα από κάθε άλλο θεσμικό όργανο τη συγκρότησή της. Ζητήσαμε τη συγκρότηση της Συνέλευσης και την προωθήσαμε. Τη ζητήσαμε για να δημιουργήσουμε και να εισαγάγουμε στην Ευρώπη νέες διαδικασίες και να βελτιώσουμε τη συνεργασία και την αλληλεξάρτηση των τριών θεσμικών οργάνων. Για να επιτευχθεί αυτός ο στόχος χρειάζεται αμοιβαίος σεβασμός, διαφάνεια καθώς και να είναι και στα τρία όργανα γνωστό ποίος εργάζεται σε κάθε θέση.
<P>
Η πρόταση που υπέβαλε αρχικά η ισπανική Προεδρία σχετικά με τον χειρισμό των πόρων που είναι αναγκαίοι για τη χρηματοδότηση της Συνέλευσης μας τρόμαξε, επειδή όριζε ως χρηματοδότη, διαχειριστή και ταυτόχρονα και ελεγκτή μόνο το Συμβούλιο και δεν γινόταν καμία αναφορά στο Κοινοβούλιο. Αυτό δεν πρέπει φυσικά επουδενί να αποτελέσει στο μέλλον πρότυπο για τις σχέσεις μεταξύ Κοινοβουλίου, Συμβουλίου και Επιτροπής. Ως εκ τούτου, ήταν επιτακτικά αναγκαίο να προβάλουν τις έντονες αντιρρήσεις τους η Επιτροπή Προϋπολογισμών και το παρόν Κοινοβούλιο. Αναγκαστήκαμε να τις διατυπώσουμε με ταχύτατες διαδικασίες δεδομένου ότι δεν υπήρχαν χρονικά περιθώρια για την κανονική διαδικασία. Οι προθεσμίες ήταν πολύ περιορισμένες. Η συνεννόηση έγινε αναγκαστικά μόνο σε επίπεδο συντονιστών. Δεν ήταν καν δυνατόν να υπάρξει μια κανονική προετοιμασία στο πλαίσιο της Επιτροπής Προϋπολογισμών. Παρ' όλα αυτά, το κάναμε, επειδή ενδιαφερόμαστε να ξεκινήσει αύριο η Συνέλευση.
<P>
Αυτό που πέτυχε το Κοινοβούλιο είναι ότι τώρα συμμετέχουμε στην κατανομή των πόρων, ως τμήμα της αρμόδιας επί του προϋπολογισμού αρχής, και σε αντιστοιχία με τις δικαιοδοσίες μας. Είμαστε το ένα από τα δύο τμήματα της αρμόδιας επί του προϋπολογισμού αρχής, η οποία αποφασίζει για την κατανομή των πόρων. Οι μεταφορές πιστώσεων μπορούν πλέον να πραγματοποιηθούν μόνο με τη δική μας συγκατάθεση, αλλά και η χορήγηση απαλλαγής δεν μπορεί να γίνει χωρίς τη συγκατάθεσή μας. Επειδή υπάρχουν εν προκειμένω ακόμη ανοικτά ερωτήματα, τα συζητήσαμε μεταξύ μας. Εμείς, τα μέλη της Επιτροπής Προϋπολογισμών είμαστε πεισμένα ότι είναι καλή η διατύπωση στην οποία καταλήξαμε.
<P>
Βέβαια το μη χείρον βέλτιστον, και αν μπορέσουμε να βελτιώσουμε κάπως τη διατύπωση με τη βοήθεια των συναδέλφων μας της Επιτροπής Συνταγματικών Υποθέσεων και της Επιτροπής Ελέγχου του Προϋπολογισμού τόσο το καλύτερο. Σε κάθε περίπτωση, θα δώσουμε μεγάλη προσοχή ώστε η Συνέλευση και η υλοποίηση των διαδικασιών της να μην αποτελέσει πρότυπο μελλοντικών ευρωπαϊκών οργάνων. Ο θεσμός που έχουμε τώρα - η Coreper - θα αποκτήσει μια λειτουργία που δεν παραχωρείται σε κανένα άλλο ευρωπαϊκό επίπεδο. Θα είναι λοιπόν ο θεσμός στον οποίο θα χορηγείται απαλλαγή με τη συγκατάθεση του Κοινοβουλίου, του Συμβουλίου και της Επιτροπής. Ακουσον άκουσον! Το Συμβούλιο θα δίνει τη συγκατάθεσή του για τη χορήγηση απαλλαγής στην Coreper, ενός οργάνου του ίδιου του θεσμικού οργάνου που ονομάζεται Συμβούλιο. Είναι βέβαια κάτι το αξιοπερίεργο. Ωστόσο, δεν θα αποτελέσει πρότυπο για κάποιο μελλοντικό θεσμό της Ευρωπαϊκής Ένωσης, και ούτε η διαδικασία χορήγησης απαλλαγής δεν πρόκειται να επαναληφθεί κατά τον ίδιο τρόπο σε κανένα όργανο της Ευρωπαϊκής Ένωσης. Θα αντιταχθούμε εντονότατα σε αυτό. Το Κοινοβούλιο θα διεκδικήσει με έμφαση τα δικαιώματά του. Θα δώσουμε μεγάλη προσοχή σε αυτά που πρόκειται να γίνουν. Αύριο όμως θα δώσουμε την έγκρισή μας, επειδή γνωρίζουμε ότι η Συνέλευση πρέπει να ξεκινήσει. Πρέπει να δώσει το καλό μήνυμα όσον αφορά την Ευρώπη, ότι δεν εφαρμόζουμε πλέον τις παλιές διαδικασίες, αλλά ότι ακολουθούμε νέες τακτικές και νέους προσανατολισμούς διαμορφώνοντας το μέλλον της Ευρώπης.

<SPEAKER ID=145 NAME="Πρόεδρος">
Σας ευχαριστώ πολύ, κύριε Walter και για τα καλά σας λόγια, αλλά πρέπει να πω ότι ο καλός άγγελος σήμερα δεν είμαι εγώ, αλλά ο κ. Costa Neves, που είχε πέντε λεπτά και μίλησε μόνο τρία.

<SPEAKER ID=146 LANGUAGE="NL" NAME="Van Dam">
Κύριε Πρόεδρε, η πρόταση για την διάθεση 4 εκατομμυρίων ευρώ για την Συνέλευση, η οποία θα ξεκινήσει τις εργασίες της αύριο, προωθήθηκε με ιλιγγιώδη ταχύτητα προς απόφαση από τα κοινοτικά όργανα. Στην περίπτωση αυτή δεν επιδείχθηκε η συνήθης βραδύτητα στην διαδικασία λήψης αποφάσεων, για την οποία δικαίως κατηγορούμαστε πολύ συχνά, κάθε άλλο μάλιστα! Μιλούμε ωστόσο εδώ για κοινοτικούς πόρους των ευρωπαίων φορολογουμένων.
<P>
Χωρίς να θέλω να αξιολογήσω το φαινόμενο της Συνέλευσης, είναι προφανές ότι αυτή έχει συγκεκριμένο κόστος. Δεδομένης της μεθόδου εργασίας που ακολουθεί η Συνέλευση, θα πρέπει ωστόσο η μερίδα του λέοντος του κόστους αυτού να εμπίπτει στις κανονικές δραστηριότητες των εθνικών κοινοβουλίων και των ευρωπαϊκών οργάνων. Αυτό βέβαια δεν σημαίνει ότι οι δαπάνες δεν θα πρέπει να είναι διαφανείς, όπως επίσης διαφανής θα πρέπει να είναι και η διάθεση της υποδομής.
<P>
Ούτε ο χαρακτήρας της Συνέλευσης, ούτε το επείγον της κατάστασης, σημαίνουν ότι θα πρέπει να αφαιρεθούν οι αρμοδιότητες του Συμβουλίου και του Κοινοβουλίου για τον προϋπολογισμό της ΕΕ. Αυτό το ποσό των 4 εκατομμυρίων ευρώ οφείλει επίσης να τύχει διαφανούς και αποτελεσματικής διαχείρισης. Σε αυτό περιλαμβάνονται μεταξύ άλλων οι δαπάνες για τον Πρόεδρο και την γραμματεία.
<P>
Ακριβώς αυτή την στιγμή, κατά την οποία συζητούμε στο Κοινοβούλιο το ζήτημα της επιστροφής των δαπανών, οφείλει και η Συνέλευση με την σειρά της να ακολουθήσει υπεύθυνη πολιτική για τα ζητήματα αυτά. Ο καλύτερος τρόπος για να διαψεύδουμε τις ειδήσεις σχετικά με υπερβολικές αποζημιώσεις είναι να φροντίσουμε ώστε να υπάρχει διαφάνεια. Οι εργασίες που θα καθορίσουν το μέλλον της Ευρώπης δεν θα πρέπει να αναδίδουν την δυσοσμία του παράνομου πλουτισμού.
<P>
Κύριε Πρόεδρε, δεν υπάρχει κανείς λόγος να μην υπάρχει ένα σημαντικό υπόλοιπο από τα κονδύλια για τη Συνέλευση κατά το τέλος του 2002.

<SPEAKER ID=147 LANGUAGE="DE" NAME="Schreyer">
Κύριε Πρόεδρε, αξιότιμοι βουλευτές, με τη συγκρότηση της Συνέλευσης συντελείται πραγματικά ένα εξαιρετικά σημαντικό βήμα. Η Συνέλευση για το μέλλον της Ευρώπης πιστεύω ότι θα καθορίσει και τη φυσιογνωμία της Ευρώπης. Χαίρομαι που μπόρεσε να επιτευχθεί τόσο γρήγορα συμφωνία για τη χρηματοδότηση αφού στην αρχή υπήρχαν παραπλανητικές θεωρίες σχετικά με το ύψος των απαιτούμενων ποσών. Όπως αναφέρθηκε ήδη, το κόστος για το τρέχον έτος θα ανέλθει συνολικά στα 10,5 εκ. ευρώ. Ένα μέρος του κόστους θα το επωμισθούν τα κράτη μέλη και οι υποψήφιες προς ένταξη χώρες, δηλαδή τα έξοδα ταξιδίου των βουλευτών τους. Το μεγαλύτερο μέρος του κόστους θα το επωμισθούν όμως τα ευρωπαϊκά θεσμικά όργανα. Εδώ θέλω να αναφέρω ειδικά το μερίδιο του Κοινοβουλίου που θα διατεθεί στο πλαίσιο των κονδυλίων για την υποδομή και συγκεκριμένα θα διατεθεί για διερμηνεία και μεταφράσεις.
<P>
Σύμφωνα με μια εκτίμηση προέκυψε ότι θα χρειαστούν ακόμα κονδύλια ύψους 4 εκ. ευρώ για διάφορες άλλες δαπάνες. Ποιες είναι οι δαπάνες αυτές; Π.χ. η χρηματοδότηση μελετών που θα πρέπει να εκπονηθούν και ίσως επιπλέον μεταφράσεις Η εκτίμηση ανέρχεται λοιπόν στα 4 εκ. ευρώ. Υπήρξε μια εξαιρετικά γρήγορη συνεννόηση σχετικά με τον τρόπο με τον οποίο πρόκειται να καλυφθούν αυτά τα 4 εκ. ευρώ. Η εισφορά του Συμβουλίου θα ανέρχεται σε 400 000 ευρώ, το Κοινοβούλιο θα καταβάλει 1 εκ. ευρώ και η Επιτροπή 2,6 εκ. ευρώ. Το ποσό αυτό θα καταβληθεί άμεσα μέσω του συμπληρωματικού προϋπολογισμού σε ένα ταμείο που θα διατεθεί στη Συνέλευση.
<P>
Με τη διοργανική συμφωνία που θα υπογραφεί αύριο, θεωρώ ότι κατά τη διάρκεια της συζήτησης βρήκαμε από κοινού μια ρύθμιση που διασφαλίζει στο έπακρο τη διαφάνεια. Έτσι, τόσο κατά τη σύσταση του προϋπολογισμού, όσο και σε κάθε μετατροπή του καθώς και στη χορήγηση απαλλαγής θα συμμετέχουν και τα τρία θεσμικά όργανα και μάλιστα κατά τη χορήγηση απαλλαγής θα πρέπει να έχει διασφαλισθεί προηγουμένως η σύμφωνη γνώμη και των τριών θεσμικών οργάνων.
<P>
Είναι προφανές ότι αυτή η κατασκευή είναι πολύ ασυνήθιστη και χαίρομαι που το Κοινοβούλιο το αναφέρει ρητά στο ψήφισμά του. Θέλω να υπογραμμίσω ότι είναι προς το όφελος της Επιτροπής να τονιστεί αυτός ο ασυνήθιστος χαρακτήρας. Η ίδια η Συνέλευση είναι κάτι το ασυνήθιστο και η λύση που βρήκαμε καθιστά προπάντων σαφές ότι θα είναι προς όφελος και των τριών θεσμικών οργάνων εάν η Συνέλευση μπορέσει να εργασθεί με επιτυχία.
<P>
Πιστεύω ότι μπορεί να τονιστεί και πάλι το εξής: παρά τις όποιες αντίθετες εικασίες βρήκαμε πολύ γρήγορα μια καλή λύση και θα είναι πολύ καλό εάν αύριο, παράλληλα με την απόφαση για τον συμπληρωματικό και διορθωτικό προϋπολογισμό, μπορέσει να υπογραφεί και η διοργανική συμφωνία. Πάντως, σε συνεργασία με την Επιτροπή Ελέγχου του Προϋπολογισμού και την Επιτροπή Προϋπολογισμών συμβάλαμε σε μεγάλο βαθμό ώστε να υπάρχουν οι κατάλληλες συνθήκες για να στεφθούν με επιτυχία οι εργασίες της Συνέλευσης.

<SPEAKER ID=148 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 11 π.μ.

<CHAPTER ID=12>
Σχέσεις ΕΕ/Νοτίου Καυκάσου
<SPEAKER ID=149 NAME="Πρόεδρος">
Η ημερήσια διάταξη προβλέπει την συζήτηση της έκθεσης (Α5-0028/2002) του κ. Gahrton, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, για τις σχέσεις της Ευρωπαϊκής Ένωσης με τον Νότιο Καύκασο στο πλαίσιο των συμφωνιών εταιρικής σχέσης και συνεργασίας.

<SPEAKER ID=150 LANGUAGE="SV" NAME="Gahrton">
. (SV) Κύριε Πρόεδρε, ο Νότιος Καύκασος, δηλαδή η Αρμενία, το Αζερμπαϊτζάν και η Γεωργία, είναι μία περιοχή την οποία γρήγορα μπορεί να ερωτευτεί κανείς, με θαυμάσιους ανθρώπους και υπέροχη φύση. Είναι συγχρόνως μία περιοχή η οποία μπορεί εύκολα να απελπίσει και τους καλύτερους φίλους της. Μόλις κατά τις τελευταίες εβδομάδες, προκαταρκτικά στοιχεία απογραφών του πληθυσμού έδειξαν ότι η Γεωργία και η Αρμενία υπολογίζουν ότι έχουν χάσει περίπου ένα εκατομμύριο πολίτες από όταν ανακήρυξαν την ανεξαρτησία τους. Δε θα μπορούσε να είχε δειχθεί με τρόπο σαφέστερο η απόλυτη αποτυχία της μετασοβιετικής κοινωνικής και οικονομικής πολιτικής.
<P>
Η σοβιετική σχεδιαζόμενη οικονομία αντικαταστάθηκε εν μέρει και μόνο από την κανονική οικονομία της αγοράς. Αντ' αυτής ανθεί η γενικευμένη διαφθορά στη βάση της κυριαρχίας των "ημετέρων" και της μαφίας. Η καταστροφική κατάσταση δεν δημιουργήθηκε βέβαια εκ του μηδενός. Σε μία μελέτη του Centre for European Policy Studies χαρακτηρίζονται οι εξελίξεις κατά την δεκαετία του ' 90 ως "εν μέρει αποτέλεσμα της φιλελευθεροποίησης που προκάλεσε η μετάβαση στο σύστημα της ελεύθερης αγοράς" .
<P>
Η άθλια οικονομική και κοινωνική κατάσταση επιδείνωσε τις πολιτικές, πολιτιστικές, και εθνικές συγκρούσεις που μαίνονται στην περιοχή. Δυστυχώς δεν διαφαίνονται σαφείς ενδείξεις για την επίλυση συγκρούσεων όπως στο Ναγκόρνο Καραμπάχ, την Νότια Οσετία ή την Αμπχαζία.
<P>
Κάποτε λαμβάνουμε θετικές ειδήσεις, όπως πχ. τον διορισμό από τον Πρόεδρο Σεβαρνάτζε διαμεσολαβητή για την Αμπχαζία, τον οποίο φαίνεται ότι αποδέχονται όλα τα εμπλεκόμενα μέρη, τις τακτικές επαφές μεταξύ των προέδρων Αλίγιεφ και Κοτσαριάν για το Ναγκόρνο Καραμπάχ ή την πρόσφατη απόφαση της Τουρκίας να διευκολύνει την παροχή θεωρήσεων προς τους πολίτες της Αρμενίας.
<P>
Το ίδιο συχνά ωστόσο ακούμε ανησυχητικές ειδήσεις, πχ. σχετικά με την κλιμάκωση των εκδηλώσεων διαμαρτυρίας των Γεωργιανών στα σύνορα με την Αμπχαζία, την αύξηση της έντασης στα σύνορα Γεωργίας - Τσετσενίας, τη διακοπή των συνομιλιών Αρμενίας - Αζερμπαϊτζάν σε υπουργικό επίπεδο μετά από την συνάντηση στο Key West πέρυσι τον Απρίλιο. Στο πλαίσιο αυτό δεν είναι υπερβολή να ισχυριστεί κανείς ότι ο Νότιος Καύκασος αποτελεί πυριτιδαποθήκη, η οποία ανά πάσα στιγμή μπορεί να εκραγεί. Οι κίνδυνοι μάλιστα δεν μειώνονται από το γεγονός ότι από την περιοχή διέρχονται οι αγωγοί μεταφοράς φυσικού αερίου και πετρελαίου από την Κασπία θάλασσα και την κεντρική Ασία και γειτνιάζει επίσης με το Αφγανιστάν. Σύμφωνα με πληροφορίες, μέλη της Αλ Κάιντα βρίσκονται ενδεχομένως στην παραμεθόρια περιοχή μεταξύ Γεωργίας και Ρωσίας. Οι πληροφορίες αυτές έκαναν τις ΗΠΑ να στείλουν στρατεύματα σε μία χώρα στην οποία βρίσκονται ακόμη ρωσικές στρατιωτικές βάσεις.
<P>
Ο Νότιος Καύκασος μπορεί να αποτελέσει τη λυδία λίθο για την ειρηνευτική πολιτική της ΕΕ. Κατά τη Σύνοδο Κορυφής του Γκέτεμποργκ υιοθετήθηκε πρόγραμμα για την πρόληψη των βίαιων συγκρούσεων. Ένα πολιτικό ειρηνευτικό σώμα θα μπορούσε να αποτελέσει εργαλείο για την εκπόνηση ενός προγράμματος δράσης με στόχο την πρόληψη των συγκρούσεων. Προτείνω επίσης να διατυπώσει η ΕΕ μία σαφή στρατηγική για τον Νότιο Καύκασο, στρατηγική η οποία να λάβει υπόψη τα διδάγματα από το σύμφωνο σταθερότητας για τη νότια Ευρώπη. Προκειμένου να εφαρμοστεί μία τέτοια στρατηγική, χρειάζεται να ενισχυθεί η παρουσία της ΕΕ στην περιοχή και να αντιπροσωπεύεται η ΕΕ τόσο στο Γιερεβάν όσο και στο Μπακού, και όχι μόνο στην Τιφλίδα όπως συμβαίνει τη στιγμή αυτή.
<P>
Η κατάσταση του περιβάλλοντος στο Νότιο Καύκασο είναι άκρως ανησυχητική. Το πυρηνικό εργοστάσιο στο Medzamor θα πρέπει να κλείσει, όπως έχει συμφωνηθεί, το αργότερο το 2004. Προκειμένου να καταστεί δυνατό κάτι τέτοιο, απαιτούνται φυσικά εναλλακτικές πηγές ενέργειας. Η ΕΕ θα μπορούσε να συμβάλει με την πείρα που διαθέτει προς το σκοπό αυτό. Η ΕΕ οφείλει επίσης να συνεχίσει της προσπάθειες με στόχο να εφαρμοστούν περιφερειακά προγράμματα συνεργασίας, ιδιαίτερα όσον αφορά την σιδηροδρομική γραμμή Μπακού - Ναχιτσεβάν.
<P>
Οι περισσότεροι πολιτικοί στην περιοχή, οι διανοούμενοι και οι αντιπρόσωποι των μη κυβερνητικών οργανώσεων εξέφρασαν τον διακαή πόθο να συνδεθούν οι χώρες τους στενότερα με την Ευρώπη. Αυτό έχει συμβεί εν μέρει, καθώς οι τρεις χώρες αποτελούν μέλη του Συμβουλίου της Ευρώπης. Συγχρόνως, πολλοί επίσης επιθυμούν διακαώς την ένταξη των χωρών τους στην Ευρωπαϊκή Ένωση. Πιστεύω ότι το Ευρωπαϊκό Κοινοβούλιο οφείλει να δώσει τη σαφή απάντηση ότι τα κράτη του Νοτίου Καυκάσου έχουν φυσικά το δικαίωμα να καταστούν μέλη της Ευρωπαϊκής Ένωσης εφόσον το επιθυμούν.
<P>
Όσον αφορά τις τροπολογίες, συμφωνώ με όλες εκτός από τις τροπολογίες 2, 14 και 16. Είμαι ιδιαίτερα αντίθετος με την τροπολογία 2, καθώς η υιοθέτησή της θα σήμαινε μία ξαφνική στροφή 180 μοιρών χωρίς νέα επιχειρήματα σε σχέση με τη θέση που υιοθέτησε το Ευρωπαϊκό Κοινοβούλιο ήδη το 1987.
<P>
Έχω συνείδηση του γεγονότος ότι αρμενικοί κύκλοι προσπαθούν να εκμεταλλευτούν τα γεγονότα του 1915 ως δικαιολογία για την πολιτική που εφαρμόζει σήμερα η Αρμενία. Από την έκθεση διαφαίνεται ωστόσο ότι οι προσπάθειες αυτές δεν με επηρέασαν. Η έκθεση αυτή ασκεί έντονη κριτική κατά της αρμενικής κατοχής εδάφους του Αζερμπαϊτζάν. Αυτό δεν σημαίνει βέβαια ότι η Ιστορία θα πρέπει να ξαναγραφεί. Τουρκικά δικαστήρια καταδίκασαν μετά από τον 1ο παγκόσμιο πόλεμο τους κύριους υπεύθυνους, τον Ενβέρ Πασά και πολλούς άλλους, στην εσχάτη των ποινών, μεταξύ άλλων και για τον ρόλο τους στην μαζική δολοφονία των Αρμενίων. Αποτελεί αίνιγμα για μένα το γεγονός ότι 80 χρόνια αργότερα η Τουρκία προσπαθεί να "κουκουλώσει" το γεγονός αυτό.
<P>
Όλα τα έθνη έχουν σκελετούς στις ντουλάπες της Ιστορίας τους. Εκείνα τα οποία το αναγνωρίζουν και αντιμετωπίζουν ανοικτά το παρελθόν τους εμπνέουν σεβασμό· αυτά τα οποία το αρνούνται και κρύβουν το παρελθόν τους προκαλούν αντίθετα έκπληξη και απογοήτευση.

<SPEAKER ID=151 NAME="Ζαχαράκις">
Κύριε Πρόεδρε, αφού πριν από όλα σας συγχαρώ και ευχηθώ τα βέλτιστα επί τη αναλήψει των προεδρικών καθηκόντων σας, θα ήθελα να συγχαρώ και τον συνάδελφο κ. Gahrton για την εξαιρετική εργασία του και την ικανότητα που επέδειξε να συνδυάσει και να διατυπώσει στην έκθεσή του τις βασικές θέσεις των διαφόρων πολιτικών ομάδων στα επιμέρους θέματα. Η εργασία αυτή υπήρξε επίπονη, αλλά είχε σαν αποτέλεσμα ένα καλά επεξεργασμένο και ισορροπημένο κείμενο, που χάρη και στις επιβοηθητικές τροπολογίες των συναδέλφων, αποδίδει με ρεαλισμό και αντικειμενικότητα την κατάσταση η οποία επικρατεί στο Νότιο Καύκασο, τα προβλήματα και τις διαγραφόμενες προοπτικές και τις ποικίλες πτυχές και παραμέτρους των σχέσεων των τριών χωρών της περιοχής με την Ευρωπαϊκή Ένωση.
<P>
Βασιζόμενος ακριβώς στην γενικά παραδεδεγμένη εκτίμηση ότι η περιοχή του Νοτίου Καυκάσου έχει ιδιαίτερη σπουδαιότητα για την Ευρώπη και διαπιστώνοντας ότι η Ευρωπαϊκή Ένωση έχει, με διάφορους πολιτικούς και οικονομικούς τρόπους, εκφράσει τη βούλησή της να ενισχύσει τη διαδικασία εξασφαλίσεως προόδου, πολιτικής σταθερότητας και εμπεδώσεως κράτους δικαίου στις υπό εξέταση χώρες, κρίνω σκόπιμο να τονίσω τη σκοπιμότητα περαιτέρω ενισχύσεως του ρόλου της Ευρωπαϊκής Ενώσεως στη διαμόρφωση στρατηγικής για την επίλυση των προβλημάτων της περιοχής, πράγμα που θα πρέπει να επιδιωχθεί με συνεκτίμηση των ιδιαιτεροτήτων και των εθνικών και ιστορικών ευαισθησιών των λαών και με ενθάρρυνση των γειτονικών κρατών, και συγκεκριμένα της Ρωσίας, του Ιράν και της Τουρκίας, ώστε να συμβάλουν από πλευράς τους εποικοδομητικά στην ειρήνευση του Νοτίου Καυκάσου.
<P>
Στο πλαίσιο αυτό ορθώς η έκθεση καλεί τη Τουρκία, που είναι μάλιστα συνδεδεμένη με εταιρική σχέση με την Ευρωπαϊκή Ένωση, να σταθεί στο ύψος των ευρωπαϊκών φιλοδοξιών της, τερματίζοντας τον εκ μέρους της αποκλεισμό της Αρμενίας και δημιουργώντας μια βάση συμφιλιώσεως με την χώρα αυτή, σύμφωνα με τη συμβιβαστική παράγραφο 15 της εκθέσεως την οποία παροτρύνω τους συναδέλφους να υπερψηφίσουν.
<P>
Ανάλογα σημαντικό ρόλο καλείται να διαδραματίσει η Ρωσία, ως καταλύτης για την αποτροπή συγκρούσεων στον νότιο Καύκασο, καθώς και για την διευθέτηση του εξαιρετικά ευαίσθητου ενεργειακού ζητήματος, είτε οι χώρες της περιοχής εμπλέκονται σ' αυτό ως παραγωγοί, είτε ως καταναλώτριες ενέργειας.
<P>
Καταλήγοντας, θέλω να υπογραμμίσω ότι το ενδιαφέρον της Ευρωπαϊκής Ενώσεως για την περιοχή του Νοτίου Καυκάσου επιβάλλεται να διατηρηθεί και να εκδηλώνεται αμείωτο, με ενεργό υποστήριξη της εκπεφρασμένης επιθυμίας των ενδιαφερομένων χωρών να ανήκουν στην Ευρώπη και με στενή συνεργασία της Ευρωπαϊκής Ενώσεως και των Θεσμικών Οργάνων της μαζί τους σε όλους τους τομείς.

<SPEAKER ID=152 LANGUAGE="IT" NAME="Volcic">
Συγχαρητήρια! Εξαιρετική και ισορροπημένη η έκθεση του κ. Per Gahrton η οποία εύχεται εντονότερη παρουσία της Ευρωπαϊκής Ένωσης σε μια ζώνη που συνδέει την Ασία με την Ευρώπη. Ο Νότιος Καύκασος θα μπορούσε να γίνει ένα σταυροδρόμι, αλλά θα μπορούσε να παραμείνει μία πυριτιδαποθήκη. Πίσω από ένα ουσιαστικά ήρεμο σκηνικό, ωριμάζουν τάσεις οι οποίες θα μπορούσαν να εκραγούν σε μια πολιτικά πρόσφορη κατάσταση. Είναι χρήσιμη λοιπόν η αποδραματοποίηση των ιστορικών τουρκο-αρμενικών συγκρούσεων. Ελπίζουμε, η παράγραφος 15 που θα ψηφίσουμε αύριο από κοινού με πολλές διεθνείς ιδέες, να αποτελέσει ένα χρήσιμο βήμα προς αυτήν την κατεύθυνση. Εάν η πλειοψηφία εγκρίνει το σχέδιο της Επιτροπής Εξωτερικών Υποθέσεων, το βλέμμα στο εξής μπορεί να αρχίσει να ατενίζει προς το μέλλον για να αφήσει το παρελθόν στους ιστορικούς.
<P>
Εκτός από τα ηθο-πολιτικά ζητήματα, στην περιοχή συγκρούονται μεγάλα οικονομικά συμφέροντα: υπάρχουν διαμάχες για την εκμετάλλευση της Κασπίας, οι διαδρομές των πετρελαιαγωγών είναι ακόμη προσωρινές. υπάρχουν ενδεχόμενοι εκβιασμοί στην πολιτική της Ρωσίας η οποία εφαρμόζει διαφορετικά κριτήρια για κάθε μία από τις τρεις χώρες, αλλά και απέναντι στην εθνική μειοψηφία. Φαίνεται πως η Ομάδα του Μινσκ του ΟΑΣΕ μελετά κεκλεισμένων των θυρών μια νέα προσέγγιση στο συμβιβασμό για το Ναγκόρνο-Καραμπάχ και τις διάφορες κατεχόμενες ζώνες. Ας ελπίσουμε! Έχει δίκιο ο κ. Gahrton όταν ζητά το διορισμό ενός ειδικού απεσταλμένου της Ευρωπαϊκής Ένωσης για το Νότιο Καύκασο. Αποτελέσματα θα μπορούσε να φέρει και μια διάσκεψη μεταξύ των χωρών του Νοτίου Καυκάσου και της Ευρωπαϊκής Ένωσης και να διευκρινιστεί εάν είναι καλύτερη η εφαρμογή της τακτικής "βήμα με βήμα" ή μια συνολική προσέγγιση.

<SPEAKER ID=153 LANGUAGE="SV" NAME="Schmidt, Olle">
Κύριε Πρόεδρε, ο συνάδελφος κ. Gahrton και εγώ διαφωνούμε συνήθως για τα περισσότερα ζητήματα σχετικά με την ΕΕ. Για τον λόγο αυτό χαίρομαι ιδιαίτερα που έχω απόψε την ευκαιρία να συγχαρώ τον κ. Gahrton για την από κάθε άποψη ισόρροπη και καλή έκθεση που εκπόνησε σχετικά με τον Νότιο Καύκασο.
<P>
Η ΕΕ οφείλει να διαδραματίσει ένα σοβαρό και σαφή ρόλο για αυτή την τόσο σημαντική περιοχή στα σύνορα Ευρώπης και Ασίας. Γνωρίζουμε τον σημαντικό ρόλο που διαδραματίζει η Ρωσία, τη σημασία του πετρελαίου αλλά και τα προβλήματα που αυτό δημιουργεί, καθώς και την διαρκώς αυξανόμενη στρατηγική σημασία της περιοχής μετά τον πόλεμο του Αφγανιστάν.
<P>
Σήμερα αφίχθησαν πέντε αμερικανοί στρατιωτικοί σύμβουλοι στη Γεωργία, προκειμένου να εκπαιδεύσουν τον στρατό της χώρας στην καταπολέμηση της τρομοκρατίας. Η ΕΕ μπορεί να διαδραματίσει ένα δραστήριο διαμεσολαβητικό ρόλο. Η ΕΕ έχει το σημαντικό καθήκον να ενισχύσει τις δημοκρατικές δυνάμεις και την κοινωνία των πολιτών και να αντιμετωπίσει τα περιβαλλοντικά προβλήματα της περιοχής.
<P>
Ο κ. Gahrton ανέφερε ότι ένα πρώτο σημαντικό βήμα για την ενίσχυση της παρουσίας της ΕΕ στην περιοχή θα ήταν η δημιουργία αντιπροσωπειών τόσο στο Αζερμπαϊτζάν όσο και στην Αρμενία, όμως θα πρέπει να διατεθούν και περισσότεροι πόροι από την ΕΕ στην περιοχή αυτή. Κύριε Πρόεδρε, ο κ. Gahrton και εγώ συμφωνούμε: περισσότερη ΕΕ και στον Νότιο Καύκασο!

<SPEAKER ID=154 LANGUAGE="FR" NAME="Isler Bιguin">
Κύριε Πρόεδρε, αγαπητοί συνάδελφοι, οφείλουμε να εκφράσουμε ειλικρινά ικανοποίηση για την έκθεση του συναδέλφου μας Per Gahrton που ανοίγει τις προοπτικές για τις τρεις δημοκρατίες του Νοτίου Καυκάσου να βγουν από μια κατάσταση περιφερειακών συγκρούσεων και μη πολέμου, για να βρουν επιτέλους το δρόμο μιας διαρκούς ειρήνης που εύχεται κάθε πλευρά και ο πληθυσμός της. Έχουμε την πολιτική ευθύνη να τις βοηθήσουμε να το επιτύχουν. Μέσω των σκέψεων και των προτάσεων που περιλαμβάνονται σε αυτή την έκθεση διαφαίνονται επίσης όλες οι προοπτικές της διπλωματίας και της επιβεβαίωσης της αξίας και του ρόλου της Ευρωπαϊκής Ένωσης, και δεν πρόκειται για ανώφελες κουβέντες ή για ωραία λόγια. Για αυτές τις τρεις αδελφές χώρες, φίλες ή εχθρούς, του Νοτίου Καυκάσου, οι πόρτες του Συμβουλίου της Ευρώπης άνοιξαν και σε αυτό το φόρουμ συζητήσεων και ανταλλαγών, μπόρεσαν να εξομαλυνθούν ήδη πολλές από τις εντάσεις τους. Σε αυτόν τον προθάλαμο της Ευρώπης, πρέπει να τους προταθούν νέες προοπτικές να προσεγγίσουν ακόμη περισσότερο την ευρωπαϊκή οικογένεια, προκειμένου η Ένωση να σβήσει επιτέλους τις προαιώνιες εντάσεις τους. Αυτό επικυρώνει την ευθύνη μας, διότι ο κόσμος και η ήπειρός μας γίνονται ολοένα και πιο αλληλεξαρτώμενοι. Το ζήτημα του νερού, μετά από το χαρακτηριστικό ζήτημα του πετρελαίου, επιβεβαιώνεται στο εξής ότι είναι εξίσου στρατηγικής σημασίας για όλη αυτή την περιοχή, και πριν να παρουσιαστεί επιβεβλημένα, μεταξύ όλων αυτών των χωρών, το ζήτημα ενός ατυχήματος στον πυρηνικό σταθμό του Metsamor, είναι επίσης ευθύνη μας να τις βοηθήσουμε να αποφύγουν αυτή την απειλή.

<SPEAKER ID=155 LANGUAGE="DA" NAME="Camre">
Κύριε Πρόεδρε, η έκθεση περιέχει πολλές καλές προθέσεις για τον Νότιο Καύκασο, ο οποίος είναι μια ασταθής και προβληματική περιοχή. Η Ευρώπη έχει φυσικά συμφέροντα από την επίλυση των συγκρούσεων αλλά πρέπει να εκφράσω τις αμφιβολίες μου ότι οι προϋποθέσεις που θέτει η ΕΕ θα παίξουν τόσο σημαντικό ρόλο στην περιοχή όσο αποσκοπεί η παρούσα έκθεση. Για τον λόγο αυτό, θα ήθελα να υπογραμμίσω ότι παρότι η δυνατότητα για προσχώρηση στην ΕΕ αναφέρεται μόνο μακροπρόθεσμα, οι εν λόγω χώρες δεν ανήκουν στον φυσικό κύκλο μελών της ΕΕ. Όλα αυτά τα ωραία λόγια δεν αρκούν στο ελάχιστο για να λυθούν τα τεράστια προβλήματα στην περιοχή και θα επιμείνω στις επιφυλάξεις μου ότι η Επιτροπή δεν έχει τη δυνατότητα να πετύχει τις αλλαγές που είναι επιθυμητές.
<P>
Θα ήθελα να προβώ σε ορισμένες παρατηρήσεις όσον αφορά την τροπολογία αριθ. 2 επί του σημείου 15. Θεωρώ έξυπνη την πρόταση του κ. Duff για μια διατύπωση που αναφέρεται μόνο σε έναν συμβιβασμό των ιστορικών διαφωνιών. Ως εκ τούτου, καλώ τα μέλη να υπερψηφίσουν την τροπολογία. Δεν υπάρχει κανένα όφελος να γίνεται μνεία των γεγονότων, όπως αναφέρονται στο σημείο 15 της έκθεσης, τα οποία συνέβησαν κατά τον Πρώτο Παγκόσμιο Πόλεμο, τα οποία ούτε η βρετανική ούτε η αμερικανική κυβέρνηση μπόρεσαν να χαρακτηρίσουν γενοκτονία βάσει των ερευνών που διεξήγαγαν τότε. Με αυτή τη μνεία δεν επιτυγχάνεται η εξομάλυνση των οικονομικών και διπλωματικών σχέσεων. Είναι σωστό ότι τα σύνορα ανάμεσα στην Τουρκία και την Αρμενία είναι κλειστά αλλά δεν πρόκειται για εμπάργκο με τη συνηθισμένη σημασία της λέξης. Υπάρχουν αεροπορικές συνδέσεις ανάμεσα στις δύο χώρες και οι αρμένιοι πολίτες μπορούν να ταξιδέψουν στην Τουρκία. Το κλείσιμο των σιδηροδρομικών και οδικών συνδέσεων είναι επακόλουθο της υπόλοιπης άλυτης πολιτικής και διπλωματικής κατάστασης. Αυτό που μπορεί να κάνει η ΕΕ είναι να επεξεργαστεί μια σφαιρική διαπραγματευτική λύση των θεμάτων που διαχωρίζουν τις δύο χώρες. Κάτι τέτοιο απαιτεί περίσκεψη και διπλωματία. Το Ευρωπαϊκό Κοινοβούλιο δεν προωθεί μια λύση η οποία μας καθιστά δικαστές των γεγονότων που συνέβησαν στο μακρινό παρελθόν. Η Ομάδα ΕΕΕ θα ψηφίσει υπέρ της έκθεσης με την προϋπόθεση να ψηφιστεί η τροπολογία 2 επί του σημείου 15.

<SPEAKER ID=156 LANGUAGE="NL" NAME="Belder">
Κύριε Πρόεδρε, έχω σημαντικές προσωπικές αναμνήσεις από τον Νότιο Καύκασο. Πριν από 10 τουλάχιστον χρόνια παρακολούθησα εκεί ως δημοσιογράφος τη διαδικασία αποαποικιοποίησης από την Σοβιετική Ένωση. Δεν θα μπορέσω ποτέ να ξεχάσω την φιλοξενία και τον ανοιχτόκαρδο χαρακτήρα του πληθυσμού της περιοχής. Συγχρόνως όμως συγκρούσεις μεταξύ των εθνοτήτων της περιοχής επισκιάζουν το πολιτικό μέλλον των τριών υπερκαυκάσιων δημοκρατιών. Η ταχεία κλιμάκωση αυτών των ενόπλων συγκρούσεων επιβαρύνει το σύνολο της περιοχής μέχρι σήμερα. Αναφέρομαι για παράδειγμα στις σημαντικές εστίες κρίσεων στην Αμπχαζία και το Ναγκόρνο Καραμπάχ.
<P>
Ο συνάδελφος Gahrton προσπάθησε να ξεμπλέξει τον μπερδεμένο μίτο των συγκρούσεων στον Καύκασο με στόχο να καταλήξουμε σε συγκεκριμένες συστάσεις για την εποικοδομητική συμβολή της Ευρώπης στην ειρήνευση και την ανασυγκρότηση της περιοχής. Θα ήθελα να υποστηρίξω ιδιαίτερα την έκκλησή του να δοθεί προτεραιότητα στην ευρωπαϊκή βοήθεια για την δημιουργία κράτους δικαίου στην Γεωργία, την Αρμενία και το Αζερμπαϊτζάν. Ένας δυτικός εμπειρογνώμονας για τον Καύκασο μου τόνισε χθες ότι για αυτό το σημαντικό ζήτημα απαιτείται περισσότερος συντονισμός μεταξύ των κρατών μελών και των ευρωπαϊκών οργάνων. Θα μπορούσε μήπως η Επιτροπή να με πληροφορήσει εάν συμμερίζεται την ανησυχία αυτή;
<P>
Κύριε Πρόεδρε, περισσότερο ίσως και από το σχέδιο ψηφίσματος, η παρουσίαση της έκθεσης του κ. Gahrton με έκανε να θέλω να εκφράσω ορισμένα κριτικά σχόλια. Ας αναφερθώ σε δύο επίμαχα σημεία: η ανάλυση και η ερμηνεία του κ. Gahrton για την μετακομουνιστική κοινωνικοοικονομική κατάρρευση των υπερκαυκασικών δημοκρατιών αγνοεί την κληρονομιά της σοβιετικής οικονομίας, καθώς και το κατάντημα στο οποίο οδήγησαν τη διαδικασία των ιδιωτικοποιήσεων οι ντόπιοι ιθύνοντες. Εξάλλου, ο εισηγητής εκφράζεται ιδιαίτερα αρνητικά σχετικά με τον ρόλο των Ηνωμένων Πολιτειών στην περιοχή. Αμφιβάλλω όμως εάν τα κράτη της περιοχής φοβούνται, ή θα έπρεπε να φοβούνται, μία "νεοαποικιοκρατία" από εκείνη ακριβώς την πλευρά.
<P>
Θεωρώ ιδιαίτερα θετική την ιδέα να δημιουργηθεί "Οργάνωση Οικονομικής Συνεργασίας του Νοτίου Καυκάσου" . Η οργάνωση αυτή θα αποτελούσε ένα πρακτικό μέσο για την δημιουργία αμοιβαίας εμπιστοσύνης, για την αντιστροφή της διαδικασίας της οικονομικής κατάρρευσης στην περιοχή και για την εκ νέου δημιουργία ενός διεθνούς συστήματος υποδομών. Τα σχέδια βοήθειας που εφαρμόζει τη στιγμή αυτή η Ευρωπαϊκή Ένωση, όπως το Traceca και το Inogate, αποτελούν μία εξαιρετική συμβολή προς την κατεύθυνση αυτή και, ακόμα περισσότερο, αποδεικνύουν την αξία της ευρωπαϊκής παρέμβασης στο Νότιο Καύκασο.

<SPEAKER ID=157 LANGUAGE="FR" NAME="Dupuis">
Κύριε Πρόεδρε, είμαι πολύ ευτυχής που βλέπω ότι έχετε σκαρφαλώσει τόσο ψηλά, αν μου επιτρέπετε την έκφραση, κυρία Επίτροπε, αγαπητοί συνάδελφοι, θα ήθελα να ευχαριστήσω τον εισηγητή, Per Gahrton, για τις πολλαπλές προσπάθειες που κατέβαλε για να προσπαθήσει να φέρει αυτή την έκθεση σε αποδεκτό επίπεδο. Μου φαίνεται ότι στην εισαγωγή του, μας υπενθύμισε σαφέστατα ότι δεν έχουμε ακόμη φτάσει το στόχο μας, ότι απέχουμε πολύ από αυτόν. Σήμερα, όπως είπε, ο Νότιος Καύκασος είναι μια πυριτιδαποθήκη και όσο για το Βόρειο Καύκασο, ας μην μιλήσουμε καλύτερα! Σήμερα, υπάρχουν στο Νότιο Καύκασο τα ανοικτά ζητήματα της Αμπχαζίας, του Καραμπάχ, της Νότιας Οσετίας, της Αζαρίας. Όλα αυτά τα ζητήματα υφίστανται εδώ και πολλά χρόνια. Στα δεκατρία χρόνια μετάβασης από τον κομμουνισμό στη δημοκρατία και με μια επένδυση ενός δισεκατομμυρίου ευρώ, ποσό που η Ευρωπαϊκή Ένωση επένδυσε σε δεκατρία χρόνια σε αυτή την περιοχή, δεν νομίζω ότι μπορούμε να πούμε ότι η ευρωπαϊκή πολιτική στην περιοχή ήταν πολύ επιτυχημένη.
<P>
Όπως είπε ο κ. Gahrton, το ουσιαστικό ζήτημα είναι αυτό της προοπτικής, και η Επιτροπή ειδικότερα - το Συμβούλιο είναι, ως συνήθως, συνένοχο - αρνείται να δώσει πολιτική προοπτική σε αυτές τις χώρες και προσποιείται ότι δεν πιστεύει πως το μόνο κριτήριο για να ανήκει κάποιος στην Ευρωπαϊκή Ένωση είναι το γεγονός ότι οι πολίτες μιας οποιασδήποτε χώρας αισθάνονται Ευρωπαίοι. Αρκεί να επισκεφθούμε τη Γεωργία, το Αζερμπαϊτζάν ή την Αρμενία για να αντιληφθούμε ότι αυτοί οι πολίτες αισθάνονται Ευρωπαίοι, και ότι κατά συνέπεια, δεν έχουμε απολύτως κανέναν λόγο να τους αρνούμαστε, όπως το κάνουμε με χίλιους τρόπους, αυτή την ευρωπαϊκή προοπτική.
<P>
Το άλλο εξαιρετικά σοβαρό πρόβλημα και στο οποίο η ευθύνη του προέδρου Prodi είναι αποφασιστική είναι αυτή η μη λήψη υπόψη των θεμελιωδών συμφερόντων της Ευρωπαϊκής Ένωσης, είναι αυτές οι συμφωνίες που υπογράφονται κάθε μήνα, κάθε χρόνο, με τη Ρωσική Ομοσπονδία. Όλοι οι αγωγοί πρέπει να περάσουν από την Πολωνία για να φτάσουν στη Ρωσία. Καμία οδός ενεργειακού εφοδιασμού δεν μπορεί να περάσει από τον Καύκασο. Αν δεν είχαμε τους Αμερικανούς, δεν θα υπήρχε ούτε καν αυτός ο μικρός αγωγός που περνάει από το Αζερμπαϊτζάν και τη Γεωργία. Αυτή είναι μια πολιτική που ενθαρρύνει τις εξαρτήσεις και όχι τις αλληλεξαρτήσεις. Προφανώς, ο Επίτροπος Poul Nielson πιστεύει ότι ο Καύκασος είναι μια περιοχή κατοικημένη όπως η Γροιλανδία ή η Ανταρκτική. Δεν συμβαίνει κάτι τέτοιο. Αυτή η Επιτροπή, ξεχνά ότι ο Καύκασος είναι η οδός πρόσβασης στην Κεντρική Ασία, που είναι ο μεγάλος μελλοντικός προμηθευτής ενέργειας. Αυτή είναι η προοπτική που μας προσφέρουν η Επιτροπή και το Συμβούλιο, ενώ θα μπορούσαμε, το Κοινοβούλιο θα μπορούσε να καλέσει την Επιτροπή να προβεί σε μια ισχυρή χειρονομία, σε μια ισχυρή πολιτική χειρονομία, καλώντας αυτές τις τρεις χώρες να υποβάλουν υποψηφιότητα για την προσχώρηση στην Ευρωπαϊκή Ένωση, να προσχωρήσουν σε δέκα χρόνια, όταν θα είναι έτοιμες. Θα μπορέσουν να είναι έτοιμες, σε αυτή την περίπτωση, διότι θα έχουν μια προοπτική. Σήμερα, δεν μπορούν να είναι τίποτα περισσότερο από την πυριτιδαποθήκη για την οποία μιλούσε ο Per Gahrton, η οποία πιθανόν να εκραγεί αρκετές φορές ακόμη.

<SPEAKER ID=158 LANGUAGE="DE" NAME="Schleicher">
Κύριε Πρόεδρε, κυρία Επίτροπε, αξιότιμοι κυρίες και κύριοι, η αντιπροσωπεία του Ευρωπαϊκού Κοινοβουλίου για τις τρεις χώρες, την Αρμενία, το Αζερμπαϊτζάν και τη Γεωργία ευχαριστεί την Επιτροπή Εξωτερικών Υποθέσεων που μερίμνησε ώστε να είναι σήμερα δυνατόν να διεξαγάγουμε με βάση την έκθεση του συναδέλφου Gahrton μια εμπεριστατωμένη συζήτηση σχετικά με την περιοχή του Νοτίου Καυκάσου. Η περιοχή αυτή στα σύνορα της Ευρώπης στηρίζεται σε πολυσχιδείς πολιτιστικές και χριστιανικές παραδόσεις. Είναι η πύλη της Ευρώπης προς την Ασία. Με την πρωτοβουλία της τρόικας και την επίσκεψη στον Νότιο Καύκασο, η Ευρωπαϊκή Ένωση έδωσε ενθαρρυντικά μηνύματα, αλλά η ανάπτυξη προχωρά υπερβολικά αργά. Ανησυχητικό για την νοτιοανατολική Ευρώπη είναι το γεγονός ότι η Ρωσία υποπτεύεται πως στην Γεωργία υπάρχουν μαχητές της Αλ Κάιντα και δήλωσε ότι σκοπεύει να επεκτείνει τις δράσεις της σε ολόκληρη τη Γεωργία. Η Γεωργία έχει εναποθέσει τις ελπίδες της στη βοήθεια των ΗΠΑ, η οποία στο μεταξύ έχει φτάσει επί τόπου. Πού βρίσκεται όμως η βοήθεια της Ευρώπης σε όλα αυτά;
<P>
Μετά τα γεγονότα της 11ης Σεπτεμβρίου, είχαμε ήδη συζητήσει σχετικά με το ζήτημα αυτό στο πλαίσιο του Ευρωπαϊκού Κοινοβουλίου στο Στρασβούργο και είχαμε εκφράσεις τις ανησυχίες μας για τις δυσκολίες που ίσως να προέκυπταν, εάν σημειωνόταν εδώ μια υπέρμετρη συγκέντρωση. Δυστυχώς, κατά τα φαινόμενα, οι ανησυχίες αυτές ήταν δικαιολογημένες, γιατί αυτές τις ημέρες συμβαίνουν εκεί δραματικά πράγματα.
<P>
Ο Νότιος Καύκασος αποτελούσε κατά τη διάρκεια των τελευταίων αιώνων αντικείμενο εκμετάλλευσης. Το έτος 2002 θα πρέπει επιτέλους να είναι δυνατόν να επιφέρει κανείς σε αυτές τις περιοχές σταθερότητα και να προσφέρει στους κατοίκους εκεί τη δυνατότητα να έχουν κάποιο μέλλον στην πατρίδα τους και να ζουν ειρηνικά με μια στοιχειωδώς εξασφαλισμένη ευημερία. Και τα τρία κράτη καταβάλλουν προσπάθειες να οικοδομήσουν δημοκρατικές δομές και να αποκτήσουν την ανεξαρτησία τους από τη γειτονική τους υπερδύναμη. Εάν όμως αναλογισθεί κανείς ότι σε δύο από αυτές τις χώρες υπάρχουν ακόμα ρωσικά στρατεύματα, ότι το Αζερμπαϊτζάν έχει μεν απελευθερωθεί, αλλά ότι δεν μπορεί να επισκεφθεί κανείς ένα τμήμα της χώρας παρά μόνο μέσω της Αρμενίας, θα διαπιστώσει ότι αυτά τα ζητήματα δεν προκαλούν μόνο ανησυχίες στον πληθυσμό αλλά θα μπορούσαν να προκαλέσουν και επιθετικότητες. Για τον λόγο αυτό απευθύνομαι και στην κ. Επίτροπο. Ασφαλώς, το πετρέλαιο παίζει κυρίαρχο ρόλο εκεί. Θα ήθελα όμως να μην βρίσκονται επί τόπου μόνο οι ΗΠΑ και η Ρωσία διεκδικώντας τα συμφέροντά τους, αλλά να ενεργοποιηθούν και οι Ευρωπαίοι στις χώρες αυτές οι οποίες συγκαταλέγονται στη ευρωπαϊκή ήπειρο και να μεριμνήσουν, ώστε να επέλθει εκεί σταθερή ανάπτυξη, εφόσον οι χώρες αυτές προσπαθούν να οικοδομήσουν δημοκρατικά καθεστώτα, αλλά συναντούν μεγάλες δυσκολίες. Εάν η διαφθορά και η εγκληματικότητα κερδίσουν εκεί το πάνω χέρι, η ζωή θα γίνει αφόρητη για τους κατοίκους. Θεωρώ ότι έχουμε το τεράστιο καθήκον ως Ευρωπαίοι να κάνουμε το παν και μάλιστα το ταχύτερο δυνατόν, ώστε να διαδραματίσουμε θετικό ρόλο σε αυτή τη σύγκρουση και να καταστήσουμε δυνατό ένα μέλλον για τις χώρες αυτές.
<P>
(Χειροκροτήματα)

<SPEAKER ID=159 LANGUAGE="DE" NAME="Kronberger">
Κύριε Πρόεδρε, ο εισηγητής μας υπέβαλε μιαν εντυπωσιακή έκθεση, η οποία καθιστά σαφές ότι οι χώρες του Νοτίου Καυκάσου έχουν μεγάλη σημασία για την ασφάλεια της Ευρώπης. Προπάντων τα εικαζόμενα και τα υπάρχοντα φυσικά καύσιμα, τα ενεργειακά αποθέματα, καθώς και η στρατηγική τους θέση για τη μεταφορά πετρελαίου και φυσικού αερίου καθιστούν τις περιοχές αυτές πολύ ενδιαφέρουσες από τη σκοπιά της παγκόσμιας πολιτικής. Το γεγονός αυτό είναι ταυτόχρονα ευχή και κατάρα για τις εν λόγω περιοχές. Έχει έρθει ασφαλώς η στιγμή που γίνεται επιτακτική η ενίσχυση της κοινωνικής και οικονομικής τους ανάπτυξης. Από αυτή την άποψη, τα μέσα που έχουν διατεθεί από την πλευρά της ΕΕ είναι φυσικά πενιχρότατα.
<P>
Είναι αυτονόητο ότι είναι σκόπιμη η στενότερη σύνδεση αυτών των χωρών με την Ευρωπαϊκή Ένωση. Η ΕΕ δεν πρέπει να παραιτηθεί από την τήρηση συμφωνιών που έχουν ήδη συναφθεί στο παρελθόν, όπως είναι το κλείσιμο του πυρηνικού αντιδραστήρα στην Αρμενία. Επίσης, όσον αφορά την ιστορικών διαστάσεων σύγκρουση μεταξύ Τουρκίας και Αρμενίας, πρέπει να αποφύγουμε να ξυπνήσουμε την ελπίδα στη μία ή στην άλλη πλευρά ότι εμείς, ως Ευρωπαϊκή Ένωση, θα αναλάβουμε το ρόλο του διαιτητή.

<SPEAKER ID=160 LANGUAGE="FR" NAME="Souchet">
Κύριε Πρόεδρε, κυρία Επίτροπε, θα ήθελα να υπογραμμίσω τη σκοπιμότητα και τη σημασία του σημείου 15 του ψηφίσματος που θα τεθεί σε ψηφοφορία στην ολομέλεια του Σώματός μας, το οποίο καλεί την Τουρκία να δημιουργήσει τις προϋποθέσεις συμφιλίωσης με την Αρμενία. Αυτή η συμφιλίωση, το γνωρίζουμε, είναι μία από τις σημαντικές προϋποθέσεις για την εδραίωση της ειρήνης στην Υπερκαυκασία, και η διεθνής κοινότητα περιμένει δικαίως από το μεγάλο κράτος που είναι η Τουρκία μια υπεύθυνη συμπεριφορά στο σημαντικό αυτό ζήτημα. Κανείς δεν καταλαβαίνει γιατί η τουρκική κυβέρνηση διατηρεί μια πολιτική άρνησης του διαλόγου και συστηματικής εχθρότητας προς το μικρό γείτονά της από το Βορρά, αντιτιθέμενη στη σύναψη διπλωματικών σχέσεων και εφαρμόζοντας εναντίον της χώρας αυτής από το 1993 έναν αυστηρό και καταστροφικό αποκλεισμό. Αυτός ο αποκλεισμός πρέπει να αρθεί άνευ όρων, χωρίς να δημιουργηθεί οποιαδήποτε σχέση με την παραίτηση της Αρμενίας από το εύλογο αίτημά της για τη διεθνή αναγνώριση της γενοκτονίας που υπέστη ο λαός της. Αντίθετα, η εγκατάλειψη κάθε ρεβιζιονισμού εκ μέρους της Τουρκίας, όπως έκανε για παράδειγμα η Γερμανία, θα αποτελούσε το θεμέλιο μιας εις βάθος συμφιλίωσης με τον αρμένιο γείτονά της, ο οποίος, είναι ο μόνος, όπως γνωρίζουμε καλά, που μπορεί να εγγυηθεί την εδραίωση μιας διαρκούς ειρήνης στον Νότιο Καύκασο. Για το λόγο αυτό, κύριε Πρόεδρε, θα υποστηρίξουμε το σημείο 15 του σχεδίου ψηφίσματος.

<SPEAKER ID=161 LANGUAGE="ES" NAME="De Palacio">
. (ES) Ευχαριστώ πολύ, κύριε Πρόεδρε. Χαίρομαι για την έκθεση του κ. Gahrton, επειδή αποτελεί καίρια και χρήσιμη συμβολή στους προβληματισμούς μας σχετικά με την Αρμενία, τη Γεωργία και το Αζερμπαϊτζάν, τρεις χώρες, μέλη σήμερα του Συμβουλίου της Ευρώπης, που δεν έχουν φθάσει στο επίπεδο πολιτικής και οικονομικής ανάπτυξης το οποίο επιθυμούν και το οποίο και εμείς τους ευχόμαστε.
<P>
Οι συγκρούσεις του Ναγκόρνο-Καραμπάχ, της Αμπχαζίας και της Νότιας Οσετίας εξακολουθούν να αποτελούν περισσότερο από οτιδήποτε άλλο απειλή για τη σταθερότητα και την ανάπτυξη της περιφέρειας και των γειτόνων της. Οι συγκρούσεις αυτές, που σήμερα έχουν παγώσει, αύριο ενδέχεται να μετατραπούν σε νέες φλεγόμενες ζώνες και, από αυτήν την άποψη, συμμερίζομαι πλήρως τη γνώμη του κ. Gahrton, ο οποίος δηλώνει ότι η Ευρωπαϊκή Ένωση πρέπει να καταβάλει μεγάλες προσπάθειες για να βοηθήσει να λυθούν αυτά τα προβλήματα, προκειμένου να προαχθούν οι στόχοι της ειρήνης και της ανάπτυξης.
<P>
Δεν ξεκινάμε από το τίποτα, γι' αυτό πριν εξετάσω μερικά από τα βασικά σημεία αυτής της έκθεσης, θα συνοψίσω εν συντομία τις σημερινές μας σχέσεις με αυτή την περιοχή.
<P>
Οι συμφωνίες εταιρικής σχέσης και συνεργασίας που έχουμε συνάψει με καθεμία από τις τρεις χώρες παρέχουν μια ενιαία βάση για τη συνεργασία σε ένα ευρύ φάσμα πεδίων, από τον πολιτικό διάλογο, το εμπόριο και τις επενδύσεις μέχρι τις σχέσεις με την κοινωνία των πολιτών. Η εκτέλεση αυτών των συμφωνιών, οι οποίες τέθηκαν σε ισχύ το 1999, λαμβάνει σήμερα νέα ώθηση.
<P>
Από την άλλη πλευρά, εξακολουθούμε να παρέχουμε σημαντικά επίπεδα ενίσχυσης στην Αρμενία, στη Γεωργία και στο Αζερμπαϊτζάν. Η Ευρωπαϊκή Ένωση έχει χορηγήσει γύρω στο ένα δισεκατομμύριο ευρώ από το 1991, έτος κατά το οποίο οι χώρες αυτές απέκτησαν την ανεξαρτησία τους.
<P>
Πέρυσι, η Ευρωπαϊκή Ένωση έστειλε στην περιοχή ένα σαφές σήμα ότι επιθυμεί να βελτιώσει τη συμβολή της στην πρόληψη και τη διευθέτηση των συγκρούσεων και στην αποκατάσταση μετά τις συγκρούσεις. Τον Φεβρουάριο του 2001 η πρώτη επίσκεψη των υπουργών της τρόικας της Ένωσης στην περιφέρεια εξέπεμψε αυτό το μήνυμα, το οποίο επιβεβαιώθηκε αργότερα στα συμπεράσματα του Συμβουλίου Γενικών Υποθέσεων της 26ης Φεβρουαρίου.
<P>
Σε μία κοινή δήλωση που υιοθετήθηκε στις συνεδριάσεις της Επιτροπής Συνεργασίας πέρυσι τον Οκτώβριο, οι τρεις χώρες εταίροι εξέφρασαν ρητώς τη χαρά τους για τις προθέσεις της Ένωσης.
<P>
Ο κ. Gharton εφιστά την προσοχή μας σε ορισμένα από τα μέσα που έχουμε χρησιμοποιήσει σε άλλα μέρη και συνιστά να τα εφαρμόσουμε στον Νότιο Καύκασο: κοινή στρατηγική, σύμφωνο σταθερότητας, ειδικό απεσταλμένο και άλλα.
<P>
Έχοντας επίγνωση ότι υπάρχουν όρια σ' αυτά που μπορούμε να κάνουμε, ας εξετάσουμε μέχρι πού μπορούμε να φθάσουμε και ποιες είναι οι νέες ανάγκες χρηματοδότησης.
<P>
Αντί να δημιουργήσουμε νέα μέσα, πρέπει να επικεντρωθούμε στη μεγιστοποίηση των οφελών των μέσων που υπάρχουν ήδη· επιτρέψτε μου να εκθέσω τρεις πτυχές του προβληματισμού μας επ' αυτού του θέματος: πρώτον, η πολιτική βούληση των συμμετεχόντων είναι, περισσότερο από οτιδήποτε άλλο, το κλειδί που μπορεί να οδηγήσει στην πρόοδο. Στη σημερινή κατάσταση είναι ουσιώδες να μεγιστοποιήσουμε τις προσπάθειές μας για να υποστηρίξουμε τους συμβιβασμούς, ιδίως μέσω του πολιτικού διαλόγου. Θα χρειαστεί να γίνουν δύσκολες επιλογές και θα πρέπει να αναπτυχθεί ένα πνεύμα συμβιβασμού στον Νότιο Καύκασο.
<P>
Δεύτερον, για να μπορέσει η Ευρωπαϊκή Ένωση να συμμετάσχει όσο το δυνατόν περισσότερο στην επίλυση των συγκρούσεων, πρέπει να συνεχίσουμε να εντατικοποιούμε την κοινή εξωτερική πολιτική και κοινή πολιτική ασφαλείας μας, όπως και τον ρόλο μας στα μέτρα που προωθούν την επίλυση των συγκρούσεων. Αναφέρομαι, ειδικότερα, στην Ομάδα ΟΑΣΕ του Μινσκ για το Ναγκόρνο-Καραμπάχ, στους φίλους του Γενικού Γραμματέα της Αμπχαζίας και στην Κοινή Επιτροπή Ελέγχου της Νότιας Οσετίας.
<P>
Τον τελευταίο καιρό έχουμε προοδεύσει· από πέρυσι η Ευρωπαϊκή Ένωση συμμετέχει στα καθήκοντα της Κοινής Επιτροπής Ελέγχου της Νότιας Οσετίας, αλλά μένουν πολλά να γίνουν ακόμα για να καταφέρουμε να ακούγεται η φωνή της Ένωσης σε ορισμένους μεσολαβητικούς κύκλους.
<P>
Τρίτον, πρέπει να καταφέρουμε να συμπεριληφθεί οριστικά ο Νότιος Καύκασος στην ημερήσια διάταξη των σχέσεών μας με τους κυριότερους συμμετέχοντες που ενδιαφέρονται για την περιοχή, όπως η Ρωσία, η Τουρκία, το Ιράν και οι Ηνωμένες Πολιτείες, πράγμα που, όπως είπαν μερικοί από σας στις παρεμβάσεις τους, είναι και προς το δικό μας συμφέρον, μεταξύ άλλων για λόγους που σχετίζονται με τον ενεργειακό εφοδιασμό.
<P>
Για να τελειώνω, δεν υπάρχει μία μοναδική και εύκολη απάντηση στην ερώτηση πώς θα βελτιωθούν οι σχέσεις της Ένωσης με τον Νότιο Καύκασο. Η έκθεση Gahrton εύστοχα υπενθυμίζει ότι πρέπει να εργαστούμε με υπομονή, ακολουθώντας διάφορους παράλληλους δρόμους, πιθανότατα για μεγάλη χρονική περίοδο, εντός των ορίων των πόρων τους και στηριζόμενοι στα περυσινά τους επιτεύγματα. Η Επιτροπή επιθυμεί να διερευνήσει νέους τρόπους προώθησης της ειρήνης και της ανάπτυξης στον Νότιο Καύκασο.
<P>
Θέλω να σας υπενθυμίσω ότι η ευρωπαϊκή οικοδόμηση θα πρέπει κάποτε να έχει ένα όριο και, όσον αφορά τη γεωγραφική εγγύτητα και τους ιστορικούς δεσμούς, θέλω να υπενθυμίσω ότι έχουμε τεράστιους ιστορικούς δεσμούς και γεωγραφική εγγύτητα με χώρες όπως μπορεί να είναι το Μαρόκο, η Αλγερία ή τα παράκτια κράτη της Μεσογείου.

<SPEAKER ID=162 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 11 π.μ.

<CHAPTER ID=13>
Επιπτώσεις των μεταφορών στην υγεία
<SPEAKER ID=163 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α5-0014/2002) της κ. Lucas, εξ ονόματος της Επιτροπής Περιφερειακών Υποθέσεων και Μεταφορών, σχετικά με τις επιπτώσεις των μεταφορών στην Υγεία.

<SPEAKER ID=164 NAME="Lucas">
. (ΕΝ) Κύριε Πρόεδρε, είμαι ιδιαίτερα ευτυχής που μπορώ να παρουσιάσω την έκθεσή μου στη συνεδρίαση της ολομέλειας σήμερα το απόγευμα. Οι συνάδελφοι θα πρέπει να θυμούνται ότι πρόκειται για έκθεση πρωτοβουλίας και ότι στις συζητήσεις που διεξήχθησαν νωρίτερα στο πλαίσιο της επιτροπής διατυπώθηκαν κάποιες ανησυχίες σχετικά με το δυνητικά τεράστιο πεδίο μιας έκθεσης με τόσο ευρύ αντικείμενο, όπως οι μεταφορές και η υγεία. Συμφωνήσαμε ότι, προκειμένου η έκθεση να είναι χρήσιμη, θα έπρεπε να ιεραρχήσουμε τα θέματα στα οποία εστιάσαμε αυστηρά την προσοχή μας.
<P>
Για το λόγο αυτό, επικέντρωσα την παρούσα έκθεση σε δύο μόνον βασικά σημεία: στα κενά της ισχύουσας νομοθεσίας και στους τομείς όπου η περαιτέρω προσπάθεια μπορεί να αποφέρει πραγματική προστιθέμενη αξία. Καταρχάς, η εισαγωγή των αξιολογήσεων των επιπτώσεων για την υγεία σε όλα τα μείζονα κοινοτικά έργα και δράσεις στον τομέα των μεταφορών συνιστά την πλέον σημαντική μεμονωμένη πρωτοβουλία, η οποία θα μπορούσε να συμβάλει στην ολοκλήρωση των πολιτικών μεταφορών και υγείας, και στην ελαχιστοποίηση των αρνητικών επιπτώσεων των μεταφορών στην υγεία. Το δεύτερο θέμα στο οποίο επικεντρώθηκα αφορά την προώθηση της ποδηλασίας και του βαδίσματος στην πολιτική μεταφορών της ΕΕ, στο πλαίσιο της επικουρικότητας. Τούτο θα είχε τεράστιο αντίκτυπο στη μεγιστοποίηση των θετικών επιπτώσεων της πολιτικής μεταφορών στην υγεία.
<P>
Προκειμένου να καταδείξει τους λόγους για τους οποίους η ανάληψη δράσης καθίσταται επείγουσα και επιτακτική, η έκθεσή μου συνοψίζει ορισμένες από τις βασικές αρνητικές επιδράσεις στην υγεία λόγω της αύξησης των μεταφορών. Σε αυτές περιλαμβάνονται η ατμοσφαιρική ρύπανση, ο θόρυβος, η έλλειψη σωματικής άσκησης και άλλες. Για παράδειγμα, οι μεταφορές είναι σήμερα η κύρια πηγή ατμοσφαιρικής ρύπανσης στις αστικές περιοχές, και παρά τις βελτιώσεις στην ποιότητα του αέρα στην Ευρώπη κατά την τελευταία δεκαετία, σχεδόν το 90% του αστικού πληθυσμού εξακολουθεί να εκτίθεται σε πολύ υψηλά επίπεδα σωματιδίων, διοξειδίου του αζώτου, βενζολίου και όζοντος στον ατμοσφαιρικό αέρα, τα οποία ενδέχεται να επηρεάζουν τις αναπνευστικές λειτουργίες και να οδηγούν σε άλλα προβλήματα υγείας και παθήσεις, όπως ο καρκίνος και οι καρδιαγγειακές παθήσεις.
<P>
Παρόλο που αληθεύει ότι τα οχήματα έχουν καταστεί σχετικά λιγότερο ρυπογόνα, οι επιπτώσεις σε απόλυτους όρους αντισταθμίζονται από την αύξηση του αριθμού των κυκλοφορούντων οχημάτων, καθώς και από την αύξηση της διάρκειας και της συχνότητας των διαδρομών. Η σημασία του γεγονότος αυτού καταδεικνύεται σε πρόσφατη μελέτη που αποκάλυψε ότι η ατμοσφαιρική ρύπανση σήμερα προκαλεί μεγαλύτερο ποσοστό θνησιμότητας απ' ότι τα αυτοκινητικά ατυχήματα.
<P>
Αυτό είναι ένα ακόμη επίκαιρο θέμα. Μόλις πριν από μερικές εβδομάδες, επιστήμονες από την Καλιφόρνια δημοσιοποίησαν στοιχεία σύμφωνα με τα οποία τα καυσαέρια των αυτοκινήτων μπορούν πράγματι να προκαλέσουν άσθμα, και όχι απλώς να επιδεινώσουν την κατάσταση των ήδη πασχόντων. Μια νέα έρευνα στο Ηνωμένο Βασίλειο, εν μέρει χρηματοδοτούμενη από την κυβέρνηση του ΗΒ, αποκαλύπτει ότι τα παιδιά αντιμετωπίζουν όλο και μεγαλύτερες δυσκολίες στην αναπνοή όσο πλησιέστερα ζουν σε κεντρικούς δρόμους.
<P>
Έτσι δεδομένου ότι εστιάστηκα σε δύο τομείς προτεραιότητας, θα πρέπει να εξηγήσω τη διαδικασία που ακολουθήθηκε για τον εντοπισμό των τομέων αυτών. Καταρχάς, ως προς τις αξιολογήσεις των επιπτώσεων στην υγεία: από όλα τα σχετικά έγγραφα καθίσταται σαφές ότι τα θέματα υγείας δεν εντάσονται στην κοινοτική πολιτική μεταφορών. Τούτο κατέστη απολύτως εμφανές εντελώς πρόσφατα στην έκθεση σύνθεσης που εκπόνησε η Παγκόσμια Οργάνωση Υγείας και η Οικονομική Επιτροπή των Ηνωμένων Εθνών για την Ευρώπη, τον Ιανουάριο του προηγουμένου έτους. Βάσει της έκθεσης αυτής, οι ευρωπαίοι υπουργοί ζήτησαν από τους προαναφερθέντες φορείς να παράσχουν μια γενική επισκόπηση των συναφών ισχυουσών συμφωνιών, καθώς και περαιτέρω συστάσεις. Το ομόφωνο συμπέρασμά τους ήταν ότι "Το σημαντικότερο κενό φαίνεται να είναι η έλλειψη μιας ευρύτερης στρατηγικής ενσωμάτωσης, η οποία θα συγκεντρώσει και θα χρησιμοποιήσει τις συνεργίες πολιτικών και νομοθεσίας που σχετίζονται με τις μεταφορές, το περιβάλλον και την υγεία." Επίσης, βάσει της Συνθήκης ΕΚ είναι υποχρέωσή μας να ενσωματώσουμε πληρέστερα τους συγκεκριμένους τομείς. Καθώς έχω συζητήσει με πολλούς εμπειρογνώμονες, θεωρώ ότι οι αξιολογήσεις των επιπτώσεων στην υγεία θα πρέπει να εισαχθούν σε όλες τις μείζονες πολιτικές δράσεις της ΕΕ, ούτως ώστε να κατανοήσουμε καλύτερα τους πιθανούς κινδύνους για την υγεία και τα οφέλη από τις διαφορετικές προτάσεις.
<P>
Οι αναλύσεις αυτές θα μπορούσαν να ολοκληρωθούν και να καταστούν χρήσιμες μέσα από τις αξιολογήσεις των επιπτώσεων στην υγεία. Η παρούσα πρόταση πραγματικά συμπληρώνει και βασίζεται στις προτάσεις που εξετάζονται αυτή τη στιγμή στην πρόταση της Επιτροπής, σχετικά με ένα νέο πρόγραμμα κοινοτικής δράσης στον τομέα της δημόσιας υγείας. Προτείνω λοιπόν η δέσμευση αυτή να υλοποιηθεί πάραυτα στους τομείς των μεταφορών και της υγείας.
<P>
Ορισμένοι θα πουν ότι αυτή η μεθοδολογία δεν είναι ακόμη έτοιμη προς εφαρμογή. Έχω σοβαρότατες αντιρρήσεις ως προς αυτό. Παρόλο που η συγκεκριμένη μεθοδολογία, όπως και κάθε άλλη, εξακολουθεί να εξελίσσεται, υπάρχει ήδη υπεραρκετή γνώση ώστε να ξεκινήσει η εφαρμογή της τώρα. Πρέπει να είμαστε απολύτως σαφείς ως προς αυτό.
<P>
Το άλλο μέρος της έκθεσής μου επικεντρώνεται στην προώθηση της ποδηλασίας και του βαδίσματος στα πλαίσια της επικουρικότητας. Οι προτάσεις που υποβάλλω θα βοηθήσουν στην προώθηση των συγκεκριμένων μέσων μεταφοράς στην ΕΕ. Θα ήθελα όμως να ολοκληρώσω επιστρέφοντας σε μια τροπολογία της έκθεσης την οποία, όπως παρατηρώ, κατέθεσε η Ομάδα του Κόμματος των Ευρωπαίων Σοσιαλιστών, και η οποία θα καθυστερήσει την έναρξη των αξιολογήσεων των επιπτώσεων στην υγεία ως το 2004. Λυπάμαι για την εν λόγω τροπολογία, καθώς υπάρχει ήδη η μεθοδολογία για να ξεκινήσει η διαδικασία τώρα. Πραγματικά, δεν υπάρχει λόγος να περιμένουμε τρία χρόνια απλώς και μόνο για να υποβάλει προτάσεις η Επιτροπή. Για το λόγο αυτό, θα υποβάλω μια προφορική τροπολογία, την οποία από όσο γνωρίζω εγκρίνει η Ομάδα του Κόμματος των Ευρωπαίων Σοσιαλιστών, να μεταβληθεί το 2004 σε 2003. Ελπίζω μάλιστα ότι και οι λοιπές ομάδες θα την εγκρίνουν.
<P>
Υπάρχει επείγουσα ανάγκη να αναληφθεί δράση στον τομέα αυτό. Μέχρι να καταστήσουμε τους προβληματισμούς για την υγεία κύριο θέμα της στρατηγικής για τις μεταφορές, τα παιδιά μας θα εξακολουθούν να πληρώνουν την αδράνειά μας με την υγεία τους, και όλο περισσότερο με τη ζωή τους.

<SPEAKER ID=165 LANGUAGE="DE" NAME="Rack">
Κύριε Πρόεδρε, κυρία Aντιπρόεδρε, αξιότιμοι κυρίες και κύριοι, τα ζητήματα των μεταφορών είναι ταυτόχρονα και ζητήματα της δημόσιας υγείας. Oι συμμετέχοντες στην κυκλοφορία πέφτουν θύμα τροχαίων ατυχημάτων, έχουν στρες στα μποτιλιαρίσματα, και πλήττονται από τον θόρυβο, τα καυσαέρια και πολλά άλλα. Αυτά συμβαίνουν, τόσο στο κέντρο της πόλης όσο και στην ύπαιθρο, αλλά και σε ολόκληρη την επικράτεια ενός κράτους μέλους, όπως είδαμε να συμβαίνει στην πατρίδα μου την Αυστρία από την επιβάρυνση του περιβάλλοντος εξαιτίας της διαμετακομιστικής διέλευσης. Συνεπώς δεν είναι μόνο εύλογο αλλά και επιτακτικό να μελετηθούν οι επιπτώσεις των μεταφορών στην υγεία, να σταθμιστούν και να συναχθούν τα αντίστοιχα συμπεράσματα.
<P>
Πρέπει λοιπόν να ευχαριστήσουμε την εισηγήτρια Carolin Lucas για την έκθεση πρωτοβουλίας που μας υπέβαλε. Θα πρέπει να την ευχαριστήσουμε και για την προθυμία της να αναζητήσει εύλογες συμβιβαστικές λύσεις με όλες τις πολιτικές ομάδες - προπάντων με την Ομάδα του Ευρωπαϊκού Λαϊκού Κόμματος/Ευρωπαίοι Δημοκράτες. Το κείμενο που όπως υποθέτω θα εγκριθεί αύριο με σχετικά μεγάλη πλειοψηφία είναι απαιτητικό και συνάμα μετριοπαθές, συνεπώς είναι ένα κείμενο σοβαρό. Ζητούμε από την Επιτροπή να διεξάγει επαγγελματικές αναλύσεις και στηριζόμενη σε επιστημονικά στοιχεία να υποβάλει σχετικές νομοθετικές προτάσεις εκεί όπου υπάρχει ανάγκη και μόνο στο βαθμό που υπάρχει ανάγκη.
<P>
Εάν, όπως προτείνεται μεταξύ άλλων στην προφορική τροπολογία της συναδέλφου Petersen, είναι δυνατόν να γίνει αυτό για ορισμένα σημεία πριν τα τέλη του 2003, τόσο το καλύτερο. Θα συμφωνήσουμε με μεγάλη μας ευχαρίστηση. Θα αναμένουμε με προσοχή και ενδιαφέρον τις σχετικές εργασίες της Επιτροπής και της Αντιπροέδρου μας de Palacio.

<SPEAKER ID=166 LANGUAGE="SV" NAME="Hedkvist Petersen">
Κύριε Πρόεδρε, κύριοι συνάδελφοι, κυρία Επίτροπε, θα ήθελα να σας ευχαριστήσω για την καλή αυτή έκθεση και για την καλή συνεργασία που είχαμε κατά την εκπόνηση της έκθεσης αυτής. Η πολιτική μου ομάδα συνεργάστηκε πραγματικά προκειμένου να καταλήξουμε σε ένα καλό τελικό αποτέλεσμα.
<P>
Οι αποτελεσματικές μεταφορές είναι αποφασιστικής σημασίας για την οικονομία μας, ιδιαίτερα για τις περιφέρειες οι οποίες βρίσκονται μακριά από το κέντρο της ΕΕ. Συγχρόνως, εμείς που εξαρτώμαστε από τις μεταφορές, τόσο προσώπων όσο και αγαθών, έχουμε το δικαίωμα να τις χρησιμοποιούμε χωρίς να πλήττεται η δημόσια υγεία με την ατμοσφαιρική ρύπανση και την ηχορύπανση. Χρειάζεται δηλαδή να προσπαθήσουμε να επιτύχουμε τη συμβίωση των μεταφορών με τη δημόσια υγεία. Οφείλουμε να εφαρμόσουμε τη Συνθήκη, η οποία αναφέρει ότι η πολιτική της Ένωσης θα πρέπει να εξασφαλίζει ένα υψηλό επίπεδο προστασίας της δημόσιας υγείας.
<P>
Υποστηρίζουμε την πρόταση για την μελέτη των συνεπειών που θα έχουν στη δημόσια υγεία τα σχέδια και τα μέσα που αφορούν τις μεταφορές. Υπάρχουν πολλά καλά παραδείγματα σχετικά, παραδείγματα τα οποία μπορούμε να χρησιμοποιήσουμε κατά τη συνέχιση των εργασιών μας. Καλώ και την Επιτροπή να πράξει αυτό.
<P>
Οι ποδηλάτες και οι πεζοί θα πρέπει να μπορούν να κινούνται με ασφάλεια και ταχύτητα. Τα αυτοκίνητα θα πρέπει να κατασκευάζονται με τέτοιον τρόπο, ώστε κατά την σύγκρουσή τους με πεζούς να προκαλούν όσο το δυνατόν λιγότερες ζημιές. Εξάλλου, θα πρέπει να διαδοθούν τα καλά παραδείγματα των ποδηλατοδρόμων και των οδών περιπάτου που βρίσκονται σε διάφορους δήμους, κοινότητες και περιφέρειες της Ένωσης. Θα πρέπει να αξιοποιήσουμε τέτοια παραδείγματα κατά τη διαμόρφωση της πολιτικής μας.
<P>
Θα ήθελα εξάλλου να υποστηρίξω την προφορική συμβιβαστική τροπολογία που υπέβαλε η εισηγήτρια. Ελπίζω να καταλήξουμε σε μία καλή απόφαση.

<SPEAKER ID=167 LANGUAGE="ES" NAME="De Palacio">
. (ES) Ευχαριστώ, κύριε Πρόεδρε, κυρίες και κύριοι βουλευτές, το Ευρωπαϊκό Κοινοβούλιο που έλαβε την πρωτοβουλία να καταρτίσει μια έκθεση σχετικά με τις επιπτώσεις των μεταφορών στην υγεία. Είναι ένα επίπονο έργο αυτό στο οποίο επιδόθηκε η κ. Lucas και θέλω να τη συγχαρώ για την εργασία της.
<P>
Η Λευκή Βίβλος για την ευρωπαϊκή πολιτική μεταφορών με ορίζοντα το έτος 2010 τοποθετεί ακριβώς τον πολίτη, τον χρήστη, στο κέντρο των πολιτικών μας.
<P>
Ένας από τους στόχους που θέτουμε είναι, απλώς, να μειώσουμε στο μισό τον αριθμό των θανατηφόρων δυστυχημάτων στους αυτοκινητοδρόμους μας μέχρι το 2010· από τα σημερινά 40 000 άτομα, εκείνο το έτος τα θύματα να είναι λιγότερα από 20 000.
<P>
Θα ήθελα να υπενθυμίσω ορισμένα από τα τελευταία μέτρα που έχουμε παρουσιάσει για τη βελτίωση αυτής της ασφάλειας, όπως για παράδειγμα την οδηγία που εγκρίθηκε πρόσφατα σχετικά με τα ωράρια εργασίας για τις οδικές μεταφορές, η οποία θα έχει σαφείς συνέπειες για την ασφάλεια.
<P>
Επιπλέον, η Επιτροπή έχει παρουσιάσει στο Κοινοβούλιο διάφορα συγκεκριμένα μέτρα - ορισμένα θα τα δείτε σύντομα - που όλα συντείνουν στην επίτευξη του ίδιου στόχου: την τροποποίηση του κανονισμού για τους χρόνους οδήγησης και ανάπαυσης, την εισαγωγή διατάξεων περιορισμού της ταχύτητας στα μικρά φορτηγά, την υποχρεωτική χρήση της ζώνης ασφαλείας σε όλα τα οχήματα - συγκεκριμένα και στα λεωφορεία - ή την καθιέρωση του ψηφιακού ταχογράφου.
<P>
Το δεύτερο στοιχείο είναι η κυκλοφοριακή ρύπανση. Όσον αφορά τις ρυπογόνους εκπομπές των οχημάτων και το επίπεδο του θορύβου τους, είμαστε υποχρεωμένοι να αναγνωρίσουμε ότι έχει συντελεσθεί αξιοσημείωτη πρόοδος. Σε διάστημα μερικών ετών οι ευρωπαϊκοί κανόνες επέτρεψαν τη σημαντική μείωση αυτών των ρυπάνσεων που οφείλονται στην οδική κυκλοφορία· ωστόσο, η κατάσταση μπορεί να βελτιωθεί ακόμη.
<P>
Η Επιτροπή ξεκίνησε, μέσω του έκτου προγράμματος δράσης για το περιβάλλον, μία φιλόδοξη στρατηγική για την καταπολέμηση της ρύπανσης της ατμόσφαιρας και των αρνητικών συνεπειών της· πρόκειται για το πρόγραμμα CAFE (Clean air for Europe) για την ποιότητα του αέρα.
<P>
Μεταξύ των πρωτοβουλιών που είναι απαραίτητο να αναληφθούν για το μέλλον, θα ήθελα να αναφέρω δύο που είναι ίσως οι σπουδαιότερες: η πρώτη, μεγάλης σημασίας κατά τη γνώμη μου, είναι η αντικατάσταση, μέχρι το 2020, του 20% των κλασικών καυσίμων με καθαρότερα εναλλακτικά καύσιμα, είτε βιολογικά καύσιμα είτε ακόμη και υδρογόνο, θέτοντας ως ενδιάμεσο σταθμό όσον αφορά τη χρήση των βιολογικών καυσίμων το 2010, με τον φιλόδοξο στόχο να αποτελούν τότε τα βιολογικά καύσιμα το 5,75% του συνόλου των καυσίμων που χρησιμοποιούνται στην Ένωση.
<P>
Η δεύτερη πρωτοβουλία έχει σκοπό τη στήριξη των ευρωπαϊκών πόλεων που προωθούν μια φιλόδοξη στρατηγική βιώσιμης κινητικότητας· πρόκειται για το πρόγραμμα Civitas, στο οποίο χορηγούνται 50 εκατομμύρια ευρώ, για τη στήριξη αυτών των πρωτοπόρων πόλεων στην επιδίωξη του περιορισμού της χρήσης του αυτοκινήτου υπέρ της μεγαλύτερης χρήσης των δημόσιων συγκοινωνιών, για να μην μιλήσουμε για παράλληλες πρωτοβουλίες που αποσκοπούν στην προώθηση της χρήσης της ποδηλασίας ή ακόμη και των μετακινήσεων με τα πόδια.
<P>
Η εξέταση των επιπτώσεων στην υγεία είναι ένα στοιχείο που θεωρώ πολύ σημαντικό. Η Επιτροπή έχει κάνει ήδη βήματα προς την ανάπτυξη μεθοδολογιών αξιολόγησης του αντικτύπου στην υγεία και της εφαρμογής τους στο κοινοτικό πλαίσιο.
<P>
Δεδομένης της ανάγκης να προχωρήσουμε στην τελειοποίηση των μεθόδων και στην υλοποίηση πειραματικών προγραμμάτων, θα διατεθούν χρηματοδοτικά μέσα από το νέο πρόγραμμα πλαίσιο για την υγεία, για την ανάπτυξη και τη δοκιμή των μεθοδολογιών αξιολόγησης των επιπτώσεων στην υγεία. Το πρόγραμμα τελεί επί του παρόντος υπό συζήτηση στο Ευρωπαϊκό Κοινοβούλιο και στο Συμβούλιο - στο Ευρωπαϊκό Κοινοβούλιο εισηγητής είναι συγκεκριμένα ο κ. Τρακατέλλης - και ελπίζουμε να τεθεί σε ισχύ στο εγγύς μέλλον.
<P>
Κύριε Πρόεδρε, κυρίες και κύριοι βουλευτές, προσπάθησα να σκιαγραφήσω μέσω συγκεκριμένων παραδειγμάτων με ποιον τρόπο λαμβάνουμε υπόψη τις πτυχές της υγείας στην πολιτική μας για τις μεταφορές, χωρίς να θέλω σε καμία περίπτωση να είμαι εξαντλητική· για παράδειγμα, δεν αναφέρθηκαν ακόμη όλα αυτά που κάνει η Επιτροπή σε σχέση με τις αεροπορικές μεταφορές και την υγεία, όπου, μεταξύ άλλων, εκτός από την πρωτοβουλία που απευθύνεται στις αεροπορικές εταιρείες, εργαζόμαστε και με τις ίδιες τις εταιρείες, ακριβώς για να εγγυηθούμε την υγεία των χρηστών. Όλα αυτά εντός των ορίων των αρμοδιοτήτων μας, των πόρων μας, και λαμβάνοντας υπόψη την αρχή της επικουρικότητας.
<P>
Η Επιτροπή παραμένει ανοιχτή σε οποιαδήποτε σύσταση διατυπωθεί ενδεχομένως από το κοινοβουλευτικό Σώμα.

<SPEAKER ID=168 NAME="Πρόεδρος">
Ευχαριστώ πολύ, κυρία Επίτροπε.
<P>
Η ψηφοφορία επ' αυτής της έκθεσης θα διεξαχθεί αύριο, στις 11.00.
<P>
Η συζήτηση έληξε.

<CHAPTER ID=14>
Δείκτης κόστους εργασίας
<SPEAKER ID=169 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0461/2001) του κ. Mayol i Raynal, εξ ονόματος της Επιτροπής Οικονομικής και Νομισματικής Πολιτικής, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου που αφορά τον δείκτη κόστους εργασίας (COM(2001) 418 - C5-0348/2001 - 2001/0166(COD)).
<P>
Τον λόγο έχει ο κ. Mayol i Raynal.

<SPEAKER ID=170 LANGUAGE="FR" NAME="Mayol i Raynal">
. (FR) Κύριε Πρόεδρε, σε εμένα έλαχε ο κλήρος να σας παρουσιάσω, εξ ονόματος της Επιτροπής Οικονομικής και Νομισματικής Πολιτικής, μια πρόταση κανονισμού που αφορά το δείκτη του κόστους εργασίας. Αυτή η πρόταση στηρίζεται στο νέο άρθρο 285 της Συνθήκης, νέα διάταξη που εισήχθη από την Συνθήκη του Αμστερνταμ. Το άρθρο αυτό προβλέπει μεταξύ άλλων ότι το Συμβούλιο, αποφασίζοντας σύμφωνα με τη διαδικασία του άρθρου 251, θεσπίζει μέτρα για την εκπόνηση στατιστικών εφόσον τούτο απαιτείται για την εκτέλεση των δραστηριοτήτων της Κοινότητας. Στη συνέχεια, το άρθρο αυτό προβλέπει ότι η εκπόνηση των κοινοτικών στατιστικών θα γίνεται σύμφωνα με τις αρχές της αμεροληψίας, της αξιοπιστίας, της αντικειμενικότητας, της επιστημονικής ανεξαρτησίας, της αποδοτικότητας και της εμπιστευτικότητας και χωρίς να επιβάλλει υπέρογκες επιβαρύνσεις στους οικονομικούς παράγοντες. Βρισκόμαστε στο πλαίσιο μας διαδικασίας συναπόφασης και αυτό το στατιστικό εργαλείο, αυτός ο δείκτης για το κόστος εργασίας ζητείται από την Ευρωπαϊκή Κεντρική Τράπεζα ως στοιχείο που πρέπει να λαμβάνεται υπόψη για τη ρύθμιση της νομισματικής πολιτικής. Το Συμβούλιο Ιcofin της 29ης Σεπτεμβρίου 2000 ενέκρινε ένα σχέδιο δράσης σχετικά με τις στατιστικές ανάγκες της Οικονομικής και Νομισματικής Ένωσης. Αυτό το σχέδιο δράσης προβλέπει κυρίως την κατάστρωση ενός σχεδίου βραχυπρόθεσμων στατιστικών σχετικά με το κόστος της εργασίας. Ζητώ αυτό το σχέδιο να παρουσιαστεί γρήγορα. Διαθέτουμε σήμερα ένα δείκτη σχετικά με αυτό το θέμα. Ο δείκτης αυτός διαμορφώθηκε κατά τη δεκαετία του 1990 από την επιτροπή στατιστικού προγράμματος, αλλά δεν διαθέτει νομική βάση και ο τρόπος υπολογισμού του δεν είναι ο επιθυμητός από την άποψη της επικαιρότητας, της κάλυψης και της συγκρισιμότητας.
<P>
Βασικό σκεπτικό του αιτήματος της Κεντρικής Τράπεζας και της πρότασης της Επιτροπής είναι η ιδέα ότι το κόστος της εργασίας αποτελεί αιτία πληθωρισμού. Κατά συνέπεια, τα ευρωπαϊκά θεσμικά όργανα που είναι υπεύθυνα για την οικονομία, την απασχόληση και τη νομισματική πολιτική πρέπει να διαθέτουν τακτικά ενημερωνόμενους και αξιόπιστους δείκτες για το κόστος εργασίας. Αυτή η άποψη είναι συζητήσιμη. Πιστεύω εξάλλου ότι, στους κόλπους της Επιτροπής, υπάρχει μια επιτροπή που τη συμμερίζεται και μια άλλη που δεν συμφωνεί. Όσον αφορά τους χαμηλούς μισθούς, μπορεί κανείς να αμφιβάλλει για την ορθότητα αυτής της πρότασης στο βαθμό όπου, σε πολλά κράτη μέλη, υπάρχει ένας κατώτατος μισθός που αυξάνεται σε συνάρτηση με το κόστος της ζωής, και όχι το αντίστροφο. Είναι χρήσιμο ωστόσο η Ένωση να διαθέτει ένα μακροοικονομικό δείκτη σχετικά με αυτό το δεδομένο, ο οποίος θα μπορέσει να χρησιμεύσει κυρίως στους κοινωνικούς εταίρους όταν συζητούν τη σύναψη των συλλογικών συμβάσεων, κλπ.
<P>
Στόχος της πρότασης είναι η θέσπιση ενός κοινού πλαισίου για την κατάρτιση, τη διαβίβαση και την αξιολόγηση συγκρίσιμων δεικτών κόστους εργασίας. Αυτό είναι το αντικείμενο του άρθρου 1. Το κόστος αυτό ορίζεται ως οι συνολικές τριμηνιαίες δαπάνες που επωμίζονται οι εργοδότες προκειμένου να απασχολήσουν εργαζομένους (άρθρο 2). Τα στοιχεία πρέπει να κατανέμονται κατά οικονομικές δραστηριότητες. Πρέπει να οριστούν τέσσερις δείκτες: ο δείκτης που αφορά το συνολικό κόστος εργασίας, ένας άλλος δείκτης που αφορά το συνολικό κόστος πλην των μη τακτικά καταβαλλομένων αμοιβών, στη συνέχεια οι μισθοί και τα ημερομίσθια, και τέλος οι εργοδοτικές εισφορές κοινωνικής ασφάλισης συν φόροι που πληρώνει ο εργοδότης μείον τις επιδοτήσεις που λαμβάνει ο εργοδότης ως αντιστάθμισμα του άμεσου κόστους εργασίας. Πρέπει να σημειωθεί εξάλλου ότι, σχετικά με αυτό το τελευταίο σημείο, το κράτος είναι συχνά αυτό που αποφασίζει για το ύψος αυτών των εισφορών και, κατά συνέπεια, δεν μπορούμε να πούμε ότι οι μισθοί είναι αυτοί που ευθύνονται εξολοκλήρου για αυτές τις δυνητικές πληθωριστικές πιέσεις.
<P>
Τα στοιχεία για τον δείκτη αυτό θα καταρτίζονται σε τριμηνιαία βάση (άρθρο 5, παράγραφος 1) και πρέπει να διαβιβάζονται με τη μορφή δεικτών εντός 70 ημερών από την ημερομηνία λήξης της περιόδου αναφοράς (άρθρο 6, παράγραφος 1). Οι μεταβατικές περίοδοι δεν μπορούν να υπερβαίνουν τα δύο έτη από την έναρξη ισχύος του κανονισμού (άρθρο 9, παράγραφος 1). Για την εφαρμογή του κανονισμού, συμπεριλαμβανομένων των αποφάσεων για παρεκκλίσεις από την εφαρμογή των διατάξεών του, η Επιτροπή θα επικουρείται από την επιτροπή στατιστικού προγράμματος
<P>
Ορισμένα σημεία προβληματισμού. Η ανάλυση του κόστους εργασίας είναι αναμφίβολα σημαντικό στοιχείο, όπως είπα ήδη, από μακροοικονομική άποψη. Μπορούν ωστόσο να τεθούν ορισμένα ερωτήματα. Θα πρέπει να βελτιωθεί αργότερα η ακρίβεια του δείκτη αυτού μέσω της δημιουργίας ενός ξεχωριστού δείκτη που θα απεικονίζει το συνολικό κόστος εργασίας εξαιρουμένων των δαπανών για επαγγελματική κατάρτιση που βαρύνουν τον εργοδότη. Υπάρχει επίσης η δυνατότητα, την οποία προβλέψαμε στο πλαίσιο μιας τροπολογίας που κατατέθηκε από την Ομάδα μου - για τεχνικούς λόγους, δεν θίξαμε αυτό το ζήτημα στο επίπεδο της Επιτροπής, αναγκαστήκαμε λοιπόν να καταθέσουμε αυτή την τροπολογία μεταγενέστερα. Πρόκειται για τη δυνατότητα να ληφθεί υπόψη η ωριαία παραγωγικότητα και στη συνέχεια για τη δυνατότητα να παραταθεί η προθεσμία για την υποβολή της πρώτης έκθεσης αξιολόγησης μέχρι τις 31 Δεκεμβρίου 2003, προκειμένου η σχετική ανάλυση να μπορέσει να βασισθεί σε περίοδο λειτουργίας που θα λαμβάνει υπόψη και την ενδεχόμενη μεταβατική περίοδο.
<P>
Σας παρακαλώ να με συγχωρήσετε, αλλά διαπιστώνω ότι η ώρα περνάει και μην έχοντας συνηθίσει αυτές τις εκθέσεις με καθορισμένο χρόνο ομιλίας, ξεπέρασα κατά ένα λεπτό και έντεκα δεύτερα το χρόνο που διέθετα. Κατανοώ ότι σε μια τόσο προχωρημένη ώρα, αυτή η κατάχρηση είναι επιλήψιμη. Για μία ακόμη φορά, σας ζητώ να με συγχωρήσετε.

<SPEAKER ID=171 LANGUAGE="FR" NAME="Lulling">
Κύριε Πρόεδρε, τον περισσότερο καιρό, όταν πρέπει να ασχοληθούμε εδώ με προτάσεις που αφορούν την κατάρτιση στατιστικών, οι συνάδελφοι δεν δείχνουν ιδιαίτερο ενδιαφέρον - αυτό το βλέπουμε και απόψε - διότι εκτιμούν ότι πρόκειται για ένα τεχνικό θέμα το οποίο, κατά βάθος, δεν ενδιαφέρει τόσο τους πολιτικούς. Είναι αλήθεια ότι οι ψηφοφόροι μας επίσης δύσκολα μπορούν να ενδιαφερθούν για την εργασία και την προσπάθεια που αφιερώνουμε σε αυτές τις προτάσεις.
<P>
Τυχαίνει να είμαι συχνά εδώ η εισηγήτρια προτάσεων που αφορούν την κατάρτιση στατιστικών από την Eurostat και δεν κουράζομαι να προσπαθώ να πείσω τους συναδέλφους μου ότι ένας πολίτης ή ένας πολιτικός άνδρας ή ακόμη και μια γυναίκα πολιτικός που δεν είναι καλά πληροφορημένος, δεν κρίνει σωστά, δεν αποφασίζει σωστά, και αυτό είναι επικίνδυνο. Είναι αλήθεια ότι όσον αφορά τις στατιστικές, ορισμένοι αρέσκονται να αναφέρουν ότι υπάρχουν τριών ειδών ψέματα: το ψέμα, το χοντρό ψέμα και η στατιστική, γνωρίζοντας ότι η στατιστική αποτελεί την πιο εκλεπτυσμένη μορφή ψέματος. Αλλά τούτου λεχθέντος, πρέπει εντούτοις να υπενθυμίσουμε ότι οι αξιόπιστες και συγκρίσιμες στατιστικές είναι αναγκαίες. Η Eurostat κάνει εξαιρετική δουλειά σε αυτόν τον τομέα, με την προϋπόθεση ότι η πολιτική της παρέχει μια νομική βάση και τα αναγκαία οικονομικά μέσα για να τις καταρτίσει.
<P>
Τούτου λεχθέντος, θα ήθελα ιδιαίτερα, τώρα που έχουμε όλοι το κοινό νόμισμα στη τσέπη, να υπογραμμίσω την αναγκαιότητα να διαθέτουμε στατιστικές που αφορούν το κόστος εργασίας, οι οποίες αποτελούν μέρος των απαραίτητων πληροφοριών για να αξιολογήσουμε τι συμβαίνει στην πραγματικότητα όσον αφορά τον πληθωρισμό στη ζώνη του ευρώ, από τον οποίο εξαρτάται η αξία της σταθερότητας του νομίσματός μας, που είναι σήμερα το νόμισμα όλων μας, εκτός από τις τρεις χώρες που δεν συμμετέχουν στη ζώνη του ευρώ. Δεν μπορούμε να πούμε ότι το κόστος εργασίας - και στο σημείο αυτό, δεν συμφωνώ με τον κ. εισηγητή - δεν είναι πηγή πληθωρισμού, διότι δεν είναι αλήθεια ότι το κόστος της εργασίας δεν υφίσταται αυξήσεις που δεν οφείλονται στην αύξηση του κόστους της ζωής, ούτε στην αύξηση της παραγωγικότητας του εργατικού δυναμικού. Σκεφτείτε τι συμβαίνει στη Γερμανία όπου, ενάντια σε κάθε λογική, τα συνδικάτα διεκδικούν αυξήσεις των μισθών οι οποίες, αν χορηγούνταν, θα έθεταν σε κίνδυνο χιλιάδες θέσεις εργασίας αυξάνοντας παράλληλα τον πληθωρισμό ενώ, αυτή τη στιγμή, το μεγαλύτερο κράτος μέλος της Ευρωπαϊκής Ένωσης μας δημιουργεί ήδη αρκετές ανησυχίες όσον αφορά την τήρηση του συμφώνου σταθερότητας.
<P>
Ο κ. Solbes μπορεί να μας πει κάτι, σχετικά με όσα διαμείφθηκαν στο Συμβούλιο Υπουργών, διότι πολλοί πιστεύουν ότι το σύμφωνο σταθερότητας έχει ήδη καταποντιστεί αύτανδρο. Να γιατί πρέπει να κάνουμε ό,τι είναι δυνατόν έτσι ώστε να αποκτήσουμε το συντομότερο δυνατό ένα κοινό πλαίσιο για την επεξεργασία, τη διαβίβαση και την αξιολόγηση συγκρίσιμων δεικτών σχετικά με το κόστος της εργασίας, όπως αυτό θα προκύψει από την παρούσα πρόταση κανονισμού που θα πρέπει να εγκριθεί το συντομότερο δυνατό. Η Ομάδα μου, επιπλέον, δεν συμφωνεί με τις τροπολογίες που κατέθεσε ο εισηγητής εξ ονόματος της Ομάδας του, διότι ζητά πράγματα που είναι ανέφικτα και αντιπαραγωγικά και αυτή είναι εξάλλου και η γνώμη της Επιτροπής και της Eurostat. Θα απορρίψουμε συνεπώς αυτές τις τροπολογίες.

<SPEAKER ID=172 LANGUAGE="EN" NAME="De Rossa">
Κύριε Πρόεδρε, η γενναιοδωρία σας χαίρει εκτίμησης, και παρόλο που δεν είμαι οικονομολόγος, ούτε στατιστικολόγος, αλλά ούτε και ψεύτης ελπίζω, νομίζω ότι θα είμαι αρκετά σύντομος.
<P>
Αυτό που με εκπλήσσει στη δήλωση της Επιτροπής είναι ότι σε μια ζώνη τόσο ευρεία όσο η ΟΝΕ, το κόστος εργασίας θεωρείται γενικά η κύρια δυνητική πηγή πληθωρισμού. Αυτό είναι υπερβολή. Βεβαίως, δέχομαι ότι οι αυξήσεις των τιμών, της τιμής της εργασίας και του κόστους της εργασίας μπορούν να επηρεάσουν τον πληθωρισμό, όμως είναι σαφές ότι στις οικονομίες των κρατών μελών μας, όπου τα επίπεδα των μισθών αποτελούν όλο και περισσότερο αντικείμενο διαπραγμάτευσης μέσω εθνικών συμβάσεων και συνδέονται με την παραγωγικότητα, και όπου κάθε είδους διαφορετικοί παράγοντες ενσωματώνονται στις αυξήσεις που δίδονται στους εργαζομένους, η πιθανότητα το κόστος εργασίας να συνιστά την κινητήριο δύναμη που κρύβεται πίσω από τον πληθωρισμό είναι κατά τη γνώμη μου αναληθής. Όχι βέβαια ότι δεν είναι παράγων.
<P>
Σημαντικός παράγων, ωστόσο, είναι η ίδια η λειτουργία της αγοράς. Έχω προσωπική εμπειρία σχετικά από την Ιρλανδία, όπου οι τιμές της αγοράς κατοικίας έχουν απλώς εκτιναχθεί στα ύψη. Τα σπίτια που πωλούντο προ πενταετίας για 80 00 λίρες Ιρλανδίας σήμερα πωλούνται για 250 000 λίρες Ιρλανδίας. Η κατάσταση είναι ασυνήθιστη και οι αυξήσεις των μισθών δεν έχουν καμία σχέση με αυτό. Αντίθετα, η κατάσταση σχετίζεται με τη ζήτηση της αγοράς, την οικονομική ανάπτυξη, κλπ. Στην πραγματικότητα, η έμμεση φορολογία, ως μέρος της κυβερνητικής πολιτικής σχετικά με τις δαπάνες, ενδέχεται να έχει μεγαλύτερες επιπτώσεις στον πληθωρισμό.
<P>
Με βάση όλα όσα προανέφερα, η παρούσα πρόταση κανονισμού συνιστά χρήσιμο εργαλείο, το οποίο η Ευρωπαϊκή Ένωση μπορεί να αναπτύξει περαιτέρω. Είναι σημαντική για τη διαχείριση του ευρώ και της ευρωπαϊκής νομισματικής ζώνης. Είναι ανεπαρκής από ορισμένες απόψεις, καθώς δεν συμπεριλαμβάνει μεγάλους τομείς εισοδήματος. Οι αμοιβές των ελεύθερων επαγγελματιών, για παράδειγμα, δεν περιλαμβάνονται στον εν λόγω δείκτη κόστους εργασίας, και όλοι γνωρίζουμε σε ποιο βαθμό οι αμοιβές αυτές είναι ουσιαστικά ανεξέλεγκτες. Τελικά, οι επαγγελματικοί φορείς καθορίζουν κατά μέγα μέρος μόνοι τους την αμοιβή των ατόμων αυτών, το δίχως άλλο στη Δημοκρατία της Ιρλανδίας.
<P>
Επίσης, θα πρέπει να συνεκτιμηθεί το θέμα του κόστους για εκπαίδευση και κατάρτιση, εφόσον προφανώς βαρύνει, ή θα έπρεπε να βαρύνει, τους εργοδότες. Κατά συνέπεια, η πρόταση αποτελεί χρήσιμο εργαλείο και θα πρέπει να συνεχίσουμε την προσπάθεια. Θα πρέπει να την επανεξετάσουμε μετά από ένα με δύο χρόνια για να δούμε πώς λειτουργεί, αλλά και τι θα μπορούσαμε επιπλέον να συμπεριλάβουμε. Θα ήθελα μάλιστα να ζητήσω από την Επιτροπή να λάβει υπόψη της ότι, εάν όντως πιστεύει πως το κόστος εργασίας συνιστά τον κύριο δυνητικό παράγοντα αύξησης του πληθωρισμού, τότε οι πολιτικές της αποφάσεις θα είναι κακές.

<SPEAKER ID=173 LANGUAGE="ES" NAME="Solbes">
. (ES) Σας ευχαριστώ πολύ, κύριε Πρόεδρε, ευχαριστώ πολύ τον εισηγητή, κ. Mayol, και όλους τους ομιλητές που βρίσκονται εδώ απόψε για να μιλήσουν για ένα σημαντικό, αν και στατιστικό θέμα, που αφορά, ούτε λίγο ούτε πολύ, τον ορισμό συγκεκριμένων δεικτών του κόστους εργασίας, που θα μας επιτρέψουν να γνωρίσουμε καλύτερα τι συμβαίνει σήμερα στην Ευρώπη, πώς μπορούμε να βελτιώσουμε την ανταγωνιστικότητά μας, και που αποτελούν θεμελιώδες στοιχείο για τον σχεδιασμό της νομισματικής πολιτικής.
<P>
Οι κκ. βουλευτές άνοιξαν μια συζήτηση που μπορεί μεν να έχει κάποιο ενδιαφέρον, αλλά που δεν είναι ακριβώς η συζήτηση της πρότασης κανονισμού την οποία παρουσιάζουμε. Πιστεύω πως η ανησυχία που έδειξαν μερικοί από εσάς για την αλληλεπίδραση μεταξύ των μισθών και του πληθωρισμού, η οποία θα μπορούσε να είναι αντικείμενο της συζήτησης σε κάποια άλλη περίσταση, ελάχιστη σχέση έχει με αυτό που αναφέρεται επί λέξει στο προοίμιο της πρότασης κανονισμού. Εκεί αναφέρεται ότι μια δέσμη στατιστικών, ουσιώδες μέρος των οποίων αποτελούν οι δείκτες για το κόστος εργασίας, έχει ιδιαίτερη σημασία για την κατανόηση των πληθωριστικών διαδικασιών και της δυναμικής της αγοράς εργασίας. Πιστεύω ότι αυτή είναι μια δήλωση που δεν μπορεί εύκολα να αντικρουστεί. Το άλλο θέμα, προφανώς, θα μπορούσαμε να το συζητήσουμε διεξοδικότερα .
<P>
Όσον αφορά τη συζήτηση αυτή καθαυτή, θα αναφερθώ μόνο στα δύο σημεία προβληματισμού του κ. Mayol.
<P>
Κατά πόσο είναι δυνατό, αφενός, να αναπτυχθούν στο μέλλον δείκτες που να μην λαμβάνουν υπόψη τις δαπάνες για επαγγελματική κατάρτιση και να εξαιρούν αυτόν τον τύπο δαπανών; Προφανώς, πρόκειται εδώ για ένα καθαρά τεχνικό πρόβλημα σχέσης κόστους/οφέλους. Οι δαπάνες αυτές, στο σύνολό τους, είναι ελάχιστα σημαντικές. Η τελική επίδραση αυτών των δαπανών για επαγγελματική κατάρτιση στο συνολικό κόστος είναι μικρότερη του 2%, ενώ ο υπολογισμός τους θα είχε ή θα συνεπαγόταν πολύ σημαντικό κόστος στο πλαίσιο της συνολικής εκπόνησης της στατιστικής.
<P>
Γι' αυτό, εφόσον δεν διαθέτουμε περισσότερες πληροφορίες που να μας επιτρέπουν να κάνουμε αυτόν τον υπολογισμό με μικρότερο κόστος, δεν είμαστε υπέρ του να προχωρήσουμε προς αυτή την κατεύθυνση.
<P>
Δεν είμαστε, άλλωστε, ούτε υπέρ της αναβολής της έκθεσης, η οποία έχει προβλεφθεί για τα τέλη του 2002. Κατανοώ πλήρως τα επιχειρήματα που προβάλλει ο κ. Mayol, ότι βρισκόμαστε ακόμη σε μεταβατική περίοδο και ότι δεν πρόκειται να εφαρμοστεί όλη η νομοθεσία κατά 100%. Όμως, ακριβώς, θα αποκτήσουμε ήδη κάποια πείρα στην εφαρμογή της νομοθεσίας και, επιπλέον, θα μπορέσουμε να επισημάνουμε με μεγαλύτερη σαφήνεια ποιες είναι οι ελλείψεις και ποιες είναι οι δυσκολίες.
<P>
Αν η έκθεση έχει σκοπό τον εντοπισμό των δυσκολιών στην εφαρμογή του κανονισμού και τη λήψη των απαραίτητων μέτρων για να πραγματοποιηθεί αυτή η εφαρμογή με όσο το δυνατόν πιο αποτελεσματικό τρόπο, πιστεύουμε ότι η διατήρηση της ημερομηνίας του 2002 εξακολουθεί να είναι ορθή, ανεξαρτήτως του γεγονότος ότι, αν το Κοινοβούλιο θέλει αργότερα πρόσθετες πληροφορίες σχετικά με την εφαρμογή του κανονισμού, έχει φυσικά κάθε δικαίωμα να τις ζητήσει από τη Eurostat και από εμένα προσωπικά, θα του τις παράσχουμε πολύ ευχαρίστως.
<P>
Δεν έχω να πω τίποτα άλλο, κυρίες και κύριοι. Σας ευχαριστώ πολύ για τη συνεργασία σας στην έγκριση αυτού του κανονισμού, που είναι σημαντικός τόσο από στατιστική άποψη όσο και για τον σχεδιασμό του μέλλοντος της νομισματικής πολιτικής.

<SPEAKER ID=174 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.
<P>
(Η συνεδρίαση λήγει στις 23.13)

