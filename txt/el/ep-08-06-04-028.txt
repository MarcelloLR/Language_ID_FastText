<CHAPTER ID="028">
Καταναγκαστική πορνεία και διακίνηση γυναικών με σκοπό τη σεξουαλική εκμετάλλευση (συζήτηση) 
<SPEAKER ID="286" NAME="Πρόεδρος">
. " ημερήσια διάταξη προβλέπει τη συζήτηση της προφορικής ερώτησης προς την Επιτροπή σχετικά με την καταναγκαστική πορνεία και τη διακίνηση γυναικών με σκοπό τη σεξουαλική εκμετάλλευση, της Anna Záborská, εξ ονόματος της Επιτροπής Δικαιωμάτων των Γυναικών και Ισότητας των Φύλων - B6-0160/2008).
<SPEAKER ID="287" NAME="Corien Wortmann-Kool" LANGUAGE="NL">
Κυρία Πρόεδρε, κύριε Επίτροπε, μέσω αυτών των προφορικών ερωτήσεων, η Επιτροπή Δικαιωμάτων των Γυναικών και Ισότητας των Φύλων του παρόντος Κοινοβουλίου, θα ήθελε για άλλη μια φορά να ζητήσει να δοθεί προσοχή στο τεράστιο πρόβλημα της διακίνησης γυναικών και της καταναγκαστικής πορνείας στην Ευρωπαϊκή Ένωση. Δεν υπάρχουν ακριβή στοιχεία αλλά, σύμφωνα με πρόχειρες εκτιμήσεις, εκατοντάδες χιλιάδες γυναίκες και κορίτσια διακινούνται κάθε χρόνο από εγκληματικές συμμορίες στα κράτη μέλη μας, με επακόλουθη κατάληξη την καταναγκαστική πορνεία. Αυτό είναι εξευτελιστικό ζήτημα και, δυστυχώς, η προσέγγιση της Ευρωπαϊκής Ένωσης και των κρατών μελών δεν έχει σχεδόν κανένα αποτέλεσμα.
<P>
Είναι ευρέως γνωστό ότι διοργανώσεις μεγάλης κλίμακας, όπως τα μεγάλα ποδοσφαιρικά πρωταθλήματα, ελκύουν τις εγκληματικές συμμορίες που εμπλέκονται σε αυτές τις εξευτελιστικές πρακτικές, και αυτός είναι ο λόγος που η Επιτροπή Δικαιωμάτων των Γυναικών και Ισότητας των Φύλων ξεκίνησε εκστρατεία στο πλαίσιο της Διεθνούς "μέρας της Γυναίκας στις 8 Μαρτίου, προκειμένου να επιστήσει την προσοχή του κοινού στην ανάγκη πρόληψης και καταπολέμησης της εμπορίας ανθρώπων και της καταναγκαστικής πορνείας κατά τη διάρκεια του Παγκοσμίου Κυπέλλου ποδοσφαίρου του 2006. Αυτή η εκστρατεία "Κόκκινη κάρτα στην καταναγκαστική πορνεία" είχε τεράστια επιτυχία όσον αφορά την ενημέρωση του κοινού, όχι μόνο του ακροατηρίου, των φιλάθλων, αλλά και του κοινωνικού συνόλου γενικά για την ανάγκη ενεργούς καταπολέμησης της εμπορίας γυναικών. Ωστόσο, τα αποτελέσματα της προσέγγισης της Ευρωπαϊκής Επιτροπής και της πλειονότητας των κρατών μελών δυστυχώς εξακολουθούν να είναι απογοητευτικά. Θα θέλαμε λοιπόν να θέσουμε το ζήτημα αυτό για άλλη μια φορά και να καταστήσουμε σαφές στους φιλάθλους και στο κοινωνικό σύνολο κατά τη διάρκεια του Euro 2008 αυτόν τον μήνα ότι αυτού του τύπου η βία κατά των γυναικών και των κοριτσιών είναι απαράδεκτη.
<P>
Το 2005 η Επιτροπή και το Συμβούλιο ενέκριναν ένα λεπτομερές σχέδιο δράσης για την ανταλλαγή των βέλτιστων πρακτικών, προτύπων και διαδικασιών για την καταπολέμηση και την πρόληψη της εμπορίας γυναικών. Είναι σημαντικό τα κράτη μέλη να εφαρμόσουν αυτό το σχέδιο δράσης. Μια από τις ερωτήσεις μας εστιάζει επίσης σε αυτό το θέμα. Εξάλλου, απαιτείται συντονισμένη πολιτική στους συναφείς τομείς, όπως στρατηγικές πρόληψης με γνώμονα το φύλο, συμπεριλαμβάνοντας τις χώρες από τις οποίες κατάγονται οι γυναίκες και τα κορίτσια, καθώς και μέτρα για την αύξηση της ευαισθητοποίησης και αξιολόγηση της αποτελεσματικότητάς τους. Μπορεί επομένως η Επιτροπή να απαντήσει στα ακόλουθα ερωτήματα;
<P>
Εφαρμόστηκε το σχέδιο δράσης για τη διακίνηση γυναικών με σκοπό τη σεξουαλική εκμετάλλευση, ποια ήταν αποτελέσματα και πόσο αποτελεσματικό αποδείχθηκε; Ποια συγκεκριμένα μέτρα δήλωσαν ότι έλαβαν τα κράτη μέλη προκειμένου να καταπολεμηθεί η εμπορία ανθρώπων για σεξουαλική εκμετάλλευση; Σε ποιο βαθμό τα κράτη μέλη έχουν μεταφέρει σωστά στο εθνικό τους δίκαιο και εφαρμόσει την οδηγία 2004/81/ΕΚ, και σε ποιες ενέργειες προέβη η Επιτροπή στις περιπτώσεις που δεν συνέβη κάτι τέτοιο; Είναι πλέον έτοιμη η μελέτη για τη σχέση μεταξύ της νομοθεσίας για την πορνεία και την έκταση της εμπορίας γυναικών και κοριτσιών με σκοπό τη σεξουαλική εκμετάλλευση, την οποία έχει ζητήσει η Επιτροπή Δικαιωμάτων των Γυναικών και Ισότητας των Φύλων του Ευρωπαϊκού Κοινοβουλίου από τον Ιανουάριο του 2006; Μπορεί η Επιτροπή να αναφέρει εάν και πώς προτίθεται να ενθαρρύνει τα κράτη μέλη να αξιοποιήσουν και να αναπτύξουν περαιτέρω τη διασυνοριακή αστυνομική συνεργασία στον τομέα της καταπολέμησης της εμπορίας ανθρώπων και της καταναγκαστικής πορνείας; Πώς μπορεί η Επιτροπή να υποστηρίξει την εκστρατεία "Κόκκινη κάρτα στην καταναγκαστική πορνεία" της Επιτροπής Γυναικών; Είναι επίσης ο αρμόδιος Επίτροπος έτοιμος να αποστείλει επιστολή στις κυβερνήσεις της Αυστρίας και της Ελβετίας προκειμένου να τους ζητήσει να καταπολεμήσουν τη διακίνηση γυναικών και την καταναγκαστική πορνεία κατά τη διάρκεια του ερχόμενου ποδοσφαιρικού πρωταθλήματος Euro 2008 και να στηρίξουν την εκστρατεία μας "Κόκκινη κάρτα";
<P>
Κυρία Πρόεδρε, είναι γενικά γνωστό ότι τα μεγάλα ποδοσφαιρικά πρωταθλήματα αποτελούν πηγή μεγάλης ευχαρίστησης και διασκέδασης για κοινό και οπαδούς, αλλά αυτό ωστόσο είναι πρόβλημα που αποτελεί τη σκοτεινή πλευρά των διοργανώσεων, στο οποίο πρέπει να δοθεί προσοχή και όχι μόνο στα λόγια· εξάλλου, σύμφωνα με ένα γνωστό ολλανδικό ποδοσφαιρικό τραγούδι: 'geen woorden maar daden' (οι πράξεις μιλούν πιο δυνατά από τα λόγια). Ελπίζω και ο Επίτροπος να θέλει να το στηρίξει αυτό.
<SPEAKER ID="288" NAME="László Kovács">
Μέλος της Επιτροπής. - (ΕΝ) Κυρία Πρόεδρε, παρόλο που το ζήτημα δεν εμπίπτει στο χαρτοφυλάκιό μου, έχω το προνόμιο να αντικαθιστώ τον καλό μου φίλο και συνάδελφο Jacques Barrot και να συμμετέχω σε αυτήν την συζήτηση, καθώς είμαι πεπεισμένος ότι πρόκειται για πολύ σημαντικό ζήτημα.
<P>
Θέλω να σας διαβεβαιώσω ότι η Επιτροπή έχει δεσμευθεί ολόψυχα στην καταπολέμηση της εμπορίας ανθρώπων ως στυγνή παραβίαση ανθρωπίνων δικαιωμάτων και ως πολύ σοβαρό ποινικό αδίκημα, και έχει δεσμευθεί ιδιαίτερα στην καταπολέμηση της καταναγκαστικής πορνείας.
<P>
Όσον αφορά τις εξαιρετικά σημαντικές ερωτήσεις, που καλύπτουν το σύνολο του περίπλοκου αυτού ζητήματος, θα ξεκινήσω με την ερώτηση αριθ.1. Το κοινοτικό σχέδιο δράσης του 2005 για τις βέλτιστες πρακτικές, πρότυπα και διαδικασίες που δρομολόγησε το Συμβούλιο περιέχει μια πολύ φιλόδοξη σειρά μέτρων για την καταπολέμηση της εμπορίας ανθρώπων. Με βάση τα στοιχεία που υπέβαλαν τα κράτη μέλη, η εντύπωσή μας είναι ότι, μολονότι έχουν επιτευχθεί κάποια αποτελέσματα, η κατάσταση παραμένει μη ικανοποιητική όσον αφορά τόσο τις ποινικές διαδικασίες όσο και τη στήριξη των θυμάτων, κάτι που έχει ιδιαίτερη σημασία.
<P>
" Επιτροπή θα παραδώσει μια έκθεση σχετικά με την εφαρμογή του έως το τέλος αυτού του έτους. Αυτός ο απολογισμός θα μπορούσε να αποτελέσει τη βάση για να αποφασιστεί ποιες δράσεις θα επιδιωχθούν στο εγγύς μέλλον και σε ποια μορφή.
<P>
Ερώτηση αριθ.2: η προστασία των θυμάτων εμπορίας αποτελεί καθήκον που επιτάσσει ο σεβασμός των ανθρωπίνων δικαιωμάτων. Επιπλέον, αποτελεί αναγκαία προϋπόθεση για την επιτυχή δίωξη των σωματεμπόρων, καθώς η μαρτυρία των θυμάτων είναι ζωτικής σημασίας για την εξασφάλιση καταδίκης. " οδηγία 2004/81/ΕΚ ακολουθεί αυτή τη γραμμή προβλέποντας τη χορήγηση μιας προθεσμίας περίσκεψης που θα επιτρέπει στα θύματα να συνέλθουν και να ξεφύγουν από την επιρροή των σωματεμπόρων καθώς και τη χορήγηση τίτλου παραμονής.
<P>
Όλα τα κράτη μέλη που δεσμεύονται από την ανωτέρω οδηγία έχουν γνωστοποιήσει επίσημα στην Επιτροπή την πλήρη μεταφορά του νομοθετικού μέσου στο εθνικό τους δίκαιο, με εξαίρεση την Ισπανία και το Λουξεμβούργο. " Επιτροπή έχει αποφασίσει να παραπέμψει τα δύο αυτά κράτη μέλη στο Ευρωπαϊκό Δικαστήριο.
<P>
Όσον αφορά την ανάλυση της ουσιαστικής μεταφοράς και εφαρμογής της, τον Ιανουάριο του 2007 η Επιτροπή δρομολόγησε μια μελέτη για να αξιολογήσει τη μεταφορά στο εθνικό δίκαιο 10 οδηγιών στον τομέα του ασύλου και της μετανάστευσης, συμπεριλαμβανομένης και της εν λόγω οδηγίας.
<P>
Τα τελικά πορίσματα της μελέτης αυτής, η οποία σύντομα θα είναι στη διάθεση της Επιτροπής, θα παρέχουν τη βάση για μια συστηματική παρακολούθηση του υφιστάμενου κεκτημένου σε αυτόν τον τομέα, σύμφωνα με το άρθρο 226 της Συνθήκης ΕΚ.
<P>
Ερώτηση αριθ. 3: η Επιτροπή δρομολόγησε επίσης μια μελέτη για την αξιολόγηση της νομοθεσίας των κρατών μελών και της κατάστασης όσον αφορά την εμπορία ανθρώπων. Τα αποτελέσματα της μελέτης αναμένεται να παραδοθούν έως το τέλος Φεβρουαρίου 2009.
<P>
Ερώτηση αριθ. 4: η καταναγκαστική πορνεία και η εμπορία ανθρώπων συνιστούν παραβίαση θεμελιωδών δικαιωμάτων καθώς και έναν τύπο οργανωμένου εγκλήματος. Οι προσπάθειες για την καταπολέμηση των εγκληματικών δικτύων πρέπει απαραίτητα να γίνονται σε διεθνικό επίπεδο. " διασυνοριακή συνεργασία μεταξύ των αστυνομικών δυνάμεων των κρατών μελών διαθέτει έναν προνομιούχο δίαυλο στην Europol. Επιπλέον, η καταπολέμηση της εμπορίας ανθρώπων αποτελεί τομέα προτεραιότητας στο χρηματοδοτικό πρόγραμμα "Πρόληψη και καταπολέμηση της εγκληματικότητας", το οποίο στηρίζει τα έργα διεθνικής συνεργασίας στα οποία συμμετέχουν αρχές επιβολής του νόμου καθώς και ΜΚΟ.
<P>
Τέλος, για την ερώτηση αριθ. 5: η εκστρατεία "Κόκκινη κάρτα στην καταναγκαστική πορνεία", που ξεκίνησε για το Παγκόσμιο Κύπελλο ποδοσφαίρου του 2006, αποτέλεσε θετικό βήμα για την ενίσχυση της ενημέρωσης σχετικά με την εμπορία ανθρώπων για σεξουαλική εκμετάλλευση. Μολονότι η αξιολόγηση που διενέργησε η Γερμανία καταδεικνύει ότι ο φόβος αύξησης των κρουσμάτων καταναγκαστικής πορνείας και εμπορίας δεν επαληθεύτηκε το 2006, επικροτούμε όλες τις πρωτοβουλίες που στοχεύουν στην ενημέρωση της κοινής γνώμης, την αύξηση της ευαισθητοποίησης του κοινού, την αποτροπή τέτοιων αποτρόπαιων εγκληματικών φαινομένων και στην υποστήριξη των θυμάτων.
<SPEAKER ID="289" NAME="Μανώλης Μαυρομμάτης">
εξ ονόματος της ομάδας PPE-DE. - Κυρία Πρόεδρε, κύριε Επίτροπε, αγαπητοί συνάδελφοι, το προσεχές Σάββατο αρχίζει στην Αυστρία και την Ελβετία το ευρωπαϊκό πρωτάθλημα ποδοσφαίρου. Πρόκειται για τη δεύτερη μεγαλύτερη αθλητική διοργάνωση μετά το παγκόσμιο κύπελλο. Έχει γίνει γνωστό ότι περίπου 2,5 εκατομμύρια φίλαθλοι από όλη την Ευρώπη θα παρακολουθήσουν τους αγώνες. Οι πληροφορίες όμως αναφέρουν ότι, όπως συμβαίνει σε ανάλογες μεγάλες διοργανώσεις, έτσι και τώρα μεγάλος αριθμός γυναικών -υπολογίζονται σε 25.000- από όλον τον κόσμο θα ταξιδέψουν στις πόλεις που θα διεξαχθούν οι αγώνες, δυστυχώς όχι μόνον για να υποστηρίξουν τις ομάδες τους, αλλά διότι είναι εξαναγκασμένες να επιδοθούν στην αναγκαστική πορνεία. Κάτι που ασφαλώς δεν αφήνει τη διεθνή κοινότητα αδιάφορη. Ειδικότερα δε δεν μπορεί να αφήσει αδιάφορη την Ευρωπαϊκή Ένωση ούτε το Ευρωπαϊκό Κοινοβούλιο.
<P>
Κυρία Πρόεδρε, κύριε Επίτροπε, η παρέμβαση του Ευρωπαϊκού Κοινοβουλίου το 2006 σε αντίστοιχη περίπτωση με αφορμή τη διοργάνωση του παγκοσμίου κυπέλλου στη Γερμανία, όπως ακούσαμε από τη συνάδελφο, απέφερε θετικά αποτελέσματα. Τότε, ο αριθμός των γυναικών που αναφέρθηκε ότι θα υποχρεώνονταν σε εξαναγκαστική πορνεία έφθανε τις 40.000 έως 60.000. Γι' αυτό θα ήταν σκόπιμο να ενεργήσουμε και πάλι, όπως κάναμε τότε το 2006 με την προφορική ερώτηση της συναδέλφου Wortmann-Kool. Και προτείνω ο Πρόεδρος του Ευρωπαϊκού Κοινοβουλίου και ο αρμόδιος Επίτροπος να αποστείλουν επιστολή, όπως έγινε το 2006 από τον κ. Frattini στην κ. Angela Merkel, επιστολή τόσο προς την οργανωτική επιτροπή όσο και προς την UEFA, με την οποία θα τους επισημαίνεται η ανησυχία μας για τον κίνδυνο που απειλεί να μετατρέψει μια αθλητική διοργάνωση σε ανεξέλεγκτη ψυχαγωγία με θύματα τις γυναίκες.
<P>
Είμαι βέβαιος, αγαπητοί συνάδελφοι, κύριε Επίτροπε, ότι ενωμένοι και με τη φωνή μας σε πρώτο πλάνο θα αποσοβήσουμε κινδύνους που δεν μας τιμούν, δεν τιμούν την κοινωνία, ενώ κάποιοι εκμεταλλεύονται τον ανθρώπινο πόνο.
<SPEAKER ID="290" NAME="Lissy Gröner">
εξ ονόματος της Ομάδας PSE. - (DE) Κυρία Πρόεδρε, λίγες μέρες πριν ξεκινήσει το ευρωπαϊκό πρωτάθλημα ποδοσφαίρου, η Επιτροπή Δικαιωμάτων των Γυναικών και Ισότητας των Φύλων - και ελπίζω σύσσωμο το Ευρωπαϊκό Κοινοβούλιο - δείχνει για άλλη μια φορά κόκκινη κάρτα στην καταναγκαστική πορνεία. Έως και 800 000 γυναίκες κάθε χρόνο σε ολόκληρο τον κόσμο πέφτουν θύματα εμπορίας με σκοπό τη σεξουαλική εκμετάλλευση. Αυτό αποτελεί μια από τις χειρότερες παραβιάσεις ανθρωπίνων δικαιωμάτων σήμερα και ακόμα και σε σημαντικές αθλητικές διοργανώσεις, το γρήγορο σεξ γύρω από τους χώρους διεξαγωγής των αγώνων ποδοσφαίρου συνδέεται επίσης με αυτή τη σύγχρονη δουλεία.
<P>
Πριν από δύο χρόνια στο Παγκόσμιο Κύπελλο ποδοσφαίρου στη Γερμανία, ξεκινήσαμε μια ευρεία συζήτηση στο παρόν Κοινοβούλιο και δρομολογήσαμε μια εκστρατεία προκειμένου να διασφαλίσουμε ότι το τεράστιο κύμα καταναγκαστικής πορνείας για το οποίο αρχικά ανησυχούσαν οι ειδικοί καθώς και τα αντίστοιχα αρνητικά παρελκόμενα θα μπορούσαν να αποτραπούν χάρη στη στήριξη των οπαδών μέσω της ενημέρωσης της κοινής γνώμης. Ωστόσο, το θέμα στη συνέχεια εξαφανίστηκε πάλι από το οπτικό πεδίο.
<P>
Δρομολογήσαμε νομοθετικές πρωτοβουλίες και, με την εμπειρία που αποκομίσαμε από τη γερμανική εκστρατεία και με την εκτενέστατη στήριξη γυναικείων οργανώσεων, κατορθώσαμε να θεσπίσουμε μέτρα για την προστασία των θυμάτων και να δείξουμε τα δεινά που υφίστανται οι γυναίκες αυτές, που συνήθως προέρχονται από την Κεντρική και Ανατολική Ευρώπη. Βρίσκονται σε πολύ δύσκολη θέση, αφενός ως εγκληματίες αφού δεν διαθέτουν άδεια παραμονής, και αφετέρου ως θύματα επειδή τις εκμεταλλεύονται ανελέητα οι σωματέμποροι.
<P>
Έχουμε προχωρήσει ένα βήμα παραπάνω όσον αφορά τα μέτρα προστασίας των θυμάτων, τη διασυνοριακή συνεργασία και τη νόμιμη έκδοση άδειας παραμονής. Τώρα θέλουμε να χρησιμοποιήσουμε το κοινό στους αγώνες της Αυστρίας και της Ελβετίας προκειμένου να τονίσουμε και πάλι το θέμα. Στη Γερμανία ο σοσιαλιστής Υπουργός Δικαιοσύνης έχει ανακοινώσει δρακόντειες ποινές για τους προαγωγούς της καταναγκαστικής πορνείας.
<P>
Υπάρχουν ωστόσο ακόμα πολλά νομικά κενά και το Κοινοβούλιο πρέπει να διασφαλίσει ότι τα εν λόγω κενά θα κλείσουν. Θα ήθελα να ζητήσω από την Επιτροπή να μας στηρίξει σε αυτό.
<SPEAKER ID="291" NAME="Siiri Oviir">
εξ ονόματος της Ομάδας ALDE. - (ET) Κύριε Επίτροπε, κυρίες και κύριοι, φαίνεται πως υπάρχει μια συμβολική σημασία στο να συζητάμε φωτοευαίσθητα θέματα σε μια σκοτεινή νύχτα. Κάθε χρόνο εκατοντάδες χιλιάδες γυναίκες κακοποιούνται στο πλαίσιο της ευρωπαϊκής βιομηχανίας του σεξ. Αποτελεί μια βιομηχανία που αναπτύσσεται με ταχείς ρυθμούς και που συγκεντρώνει μαζί τη νέα τεχνολογία, την εγκληματικότητα, τα ναρκωτικά και τα μεγάλα έσοδα, αν και ο χαρακτήρας της μπορεί να συνοψιστεί σε μια μόνο λέξη: βία.
<P>
Είναι κοινώς γνωστό ότι οι περισσότερες γυναίκες παρασύρονται στο εμπόριο του σεξ εξαιτίας των κακών κοινωνικών συνθηκών, κυρίως της φτώχειας και της ανεργίας. Οι περισσότερες πόρνες έρχονται από ακριβώς εκείνες τις περιοχές όπου η ανεργία είναι υψηλότερη, το οποίο σημαίνει, όσον αφορά την Ευρωπαϊκή Ένωση, τις φτωχότερες χώρες της Ανατολικής Ευρώπης. Αυτό καταδεικνύει ότι η Ευρωπαϊκή Ένωση και τα κράτη μέλη ξεχωριστά πρέπει να δράσουν κυρίως για τη βελτίωση των επαγγελματικών δεξιοτήτων των γυναικών που βρίσκονται σε ομάδες κινδύνου και να χρησιμοποιήσουν ενεργά μέτρα στην αγορά εργασίας προς όφελός τους.
<P>
Δεν υπάρχει αμφιβολία ότι οι εκστρατείες για την ευαισθητοποίηση στο ζήτημα της πορνείας όπως η "Κόκκινη κάρτα στην εξαναγκαστική πορνεία" είναι σημαντικές και ότι για κάποιο διάστημα ευαισθητοποιούν το κοινωνικό σύνολο για το ζήτημα. Θεωρώ, ωστόσο, ότι το θέμα της καταναγκαστικής πορνείας και της εμπορικής σεξουαλικής εκμετάλλευσης των γυναικών πρέπει να βρίσκεται συνεχώς στο επίκεντρο του ενδιαφέροντος για την κοινωνία και το κοινό. Θεωρώ ότι αρκετά συχνά, η χρηματοδότηση προληπτικών μέτρων είναι αποτελεσματικότερη και φθηνότερη για την οικονομία από ό,τι η συνεχής ενασχόληση με τις συνέπειες του προβλήματος.
<P>
Εκτός από τα προληπτικά μέτρα, είναι σημαντική η αύξηση της αποτελεσματικότητας της αστυνομικής συνεργασίας μεταξύ των κρατών μελών, ιδιαίτερα στον χώρο Σένγκεν. Καλώ την Επιτροπή και τα πολιτικά κόμματα που εκπροσωπούνται στο παρόν Κοινοβούλιο να επιδείξουν αποφασιστικότητα και να βοηθήσουν να καταστεί η πορνεία παρελθόν, καθώς και να στηρίξουν την απαγόρευση αγοράς τέτοιων υπηρεσιών στα κράτη τους. Το πάγωμα της ζήτησης θα οδηγήσει στην επίτευξη του τελικού στόχου μας. Τέλος, είναι ακόμη σημαντικό να τονίσουμε ότι πρέπει να υπάρχει πολιτική μηδενικής ανοχής σε ολόκληρη την Ευρωπαϊκή Ένωση όσον αφορά την πορνεία και την εμπορία ανθρώπων. Θα πρέπει να ξεκινήσει η λήψη αποφάσεων και η δράση.
<SPEAKER ID="292" NAME="Hiltrud Breyer" LANGUAGE="DE">
Κυρία Πρόεδρε, γνωρίζουμε ότι η διακίνηση γυναικών με σκοπό τη σεξουαλική εκμετάλλευση πρέπει να τεθεί εκτός νόμου και να καταπολεμηθεί σε ολόκληρο τον κόσμο. Αποτελεί σκάνδαλο που δεν είναι αντάξιο της Ευρώπης των αξιών και των ανθρωπίνων δικαιωμάτων. Γνωρίζουμε επίσης ότι η εμπορία γυναικών δεν σταματάει πλέον στα σύνορα. Κατά συνέπεια χρειαζόμαστε μια ευρωπαϊκή, μια παγκόσμια απάντηση στο πρόβλημα, το οποίο όμως δεν πρέπει να περιοριστεί μόνο στους συνοριακούς ελέγχους και στην καταστολή.
<P>
Καταρχήν αποτελεί θετικό σημάδι το ότι το θέμα αυτό βρίσκεται στην ημερήσια διάταξη εδώ και δέκα περίπου χρόνια, όμως δίνεται δυσανάλογα μεγάλη έμφαση στους συνοριακούς ελέγχους· δεν δίνεται δυστυχώς τόση προσοχή στην πρόληψη και την προστασία των θυμάτων. Ούτε έχει δοθεί το σήμα λήξης του συναγερμού. Όλο και περισσότεροι άνθρωποι - κορίτσια και γυναίκες - πέφτουν θύματα σεξουαλικής εκμετάλλευσης, μολονότι, όπως ανέφερε ήδη η κ. Gröner, δεν υπήρξε η αύξηση που φοβόμασταν κατά το Παγκόσμιο Κύπελλο του 2006. Γνωρίζουμε, ωστόσο, ότι ο αριθμός των μη καταγεγραμμένων περιπτώσεων εκτιμάται ότι είναι μεγάλος. Υπάρχουν πάρα πολύ λίγες περιπτώσεις επιβολής αυστηρών μέτρων σε σωματέμπορους και παρά πολύ λίγες διώξεις κατά αδίστακτων εγκληματιών. " Ευρωπαϊκή Επιτροπή το επιβεβαίωσε αυτό κατά την απάντησή της σε μια ερώτηση που υπέβαλα στο Κοινοβούλιο.
<P>
Επικεντρωνόμαστε στην καλύτερη προστασία των θυμάτων, όχι μόνο στη Γερμανία αλλά και στην Ευρώπη. Εν προκειμένω θεωρώ ότι είναι κάπως λυπηρό το ότι η Επιτροπή μπορεί προφανώς να βρει μόνο ωραία λόγια να πει και στην πραγματικότητα δεν κάνει τίποτα για τα βελτιωθούν τα πράγματα. Ο τρόπος με τον οποίο κινητοποιείται η Επιτροπή για την εφαρμογή της οδηγίας σχετικά με την προστασία των θυμάτων εμπορίας στα κράτη μέλη δεν διακρίνεται από διαφάνεια και ούτε ελέγχεται η εφαρμογή του. Θεωρώ εξαιρετικά λυπηρό το γεγονός ότι η Επιτροπή απλώς παραπέμπει σε μια μελέτη ως απάντηση στη δεύτερή μου ερώτηση στο Κοινοβούλιο σχετικά με το πώς εφαρμόζεται στη Γερμανία η οδηγία σχετικά με την προστασία των θυμάτων εμπορίας.
<P>
Θα ήθελα να ζητήσω από την Επιτροπή να υιοθετήσει τελικά μια σθεναρή στάση όσον αφορά το θέμα της ορθής εφαρμογής της οδηγίας όχι μόνο στη Γερμανία και στα άλλα κράτη μέλη της ΕΕ. Δεν μπορεί λοιπόν να αληθεύει το γεγονός ότι η Επιτροπή δεν γνωρίζει αν η ίδια της η νομοθεσία εφαρμόζεται ορθά! Αυτό θα ήταν ένδειξη ανεπάρκειας.
<P>
Ως προς το θέμα της μετανάστευσης, θα πρέπει να εξετάσουμε όχι μόνο το θέμα της επακόλουθης μετανάστευσης των μελών της οικογένειας αλλά επίσης και τις δυνατότητες των γυναικών για νόμιμη μετανάστευση ούτως ώστε να μην πέφτουν στα χέρια σωματεμπόρων.
<SPEAKER ID="293" NAME="Eva-Britt Svensson" LANGUAGE="SV">
Κυρία Πρόεδρε, εκατοντάδες χιλιάδες γυναίκες και παιδιά μεταφέρονται σαν εμπορεύματα στην ΕΕ. Τους εκμεταλλεύονται σεξουαλικά, τους κακοποιούν, τους απειλούν, τους χρησιμοποιούν και τους στερούν κάθε ανθρώπινη αξιοπρέπεια. Τι έγκλημα διέπραξαν ώστε να καταδικαστούν σε τέτοια ζωή; Το έγκλημά τους είναι στην πραγματικότητα η φτώχεια και η έλλειψη κοινωνικών δικαιωμάτων καθώς και το γεγονός ότι υπάρχουν άντρες που νομίζουν πως τα λεφτά τους δίνουν το δικαίωμα να χρησιμοποιούν γυναίκες και παιδιά ως εμπορεύματα. Συνήθως τα νεαρά κορίτσια δελεάζονται με ψεύτικες υποσχέσεις για δουλειές και καλά λεφτά, αλλά τότε αρχίζει ο εφιάλτης.
<P>
Είναι ντροπή για την ΕΕ και τα κράτη μέλη που επιτρέπουν σε αυτό το εμπόριο να συνεχίζεται και, ουσιαστικά, να αυξάνεται. Κανείς δεν μπορεί να καταφύγει στη δικαιολογία ότι "δεν ξέραμε τίποτα". Ξέρουμε, αλλά αυτά που κάνουμε είναι πάρα πολύ λίγα. Πρέπει λοιπόν να απαντήσει η Επιτροπή στις ερωτήσεις μας που ανακύπτουν από την εκστρατεία "Κόκκινη κάρτα στην καταναγκαστική πορνεία".
<P>
Είμαι της άποψης ότι το σεξουαλικό δουλεμπόριο αποτελεί μορφή τρομοκρατίας. " ΕΕ και τα κράτη μέλη υπήρξαν ιδιαίτερα αποτελεσματικά στην έγκριση λίγο πολύ θετικών μέτρων για την καταπολέμηση της τρομοκρατίας. Άλλα σε αυτήν την άλλη τρομοκρατία που πλήττει γυναίκες και παιδιά δεν αποδόθηκε η ίδια προτεραιότητα, ούτε από την ΕΕ ούτε από τα κράτη μέλη.
<P>
Πρέπει επίσης να συνειδητοποιήσουμε ότι όλο και περισσότεροι άντρες εμπλέκονται σε αυτό το τραγικό εμπόριο. Οι άντρες δεν πρέπει μόνο να απέχουν οι ίδιοι από την αγορά σεξουαλικών υπηρεσιών. Πρέπει επίσης να δείξουν στους άλλους άντρες ότι δεν είναι σωστό να αγοράζουν τα γυναικεία σώματα. Εναπόκειται στους άντρες να διασφαλίσουν ότι η ζήτηση, και κατά συνέπεια το εμπόριο γυναικείων σωμάτων, θα μειωθεί. Όσο υπάρχει ζήτηση και μια αγορά με τεράστια οικονομικά κέρδη το εμπόριο θα συνεχίζεται. Επαναλαμβάνω: οι γυναίκες δεν είναι για πούλημα. Πρέπει να μπει ένα τέλος σε αυτό.
<SPEAKER ID="294" NAME="Ivo Belet" AFFILIATION="PPE-DE">
(NL) Κυρία Πρόεδρε, κύριε Επίτροπε, κυρίες και κύριοι, στο ψήφισμα σχετικά με το μέλλον του επαγγελματικού ποδοσφαίρου, το οποίο εγκρίναμε πέρυσι σε αυτά τα ίδια έδρανα, ζητήσαμε ρητά από το Συμβούλιο να λάβει μέτρα για την καταπολέμηση των εγκληματικών δραστηριοτήτων στο πλαίσιο του επαγγελματικού ποδοσφαίρου, όπως της καταναγκαστικής πορνείας. Αυτό αναφέραμε κατά λέξη στο εν λόγω κείμενο. Για να είμαστε σαφείς, δεν φταίνε οι ποδοσφαιρικές αρχές που παρατηρούνται αυτά τα φαινόμενα στο περιθώριο των μεγάλων αγώνων. Αποτελούν σχεδόν χαρακτηριστικό στοιχείο όλων των διεθνών διοργανώσεων μεγάλης κλίμακας. Ωστόσο, ο αθλητικός κόσμος έχει κάθε λόγο βεβαίως να θέλει να αντιμετωπιστεί το πρόβλημα αποτελεσματικά και διεξοδικά, διότι είναι παράλογο, κυρίες και κύριοι, να τασσόμαστε και να προσπαθούμε υπέρ ενός πιο τίμιου παιχνιδιού στο γήπεδο και να επιχειρηματολογουμε και να αγωνιζόμαστε κατά του ρατσισμού στους σταθμούς, όταν εντός και εκτός των γηπέδων ανεχόμαστε καταστάσεις δουλείας. " εκστρατεία "Κόκκινη κάρτα στην καταναγκαστική πορνεία" έκανε εξαιρετική δουλειά κατά τη διάρκεια του Παγκοσμίου Κυπέλλου του 2006 στη Γερμανία. Γύρω στις 1 000 τοπικές και περιφερειακές ομάδες δράσης και ενώσεις ασχολήθηκαν με αυτήν την προληπτική εκστρατεία και αυτό το γεγονός είχε σαφές αποτρεπτικό αποτέλεσμα στους σωματέμπορους και σε άλλα εγκληματικά δίκτυα. Διαπιστώθηκε ότι - και η Επιτροπή αναφέρθηκε ήδη σε αυτό - κατά τη διάρκεια του Παγκοσμίου Κυπέλλου του 2006 στη Γερμανία η εξαναγκαστική πορνεία περιορίστηκε σε λίγες μόνος δεκάδες περιπτώσεις που γενικά δεν ήταν άμεσα συνδεδεμένες με το Παγκόσμιο Κύπελλο.
<P>
Είναι επομένως σαφές ότι οι εκστρατείες ευαισθητοποίησης και πρόληψης λειτουργούν. Είναι πολύ αποτελεσματικές και συνεπώς πρέπει να τις χρησιμοποιήσουμε για άλλη μια φορά κατά τη διάρκεια του ευρωπαϊκού πρωταθλήματος που ξεκινάει αυτήν την εβδομάδα. Κατά συνέπεια, κύριε Επίτροπε, προτρέπουμε την Ευρωπαϊκή Επιτροπή να αποστείλει επιστολή για το θέμα αυτό στις ενδιαφερόμενες κυβερνήσεις, δηλαδή της Αυστρίας και της Ελβετίας, όπως πολύ σωστά μόλις δήλωσε η κ.Wortmann-Kool. Επαναλαμβάνω την ερώτησή μας. Μπορείτε να ανταποκριθείτε στο αίτημά μας και να επιβεβαιώσετε εδώ και τώρα ότι θα στηρίξετε αυτήν την πρωτοβουλία;
<P>
Έχω να κάνω μια επιπλέον παρατήρηση: από μόνη της η πρόληψη δεν επαρκεί. Τα κράτη μέλη συμφώνησαν το 2005 για την πρόληψη και την καταπολέμηση της εμπορίας ανθρώπων αλλά, σε εθνικό επίπεδο, το σχέδιο δράσης που αναφέρατε, κύριε Επίτροπε, αποτελεί περισσότερο από ποτέ νεκρό γράμμα. Τώρα είναι λοιπόν η στιγμή να υπενθυμίσουμε στις αρχές το εν λόγω σχέδιο δράσης. Δύο χρόνια πριν, ο τότε Επίτροπος, ο κ. Frattini, είπε ότι έπρεπε εν προκειμένω να ενισχυθεί ο ρόλος της Europol και της Eurojust και το Κοινοβούλιο ρητά απαίτησε το ίδιο στο ψήφισμά του. Ελπίζουμε επομένως, κύριε Επίτροπε, ότι ενόψει της εν λόγω διοργάνωσης η Επιτροπή και το Συμβούλιο θα καταβάλλουν μεγαλύτερες προσπάθειες από ποτέ προκειμένου να κάνουν πράξη αυτές τις υποσχέσεις.
<SPEAKER ID="295" NAME="Christa Prets" AFFILIATION="PSE">
(DE) Κυρία Πρόεδρε, κύριε Επίτροπε, η εμπορία ανθρώπων, όπως ακούσαμε, αποτελεί έγκλημα κατά της ανθρωπότητας, ιδίως κατά των γυναικών - μια νέα μορφή δουλείας και μια πολύ επικερδής επιχείρηση, ευρέως ανεπτυγμένη με ετήσιο τζίρο 44 δισεκατομμύρια ευρώ σύμφωνα με τον ΟΑΣΕ. Αξίζει να το συζητήσουμε αυτό σε μεγαλύτερο βάθος καθώς επίσης και να τονίσουμε τις διάφορες πτυχές.
<P>
Ασχολούμαστε σήμερα με το θέμα της διακίνησης γυναικών και της καταναγκαστικής πορνείας κατόπιν της εκστρατείας που πραγματοποιήσαμε κατά το Παγκόσμιο Κύπελλο του 2006 στη Γερμανία. Υποβλήθηκε επίσης στο παρόν Κοινοβούλιο μια έκθεση, της οποίας ήμουν συντάκτρια, σχετικά με το θέμα της καταναγκαστικής πορνείας, στην οποία απαιτήσαμε διάφορα μέτρα από την Επιτροπή. " απάντηση ήταν το σχέδιο δράσης. " ερώτηση σχετικά με την εφαρμογή έχει ήδη τεθεί επανειλημμένα σήμερα και θα ήθελα να τονίσω ότι αφορά τις άδειες παραμονής για τα θύματα, πρωτοβουλίες κατάρτισης σε αστυνομικές ακαδημίες, τις ακαδημίες κοινωνικών επιστημών κ.ά. Αφορά επίσης την εκπαίδευση στις χώρες προέλευσης και τις ευκαιρίες εκπαίδευσης και κατάρτισης για τις γυναίκες σε τοπικό επίπεδο καθώς και για τους νεαρούς άντρες. Και αυτοί επίσης επηρεάζονται ολοένα και περισσότερο.
<P>
Προφανώς στις 18 Οκτωβρίου είναι η ημέρα της ΕΕ κατά της εμπορίας ανθρώπων, την οποία γιορτάσαμε για πρώτη φορά πέρυσι. Κατά τα άλλα ακόμα δεν βλέπω ίχνη της εκστρατείας. Το ενδιαφέρον για το θέμα αυτό έχει μειωθεί από την εκστρατεία "Κόκκινη κάρτα" και το Παγκόσμιο Κύπελλο. Θα θέλαμε λοιπόν να του δώσουμε άλλη μια ώθηση. Δεν πρόκειται για την απαγόρευση της πορνείας ή τη διάκριση σε βάρος εκδιδόμενων ατόμων. Αντιθέτως! Πρόκειται για την ευαισθητοποίηση και την επιδίωξη να απορριφθεί ο στιγματισμός και να συγκροτηθεί ένα κοινωνικό δίκτυο προκειμένου να προστατεύονται και τα εκδιδόμενα άτομα στο επάγγελμά τους.
<P>
" καταναγκαστική πορνεία είναι έντονα καταδικαστέα. Το ευρωπαϊκό πρωτάθλημα ποδοσφαίρου στην Αυστρία και την Ελβετία μας παρέχει την ευκαιρία να εστιάσουμε την προσοχή σε αυτό. Μπορώ να εγγυηθώ ότι οι αυστριακές αρχές λαμβάνουν τα κατάλληλα μέτρα. Με χαρά σας προσκαλούν σε ένα υπέροχο ευρωπαϊκό πρωτάθλημα και ελπίζουν σε τίμιο παιχνίδι και τίμιο σεξ.
<SPEAKER ID="296" NAME="Milan Horáček" AFFILIATION="Verts/ALE">
(DE) Κυρία Πρόεδρε, πολλοί χαίρονται για το ευρωπαϊκό πρωτάθλημα ποδοσφαίρου τον Ιούνιο του 2008. Δεν πρέπει να ξεχνάμε όμως ότι, εκτός από τους αγώνες, η εμπορία ανθρώπων, η καταναγκαστική πορνεία γυναικών και η παιδική κακοποίηση είναι σε έξαρση και τα εγκλήματα που διαπράττονται από τους δουλεμπόρους υπερβαίνουν όλα τα σύνορα.
<P>
Οι αγώνες θα διεξαχθούν στην Αυστρία και την Ελβετία και ο ρόλος των γειτονικών κεντροευρωπαϊκών χωρών ως χωρών διέλευσης ενισχύεται για αυτό το εξαιρετικά επικερδές εγκληματικό εμπόριο. Ζητείται από την ΕΕ καλύτερη οργάνωση και συντονισμός των προληπτικών μέτρων, της διασυνοριακής παρακολούθησης και της επιβολής του νόμου. Πρέπει να βελτιωθούν οι ευρωπαϊκοί μηχανισμοί για την κοινή έρευνα. Ζητείται από κάθε κράτος μέλος να προστατεύει αποτελεσματικότερα τα θύματα και να χρησιμοποιεί ενεργά αυτά τα μέσα. Αυτός είναι ο μόνος τρόπος για να μπορέσουμε να πιάσουμε τους δράστες και να τους δείξουμε την κόκκινη κάρτα.
<SPEAKER ID="297" NAME="Ilda Figueiredo" AFFILIATION="GUE/NGL">
(PT) Είναι ζωτικής σημασίας να εκμεταλλευτούμε το ευρωπαϊκό πρωτάθλημα ποδοσφαίρου 2008 προκειμένου να ενημερώσουμε για άλλη μια φορά το ευρύ κοινό ότι η πορνεία και η εξαιρετικά επικερδής διακίνηση γυναικών με σκοπό τη σεξουαλική εκμετάλλευση είναι απαράδεκτα, όπως είναι και οι μορφές βίας κατά γυναικών, κοριτσιών και παιδιών.
<P>
Για αυτόν τον λόγο, είναι σημαντικό να ληφθούν μέτρα για την αποτελεσματική καταπολέμηση αυτής της διακίνησης και ταυτόχρονα να στηριχθούν τα θύματα της κατάστασης αυτής στα διάφορα κράτη μέλη, σε συνδυασμό με ενημέρωση για τα αποτελέσματα των δράσεων που θα πραγματοποιηθούν.
<P>
Ωστόσο δεν θα πρέπει να παραβλέψουμε τις επιδεινούμενες ανισότητες, την επισφαλή και κακοπληρωμένη εργασία, την ανεργία και τη φτώχεια που ωθούν χιλιάδες γυναίκες και νεαρά κορίτσια στην πορνεία και διευκολύνουν τη ζωή των διακινητών. Αυτό συνεπώς εγείρει άλλο ένα ερώτημα: πώς θα δράσουν οι ηγέτες της ΕΕ προκειμένου να καταπολεμηθούν οι θεμελιώδεις αιτίες αυτών των σοβαρών παραβιάσεων των ανθρωπίνων δικαιωμάτων εκατοντάδων χιλιάδων γυναικών και νέων ανθρώπων ούτως ώστε να τεθεί ένα τέλος σε αυτές τις νέες μορφές δουλείας;
<SPEAKER ID="298" NAME="Emine Bozkurt" AFFILIATION="PSE">
(NL) Κυρία Πρόεδρε, κατά τη διάρκεια του Παγκόσμιου Κυπέλλου του 2006 δόθηκε επίσης προσοχή σε μια γραμμή βοήθειας για τα θύματα εμπορίας γυναικών και καταναγκαστικής πορνείας. Στην Τουρκία, για παράδειγμα, εδώ και κάποια χρόνια λειτουργεί μια γραμμή βοήθειας την οποία μπορούν οι γυναίκες να καλέσουν για να αναφέρουν περιπτώσεις διακίνησης γυναικών. Το 2006, το Ευρωπαϊκό Κοινοβούλιο ζήτησε να δημιουργηθεί μια τέτοια γραμμή βοήθειας που θα απευθυνόταν σε διάφορες γλώσσες στα θύματα εμπορίας ανθρώπων και θα προσέφερε στήριξη. Ακόμα και τώρα, δύο χρόνια μετά, δεν έχει τεθεί σε λειτουργία τέτοια γραμμή βοήθειας.
<P>
Πριν από δύο εβδομάδες, παρακολούθησα τα εγκαίνια μιας τηλεφωνικής γραμμής βοήθειας για τους απογοητευμένους καταναλωτές κατά τη διάρκεια του Euro 2008 από την Επίτροπο Kuneva. Τι θετική πρωτοβουλία να δημιουργηθεί ένας ενιαίος τηλεφωνικός αριθμός. Μπορεί να γίνει τότε, αλλά γιατί να προσφέρουμε βοήθεια στους καταναλωτές και όχι στα θύματα διακίνησης γυναικών; Αυτή η νέα γραμμή για τους καταναλωτές αποδεικνύει πόσο γρήγορα μπορούν να γίνουν δράσεις και πόσο λίγη προσπάθεια χρειάζεται. Τώρα είναι καιρός να συνδυάσουμε αυτές τις πρωτοβουλίες και να παρέχουμε στα θύματα διακίνησης γυναικών ένα μέσο με το οποίο να ζητούν βοήθεια. Για να χρησιμοποιήσω τα λόγια του Μπάρακ Ομπάμα: "Μπορούμε να το κάνουμε, ναι, μπορούμε".)
<SPEAKER ID="299" NAME="Anna Hedh" AFFILIATION="PSE">
(SV) Κυρία Πρόεδρε, το Σάββατο αρχίζει το ευρωπαϊκό πρωτάθλημα ποδοσφαίρου και το πάρτυ μπορεί να ξεκινήσει. Αλλά υπάρχει και η άλλη όψη του νομίσματος. Όταν πραγματοποιούνται διοργανώσεις τέτοιου μεγέθους, πάντα αυξάνεται η παράνομη διακίνηση γυναικών και νεαρών κοριτσιών με σκοπό την πορνεία. Είναι επομένως σημαντικό να αντιδράσουμε και να δράσουμε ακριβώς όπως πριν από δύο χρόνια με την εκστρατεία "Κόκκινη κάρτα στην καταναγκαστική πορνεία". Είναι πολύ σημαντικό να συσπειρωθούμε στο πλαίσιο της ΕΕ και να θέσουμε ως στόχο τη μηδενική ανοχή όσον αφορά την εμπορία ανθρώπων. Για αυτό λοιπόν απευθύνω έκκληση σε όλες τις κυβερνήσεις της ΕΕ που δεν το έχουν κάνει ακόμα να εφαρμόσουν αμέσως το σχέδιο δράσης που ανέπτυξε η ΕΕ το 2005 για την καταπολέμηση του σεξουαλικού δουλεμπορίου.
<P>
Εύχομαι περισσότερες χώρες να διέθεταν νομοθεσία σχετικά με το αγοραίο σεξ, διότι έχει σαφές προληπτικό αποτέλεσμα στον περιορισμό του σεξουαλικού δουλεμπορίου. Επιπλέον, περιμένω με ανυπομονησία την έκθεση που πρόκειται να υποβάλει η Επιτροπή σχετικά με τις μορφές πορνείας στα κράτη μέλη και ελπίζω ότι σύντομα θα είμαστε σε θέση να τη μελετήσουμε.
<P>
Επιθυμώ το ευρωπαϊκό πρωτάθλημα ποδοσφαίρου, τόσο εντός όσο και εκτός γηπέδου, να διαποτιστεί με τις αξίες που αποτελούν την ψυχή του αθλητισμού: συντροφικότητα, υγιή δραστηριότητα και τίμιο παιχνίδι. Το να μην καταδικάζουμε την αξιοκατάκριτη εμπορία ανθρώπων με σκοπό την πορνεία είναι σαν να της προσφέρουμε έμμεση στήριξη.
<SPEAKER ID="300" NAME="Gabriela Creţu" AFFILIATION="PSE">
(ΕΝ) Κυρία Πρόεδρε, η διακίνηση μπορεί να είναι παράνομη αγορά, όμως είναι παρόλα αυτά αγορά, που διαθέτει προσφορά και ζήτηση. Μια χώρα όπου υπάρχει σημαντική ζήτηση διαδραματίζει εξίσου ενεργό ρόλο στην εμπορία ανθρώπων όσο και η χώρα καταγωγής. Εκτός του ότι είναι κατάλοιπο της δουλείας στις μέρες μας, η εμπορία ανθρώπων αποτελεί περιφρόνηση και παραβίαση του νόμου και συνδέεται με άλλες εγκληματικές πρακτικές, όπως το ξέπλυμα χρημάτων, η βία, το λαθρεμπόριο, η πορνεία, η φοροδιαφυγή, η απάτη και η καταναγκαστική εργασία.
<P>
" εμπορία ανθρώπων προκαλεί επικίνδυνες ανατροπές στη σειρά των αξιών της κοινωνίας μας, διατηρώντας τις παλιές ανισότητες - οι γυναίκες και τα παιδιά αντιμετωπίζονται ως εμπορεύματα - και δημιουργώντας νέες. Τα χρήματα που κερδίζουν οι διακινητές υπονομεύουν την πίστη στην αξία της εργασίας και της τίμιας επιχειρηματικής πρακτικής.
<P>
Είναι απαραίτητο όλα τα κράτη μέλη να επικυρώσουν επειγόντως τη σύμβαση του Συμβουλίου της Ευρώπης για την εμπορία ανθρώπων και να εφαρμόσουν τα μέτρα που συμφώνησαν, αρχίζοντας με την καταπολέμηση της γενεσιουργού αιτίας της εμπορίας με σκοπό την πορνεία, που είναι η αντρική ζήτηση για γυναίκες και κορίτσια.
<SPEAKER ID="301" NAME="Zita Pleštinská" AFFILIATION="PPE-DE">
(SK) Το ευρωπαϊκό πρωτάθλημα ποδοσφαίρου της UEFA 2008 που ξεκινάει στην Αυστρία και την Ελβετία το επόμενο Σάββατο, μας υπενθυμίζει άλλη μια φορά το θέμα της καταναγκαστικής πορνείας. Εκείνοι που εκτιμούν το καλό ποδόσφαιρο σίγουρα θα περάσουν υπέροχα. Δυστυχώς, αυτές οι αθλητικές διοργανώσεις προσφέρουν επίσης γόνιμο έδαφος για δραστηριότητες της μαφίας και θέτουν έναν υψηλότερο, από ό,τι συνήθως, κίνδυνο για αύξηση της εμπορίας ανθρώπων με σκοπό τη σεξουαλική εκμετάλλευση.
<P>
Συμφωνώ με τους άλλους ομιλητές ότι η αποκαλούμενη εκστρατεία "Κόκκινη κάρτα στην καταναγκαστική πορνεία", την οποία ξεκίνησε η Επιτροπή Δικαιωμάτων των Γυναικών και Ισότητας των Φύλων τον Μάρτιο του 2006, ήταν επιτυχημένη επειδή έφερε στο προσκήνιο ένα από τα πιο φλέγοντα κοινωνικά ζητήματα.
<P>
Είμαι πεπεισμένη ότι μόνο μια καλή εκστρατεία ενημέρωσης κατά τη διάρκεια του πρωταθλήματος Euro 2008 σχετικά με την ανάγκη να προληφθεί η εμπορία γυναικών και η καταναγκαστική πορνεία θα ανοίξει τα μάτια στο κοινό και θα αποκαλύψει αυτό τον απεχθή τύπο βίας κατά των κοριτσιών και των γυναικών.
<SPEAKER ID="302" NAME="Britta Thomsen" AFFILIATION="PSE">
(DA) Κυρία Πρόεδρε, έχω μια ευθεία ερώτηση για την Επιτροπή όσον αφορά το ποιες ειδικές πρωτοβουλίες έχουν αναληφθεί για την πρόληψη της εμπορίας γυναικών στο πλαίσιο του ευρωπαϊκού πρωταθλήματος ποδοσφαίρου 2008 στην Αυστρία και την Ελβετία. Εξάλλου, ακούσαμε στο παρόν Κοινοβούλιο απόψε, και η πείρα του παρελθόντος μας έχει διδάξει, ότι υπάρχει διακίνηση γυναικών στο περιθώριο τέτοιων μεγάλων αθλητικών διοργανώσεων. Έχω τα ακόλουθα ερωτήματα: Πρώτον, προσεγγίσατε τις κυβερνήσεις των δύο χωρών και τους ζητήσατε να στηρίξουν την εκστρατεία του Κοινοβουλίου "Κόκκινη κάρτα στην καταναγκαστική πορνεία"; Δεύτερον, επιστήσατε την προσοχή τους στην ανάγκη να ενταθούν οι αστυνομικές προσπάθειες στο πλαίσιο του πρωταθλήματος; Τέλος, καλέσατε τις κυβερνήσεις να αναλάβουν δράση για τη στήριξη των θυμάτων;
<SPEAKER ID="303" NAME="László Kovács">
Μέλος της Επιτροπής. - (ΕΝ) Κυρία Πρόεδρε, όπως είπαν πολλοί ομιλητές - και όπως επίσης ανέφερα - υποβλήθηκαν παρόμοιες πρωτοβουλίες και προτάσεις και εγκρίθηκαν δράσεις από το Κοινοβούλιο και την Επιτροπή πριν από το Παγκόσμιο Κύπελλο του 2006 που διοργανώθηκε στη Γερμανία. Ευτυχώς, οι ανησυχίες και οι φόβοι των γερμανικών αρχών και των ευρωπαϊκών θεσμικών οργάνων δεν επαληθεύτηκαν.
<P>
Αλλά αυτό σίγουρα δεν αποτελεί λόγο για να καταλήξουμε στο συμπέρασμα ότι δεν θα έπρεπε να κάνουμε τίποτα τώρα και ότι μπορούμε να μείνουμε με σταυρωμένα χέρια. Είναι παραπάνω από λογικό να κάνουμε αυτή τη συζήτηση, διότι είναι σίγουρα καλύτερα να είμαστε στην ασφαλή πλευρά και να είμαστε καλύτερα προετοιμασμένοι από ό,τι πρέπει. Είναι επίσης λογικό να εκμεταλλευτούμε αυτή την ευκαιρία για να εξετάσουμε τις δράσεις και να μπορέσει το Κοινοβούλιο να καταθέσει προτάσεις στην Επιτροπή και είναι επίσης μια καλή ευκαιρία να ευαισθητοποιηθεί το κοινό.
<P>
Κατανοώ τη δυσαρέσκεια πολλών ομιλητών. Στις εισαγωγικές μου παρατηρήσεις ανέφερα πόσες εμπεριστατωμένες εκθέσεις δρομολόγησε η Επιτροπή και αναμένουμε τις μελέτες και τα συμπεράσματα που είναι στο στάδιο σύνταξης, στα οποία μπορούν να βασιστούν περαιτέρω δράσεις και προγράμματα δράσης.
<P>
" κ. Bozkurt ανέφερε το ζήτημα της ανοικτής γραμμής επικοινωνίας και νομίζω πως είναι καλή ιδέα, αν και δεν είναι τόσο εύκολο να επιτευχθεί. Όσον αφορά την άλλη ανοικτή γραμμή επικοινωνίας για την προστασία του καταναλωτή, αυτό αποτελεί πολύ διαφορετικό ζήτημα. Δεν νομίζω λοιπόν ότι αυτή η ανοικτή γραμμή επικοινωνίας που δημιούργησε ή ξεκίνησε η συνάδελφός μου Επίτροπος κ. Kuneva θα μπορούσε να χρησιμοποιηθεί, για παράδειγμα, για την προστασία των θυμάτων, διότι αποτελεί πολύ διαφορετικό ζήτημα. Είναι πολύ πιο περίπλοκο.
<P>
" κ. Breyer ανέφερε επίσης την προστασία των θυμάτων κάτι που θεωρώ ότι αποτελεί πολύ σημαντικό ζήτημα. Θα ήθελα να επισημάνω ότι θα υπάρχει ειδικό κεφάλαιο σχετικά με την παροχή βοήθειας προς τα θύματα στο πλαίσιο της έκθεσης αξιολόγησης και παρακολούθησης του σχεδίου δράσης, η οποία θα είναι έτοιμη μέχρι τον Οκτώβριο ή Νοέμβριο του 2008 και θα εκτιμήσουμε την πραγματική εφαρμογή των μέτρων για την προστασία των θυμάτων.
<P>
Την πρώτη ημέρα κατά της εμπορίας ανθρώπων της ΕΕ στις 18 Οκτωβρίου 2007, η GLS εξέδωσε συστάσεις σχετικά με την ταυτοποίηση των θυμάτων και τις υπηρεσίες παραπομπής. Θέλω να σας διαβεβαιώσω ότι είμαστε αποφασισμένοι να διασφαλίσουμε την ορθή τήρηση και θέλω να διαβεβαιώσω τους βουλευτές του Κοινοβουλίου ότι η Επιτροπή είναι έτοιμη να εντείνει τον αγώνα κατά της εμπορίας ανθρώπων, κατά της καταναγκαστικής πορνείας και του οργανωμένου εγκλήματος πίσω από αυτό.
<SPEAKER ID="304" NAME="Πρόεδρος">
. " συζήτηση έληξε.
<P>
" ψηφοφορία θα διεξαχθεί αύριο Πέμπτη στις 11:00 π.μ.
<P>
Γραπτές δηλώσεις (άρθρο 142 του Κανονισμού)
<SPEAKER ID="995" NAME="Urszula Gacek  " AFFILIATION="PPE-DE">
γραπτώς. - (ΕΝ) Καθώς οι οπαδοί του ποδοσφαίρου σε όλη την Ευρώπη περιμένουν την έναρξη του Euro 2008, είναι καιρός να αναλογιστούμε τους κινδύνους για τις γυναίκες, ιδιαίτερα από τις πρώην Σοβιετικές Δημοκρατίες, οι οποίες θα είναι τα θύματα της εμπορίας και θα υποβληθούν στη δοκιμασία της καταναγκαστικής πορνείας προκειμένου να ανταποκριθούν στη ζήτηση για σεξουαλικές υπηρεσίες στους τόπους διεξαγωγής των ποδοσφαιρικών αγώνων.
<P>
Αυτό που για πολλούς θα είναι μια υπέροχη γιορτή που θα ανταποκρίνεται στην ευρωπαϊκή αθλητική παράδοση, θα αποτελέσει μια περίοδο σωματικών και ψυχολογικών δεινών για εκείνες τις άτυχες γυναίκες οι οποίες, μέσα στην αφέλειά τους, πιστεύουν ότι οι ελκυστικές θέσεις εργασίας που τους προσφέρονται στον τομέα της φιλοξενίας θα περιορίζονται σε δουλειά σερβιτόρας ή πίσω από το μπαρ.
<P>
Είναι καιρός να επαναλάβουμε την έκκληση προς τα εναπομείναντα 17 κράτη μέλη της Ευρωπαϊκής Ένωσης, τα οποία μέχρι τώρα δεν έχουν επικυρώσει την ευρωπαϊκή σύμβαση για ανάληψη δράσης κατά της εμπορίας ανθρώπων, να το πράξουν χωρίς περαιτέρω καθυστέρηση.
<P>
Τα κράτη μέλη της ΕΕ που υπεραμύνονται των ανθρωπίνων δικαιωμάτων σίγουρα δεν έχουν δικαιολογία για την παράλειψη να εγκρίνουν την εν λόγω σύμβαση, η οποία εγκρίθηκε στη Βαρσοβία εδώ και πάνω από τρία χρόνια.
<SPEAKER ID="305" NAME="Neena Gill  " AFFILIATION="PSE">
γραπτώς. - (ΕΝ) Θα μπορούσε να διασαφηνίσει η Επιτροπή στο Κοινοβούλιο τι πρόοδος έχει σημειωθεί σχετικά με το σχέδιο του 2005 για την καταπολέμηση και την πρόληψη της εμπορίας ανθρώπων στην Ευρώπη;
<P>
Ανησυχώντας για την καθυστέρηση στην εφαρμογή του εν λόγω σχεδίου από τα κράτη μέλη, ζητώ από την Επιτροπή να αναφέρει τον αντίκτυπο που αυτό θα μπορούσε να έχει όσον αφορά την εκστρατεία "Κόκκινη κάρτα στην καταναγκαστική πορνεία" στα κράτη μέλη. Θα μπορούσε επίσης να μας ενημερώσει ποια εκστρατεία πρόκειται να δρομολογήσει για την ενίσχυση της ευαισθητοποίησης σχετικά με την εμπορία ανθρώπων με σκοπό την πορνεία κατά τη διάρκεια των αγώνων της UEFA του 2008;
<P>
Ανησυχώ βαθύτατα για το ότι ενώ οι αθλητικές διοργανώσεις φέρνουν χαρά σε εκατομμύρια ανθρώπους σε όλο τον κόσμο, χρησιμοποιούνται επίσης με αδίστακτο τρόπο ως ευκαιρία για την εκμετάλλευση γυναικών και κοριτσιών.
<P>
Με συγκλονίζει το γεγονός ότι 100 000 περίπου γυναίκες διακινούνται στην Ευρώπη ετησίως με σκοπό την πορνεία. Αυτό που καταδικάζω περισσότερο είναι ότι θύματα είναι και κορίτσια μόλις 14 ετών.
<P>
Απλώς δεν μπορούμε να επιτρέψουμε να συνεχίζεται αυτή η σύγχρονη μορφή δουλείας. " σεξουαλική εκμετάλλευση όχι μόνο αποτελεί έγκλημα αλλά και κατάφωρη παραβίαση ανθρωπίνων δικαιωμάτων.
<SPEAKER ID="306" NAME="Katalin Lévai  " AFFILIATION="PSE">
γραπτώς. - (HU) " Ένωση είναι υπεύθυνη για την πρόληψη με όλα τα δυνατά μέσα των φαινομένων σεξουαλικής εκμετάλλευσης και εμπορίας ανθρώπων που εμφανίζονται στις αθλητικές διοργανώσεις στην επικράτειά της. Το ευρωπαϊκό πρωτάθλημα ποδοσφαίρου του 2008 αποτελεί ένα αθλητικό γεγονός που συγκεντρώνει σημαντικό αριθμό ανθρώπων, κατά τη διάρκεια του οποίου επικρατεί προσωρινή αύξηση στη ζήτηση σεξουαλικών υπηρεσιών. Κατά συνέπεια έχει πρωταρχική σημασία να προστατευθούμε χρησιμοποιώντας προσωρινές εκστρατείες όπως αυτές που ξεκίνησε η κ. Záborská κατά τη διάρκεια του Παγκόσμιου Κυπέλλου ποδοσφαίρου το 2006, κάτι που αξίζει να συνεχιστεί αυτή τη φορά. Ωστόσο, προκειμένου η πρωτοβουλία να αγγίξει όσο το δυνατόν περισσότερους ανθρώπους, αισθάνομαι ότι χρειάζεται ευρύτερη δημοσιότητα από τα μέσα ενημέρωσης (συμπεριλαμβανομένου του επίσημου ιστότοπου του ευρωπαϊκού πρωταθλήματος), με τη συμμετοχή πολιτικών, αθλητικών παραγόντων, αθλητών και υποστηρικτών (κατά το πρότυπο του προγράμματος "Νεανικές Φωνές Ενάντια Στο Ρατσισμό").
<P>
Ωστόσο, μια προσωρινή εκστρατεία δεν είναι αρκετή από μόνη της. Προκειμένου να αναληφθεί αποφασιστική δράση κατά της εμπορίας ανθρώπων, πρέπει να θεσπιστούν οδηγίες, αλλά πάνω από όλα είναι απαραίτητη η συμμόρφωση με αυτές που ήδη υπάρχουν το συντομότερο δυνατό. Θα ήθελα να επιστήσω την προσοχή της Επιτροπής στο γεγονός ότι πολλές χώρες πάσχουν από αδυναμίες στη μεταφορά και ερμηνεία των οδηγιών, και συνεπώς η εφαρμογή τους καθυστερεί ακόμα περισσότερο. Για αυτόν τον λόγο, αισθάνομαι ότι είναι ιδιαίτερα σημαντικό να λάβουμε μια ακριβή απάντηση στην ερώτηση της κ. Záborská όσον αφορά την οδηγία 2004/81/ΕΚ.
<P>
Ακόμα και αν οι συνοριακοί έλεγχοι διαδραματίζουν σημαντικό ρόλο στην αποτροπή της σεξουαλικής εκμετάλλευσης και της εμπορίας ανθρώπων στο πλαίσιο των αθλητικών διοργανώσεων που γίνονται στην Ένωση, αισθάνομαι ότι μπορούμε να το πετύχουμε αυτό ενισχύοντας τους εξωτερικούς ελέγχους με την κατάλληλη συνεργασία των συνοριακών φρουρών και όχι πραγματοποιώντας αυστηρότερους εσωτερικούς ελέγχους. Με αυτόν τον τρόπο, δεν θα δυσχεράνουμε περισσότερο τη συμμετοχή των νομοταγών πολιτών στις ευρωπαϊκές διοργανώσεις!
<SPEAKER ID="307" NAME="Lívia Járóka  " AFFILIATION="PPE-DE">
γραπτώς. - (HU) Κυρίες και κύριοι, επιτρέψτε μου να συνεχίσω την ερώτηση της κ. Záborská και να επιστήσω πάλι την προσοχή σας στην έλλειψη δυνατότητας προστασίας των γυναικών Ρόμα στις περιοχές που ανθεί η εμπορία των ανθρώπων και η καταναγκαστική πορνεία. Ο κοινωνικός αποκλεισμός και συχνά η έλλειψη επίσημων εγγράφων καθιστούν τα κορίτσια Ρόμα ιδιαίτερα ευάλωτα και "εύκολο στόχο" για εκείνους που αποκομίζουν κέρδη από το εμπόριο ανθρώπων. " κατάστασή τους επιδεινώνεται με τις ρατσιστικές προκαταλήψεις που αντιμετωπίζουν από το κοινωνικό σύνολο, τις προκαταλήψεις λόγω φύλου που υφίστανται στις ίδιες τους τις κοινότητες και τη γενική δυσπιστία των Ρόμα προς το δικαστικό σύστημα.
<P>
Χρειάζονται ατομικά προγράμματα για τη στήριξη όσων υπήρξαν θύματα εμπορίας ανθρώπων αλλά και των οικογενειών τους, καθώς και για την πρόληψη του εξαναγκασμού των εφήβων κοριτσιών να ζουν και να εργάζονται σε περιβάλλον εκμετάλλευσης. Είναι σημαντική η δημιουργία περισσότερων συμβουλευτικών δικτύων και κέντρων, τόσο από την μεριά των ΜΚΟ όσο και των κρατών μελών, καθώς επίσης και η συγκέντρωση και η ανάλυση αξιόπιστων στατιστικών δεδομένων σχετικά με τη σχέση μεταξύ των κοινοτήτων Ρόμα και της εμπορίας ανθρώπων. Στον τελευταίο τομέα, μερικές ΜΚΟ και μερικοί διεθνείς οργανισμοί έχουν να δείξουν κάποια αποτελέσματα, αλλά πρέπει επίσης να αναληφθεί μεγαλύτερος ρόλος από την Ευρωπαϊκή Επιτροπή και τα κράτη μέλη.
<P>
Ωστόσο, το κυριότερο πρόσφορο έδαφος για την εμπορία των ανθρώπων και τη σεξουαλική εκμετάλλευση προσφέρει η φτώχεια, η οποία περιορίζει την ανθρώπινη ζωή στον καθημερινό αγώνα για επιβίωση, στα πλαίσια του οποίου ο κίνδυνος παράνομων δραστηριοτήτων αυξάνεται σημαντικά ελλείψει οικονομικών και εκπαιδευτικών ευκαιριών. Για αυτόν τον λόγο, εκτός από τα προγράμματα ευαισθητοποίησης και στήριξης εκείνων που ήδη έπεσαν θύματα, πρωταρχικό κοινό καθήκον μας αποτελεί να δοθεί τέλος στην απάνθρωπη φτώχεια.
