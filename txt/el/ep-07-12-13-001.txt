<CHAPTER ID="001">
Έναρξη της συνεδρίασης
<P>
(" συνεδρίαση αρχίζει στις 9.00)
<SPEAKER ID="005" NAME="Richard Corbett" AFFILIATION="PSE">
(EN) Κύριε Πρόεδρε, επί της διαδικασίας, θα ήθελα να ρωτήσω σχετικά με την ενδεχόμενη χρήση του άρθρου 147 του Κανονισμού μας, με αφορμή τα χτεσινά επαίσχυντα γεγονότα, στο πλαίσιο των οποίων ορισμένοι από τους συναδέλφους συμπεριφέρθηκαν, για να είμαι ειλικρινής, σαν χούλιγκαν. Καλώ τον Πρόεδρο και τη Διάσκεψη των Προέδρων να εξετάσουν αυτό το ζήτημα - να το εξετάσουν με την ησυχία τους και με τον δέοντα τρόπο ασφαλώς, αλλά θα ήθελα να καταστεί σαφές ότι εδώ πρόκειται για μια περίπτωση όπου θα πρέπει τουλάχιστον να εξετασθεί το ενδεχόμενο επιβολής των κυρώσεων που προβλέπονται σύμφωνα με το άρθρο 147.
<P>
Πέρυσι αναθεωρήσαμε το συγκεκριμένο άρθρο για να γίνει σαφής ο διαχωρισμός μεταξύ των διαμαρτυριών που είναι μεν σοβαρές, είναι ορατές, αλλά δεν διαταράσσουν τη συνεδρίαση, και εκείνων των συμπεριφορών που φτάνουν στο σημείο να διαταράσσουν όντως την κοινοβουλευτική συνεδρίαση. Χθες, οι ομιλητές -συμπεριλαμβανομένου του προσκεκλημένου μας, του πρωθυπουργού της Πορτογαλίας- έγιναν αποδέκτες διαμαρτυριών τόσο ηχηρών ώστε δεν μπορούσαν καν να ακουστούν. Αυτή δεν είναι συμπεριφορά στο πλαίσιο ενός πλουραλιστικού, δημοκρατικού κοινοβουλίου, όπου επιτυγχάνουμε την αποστολή μας μέσω διαλόγου και όχι βάζοντας τις φωνές ο ένας στον άλλο.
<P>
Θα ήθελα να καλέσω τον Πρόεδρο να εξετάσει το ζήτημα αυτό και, ενδεχομένως, να ανακοινώσει κατά τη συνεδρίαση του Ιανουαρίου ποιες κυρώσεις σκοπεύει να επιβάλει: τουλάχιστον την προβλεπόμενη επίπληξη, αλλά ίσως και κάποιες από τις αυστηρότερες κυρώσεις που ορίζονται στον Κανονισμό μας.
<SPEAKER ID="006" NAME="Πρόεδρος">
Κύριε Corbett, ανεξαρτήτως των προσωπικών μου απόψεων, όπου συμφωνώ με τα αισθήματα και την άποψή σας, το πρόβλημα θα παραπεμφθεί ασφαλώς στο Προεδρείο βάσει των οριζόμενων στο άρθρο 147 και είμαι σίγουρος ότι ο Πρόεδρος θα επιληφθεί του θέματος σύμφωνα με τις διατάξεις του άρθρου 147.
<SPEAKER ID="007" NAME="Joseph Daul" AFFILIATION="PPE-DE">
(FR) Κύριε Πρόεδρε, ως προς το ζήτημα αυτό, συμφωνώ απολύτως με όσα μας ανέφερε ο κ. Corbett. Θα ήθελα απλώς να προσθέσω ότι παραβρέθηκα στη συνεδρίαση σήμερα το πρωί, περιμένοντας να ακούσω την απολογία του προέδρου της Ομάδας, κ. Bonde, αναφορικά με όσα συνέβησαν χτες σε σχέση με τους κλητήρες.
<P>
Εκείνο που είναι απαράδεκτο είναι ότι μέλος του προσωπικού του Κοινοβουλίου, το οποίο εκτελούσε απλώς το καθήκον του σύμφωνα με τις εντολές του Προέδρου και της Προεδρίας, δέχτηκε επίθεση με λέξεις ή φράσεις που δεν θα χαρακτηρίσω υπερβολικές, αλλά για την ακρίβεια μπούρδες - ας μου συγχωρεθεί ο όρος, αλλά χρησιμοποιώ απλώς την ίδια γλώσσα.
<P>
Δεν είδα να παρέχεται επίσημη απολογία, επομένως θα πρέπει να λάβουμε τα αναγκαία μέτρα για να υπερασπιστούμε το προσωπικό του Κοινοβουλίου. Αυτός είναι ο λόγος για τον οποίο βρίσκομαι εδώ σήμερα το πρωί.
<SPEAKER ID="008" NAME="Πρόεδρος">
Σας ευχαριστώ, κύριε Daul. Θα ολοκληρώσω τα αιτήματα για ανάληψη του λόγου επί του προκειμένου διαδικαστικού ζητήματος, καλώντας τον κ. Beazley να πάρει τον λόγο.
<SPEAKER ID="009" NAME="Christopher Beazley" AFFILIATION="PPE-DE">
(EN) Κύριε Πρόεδρε, θα είμαι πολύ σύντομος. Θα ήθελα απλώς να συμφωνήσω ολόψυχα τόσο με τον κ. Corbett όσο και με τον πρόεδρο της Ομάδας μου, κ. Daul. Αυτό που έγινε χτες είναι εντελώς αδικαιολόγητο. Ωστόσο, θα ήθελα να επιστήσω την προσοχή και να υπενθυμίσω στη Διάσκεψη των Προέδρων την -πολύ σωστή ενδεχομένως- συμβουλή του κ. Cohn-Bendit να μην δοθεί στα άτομα αυτά η προβολή που επιζητούν μέσω της τελείως απαράδεκτης συμπεριφοράς τους.
<P>
Αναρωτιόμουν εάν οι υπηρεσίες του Κοινοβουλίου θα μπορούσαν να διερευνήσουν κατά πόσον το νηπιαγωγείο του Κοινοβουλίου μπορεί να βρει πρόσθετες εγκαταστάσεις για όσους πάσχουν από το λεγόμενο "σύνδρομο Faragia" -τα συμπτώματα του οποίου περιλαμβάνουν τάση για επίδειξη υπερβολικής και ακραίας συμπεριφοράς, και που στην ακραία του μορφή μπορεί να γίνει μεταδοτικό- αλλά για όσους νιώθουν την ανάγκη να απευθυνθούν στο εν λόγω νηπιαγωγείο, και προτείνω ο κ. Farage να ανακηρυχθεί επιστάτης του, η μόνη γνωστή θεραπεία είναι να περπατούν πάνω-κάτω κρατώντας πλακάτ με μονολεκτικές επιγραφές και να φωνάζουν ο ένας στον άλλον όσο μπορούν πιο δυνατά. Όταν πέσει ο πυρετός, θα μπορούν να αναπαυθούν και να επιστρέψουν μεταξύ των ενηλίκων. Θα ήθελα, λοιπόν, να ευχηθώ σε όσους κρατούσαν χτες εκείνες τις απαράδεκτες αφίσες και σε όλους όσοι συμπεριφέρθηκαν με απαίσιο τρόπο "Καλά Χριστούγεννα". Εάν κατά τη διάρκεια των γιορτών βρουν τον χρόνο να σκεφτούν λίγο τη συμπεριφορά τους, μπορεί και να αποφασίσουν τι θέλουν να γίνουν όταν μεγαλώσουν.
<SPEAKER ID="010" NAME="Πρόεδρος">
Θα λάβουμε υπόψη και τη δική σας πρόταση, αν και προσωπικά δυσκολεύομαι να φανταστώ του συναδέλφους στο νηπιαγωγείο καθώς, με δεδομένες τις βίαιες τάσεις που μερικοί από αυτούς επέδειξαν, κινδυνεύουμε από μια "Σφαγή των Νηπίων". Θα δράσουμε ακριβώς κατά τον τρόπο που αναφέρεται στο άρθρο 147 του Κανονισμού και θα επιδείξουμε, ασφαλώς, συνέπεια προς αυτόν.
