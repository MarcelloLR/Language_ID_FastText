<CHAPTER ID="002">
Ανακοινώσεις της Προεδρίας
<SPEAKER ID="006" NAME="Πρόεδρος">
Ανοίγοντας την τελευταία σύνοδο του Ευρωπαϊκού Κοινοβουλίου για το 2009, θα ήθελα καταρχάς να εκφράσω προς όλους εσάς -τους συναδέλφους μου βουλευτές- τις ειλικρινείς ευχές μου για τα Χριστούγεννα που πλησιάζουν, για τη γιορτή του Χανουκά που έχει ήδη ξεκινήσει και για το προσεχές νέο έτος. Εξ ονόματος όλων των βουλευτών του Ευρωπαϊκού Κοινοβουλίου, θέλω να εκφράσω επίσης τις ειλικρινείς ευχές μας προς τη διοίκηση, προς όλους όσοι συνεργάζονται άμεσα με το Κοινοβούλιο και μας συνδράμουν στο έργο μας.
<P>
Θα ήθελα επίσης να αναφερθώ στη επίθεση εναντίον του πρωθυπουργού της Ιταλίας, Silvio Berlusconi, την οποία καταδικάζουμε απερίφραστα. Ο πολιτικός διάλογος δεν πρέπει να διεξάγεται με αυτόν τον τρόπο. Το χθεσινό περιστατικό δεν έπρεπε να συμβεί. Ελπίζουμε ότι ο κ. Berlusconi θα μπορέσει να βγει σύντομα από το νοσοκομείο και του ευχόμαστε ταχεία ανάρρωση.
<P>
Με την άδειά σας, θα ήθελα επίσης να αναφερθώ σε μια επέτειο που είναι σημαντική για εμένα προσωπικά. Σαν χθες, πριν από 28 χρόνια, επιβλήθηκε στρατιωτικός νόμος στην Πολωνία από τις τότε κομουνιστικές αρχές. Ως αποτέλεσμα, σχεδόν 100 άτομα έχασαν τη ζωή τους, συμπεριλαμβανομένων εννέα μεταλλωρύχων που δέχθηκαν πυρά κατά τη διάρκεια της απεργίας στο μεταλλείο Wujek. Έγιναν προσαγωγές πολλών χιλιάδων διαδηλωτών της δημοκρατικής αντιπολίτευσης και μάλιστα πολλοί φυλακίστηκαν. Σκοπός ήταν να διαλυθεί και να καταστραφεί το συνδικάτο της Αλληλεγγύης. Αναφέρομαι σε αυτά τα γεγονότα, διότι θέλω να επιστήσω προσοχή στο πόσο πολύ έχει αλλάξει η Ευρώπη τα τελευταία 20 ή 30 χρόνια αλλά και στο γεγονός ότι οφείλουμε να αγωνιζόμαστε για την ειρήνη και τα ανθρώπινα δικαιώματα στην ήπειρό μας και σε όλο τον κόσμο.
<P>
Δράττομαι επίσης της ευκαιρίας για να σας υπενθυμίσω ότι την Τετάρτη στις 12.00 θα πραγματοποιηθεί τελετή για την απονομή του Βραβείου Ζαχάρωφ για την ελευθερία της σκέψης. Φέτος, το βραβείο θα απονεμηθεί στους Lyudmila Alexeyeva, Sergei Kovalev και Oleg Orlov, οι οποίοι εκπροσωπούν τη ρωσική οργάνωση Memorial που μάχεται για τα ανθρώπινα δικαιώματα. " Ευρώπη βίωσε πολύ μεγάλο πόνο κατά τη διάρκεια του 20ού αιώνα, γι' αυτό αντιλαμβανόμαστε πολύ καλά τη σημασία του αγώνα για την προάσπιση των ανθρωπίνων δικαιωμάτων σε όλο τον κόσμο, και ειδικά στην ήπειρό μας. Ως εκ τούτου, αυτή η εκδήλωση έχει ιδιαίτερη αξία για εμάς.
<SPEAKER ID="007" NAME="Francesco Enrico Speroni" LANGUAGE="IT">
Κύριε Πρόεδρε, κυρίες και κύριοι συνάδελφοι, ζητώ συγγνώμη που λαμβάνω τον λόγο χωρίς να ακολουθήσω τη σωστή διαδικασία, αλλά ήθελα να εκφράσω την αλληλεγγύη τη δική μου και της ομάδας μου στον πρωθυπουργό Berlusconi.
<SPEAKER ID="008" NAME="Πρόεδρος">
Μίλησα εξ ονόματος ολόκληρου του Ευρωπαϊκού Κοινοβουλίου.
<SPEAKER ID="009" NAME="Gianni Pittella">
εξ ονόματος της Ομάδας S&D. - (IT) Κύριε Πρόεδρε, κυρίες και κύριοι, τόσο εγώ όσο και ο κ. Sassoli και όλα τα μέλη του Δημοκρατικού Κόμματος που συμμετέχουν στην Ομάδα της Προοδευτικής Συμμαχίας των Σοσιαλιστών και Δημοκρατών στο Ευρωπαϊκό Κοινοβούλιο, θέλουμε να συμφωνήσουμε με την έκφραση αλληλεγγύης προς τον ιταλό πρωθυπουργό, Silvio Berlusconi, και να τονίσουμε ότι πρόκειται για μια αποτρόπαια, απαράδεκτη και αδικαιολόγητη πράξη.
<P>
Είμαστε ένθερμοι αντίπαλοι του κ. Berlusconi, αλλά είμαστε πολιτικοί αντίπαλοι. Δεν βλέπουμε τον κ. Berlusconi, ή οποιονδήποτε άλλο αντίπαλο, ως εχθρό μας. Δεν υπάρχει άλλος τρόπος να παλέψουμε και να νικήσουμε πέραν της πολιτικής και πολιτισμένης μάχης. Δεν θα επιτρέψουμε σε κανέναν να οδηγήσει τη ζωντάνια του πολιτικού διαλόγου στο επικίνδυνο μονοπάτι του μίσους και της βίας, που αποτελεί το πρώτο βήμα προς απολυταρχικές και αντιδημοκρατικές πρακτικές. Πολύ σωστά, για άλλη μία φορά, το Κοινοβούλιο επιδεικνύει την ισορροπία, τον σεβασμό και τη δημοκρατική του ωριμότητα.
<SPEAKER ID="010" NAME="Mario Mauro" LANGUAGE="IT">
Κύριε Πρόεδρε, κυρίες και κύριοι, θα ήθελα, και εξ ονόματος της ομάδας μου, να εκφράσω ανεπίσημα τις θερμές ευχαριστίες μου, πρώτα απ' όλα σε εσάς, που χαρακτηρίσατε αυτό που συνέβη με τον καταλληλότερο τρόπο, κοινώς ως "αναξιοπρεπές", αλλά ακόμα περισσότερο, αν αυτό είναι δυνατόν, στους ιταλούς συναδέλφους μου, και ειδικά στον κ. Pittella, για τα λόγια τους.
<P>
Δεν προτίθεμαι να ασχοληθώ με οποιασδήποτε μορφής πολιτικές εικασίες. Αυτό που συνέβη θα μπορούσε να μας οδηγήσει πραγματικά στο χείλος της αβύσσου, στον γκρεμό, και η ομόφωνη έκκληση που προήλθε από το Κοινοβούλιο είναι η μόνη που μπορεί να μας καθοδηγήσει σε αυτήν τη δύσκολη συγκυρία. Ευχαριστώ λοιπόν το Κοινοβούλιο και ευχαριστώ την Ευρώπη για τη συμβολή τους στη ζωή και στη δημοκρατική ανάπτυξη στην Ιταλία.
