<CHAPTER ID="003">
Δηλώσεις της Προεδρίας
<SPEAKER ID="007" NAME="Πρόεδρος">
Θα ήθελα να ανακοινώσω πέντε διαφορετικές ειδήσεις εν είδει προκαταρκτικών παρατηρήσεων.
<P>
Θα ήθελα καταρχάς να θίξω την κατάσταση στη Μεσόγειο, η οποία, όπως όλοι γνωρίζουμε, μεταβάλλεται πολύ γρήγορα. Το Ευρωπαϊκό Κοινοβούλιο ήταν και είναι έτοιμο να παράσχει τη στήριξή του στις δημοκρατικές αλλαγές που δρομολογήθηκαν από τους ίδιους τους πολίτες, οι οποίοι είναι οι ευρωπαίοι γείτονές μας. Όταν διεξαγάγουμε τη σημερινή μας συζήτηση για την Τυνησία, θα συζητήσουμε σχετικά με μια χώρα εταίρο η οποία έχει ήδη κάνει τα πρώτα βήματα στην πορεία προς την πραγματική δημοκρατία. Μόλις πριν από λίγο καιρό, συνάντησα τον υπουργό Εξωτερικών της Τυνησίας, συνοδευόμουν δε από πέντε ακόμη μέλη του Ευρωπαϊκού Κοινοβουλίου.
<P>
" κατάσταση είναι διαφορετική στην Αίγυπτο, είναι δε λιγότερο βέβαιη η κατεύθυνση που ακολουθούν οι αλλαγές, οι οποίες είναι ήδη αμετάκλητες. Οι αλλαγές αυτές δεν πρέπει ωστόσο να χάσουν την ορμή τους. Οι δύο χώρες έχουν ένα κοινό στοιχείο: όλες οι δημοκρατικές δυνάμεις πρέπει επειγόντως να καταβάλουν κάθε προσπάθεια ώστε να προβούν σε πολιτικές μεταρρυθμίσεις, και στη συνέχεια σε οικονομικές και κοινωνικές μεταρρυθμίσεις. Πρέπει επίσης να θέσουν τα θεμέλια για ελεύθερες και δημοκρατικές εκλογές, έτσι ώστε τα αιτήματα του λαού για δημοκρατία να μην μείνουν χωρίς ανταπόκριση. Πρέπει επίσης να καταστεί γνωστό -και θα το πράξουμε κατά τη διάρκεια αυτής της περιόδου συνόδου, τόσο σήμερα όσο και αύριο την ώρα των ψηφοφοριών- ότι η δημοκρατία στις γειτονικές χώρες είναι εξίσου σημαντική για την Ευρωπαϊκή Ένωση με τη σταθερότητά τους. Δεν τίθεται θέμα επιλογής ανάμεσα στη δημοκρατία και τη σταθερότητα: και οι δύο έχουν επιτακτική σημασία.
<P>
Το δεύτερο θέμα είναι ότι στις 20 Ιανουαρίου 2011 ήταν η 20ή επέτειος της "Αιματηρής Κυριακής" της Λετονίας, όπως είναι ιστορικά γνωστή η ημέρα αυτή. Κατά τη συγκεκριμένη ημέρα, οι φιλοσοβιετικές μονάδες OMON επιτέθηκαν σε στρατηγικά κτήρια της πρωτεύουσας του νεοσύστατου κράτους. Επτά άνθρωποι έχασαν τη ζωή τους στα οδοφράγματα υπερασπιζόμενοι την ανεξαρτησία της Λετονίας και πολλοί τραυματίστηκαν.
<P>
Στις 29 Ιανουαρίου 2011, μετά από δίκη που συνιστούσε προσβολή για τα διεθνή πρότυπα, η ολλανδή και ως εκ τούτου πολίτης της ΕΕ Zahra Bahrami απαγχονίστηκε στο Ιράν. Καλώ τις ιρανικές αρχές να αποσαφηνίσουν τις κατηγορίες που απευθύνθηκαν εναντίον της κ. Bahrami, καθώς και την αδιαφανή δικαστική διαδικασία. " Ευρωπαϊκή Ένωση είναι της άποψης ότι η θανατική ποινή δεν μπορεί ποτέ να θεωρηθεί ως πράξη δικαιοσύνης.
<P>
Στις 26 Ιανουαρίου 2011, ο David Kato, υπέρμαχος των ανθρωπίνων δικαιωμάτων και ακτιβιστής των πολιτικών δικαιωμάτων, δολοφονήθηκε στην Ουγκάντα. Καλώ τις αρχές της Ουγκάντα να συλλάβουν τους δράστες αυτού του εγκλήματος. Λυπούμαστε όλοι για το γεγονός ότι η ομοφυλοφιλία εξακολουθεί να θεωρείται έγκλημα στη χώρα αυτή.
<P>
Τέλος, η τελευταία είδησή μου: σε σχέση με τη σημερινή συζήτηση για την προετοιμασία του Ευρωπαϊκού Συμβουλίου της 4ης Φεβρουαρίου, θα ήθελα να σας ενημερώσω ότι στις 8 Φεβρουαρίου, με άλλα λόγια την επόμενη εβδομάδα, θα λάβει χώρα συνεδρίαση της Διάσκεψης των Προέδρων η οποία θα είναι ανοικτή σε όλους τους βουλευτές του Κοινοβουλίου. Σε αυτήν την ειδική συνεδρίαση έχει προσκληθεί ο κ. Van Rompuy, Πρόεδρος του Ευρωπαϊκού Συμβουλίου, οπότε και θα παρουσιάσει τα συμπεράσματα της συνόδου κορυφής της Παρασκευής σύμφωνα με τη Συνθήκη της Λισαβόνας, η οποία ορίζει ότι ο Πρόεδρος υποβάλλει έκθεση σχετικά με τα θέματα αυτά σε εμάς.
<SPEAKER ID="008" NAME="Michael Cashman" AFFILIATION="S&amp;D">
(EN) Κύριε Πρόεδρε, ελπίζω ότι το Σώμα και εσείς θα μου επιτρέψετε να σας συγχαρώ εν συντομία για τη δήλωση που κάνατε εξ ονόματος του David Kato ο οποίος δολοφονήθηκε στην Ουγκάντα. Ήταν, όπως αναφέρατε, υπέρμαχος των ανθρωπίνων δικαιωμάτων και υπερασπιζόταν τα δικαιώματα των λεσβιών, των ομοφυλόφιλων και των αμφιφυλόφιλων.
<P>
Ήθελα απλώς να αναφέρω ότι εδώ στο Σώμα εγκρίναμε μια πρόταση σχετικά με τα όσα συμβαίνουν στην Ουγκάντα. Είναι ζωτικής σημασίας να στηρίξουμε την κοινωνία των πολιτών στην Ουγκάντα και να θυμόμαστε ότι ο David (Δαυίδ στα ελληνικά), ήταν ένας γίγαντας που στεκόταν πάνω από αυτούς που κήρυτταν το μίσος και τις διακρίσεις, και δεν πρέπει να λησμονούμε την οικογένειά του σε αυτήν τη θλιβερή στιγμή.
<SPEAKER ID="009" NAME="Πρόεδρος">
Σας ευχαριστώ.
