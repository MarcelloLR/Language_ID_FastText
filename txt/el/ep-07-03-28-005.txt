<CHAPTER ID="005">
Καλωσόρισμα
<SPEAKER ID="012" NAME="Πρόεδρος">
Θα ήθελα επίσης να καλωσορίσω μια αντιπροσωπεία από το Ιράκ. Χαίρομαι πολύ που έχω την ευκαιρία σήμερα το απόγευμα να καλωσορίσω στο Ευρωπαϊκό Κοινοβούλιο πενταμελή αντιπροσωπεία του κοινοβουλίου του Ιράκ με επικεφαλής τον κ. Hamid Mousa.
<P>
(Χειροκροτήματα)
<P>
" κατάσταση στο Ιράκ μας προξενεί διαρκή ανησυχία και η επίσκεψη των συναδέλφων μας, που μας δίνει τη δυνατότητα να ενημερωθούμε από πρώτο χέρι για τις εξελίξεις, είναι εξαιρετικά αναγκαία και καλοδεχούμενη. Χθες είχα ήδη την ευκαιρία να συναντήσω την αντιπροσωπεία αυτή και καταλαβαίνω πάρα πολύ καλά υπό πόσο δύσκολες συνθήκες εργάζονται οι βουλευτές. Είμαι βέβαιος ότι οι συνομιλίες με την Επιτροπή Εξωτερικών Υποθέσεων και με άλλα μέλη του Σώματος ήταν χρήσιμες και θα ωφελήσουν και τις δύο πλευρές. Ελπίζω ότι η διαδικασία της συνταγματικής μεταρρύθμισης που είναι εν εξελίξει θα δώσει σε όλες τις ομάδες στο Ιράκ την ευκαιρία να επιτύχουν ευρεία συναίνεση για τα ουσιαστικά ζητήματα και να ανοίξουν για τη χώρα τους τον δρόμο που οδηγεί στο μέλλον.
<P>
Αξιότιμοι επισκέπτες, εύχομαι ό,τι καλύτερο για εσάς και τη χώρα σας και ελπίζω ότι η επίσκεψή σας θα συνεισφέρει στη δημιουργία σταθερών κοινοβουλευτικών σχέσεων μεταξύ των δύο κοινοβουλίων μας, του δικού σας στο Ιράκ και του Ευρωπαϊκού Κοινοβουλίου. Εκφράζω τις καλύτερες ευχές μου σε εσάς και στην πολύπαθη χώρα σας.
