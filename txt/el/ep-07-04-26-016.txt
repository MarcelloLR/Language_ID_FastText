<CHAPTER ID="016">
Αιτιολογήσεις ψήφου
<SPEAKER ID="233" NAME="Erik Meijer " AFFILIATION="GUE/NGL">
γραπτώς. (NL) Εξ ονόματος της Ομάδας μου, ο κ. Παφίλης αναφέρθηκε σήμερα το απόγευμα στο θέμα της Ζιμπάμπουε. Γνωρίζω ότι αυτό που θέλει τόσο αυτός όσο και το κόμμα του στην Ελλάδα είναι να επισημάνουν τη μακροχρόνια σύγκρουση μεταξύ της πρώην βρετανικής αποικιακής αυτοκρατορίας και του πρώην κινήματος ανεξαρτησίας, ηγέτης του οποίου ήταν ο Μουγκάμπε, ο σημερινός πρόεδρος της χώρας. Τονίζεται ως σύγκρουση μεταξύ του απόλυτου κακού και του απόλυτου καλού. Όπως και ο συνάδελφός μου κ. Παφίλης, είμαι υπέρ του Μουγκάμπε της δεκαετίας του 1970 και κατά της αποικιοκρατίας, αλλά έχουμε πολύ διαφορικές απόψεις για το παρόν, όπως διευκρίνισα σε προηγούμενες συζητήσεις κατεπείγοντος. Είμαι υπέρ των γεωργικών μεταρρυθμίσεων, με άλλα λόγια είμαι υπέρ του τεμαχισμού της γης των μεγαλογαιοκτημόνων υπέρ των μικρών αγροτών. Ωστόσο, ο τρόπος με τον οποίο γίνεται αυτό στη Ζιμπάμπουε έχει οδηγήσει σε βία, εκφοβισμό και φόβο των πολιτών για τη ζωή τους, κυρίως των μαύρων αγροτών και όσων εργάζονται στον τομέα της γεωργίας. Συνεπώς, και οι πόλεις έχουν εκτεθεί σε αυτό το είδος της βίας. Ο Μουγκάμπε δεν υπηρετεί πλέον τον λαό του ενάντια στους αποικιοκράτες εκμεταλλευτές, αλλά τους βυθίζει στο χάος, την καταπίεση και τη φτώχεια. Εφόσον ένα τέτοιο καθεστώς βασίζεται στη βία και τον εκφοβισμό, και δεν αξίζει να συνεχίζεται, θα υπερψηφίσω το ψήφισμα σχετικά με τη Ζιμπάμπουε.
