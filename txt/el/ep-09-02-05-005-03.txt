<CHAPTER ID="005-03">
3. Ενίσχυση του ρόλου των ευρωπαϊκών ΜΜΕ στις διεθνείς συναλλαγές (
<P>
- Πριν από την ψηφοφορία:
<SPEAKER ID="072" NAME="Cristiana Muscardini" LANGUAGE="IT">
Κύριε Πρόεδρε, κυρίες και κύριοι, παρακαλώ να με συγχωρήσετε και επιτρέψτε μου να σας ευχαριστήσω για την υπομονή σας.
<P>
Όπως γνωρίζουμε, το Ευρωπαϊκό Κοινοβούλιο επιθυμούσε επί πολλά χρόνια να εκφράσει τις απόψεις του για τις μικρομεσαίες επιχειρήσεις που αντιπροσωπεύουν το 99% του συνόλου των ευρωπαϊκών εταιρειών και 75 εκατομμύρια θέσεις εργασίας, ενώ σήμερα μόνο το 3% των εν λόγω μικρομεσαίων επιχειρήσεων έχουν πρόσβαση στις ξένες, εξωτερικές αγορές και μόνο το 8% έχουν πρόσβαση στην εσωτερική αγορά.
<P>
Ζητούμε, ως εκ τούτου, από το Συμβούλιο και την Επιτροπή να λαμβάνουν υπόψη τους αυτά τα γεγονότα στο πλαίσιο των πολυμερών και διμερών διαπραγματεύσεων, σε ό,τι αφορά την πρόσβαση στις εξωτερικές αγορές, την καταπολέμηση της παραποίησης/απομίμησης, τη χρήση μέσων προστασίας του εμπορίου και τον ανταγωνισμό μεταξύ των υποβαλλόντων προσφορά. Το εμπόριο είναι το κλειδί για μεγαλύτερη ευημερία.
<P>
Θα ήθελα να ευχαριστήσω τους συναδέλφους μου στην Επιτροπή Διεθνούς Εμπορίου και, κυρίως, τους σκιώδεις εισηγητές των δύο μεγαλύτερων ομάδων, την κυρία Saïfi και την κυρία Locatelli, καθώς και να εκφράσω τις από καρδίας ευχαριστίες μου προς τη γραμματεία και τον Δρ. Bendini ειδικότερα. Πιστεύω ότι μετά από όλη την εργασία μας, παραδίδουμε σήμερα κοινές σκέψεις και προτάσεις στην Επιτροπή, επί ενός θέματος για το οποίο νοιάζεται ιδιαίτερα η κυρία Ashton, όπως ακούσαμε στην εναρκτήρια ομιλία της ως Επιτρόπου, και επί ενός θέματος το οποίο πρέπει να αντιμετωπισθεί χωρίς καθυστέρηση, εάν θέλουμε να επιλύσουμε, εν μέρει τουλάχιστον, τη σοβαρή οικονομική και χρηματοπιστωτική κρίση που πλήττει τους εργαζόμενους και τους πολίτες.
