<CHAPTER ID="021">
Δημοκρατικός έλεγχος στο πλαίσιο του Μηχανισμού Συνεργασίας για την Ανάπτυξη (συζήτηση) 
<SPEAKER ID="431" NAME="Πρόεδρος">
" ημερήσια διάταξη προβλέπει τη δήλωση της Επιτροπής σχετικά με τον δημοκρατικό έλεγχο στο πλαίσιο του Μηχανισμού Συνεργασίας για την Ανάπτυξη.
<SPEAKER ID="432" NAME="Benita Ferrero-Waldner">
Μέλος της Επιτροπής. (EN) Κυρία Πρόεδρε, αξιότιμοι βουλευτές, είναι μεγάλη μου χαρά να βρίσκομαι εδώ. Θέλω να ευχαριστήσω το Κοινοβούλιο και, ιδιαίτερα, τα μέλη της Επιτροπής Ανάπτυξης για τον εποικοδομητικό διάλογο που κατάφεραν να διεξαγάγουν στο πλαίσιο του δημοκρατικού ελέγχου των σχεδίων εγγράφων στρατηγικής μας.
<P>
Σε πολλές περιπτώσεις, όπως και στην κοινή επιστολή μου με τον συνάδελφό μου, Louis Michel, προς τον πρόεδρο της Επιτροπής Ανάπτυξης στις 26 Μαρτίου, επανέλαβα τη δέσμευσή μου για προσεκτική εξέταση των παρατηρήσεων της επιτροπής σχετικά με τα έγγραφα στρατηγικής κατά την εκπόνηση των ετήσιων προγραμμάτων δράσης και την εφαρμογή των σχεδίων και των προγραμμάτων μας. Βρισκόμαστε τώρα στη φάση εκπόνησης αυτών των προγραμμάτων. Ορισμένα από αυτά έχουν ήδη διαβιβαστεί σε εσάς και τα υπόλοιπα θα σας αποσταλούν μέχρι το φθινόπωρο σύμφωνα με το άρθρο 8 της απόφασης για την επιτροπολογία. Μαζί με αυτά τα ετήσια προγράμματα δράσης, θα λάβετε επίσης συνοπτικούς πίνακες που θα εξηγούν λεπτομερώς με ποιον τρόπο λήφθηκαν υπόψη οι παρατηρήσεις σας ή γιατί δεν ήταν εφικτό να γίνει αυτό.
<P>
Επίσης, την τρέχουσα εβδομάδα, με ξεχωριστή επιστολή προς τον κ. Borrell, επεξήγησα τον τρόπο με τον οποίο εξετάσαμε τις παρατηρήσεις σας και το πώς αυτές μεταφέρθηκαν στα ετήσια προγράμματα δράσης που έχουν ήδη αποσταλεί σε εσάς. Με κάποια απογοήτευση λοιπόν ακούω για μια πρόταση ψηφίσματος που επικρίνει τον προγραμματισμό της Επιτροπής. Ελπίζω ότι αυτό δεν θα θέσει υπό αμφισβήτηση το πνεύμα ανοιχτού διαλόγου και συνεργασίας που επιδεικνύουμε και που είμαστε διατεθειμένοι να συνεχίσουμε να επιδιώκουμε.
<P>
Παρακαλώ, επιτρέψτε μου να αναφερθώ σε ορισμένα από τα θέματα που τέθηκαν από το Κοινοβούλιο πολλές φορές, κυρίως στην πρόταση ψηφίσματός σας. Είμαστε, φυσικά, απολύτως αφοσιωμένοι στον κυρίαρχο στόχο της εξάλειψης της φτώχειας και στην επίτευξη των αναπτυξιακών στόχων της Χιλιετίας στο πλαίσιο του Μηχανισμού Συνεργασίας για την Ανάπτυξη. Θέλω να επισημάνω με μεγάλη σαφήνεια ότι όλες οι προγραμματισμένες δράσεις στα έγγραφα στρατηγικής των χωρών είναι αναπτυξιακές δράσεις και εμπίπτουν στους τομείς προτεραιότητας που καθορίζονται στον Μηχανισμό Συνεργασίας για την Ανάπτυξη. Πρέπει να τονιστεί σε αυτό το σημείο πως ο κανονισμός δηλώνει επίσης ότι πρέπει να εφαρμόσουμε διαφοροποιημένες προσεγγίσεις ανάλογα με τις μεμονωμένες αναπτυξιακές επαφές και ανάγκες κάθε ενδιαφερόμενης χώρας. Οι αναπτυξιακές ανάγκες του Μπαγκλαντές, για παράδειγμα, δεν είναι ίδιες με αυτές της Βραζιλίας. Συμφωνούμε με την άποψη του Κοινοβουλίου ότι η υγεία και η εκπαίδευση διαδραματίζουν σημαντικό ρόλο στην εξάλειψη της φτώχειας και στην επίτευξη των αναπτυξιακών στόχων της Χιλιετίας.
<P>
Σε αυτό το σημείο, θα ήθελα να επαναλάβω τη δέσμευση της Επιτροπής ότι θα τηρήσει τη συμφωνηθείσα διεξαγωγή συγκριτικής αξιολόγησης 20% για τους κοινωνικούς τομείς μέχρι το 2009 μέσω προγραμμάτων σχεδίων ή δημοσιονομικής υποστήριξης συνδεδεμένης με αυτούς τους τομείς, λαμβάνοντας έναν μέσο όρο από όλες τις γεωγραφικές περιοχές. Τα πρώτα πολυετή ενδεικτικά προγράμματα για την περίοδο 2007-2010 δείχνουν ήδη μια σαφή συμβολή στη γενική συγκριτική αξιολόγηση για τη βασική υγεία και την εκπαίδευση. Αυτό επιβεβαιώθηκε από τα ετήσια προγράμματα δράσης υπό έγκριση για το 2007. Μόλις τα σχέδια και τα προγράμματα μπουν στη φάση της εφαρμογής, θα παράσχουμε στο Κοινοβούλιο λεπτομερή στατιστικά στοιχεία.
<P>
Όσον αφορά την επιλεξιμότητα για επίσημη αναπτυξιακή βοήθεια, θέλω να σας βεβαιώσω ότι κατά την εκπόνηση των ετήσιων προγραμμάτων δράσης θα διασφαλίσουμε την πλήρη συμμόρφωση με τις διατάξεις του Μηχανισμού Αναπτυξιακής Συνεργασίας σχετικά με τα κριτήρια ΟΟΣΑ/ΕΑΒ για τα γεωγραφικά προγράμματα, διατηρώντας παράλληλα την ευελιξία που προβλέπεται στον κανονισμό για τα θεματικά προγράμματα. Φυσικά, θα γίνει μια επίσημη εκτίμηση αυτής της συμμόρφωσης κατά τη διάρκεια της ενδιάμεσης αναθεώρησης που θα ξεκινήσει το 2009. " Επιτροπή προτίθεται να υποβάλει προτάσεις για την τροποποίηση των κανονισμών αν το θεωρήσει απαραίτητο.
<P>
Όσον αφορά τις διαβουλεύσεις των ενδιαφερόμενων φορέων, γνωρίζουμε καλά ότι πρέπει να γίνουν ακόμα περαιτέρω βελτιώσεις στη διαδικασία διαβούλευσης, όπως η συμμετοχή τοπικών και περιφερειακών αρχών. Αποτελεί, ωστόσο, επίσης αρχή της αναπτυξιακής μας βοήθειας να διευθύνεται από τη χώρα εταίρο και να συμβάλει στα εθνικά αναπτυξιακά σχέδια. Συνεπώς, κάνουμε ό,τι μπορούμε για να ενθαρρύνουμε τις εθνικές αρχές σε κάθε χώρα να προχωρήσουν σε διαβούλευση με τα εθνικά τους κοινοβούλια, τις περιφερειακές και τοπικές αρχές και την κοινωνία των πολιτών σε ό,τι αφορά τα αναπτυξιακά τους σχέδια ως έκφραση χρηστής διακυβέρνησης.
<P>
Τα ετήσια προγράμματα δράσης μας θα εξηγούν με περισσότερη σαφήνεια τι κάναμε όσον αφορά τις διαβουλεύσεις. Το πρόσφατο ετήσιο πρόγραμμα δράσης για την Καμπότζη αποτελεί καλό παράδειγμα. Όσον αφορά τις δράσεις άλλων δωρητών, η Επιτροπή παρείχε κάθε διαθέσιμη πληροφορία κατά την παρουσίαση των εγγράφων στρατηγικής της, καθώς και την πρόοδο προς την επίτευξη των αναπτυξιακών στόχων της χιλιετίας. Όπως κι εσείς, έχουμε κάθε συμφέρον να αποκτήσουμε μια γενική εικόνα για τις δραστηριότητες όλων των δωρητών και καταβάλλουμε κάθε προσπάθεια να παράσχουμε περισσότερες πληροφορίες στο πλαίσιο ενός συνδυασμού νέων προτύπων.
<P>
Όσον αφορά την ενσωμάτωση στις πολιτικές εγκάρσιων θεμάτων όπως η προώθηση των ανθρωπίνων δικαιωμάτων, η ισότητα των φύλων, η δημοκρατία, η χρηστή διακυβέρνηση και η περιβαλλοντική αειφορία, φυσικά προτιθέμεθα να την εφαρμόσουμε. Αυτό αποτελούσε βασικό στόχο για εμάς από την αρχή. Να είστε βέβαιοι ότι θα την πραγματοποιήσουμε στη φάση της εφαρμογής.
<P>
Τέλος, όσον αφορά την παρατήρησή σας για τη δημοσιονομική στήριξη, θα ήθελα να τονίσω ότι η Επιτροπή εφαρμόζει αυστηρά κριτήρια επιλεξιμότητας που επανεκτιμώνται πριν από κάθε δαπάνη δημοσιονομικής στήριξης. Στους τομείς της χάραξης πολιτικής και της στρατηγικής, και της μακροοικονομικής σταθερότητας και της δημοσιονομικής διαχείρισης, κατά την επιλογή των χωρών που πρέπει να λάβουν δημοσιονομική στήριξη, προσπάθησα να ασχοληθώ με τα βασικά στοιχεία του ψηφίσματός σας. Να είστε βέβαιοι ότι θα λάβετε λεπτομερή ενημέρωση για τις παρατηρήσεις σας όταν θα σας αποστείλουμε τα ετήσια προγράμματα δράσης στο πλαίσιο του δικαιώματος σας για επίβλεψη σύμφωνα με τη διαδικασία επιτροπολογίας. " Επιτροπή προτίθεται να συζητήσει τα ετήσια προγράμματα δράσης στα αρμόδια όργανα του Κοινοβουλίου.
<SPEAKER ID="433" NAME="Gay Mitchell">
εξ ονόματος της Ομάδας PPE-DE. - (EN) Κυρία Πρόεδρε, εκτιμώ ιδιαίτερα τα σχόλια και το περιεχόμενο της απάντησης της Επιτρόπου εδώ σήμερα το απόγευμα. Πρέπει να πω ότι δεν θα περίμενα τίποτα λιγότερο από εκείνη. Διαπίστωσα καθ' όλη τη διάρκεια της διαδικασίας του Μηχανισμού Συνεργασίας για την Ανάπτυξη (ΜΣΑ), συχνά όταν βρισκόμασταν σε τέλμα, ότι η Επίτροπος προσέφερε ασφαλώς μεγάλη βοήθεια στην προσπάθεια να προχωρήσει αυτή η κατάσταση, όπως και ο συνάδελφός της, Επίτροπος Michel.
<P>
Με ικανοποίηση επίσης άκουσα αυτά που είπε για τα ετήσια προγράμματα δράσης διότι πραγματικά πρέπει να αναλάβουμε δράση σε σχέση με την επιστολή που η Επίτροπος Ferrero Waldner και ο Επίτροπος Michel απέστειλαν στην κ. Morgantini και σε μένα ως εισηγητή σχετικά με τον ΜΣΑ, διότι σε αυτή την επιστολή κατέστη σαφές ότι το Κοινοβούλιο θα αποφάσιζε μόνο του για το ποιες δομές θα συγκροτούσε και τα προγράμματα και τα έγγραφα στρατηγικής που θα εξέταζε.
<P>
Πρέπει να πω επίσης ότι, δεδομένου ότι ο ΜΣΑ εγκρίθηκε μόλις τον περασμένο Δεκέμβριο και αποτελεί μια νέα διαδικασία για όλους μας, το Κοινοβούλιο βρίσκεται υπ' ατμόν. Εκεί όπου απέτυχε, άκουσα ορισμένες πολύ κακές αναφορές για τη στάση κάποιων στην Επιτροπή σε σχέση με τα ετήσια προγράμματα δράσης. Από την εμπειρία μου ως προέδρου της ομάδας Γ, η οποία εξέταζε ορισμένες από τις χώρες της Λατινικής Αμερικής, πρέπει να πω ότι η συνεργασία ήταν πολύ καλή. Και πιστεύω ότι η Επίτροπος πρέπει να ενθαρρύνει τη συνέχιση της καλής συνεργασίας διότι δημιουργεί μια καλή ατμόσφαιρα γενικά και δημιουργεί μια πολύ καλή σχέση συνεργασίας. Επιτρέπει σε όλους μας να αξιοποιήσουμε τη βέλτιστη εμπειρία μας για να αντιμετωπίσουμε τα θέματα που όλοι θέλουμε να αντιμετωπίσουμε, δηλαδή τους αναπτυξιακούς στόχους της Χιλιετίας και τις ανάγκες των πολύ φτωχών πληθυσμών σε ένα μέρος του κόσμου που υποφέρει.
<P>
Θέλω να υπογραμμίσω τη σημασία της τρέχουσας περιόδου. Έγινε πολλή δουλειά από την Επιτροπή και το Κοινοβούλιο για να καταφέρει η ΕΕ να εφαρμόσει καλύτερα τις αναπτυξιακές πολιτικές της. Καθ' όλη τη διάρκεια των διαπραγματεύσεων για τον μηχανισμό αναπτυξιακής συνεργασίας, καταστήσαμε σαφές ότι δεν θέλαμε να εμπλακούμε στη μικροδιαχείριση. " μικροδιαχείριση ανήκει στην Επιτροπή και στο Συμβούλιο αλλά θέλουμε να έχουμε την επιτήρηση. Είναι σωστό να έχει την επιτήρηση το Κοινοβούλιο και η Επιτροπή δεν πρέπει να φοβάται τυχόν συμμετοχή του Κοινοβουλίου σε αυτό το πλαίσιο. Εμείς, η Επιτροπή και το Συμβούλιο, πρέπει να είμαστε εταίροι στην προσπάθεια να είμαστε αποτελεσματικοί, και όχι ανταγωνιστές που προσπαθούν να κρατήσουν μυστικά για τον εαυτό τους. Πώς μπορούμε να συνεργαστούμε για την αποτελεσματική παροχή βοήθειας στις χώρες που προσπαθούμε να βοηθήσουμε;
<P>
Γίνονται τα πρώτα βήματα του νέου πλαισίου ΜΣΑ και όλοι έχουμε ευθύνες για την επιτυχία του. Ο ΜΣΑ τυποποίησε τις δομές, αναγνωρίζοντας τη σημαντική λειτουργία που θα μπορούσε να έχει το Κοινοβούλιο με τον ρόλο του ως επόπτης και σύμβουλος. Εργαστήκαμε σκληρά ελέγχοντας τα έγγραφα στρατηγικής που εκπονήθηκαν από την Επιτροπή, για να διατυπώσουμε θέσεις για τις διάφορες πτυχές αυτών των στρατηγικών. Προσδοκώ από την Επιτροπή να εξετάσει προσεκτικά τις θέσεις μας για τα έγγραφα στρατηγικής.
<P>
Στο πλαίσιο του εποπτικού ρόλου μας, πρέπει να επιμείνουμε στη συνεχή εστίαση της πολιτικής στην επίτευξη των ΑΣΧ, οι οποίοι αποσκοπούν στην εξάλειψη ορισμένων από τις χειρότερες μορφές φτώχειας στον κόσμο. Το Κοινοβούλιο πρέπει να λαμβάνει διαρκώς διαβεβαιώσεις προς ικανοποίησή του.
<P>
Εντυπωσιάστηκα ιδιαίτερα στην αρχή του έτους όταν άκουσα από τη γερμανική Προεδρία ότι θα διαβίβαζαν τα έγγραφα ΑΚΕ στο Κοινοβούλιο με τον ίδιο τρόπο που είχαν διαβιβάσει τα έγγραφα για τις χώρες της Ασίας και της Λατινικής Αμερικής.
<P>
Τώρα ξέρω ότι ένα κράτος μέλος -αν και ίσως γίνομαι άδικος σε αυτό το θέμα- ήγειρε αντιρρήσεις γι' αυτό. Γνωρίζω ότι υπάρχει μεγάλος αριθμός αυτών των εγγράφων και ακούγεται πολύ καλό να αντιμετωπιστεί αυτό με κάποιον τρόπο από τα κράτη μέλη της ΚΣΙΕ ή της ΑΚΕ. Αλλά, σε αντίθεση με το Κοινοβούλιο, η Κοινοβουλευτική Συνέλευσης Ίσης Εκπροσώπησης και η ομάδα των κρατών Αφρικής, Καραϊβικής και Ειρηνικού αυτής της Συνέλευσης δεν συνεδριάζουν συνεχώς και δεν υπάρχουν οι δομές για να επιτευχθεί αυτό το επίπεδο ελέγχου.
<P>
Εμείς έχουμε τρεις μόνιμες επιτροπές και ίσως σε επιλεκτική βάση ελέγχου θα μπορούσαμε να επιλέξουμε ορισμένες πτυχές αυτών για να τις εξετάσουμε. Αυτό όμως δεν πρέπει σε καμία περίπτωση να επηρεάσει την ανάγκη του Κοινοβουλίου εδώ να πάρει ό,τι έγγραφα επιθυμεί και να τα ελέγξει με τον καλύτερο δυνατό τρόπο.
<P>
Ο στόχος μας πρέπει να είναι πάντα η επίτευξη των αναπτυξιακών στόχων της Χιλιετίας. Δεν είμαστε ανταγωνιστές. Μπορούμε να εργαστούμε μαζί. Για δύο χρόνια, κατά τη διάρκεια της διαδικασίας του μέσου αναπτυξιακής συνεργασίας, προσπαθούσαμε να πείσουμε την Επιτροπή και άλλους ότι θέλουμε πραγματικά να προσπαθήσουμε να βρούμε ένα αληθινά καλό μέσο. Τελικά, όταν μας άκουσαν, βρήκαμε αυτό το μέσο.
<P>
Κυρία Επίτροπε, μην ακούτε τις κακές συμβουλές. Μην ακούτε τους ανθρώπους που δημιουργούν εμπόδια. Είμαστε στην ίδια ομάδα. Θέλουμε να επιτύχουμε τους αναπτυξιακούς στόχους της Χιλιετίας. Μην αποκρύπτετε από το Κοινοβούλιο πληροφορίες που θα έπρεπε κανονικά να γνωρίζει στον εποπτικό ρόλο του. Θα δείτε ότι θα ανταποκριθούμε με γενναιοδωρία, αποτελεσματικά και χρήσιμα.
<P>
Σας ευχαριστώ πολύ για τη συνδρομή σας εδώ σήμερα το απόγευμα.
<SPEAKER ID="434" NAME="Πρόεδρος">
Πριν δώσω τον λόγο στον κ. van den Berg, επισημαίνω με λύπη μου ότι, απ' ό,τι φαίνεται, απόψε θα είναι η τελευταία του ομιλία στο Σώμα πριν προχωρήσει σε άλλα πράγματα. Σας ευχόμαστε όλοι ό,τι καλύτερο, κύριε van den Berg, αν και λυπόμαστε που σας χάνουμε.
<SPEAKER ID="435" NAME="Margrietus van den Berg">
εξ ονόματος της Ομάδας PSE. - (NL) Κυρία Πρόεδρε, προσυπογράφω όλα όσα δήλωσε ο κ. Mitchell σε σχέση με τα σχέδια πολιτικής ΑΚΕ. Την 1η Ιανουαρίου του τρέχοντος έτους, τέθηκε σε ισχύ το νέο χρηματοδοτικό μέσο σχετικά με την αναπτυξιακή συνεργασία, στο οποίο κεντρική θέση κατέχουν οι Αναπτυξιακοί Στόχοι της Χιλιετίας. Ήρθε πλέον η ώρα να διαπιστώσουμε, εάν αυτοί οι νόμοι και οι αρχές εφαρμόστηκαν επίσης στην πράξη.
<P>
Τους τελευταίους μήνες, εμείς στην Επιτροπή Ανάπτυξης αφιερώσαμε πολύ από τον χρόνο μας στην επιθεώρηση εγγράφων εθνικής πολιτικής. Μέλη του προσωπικού, μέλη του Ευρωπαϊκού Κοινοβουλίου και γραμματείες εργάστηκαν όλοι σκληρά στις επιτροπές και στο Κοινοβούλιο. Έχοντας εξετάσει προσεκτικά τις στρατηγικές πολιτικής για τις χώρες και τις περιοχές της Νότιας Αμερικής, της Ασίας και της Νότιας Αφρικής, καταλήξαμε στο συμπέρασμα ότι έξι ειδικές περιπτώσεις από ένα τεράστιο σύνολο σχεδίων δεν υποστηρίχθηκαν επαρκώς, από νομική άποψη, γεγονός που εξηγεί γιατί τις επιστρέψαμε μέσω ψηφισμάτων. Σε κάποιες άλλες περιπτώσεις, αντιδράσαμε με επιστολή και εγείραμε μια σειρά ζητημάτων.
<P>
Κυρία Επίτροπε, κατά το δημοκρατικό έλεγχο, εντοπίσαμε επίσης μια σειρά από θεμελιώδη προβλήματα, τα οποία αντιμετωπίζετε αναμφίβολα και εσείς στην Επιτροπή. Ο πρωταρχικός στόχος του μέσου της αναπτυξιακής συνεργασίας είναι να εξαλείψει τη φτώχεια και να επιτύχει τους Αναπτυξιακούς Στόχους της Χιλιετίας. Αυτός είναι ο απώτερος στόχος, ο οποίος, κατά την άποψή μας, δεν τονίστηκε επαρκώς στα έγγραφα εθνικής πολιτικής, εν μέρει διότι αυτά εξακολουθούν να φέρουν τη σφραγίδα προηγούμενων, παλαιού τύπου, σχεδίων.
<P>
Θα ήθελα να υπενθυμίσω στην Επιτροπή τη σταθερή μας προσήλωση στην επίτευξη του 20%. Έχει σημασία αυτό που επεσήμανε προ ολίγου η Επίτροπος: ότι εγγυάται την επίτευξη αυτού του 20% μέχρι το 2009. Εάν αυτό δηλώνεται με τέτοια σαφήνεια, τότε είμαστε βέβαιοι ότι αυτό θα συμβεί κιόλας. Αυτό μπορεί να προωθηθεί με τις συμφωνίες που σχετίζονται με τους Αναπτυξιακούς Στόχους της Χιλιετίας. Σε τελική ανάλυση, η δημοσιονομική στήριξη είναι δεδομένη και πρέπει ασφαλώς να συμμορφώνεται με τις απαιτήσεις, όπως ορθά επισημάνατε. Φανταστείτε, λοιπόν, ότι αυτό πραγματοποιείται και οι αντίστοιχες συμφωνίες που σχετίζονται με τους Αναπτυξιακούς Στόχους της Χιλιετίας μπορούν να καταπέσουν. Αυτό το λιγότερο σημαίνει ότι η εμπλεκόμενη κυβέρνηση είναι γνωστό ότι πραγματοποιεί κάποια πράγματα στους τομείς της βασικής εκπαίδευσης και υγειονομικής περίθαλψης. Αυτό συμβαίνει όταν είναι δυνατόν να τα συμπεριλάβουμε στο 20% με έναν δικαιολογημένο και πολύ πιο σαφή τρόπο. Εάν όχι, όλα αυτά παραμένουν εξαιρετικά αόριστα.
<P>
Θα ήθελα επίσης να εστιάσω την προσοχή σας στο γεγονός ότι, το επόμενο έτος, 50 εκατομμύρια ευρώ από την "Επένδυση σε ανθρώπους", την τοπική γραμμή του μέσου συνεργασίας για την ανάπτυξη, θα τροφοδοτήσει το Παγκόσμιο Ταμείο. Το Παγκόσμιο Ταμείο είναι ένα θαυμάσιο πράγμα, το οποίο το υποστηρίζουμε. Πέρυσι, προσφέραμε 62 εκατομμύρια ευρώ. Αυτό όμως σημαίνει ότι, ουσιαστικά, σας έμειναν πολύ λίγα κονδύλια για τους άλλους σκοπούς που αναφέρονται σε αυτήν την πράξη. Εάν αυτό συμβεί για δύο συνεχόμενα έτη, θα οδηγηθείτε σε κατάρρευση. Θα ήθελα να εστιάσω την προσοχή σας σ' αυτό. Αυτό είναι κάτι που απαιτεί διαβούλευση με τους εταίρους ΑΚΕ και το Ευρωπαϊκό Ταμείο Ανάπτυξης.
<P>
Παρόλα αυτά, κάτι πρέπει να γίνει, διότι, σε διαφορετική περίπτωση, η τοπική γραμμή "Επένδυση σε ανθρώπους" θα καταλήξει πράγματι να είναι κενή περιεχομένου. Το Ευρωπαϊκό Κοινοβούλιο δεν θα διστάσει να χρησιμοποιήσει το δημοσιονομικό της μέσο, εάν αυτό απαιτηθεί. Ο Ralf Walter είναι ενεργός επ' αυτού του σημείου και -γνωρίζετε άλλωστε με τι μοιάζει- είναι ένα ασυμβίβαστο άτομο ως προς αυτό. Παρόλα αυτά, κυρία Επίτροπε, απόψε δεν ήθελα να παίξω τον ρόλο του Max Mackie Messer από την όπερα Dreigroschenoper [όπερα της πεντάρας], διότι, σε τελική ανάλυση, εσείς είστε ντυμένη με "γαλάζιο χρώμα" και, καθώς αυτή είναι η τελευταία μου ομιλία, με πετύχατε σε καλή διάθεση.
<P>
Θα ήθελα να ολοκληρώσω με μια προσωπική αναφορά. Όπως προαναφέρατε, κυρία Πρόεδρε, έχω οριστεί Αρμοστής της Βασίλισσας του Γκρόνιγκεν από την 1η Σεπτεμβρίου. Θα ήθελα να ευχαριστήσω θερμά τους συναδέλφους μου βουλευτές του Ευρωπαϊκού Κοινοβουλίου και το προσωπικό, καθώς και όλες τις γραμματείες της Επιτροπής για την τεράστια υποστήριξη που απολάμβανα τόσο από τον Επίτροπο Michel όσο και από την Επίτροπο Ferrero-Waldner. Ελπίζω να αποχαιρετίσω το Κοινοβούλιο την 28η Αυγούστου, ημέρα κατά την οποία ευελπιστώ να σας δω και πάλι εδώ, αλλά προς το παρόν: εύχομαι σε όλους σας ό,τι καλύτερο.
<SPEAKER ID="436" NAME="Πρόεδρος">
Σας ευχαριστούμε για τη συνεισφορά σας στο έργο του Κοινοβουλίου.
<SPEAKER ID="437" NAME="Mikel Irujo Amezaga">
εξ ονόματος της Ομάδας Verts/ALE. - (ES) Κυρία Πρόεδρε, αυτή ήταν η τελευταία παρέμβαση του προηγούμενου ομιλητή, και αυτή είναι η πρώτη δική μου στην Ολομέλεια. Ελπίζω ότι θα είστε καλή μαζί μου.
<P>
Πρέπει να αρχίσω επισημαίνοντας ότι η διαδικασίας έγκρισης του κανονισμού που θεσπίζει τον μηχανισμό συνεργασίας για την ανάπτυξη (ΜΣΑ) ήταν, όπως γνωρίζουμε, επίπονη, περίπλοκη και ενίοτε γεμάτη δυσκολίες. Πράγματι, η πρώτη απάντηση που δόθηκε από το Κοινοβούλιο με στόχο την απόρριψη της πρότασης είχε εγκριθεί τότε ομόφωνα από την Επιτροπή Ανάπτυξης, και είχε υποστηριχθεί επίσης ομόφωνα από τις τρεις άλλες επιτροπές που εξέδωσαν γνωμοδοτήσεις επί του θέματος. Όλα αυτά οδήγησαν την Επιτροπή και το Συμβούλιο στο τραπέζι των διαπραγματεύσεων και τελικά έπεισαν και τα δύο αυτά θεσμικά όργανα να σεβαστούν την προσφυγή του Κοινοβουλίου στη συναπόφαση. Όλα αυτά τα γνωρίζουμε ήδη.
<P>
Όπως γνωρίζουμε όλοι, η πρόταση εγκρίθηκε τελικά, μολονότι πολλοί από τους παράγοντες που αποτελούσαν πηγή ανησυχίας πριν από έναν και πλέον χρόνο δεν έχουν εκλείψει.
<P>
Σε αυτόν τον έναν χρόνο που μεσολάβησε, το Κοινοβούλιο παρουσίασε τρία ψηφίσματα που προειδοποιούσαν την Επιτροπή ότι υπερέβαινε τις εξουσίες της και της ζητούσαν να διορθώσει την κατάσταση, πράγμα που φυσικά εκείνη δεν έπραξε. Πρέπει επίσης να υπενθυμίσουμε στην Επιτροπή τι μπορεί να συμβεί αν το παρακάνει με την επιτροπολογία με αυτό το Κοινοβούλιο.
<P>
Το Κοινοβούλιο προχωρά μπροστά χωρίς να εξετάζει προσεκτικά τα πράγματα, και πιστεύω πως το γεγονός ότι αυτό το ψήφισμα εγκρίθηκε ομόφωνα στην Επιτροπή Ανάπτυξης είναι πολύ ενδεικτικό.
<P>
Για παράδειγμα, ο κανονισμός ΜΣΑ ορίζει ότι "η Κοινότητα προωθεί αναπτυξιακή διαδικασία την οποία κατευθύνει και οικειοποιείται η χώρα εταίρος". Θα θέλαμε να μάθουμε, ωστόσο, αν υπήρχαν επαφές με τα κοινοβούλια αυτών των εταίρων χωρών πριν από την έγκριση εγγράφων στρατηγικής και αν ναι, αν υπάρχουν διαθέσιμες λεπτομέρειες αυτών των συναντήσεων.
<P>
Ο κανονισμός ΜΣΑ προωθεί επίσης ολοκληρωμένες και συμμετοχικές προσεγγίσεις και την ευρεία συμμετοχή όλων των τμημάτων της κοινωνίας στην αναπτυξιακή διαδικασία και στον εθνικό διάλογο, ωστόσο δεν έχουμε καμία πληροφορία για το αν αυτή η σειρά επαφών έγινε πραγματικά ή όχι.
<P>
Πιστεύουμε επίσης ότι υπάρχουν ελάχιστες ή καθόλου πληροφορίες σχετικά με τον βαθμό που ο μηχανισμός συνεργασίας για την ανάπτυξη χρηματοδότησε αυτά τα έγγραφα στρατηγικής. Θέλουμε να μάθουμε αν αυτά τα έγγραφα στρατηγικής έχουν επωφεληθεί από άλλες πηγές χρηματοδότησης, και αν ναι πόσα από αυτά θα χρηματοδοτηθούν από αυτές τις πηγές. Εν ολίγοις, υπάρχουν προγράμματα στα έγγραφα στρατηγικής που δεν έχουν προσέγγιση σύμφωνη με τους ΑΣΧ όπως ορίζει ο κανονισμός ΜΣΑ; Αν ναι, πόσα χρήματα έχουν χορηγηθεί σε αυτά τα προγράμματα;
<P>
" Ομάδα μας συνεχίζει να έχει αυτές και πολλές άλλες αμφιβολίες. Ίσως αυτές οι αμφιβολίες να ξεκαθαριστούν σε αυτές τις ανακοινώσεις, τις οποίες μόλις εξαγγείλατε, από την Επιτροπή Ανάπτυξης. Δεν έχουμε ξεχάσει, ωστόσο, ότι ο κανονισμός ΜΣΑ αναφέρει τη διαφάνεια ως το κλειδί για την εφαρμογή των προγραμμάτων τουλάχιστον επτά φορές. Πιστεύουμε ότι πρέπει να δίνουμε το παράδειγμα και ότι η Επιτροπή θα πρέπει να διασφαλίσει ότι το Κοινοβούλιο θα είναι πλήρως ενημερωμένο προκειμένου να διαλύσει τις ανησυχίες που προκάλεσε η διαχείριση αυτού του μηχανισμού τους τελευταίους έξι μήνες.
<SPEAKER ID="438" NAME="Eija-Riitta Korhola" AFFILIATION="PPE-DE">
(FI) Κυρία Πρόεδρε, πέρυσι κατά τη διάρκεια της φινλανδικής Προεδρίας επιτύχαμε έναν σημαντικό συμβιβασμό όσον αφορά το μέσο αναπτυξιακής συνεργασίας, πράγμα που σημαίνει ότι η Κοινότητα θα είναι στο μέλλον σε θέση να εκπληρώσει τις δεσμεύσεις της για βοήθεια και διασφάλιση της αδιάλειπτης χρηματοδότησης των εξωτερικών σχέσεων.
<P>
Ο κανονισμός του μηχανισμού συνεργασίας για την ανάπτυξη (ΜΣΑ) λαμβάνει υπόψη του τις πολλαπλές διαστάσεις της φτώχειας. Αποτελεί επομένως μια πολλά υποσχόμενη βάση για την αναπτυξιακή συνεργασία και τη μείωση της φτώχειας. Εάν ο σκοπός είναι η επίτευξη των στόχων της Χιλιετίας, πρέπει να υπάρχουν όπλα ακριβείας. Ο κανονισμός είναι η πρώτη πράξη για την ενίσχυση του ορισμού της πολιτικής αναπτυξιακής συνεργασίας από την Επιτροπή Αναπτυξιακής Βοήθειας του ΟΟΣΑ. Αυτό είναι κρίσιμο για να διασφαλιστεί ότι ο προϋπολογισμός που διατίθεται για την αναπτυξιακή συνεργασία δεν χρησιμοποιείται για την επίτευξη άλλων πολιτικών στόχων.
<P>
Δυστυχώς, η πρακτική δεν αντανακλάται στο περιεχόμενο του κανονισμού. Στα σχέδια των εγγράφων στρατηγικής ανά χώρα για τις εκάστοτε χώρες, η Επιτροπή έχει επανειλημμένως υπερβεί τις εκτελεστικές της αρμοδιότητες και δεν έχει λάβει υπόψη της τους στόχους του ΜΣΑ. Στις αποφάσεις του, το Κοινοβούλιο έχει ήδη επανειλημμένα επισημάνει ότι ο βασικός σκοπός των σχεδίων εγγράφων στρατηγικής δεν είναι η εξάλειψη της φτώχειας. Επομένως, δεν πληρούν τις απαιτήσεις της επίσημης αναπτυξιακής βοήθειας, όπως ορίζεται από την Επιτροπή Αναπτυξιακής Βοήθειας του ΟΟΣΑ.
<P>
" Επιτροπή δεν μπορεί να συνεχίσει να αγνοεί το ουσιαστικό περιεχόμενο του ΜΣΑ και τον πυρήνα των ιδεών της πολιτικής αναπτυξιακής συνεργασίας του ΟΟΣΑ. Σύμφωνα με τον κανονισμό, η χρηματοδότηση μπορεί να λάβει μόνο τη μορφή δημοσιονομικής στήριξης, εάν η διαχείριση των δημοσίων δαπανών μιας χώρας είναι επαρκώς διαφανής. Τα κριτήρια επιλεξιμότητας πρέπει να εφαρμόζονται αυστηρά. Καθοριστικής σημασίας είναι επίσης η στήριξη του κοινοβουλευτικού ελέγχου των χωρών εταίρων. Το χαμηλό επίπεδο ελέγχου σε τρίτες χώρες ευθύνεται σε μεγάλο βαθμό για το ότι αντιπροσωπευτική δημοκρατία δεν μπορεί να απαντήσει στις ιδιοτροπίες των ισχυρών κυβερνήσεων.
<P>
Είμαι επίσης μάλλον απογοητευμένη για το ότι η Επιτροπή ήταν εξαιρετικά απρόθυμη να συνεργαστεί για τη δική της πρωτοβουλία. " Επιτροπή πρέπει να θυμάται ότι το Ευρωπαϊκό Κοινοβούλιο έχει να διαδραματίσει σημαντικό ρόλο στην εφαρμογή του μηχανισμού συνεργασίας για την ανάπτυξη (ΜΣΑ).
<SPEAKER ID="439" NAME="Ana Maria Gomes" AFFILIATION="PSE">
(PT) Για πρώτη φορά, στο πλαίσιο αυτού του νέου μέσου, το Κοινοβούλιο διαδραμάτισε ελεγκτικό ρόλο όσον αφορά τις εθνικές στρατηγικές. Θεωρώ ότι ο διάλογος ανάμεσα στο Κοινοβούλιο και την Επιτροπή ήταν εξαιρετικά εποικοδομητικός και αισθάνομαι ότι πρέπει να χρησιμεύσει ως πρότυπο για περαιτέρω πιθανή και επιθυμητή συνεργασία, όπως στην περίπτωση των χωρών ΑΚΕ. Ωστόσο, εξακολουθούν να υπάρχουν περιθώρια βελτίωσης στη συνεργασία μεταξύ των δύο θεσμικών οργάνων, συγκεκριμένα όσον αφορά την ανταλλαγή πληροφοριών.
<P>
Το Κοινοβούλιο θεωρεί ότι είναι εξαιρετικά σημαντικό να λάβει διευκρινίσεις για τον τρόπο που οι διάφορες εθνικές στρατηγικές, συνολικά, μπορούν να συμβάλουν στη χρηματοδοτική υποχρέωση να χορηγήσουν το 20% των διαθέσιμων κονδυλίων σε βασικές παροχές ιατρικής περίθαλψης και εκπαίδευσης. Σε ό,τι αφορά τις προτεραιότητες που υποδεικνύονται σε διάφορα έγγραφα εθνικής στρατηγικής, λυπούμαι που γενικά δεν πραγματοποιούνται μεγαλύτερες επενδύσεις στους Αναπτυξιακούς Στόχους της Χιλιετίας. Ο σκοπός αυτού του χρηματοδοτικού μέσου είναι η καταπολέμηση της φτώχειας, ειδικά μέσω της επίτευξης αυτών των στόχων. Κάποια έγγραφα εθνικής στρατηγικής περιλαμβάνουν δραστηριότητες που σχετίζονται με το εμπόριο, την ανώτατη εκπαίδευση, την πολιτική αεροπορία, ακόμα και την προώθηση της ΕΕ σε αποδέκτριες χώρες.
<P>
Το Κοινοβούλιο κατανοεί τη σημασία ορισμένων από αυτές τις δράσεις, ιδιαίτερα για τις αρχές των εν λόγω χωρών. Πιστεύω, ωστόσο, ότι η προτεραιότητά μας, καθώς και της Επιτροπής, πρέπει να είναι οι δράσεις που σχετίζονται άμεσα με την επίτευξη των Αναπτυξιακών Στόχων της Χιλιετίας, που έχουν έναν πολύ πιο άμεσο αντίκτυπο στη μάχη κατά της φτώχειας. Αυτές πρέπει να είναι οι προτεραιότητες. Δεν μπορούν να αγνοούνται, όπως συμβαίνει σε ορισμένες περιπτώσεις.
<P>
Θα ήθελα να επισημάνω ότι το Κοινοβούλιο δεν έλαβε απαντήσεις σε όλες τις ερωτήσεις που έθεσε στην Επιτροπή κατά τη διάρκεια αυτής της διαδικασίας. Είμαι βέβαιη ότι θα δοθούν, όπως μάλιστα ενημερωθήκαμε σήμερα από την Επίτροπο, και για τον λόγο αυτόν την ευχαριστώ.
<P>
(EN) Λυπάμαι που ο κ. van den Berg φεύγει, όπως αναφέρατε κυρία Πρόεδρε. Ουδείς αναντικατάστατος, αλλά υπάρχουν άνθρωποι που αντικαθίστανται ευκολότερα απ' ό,τι κάποιοι άλλοι. Αυτό σίγουρα δεν ισχύει για τον Max! Σε εμάς τους Σοσιαλιστές, ειδικά, θα λείψει πολύ.
<SPEAKER ID="441" NAME="Josep Borrell Fontelles" AFFILIATION="PSE">
(ES) Κυρία Πρόεδρε, κυρία Επίτροπε, γνωρίζετε πολύ καλά ότι η ανάλυση της εφαρμογής του μηχανισμού συνεργασίας για την ανάπτυξη είναι πλέον ένα πολύ σημαντικό κομμάτι του έργου της επιτροπής της οποίας έχω την τιμή να προεδρεύω.
<P>
Αποδίδουμε μεγάλη σημασία σε αυτή τη διαδικασία και ελπίζουμε ότι η Επιτροπή θα λάβει σοβαρά υπόψη τις παρατηρήσεις του Κοινοβουλίου.
<P>
Το Κοινοβούλιο ιδιαίτερα πρέπει να διασφαλίσει ότι ο βασικός στόχος του μηχανισμού συνεργασίας για την ανάπτυξη, που είναι η εξάλειψη της φτώχειας, επιτυγχάνεται και ότι τα κεφάλαια που προορίζονται για αυτόν τον μηχανισμό αφιερώνονται αποκλειστικά σε αυτόν τον σκοπό. Πρέπει επίσης να διασφαλίσει ότι το 20% χορηγείται στην εκπαίδευση και την υγεία, και όμως δεν βλέπουμε πολύ καθαρά πώς μπορεί να επιτευχθεί αυτός ο στόχος του 20% μέχρι το 2009.
<P>
Κυρία Επίτροπε, είναι πολύ σημαντικό να υπάρχει διαβούλευση με όλους τους εμπλεκόμενους φορείς και οριζόντιες πολιτικές όπως η προαγωγή των ανθρωπίνων δικαιωμάτων, η ισότητα των φύλων, η χρηστή διακυβέρνηση, τα δικαιώματα των παιδιών, τα δικαιώματα των αυτοχθόνων πληθυσμών, η περιβαλλοντική αειφορία και η καταπολέμηση ασθενειών όπως το AIDS να λαμβάνονται επίσης επαρκώς υπόψη σε όλα τα προγράμματα και για όλες τις χώρες.
<P>
Αυτό θέλουμε να πετύχουμε με τη δημοκρατική ανάλυσή μας των προτάσεων που κάνετε και ελπίζουμε ότι η συμβολή μας και το έργο που επενδύουμε σε αυτή, το οποίο χαρακτηρίζεται από πνεύμα συνεργασίας, θα αντικατοπτριστούν στα ετήσια σχέδια δράσης.
<SPEAKER ID="442" NAME="Benita Ferrero-Waldner">
Μέλος της Επιτροπής. (EN) Κυρία Πρόεδρε, εργαστήκαμε πολύ από κοινού και, τουλάχιστον κατά τη γνώμη μου, διεξαγάγαμε έναν εποικοδομητικό διάλογο στο πλαίσιο αυτού του δημοκρατικού ελέγχου. Συμπεριέλαβε πολλές κοινοβουλευτικές συζητήσεις και πολλές ανταλλαγές απόψεων μεταξύ διακεκριμένων βουλευτών αυτού του Κοινοβουλίου, εμού, του συναδέλφου μου Louis Michel και πολλών αξιωματούχων της Επιτροπής. Ανταλλάξαμε μια σειρά επιστολών - με την τελευταία, όπως είπα, προς τον κ. Borrell Fontelles. Όπως αναφέρθηκε, διεξήχθησαν ψηφοφορίες επί τριών κοινοβουλευτικών ψηφισμάτων, με ένα τέταρτο να είναι επί του παρόντος υπό συζήτηση.
<P>
Τώρα μπαίνουμε σε μια νέα φάση: στην εφαρμογή των σχεδίων και των προγραμμάτων, όπου κάθε θεσμικό όργανο θα διαδραματίζει τον δικό του συγκεκριμένο ρόλο. Συμφωνώ με τον κ. Mitchell, ο οποίος είπε ότι το Κοινοβούλιο είναι υπεύθυνο για την εποπτεία. Συμφωνούμε απολύτως με αυτό, αλλά όχι με τη μικροδιαχείριση και θα παράσχουμε στο Κοινοβούλιο -μπορείτε να είστε βέβαιοι- τη μέγιστη ποσότητα πληροφοριών.
<P>
Στον κ. van den Berg, θα ήθελα να πω ότι, καταρχάς, θέλουμε να αποτίσουμε φόρο τιμής στο σπουδαίο έργο που επιτελέσατε στα αναπτυξιακά θέματα, αλλά και, ιδίως, ως επικεφαλής δύσκολος αποστολών. Εκτίμησα ιδιαίτερα την ισορροπημένη σας προσέγγιση σε αυτό.
<P>
Όσον αφορά το ειδικό θέμα που συζητούμε απόψε -τη διαβούλευση για το θεματικό πρόγραμμα, την επένδυση στους ανθρώπους- θα ενημερώσω τον Louis Michel για το αίτημα για διαβούλευση εντός και με τους εταίρους ΑΚΕ, όπως αναφέρθηκε.
<P>
Για τα υπόλοιπα, μπορώ μόνο να πω ότι προσπαθήσαμε πραγματικά να τα λάβουμε υπόψη. Αλλά, παρακαλώ, αναγνωρίστε επίσης ότι είμαστε ένας υπεύθυνος οργανισμός και υπεύθυνοι παράγοντες σε αυτό το σκηνικό. Αν μπορέσουμε να εργαστούμε ως εταίροι, θα έχετε έναν πολύ υπεύθυνο εταίρο.
<SPEAKER ID="443" NAME="Πρόεδρος">
Έλαβα μία πρόταση ψηφίσματος για την περάτωση της συζήτησης.
<P>
" συζήτηση έληξε.
<P>
" ψηφοφορία θα διεξαχθεί την Πέμπτη, 12 Ιουλίου 2007.
