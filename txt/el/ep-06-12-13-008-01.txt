<CHAPTER ID="008-01">
1. Ευρωπαϊκός Οργανισμός Χημικών Προϊόντων (REACH) (ψηφοφορία) 
<P>
- Πριν από την ψηφοφορία:
<SPEAKER ID="097" NAME="Karl-Heinz Florenz" AFFILIATION="PPE-DE">
(DE) Κύριε Πρόεδρε, θα ήθελα να θίξω εν συντομία δύο σημεία εξαιτίας της σημασίας των επόμενων ψηφοφοριών και της εμβέλειας του REACH -υποβλήθηκαν 5 000 τροπολογίες τα πέντε τελευταία χρόνια, και το σημερινό κείμενο περιλαμβάνει 1 000 από αυτές.
<P>
Πρώτον, θα ήθελα να ευχαριστήσω θερμά τον εισηγητή κ. Sacconi και τους σκιώδεις εισηγητές για την εργασία τους, που ήταν ένα τεράστιο έργο και το επιτέλεσαν θαυμάσια, και έτσι τους ευχαριστώ θερμά.
<P>
(Χειροκροτήματα)
<P>
Και με αυτό περνάω στο δεύτερο σημείο, κύριε Πρόεδρε, που είναι το ερώτημα τι βγήκε από τον τριμερή διάλογο. Συναντηθήκαμε πέντε φορές με τη φινλανδική Προεδρία του Συμβουλίου, οι συναντήσεις δεν ήταν πάντα απλές και μία φορά διακόπηκαν για λίγο. Το αποτέλεσμά τους βρίσκεται σήμερα μπροστά σας ως τροπολογία 191, η οποία είναι το κεντρικό στοιχείο της σημερινής ψηφοφορίας, και σας ζητώ να την υποστηρίξετε για χάρη ενός συμβιβασμού, στον οποίο το Σώμα έβαλε πάρα πολλά από τον εαυτό του, πράγμα που δεν πρόκειται να επιτευχθεί ποτέ ξανά. Θα ήθελα να πω στους φίλους μας της Ομάδας των Πρασίνων ότι οι άλλες τροπολογίες είτε θα καταπέσουν είτε δεν πρέπει να επιτρέψουμε να διακυβεύσουν αυτόν τον σημαντικό και πολύτιμο συμβιβασμό.
<SPEAKER ID="098" NAME="Guido Sacconi " AFFILIATION="PSE">
εισηγητής. - (IT) Κύριε Πρόεδρε, κυρίες και κύριοι, θα ήθελα καταρχάς να διευκρινίσω ότι κάθομαι σε αυτό το έδρανο όχι με "εκ των άνωθεν" εντολή της Σοσιαλιστικής Ομάδας στο Ευρωπαϊκό Κοινοβούλιο, αλλά για πρακτικούς λόγους, για να διευκολύνομαι στις υποδείξεις ψήφου.
<P>
Ο κ. Florenz, ο πρόεδρος της επιτροπής, είπε ήδη όσα ήταν απαραίτητα όσον αφορά το περιεχόμενο και τις δυσκολίες του αποτελέσματος που επετεύχθη στη συμφωνία με τη φινλανδική Προεδρία. Εγώ θα ήθελα τώρα να προσθέσω ότι το αποτέλεσμα αυτό είναι σαν μια τοιχογραφία την οποία ζωγράφισαν πολλοί καλλιτέχνες: συμμετείχαν πολλά άτομα σε αυτό. Υπενθυμίζω ότι συνεργάσθηκαν δέκα κοινοβουλευτικές επιτροπές, εκ των οποίων δύο ήταν αυτές που συνεργάσθηκαν στενότερα με την Επιτροπή Περιβάλλοντος, Δημόσιας Υγείας και Ασφάλειας των Τροφίμων. Θα ήθελα, συνεπώς, να ευχαριστήσω τους εισηγητές αυτών των επιτροπών, και συγκεκριμένα την κ. Ek και τον κ. Nassauer. Ευχαριστώ επίσης όλους τους σκιώδεις εισηγητές της Επιτροπής Περιβάλλοντος: τους Ria Oomen-Ruijten, Chris Davies, Carl Schlyter και Caroline Lucas, Jens Holm, Johannes Blokland, Alessandro Foglietta, καθώς και τις γραμματείες των επιτροπών και των πολιτικών ομάδων.
<P>
Συνεργασθήκαμε με πέντε διαφορετικές Προεδρίες, από τις οποίες αποφασιστικός ήταν ο ρόλος που διαδραμάτισε σε πρώτη ανάγνωση η βρετανική και, τώρα, η φινλανδική Προεδρία. Πολλοί ήταν και οι Επίτροποι που γνωρίσαμε, καθώς η οδηγία REACH ξεκίνησε στην προηγούμενη κοινοβουλευτική περίοδο. Αρμόδιοι Επίτροποι τότε ήταν ο κ. Likanen και η κ. Wallström, ενώ σήμερα τη θέση τους έλαβαν ο κ. Verheugen και ο κ. Δήμας.
<P>
Είδαμε συνεπώς πολλά, είχαμε πολλές ευκαιρίες να συνομιλήσουμε και να οδηγήσουμε αυτό το έργο στο σημερινό αποτέλεσμα. Δεν έχω καμιά αμφιβολία ότι το αίσθημα ευθύνης του Κοινοβουλίου θα επικυρώσει τις αποφάσεις μας, αποστέλλοντας επιτέλους ένα ισχυρό μήνυμα προς τους ευρωπαίους πολίτες: από 1ης Ιουνίου 2007 η οδηγία REACH θα αρχίσει να εφαρμόζεται.
<P>
Κάποιοι μπορούν να αντιτείνουν ότι το αποτέλεσμα δεν είναι το αναμενόμενο, ωστόσο θα αρχίσει να εφαρμόζεται, και είμαι βέβαιος ότι θα συμβάλει σημαντικά στην προστασία των πολιτών, της υγείας και του περιβάλλοντος, και κυρίως στην ανταγωνιστικότητα της ευρωπαϊκής βιομηχανίας.
<P>
(Χειροκροτήματα)
<P>
- Μετά την έγκριση της επιλογής 1:
<SPEAKER ID="100" NAME="Guido Sacconi " AFFILIATION="PSE">
εισηγητής. - (IT) Κύριε Πρόεδρε, κυρίες και κύριοι, μετά από το εξαιρετικό αυτό αποτέλεσμα, για το οποίο θέλω να ευχαριστήσω το Σώμα, ακολουθεί τώρα μια σειρά από τροπολογίες που δεν καλύπτονται από τον συμβιβασμό.
<P>
Θα συμφωνήσω με πολλές από τις τροπολογίες, αλλά είναι καταφανές ότι η υπερψήφιση και η έγκρισή τους θα συνεπάγοντας στην επικέντρωσή μας στην εφαρμογή της διαδικασίας διαβούλευσης για δευτερεύοντα ζητήματα, πράγμα που θα ήταν λάθος και θα ανέβαλε την εφαρμογή του κανονισμού.
<P>
(Χειροκροτήματα)
<SPEAKER ID="101" NAME="Roberto Musacchio" AFFILIATION="GUE/NGL">
(IT) Κύριε Πρόεδρε, κυρίες και κύριοι, επί διαδικαστικού ζητήματος, θα ήθελα να επισημάνω στο Σώμα ότι, όσον αφορά αυτήν τη συζήτηση, υπήρξαν δύο παρεμβάσεις με υποδείξεις ψήφου κατά τη διάρκεια της ψηφοφορίας.
<P>
Είναι μια κρίσιμη στιγμή και θα σας παρακαλέσω να γίνονται σεβαστές και οι θέσεις όσων επιθυμούν, για παράδειγμα, να ψηφίσουν υπέρ των τροπολογιών.
<P>
(Χειροκροτήματα)
<P>
- Πριν από την ψηφοφορία επί των τροπολογιών 176 και 178:
<SPEAKER ID="103" NAME="Carl Schlyter" AFFILIATION="Verts/ALE">
(SV) Κύριε Πρόεδρε, ο εισηγητής δήλωσε ότι, εάν εγκριθούν αυτές οι τροπολογίες, θα ακολουθήσει διαδικασία συνδιαλλαγής. Ωστόσο, αυτό δεν είναι βέβαιο. Εάν εγκρίνουμε τις τροπολογίες, το Συμβούλιο δεν αποκλείεται να τις δεχτεί, όμως αυτό δεν θα το γνωρίζουμε προτού λάβει σχετική απόφαση η Επιτροπή Μονίμων Αντιπροσώπων (COREPER). Συνεπώς, δεν είναι δεδομένο ότι η έγκριση των τροπολογιών θα οδηγήσει οπωσδήποτε σε συνδιαλλαγή.
<P>
(Χειροκροτήματα)
<P>
- Πριν από την ψηφοφορία επί της κοινής θέσης:
<SPEAKER ID="105" NAME="Guido Sacconi " AFFILIATION="PSE">
εισηγητής. - (IT) Κύριε Πρόεδρε, κυρίες και κύριοι, θα ήθελα απλώς να επαναλάβω τις ευχαριστίες μου.
<P>
Πιστεύω ότι σήμερα σε αυτό το Σώμα η Ευρώπη "batte un colpo", όπως λέμε στα ιταλικά: σημείωσε μια νίκη σε ένα ζήτημα ιδιαίτερα σημαντικό για τους πολίτες και τις επιχειρήσεις.
<P>
(Χειροκροτήματα)
