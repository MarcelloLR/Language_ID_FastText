<CHAPTER ID="014">
Αποκατάσταση του τόνου στον Ανατολικό Ατλαντικό και στη Μεσόγειο (συζήτηση)
<SPEAKER ID="404" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Iles Braghetto, εξ ονόματος της Επιτροπής Αλιείας σχετικά με την πρόταση κανονισμού του Συμβουλίου για τη θέσπιση πολυετούς σχεδίου αποκατάστασης του τόνου στον Ανατολικό Ατλαντικό και στη Μεσόγειο - C6-0110/2007 -.
<SPEAKER ID="405" NAME="Joe Borg">
μέλος της Επιτροπής. - (EN) Κύριε Πρόεδρε, θα ήθελα αρχικά να εκφράσω τις ευχαριστίες μου στον εισηγητή κ. Braghetto και στην Επιτροπή Αλιείας για την έκθεση αυτή που θίγει το θέμα του σχεδίου αποκατάστασης του τόνου.
<P>
Ο τόνος του Ανατολικού Ατλαντικού και της Μεσογείου είναι κεντρικής σημασίας απόθεμα για την Κοινότητα. Όπως επιβεβαίωσαν επιστημονικοί σύμβουλοι, αυτό το απόθεμα τόνου τώρα διατρέχει σοβαρό κίνδυνο καταστροφής. Όλα τα κράτη που ασχολούνται με την αλιεία του συμφώνησαν ότι απαιτούνται επειγόντως μέτρα για να εξασφαλιστεί η βιωσιμότητα των αποθεμάτων τόνου και της αλιείας.
<P>
Είμαι πεπεισμένος ότι το σχέδιο αποκατάστασης της Διεθνούς Επιτροπής για τη διατήρηση των θυννοειδών του Ατλαντικού του έτους 2006 συνιστά μια ρεαλιστική ευκαιρία βαθμιαίας αποκατάστασης του τόνου, εάν τηρηθεί πλήρως. Ως εκ τούτου πρέπει να αναληφθεί αμέσως αποφασιστική και αποτελεσματική δράση σε επίπεδο ΕΕ. " ταχύτητα εφαρμογής του σχεδίου αποκατάστασης της ICCAT είναι απολύτως απαραίτητη τόσο για λόγους διατήρησης όσο και για την εξασφάλιση της αξιοπιστίας της κοινής αλιευτικής πολιτικής και των ίδιων των αλιέων της ΕΕ. Στόχος είναι να υπάρξει συμφωνία για την πρόταση στο Συμβούλιο του Νοεμβρίου.
<P>
Στις συζητήσεις που έγιναν στο πλαίσιο της προετοιμασίας του Συμβουλίου έγιναν πολλές αλλαγές στην αρχική πρόταση, ορισμένες από τις οποίες στην ίδια κατεύθυνση με τις τροπολογίες σας. Είμαι βέβαιος ότι συμφωνούμε ως προς τους στόχους να ληφθούν επειγόντως μέτρα για να σταματήσει η υπεραλίευση και να εξασφαλιστεί η αυστηρή εφαρμογή των μέτρων της ICCAT για να φθάσουν τα αποθέματα τόνου σε βιώσιμα επίπεδα. Ταυτόχρονα, αυτό θα βελτιώσει μακροπρόθεσμα την αποδοτικότητα της αλιείας. Πέρα από τα πλεονεκτήματα για τον κλάδο, υπάρχει και μια πολιτική δέσμευση που είμαστε υποχρεωμένοι να τηρήσουμε.
<P>
Επανέρχομαι στην έκθεση. Εκτιμώ και συμμερίζομαι την άποψη της Επιτροπής Αλιείας ότι η ΕΕ πρέπει να αντιμετωπίσει την υπερβολική αλιευτική προσπάθεια του στόλου της. Επίσης, η Επιτροπή θεωρεί ότι το ετήσιο αλιευτικό σχέδιο είναι ένα αποτελεσματικό μέσο για την αποφυγή της υπεραλίευσης εξαιτίας της υπερβάλλουσας ικανότητας του κοινοτικού στόλου.
<P>
Σε αυτό το πλαίσιο, η Επιτροπή μπορεί να δεχτεί τις τροπολογίες 1, 2, 7 και 8 για τη θέσπιση ετησίων σχεδίων αλιείας προκειμένου να εξασφαλιστεί ισορροπία μεταξύ της αλιευτικής προσπάθειας του κοινοτικού στόλου και των ποσοστώσεων. Σχετική διάταξη για το θέμα αυτό συμπεριλήφθηκε στον συμβιβασμό της προεδρίας.
<P>
Επιπροσθέτως, η Επιτροπή καλεί τα ενδιαφερόμενα κράτη μέλη να συμπεριλάβουν στα επιχειρησιακά τους σχέδια τη μείωση της αλιευτικής τους ικανότητας, είτε με προσωρινή παύση είτε με διάλυση, για να εξασφαλιστεί ότι θα τηρηθούν πλήρως οι ποσοστώσεις τους για το 2008 και τα επόμενα έτη. Παραδέχομαι ότι ζητάμε σοβαρές θυσίες από τον κλάδο, όμως οι θυσίες αυτές είναι απαραίτητες για να εξασφαλιστεί μακροπρόθεσμα η βιωσιμότητα της αλιείας, των στόλων και των αντίστοιχων παράκτιων κοινοτήτων. " επιλογή είναι: είτε βραχυπρόθεσμες θυσίες είτε η καταστροφή των αποθεμάτων.
<P>
Επίσης, συμφωνώ απόλυτα μαζί σας ότι για να μειωθούν οι κοινωνικοοικονομικές επιπτώσεις που θα προκληθούν από τη μείωση της αλιευτικής δραστηριότητας είναι απαραίτητο να εξασφαλιστεί οικονομική αντιστάθμιση για τον κλάδο. Μια διάταξη για τα σχετικά χρηματοδοτικά μέτρα που συμφωνεί με την τροπολογία 5 έχει συμπεριληφθεί στον συμβιβασμό της προεδρίας. Καταλαβαίνω ότι υπάρχουν κι άλλες ανησυχίες, πολλές από τις οποίες συμμερίζομαι και ξέρω ότι θα πρέπει να ασχοληθούμε και με αυτές.
<P>
Αναφορικά με την τροπολογία 3, επιτρέψτε μου να πω αρχικά ότι γνωρίζω πως ο αριθμός κλωβών πάχυνσης τόνου αυξήθηκε πολύ από το 1990 και ότι η χωρητικότητά τους ξεπερνά κατά πολύ το συνολικό άθροισμα των διαθέσιμων ΣΕΑ.
<P>
" ICCAT υιοθέτησε τώρα έναν αυστηρό κανονισμό για να εξασφαλιστεί η βιώσιμη ανάπτυξη δραστηριοτήτων εκτροφής τόνου. Το επόμενο βήμα θα είναι η ρύθμιση του αριθμού μονάδων εκτροφής. " Επιτροπή υποστηρίζει πλήρως την έγκριση της σύστασης της Ομάδας Εργασίας της ICCAT του Ιουλίου του 2007 για τη χωρητικότητα.
<P>
Στη σύσταση αυτή προτείνεται να "παγώσει" η ικανότητα των αλιευτικών σκαφών και η χωρητικότητα της εκτροφής τόνου. Πρέπει να περιμένουμε τα τελικά αποτελέσματα της συζήτησης της ICCAT που θα γίνει αυτήν την εβδομάδα στην Αττάλεια. Αυτός είναι ο λόγος για τον οποίο η Επιτροπή δεν μπορεί σε αυτή τη φάση να δεχτεί την τροπολογία για τον περιορισμό της ικανότητας εκτροφής.
<P>
Σχετικά με τις παρεκκλίσεις για τις αλιευτικές ζώνες και το ελάχιστο μέγεθος θα ήθελα να σας υπενθυμίσω το πλαίσιο εντός του οποίου έγιναν δεκτές τέτοιες παρεκκλίσεις από την ICCAT. Όλοι οι συμβαλλόμενοι συμφώνησαν σε αυτές τις παρεκκλίσεις ως μέρος της δέσμης του σχεδίου αποκατάστασης. Οι παρεκκλίσεις εγκρίθηκαν για στόλους παραδοσιακής αλιείας και για ορισμένους εποχιακούς στόλους διότι η επίδρασή τους στα αλιεύματα είναι ασήμαντη. Επίσης, οι παρεκκλίσεις αυτές περιλαμβάνουν σειρά αυστηρών όρων, όπως ο περιορισμένος αριθμός σκαφών και αλιευμάτων, καθώς και καθορισμένους λιμένες. Έτσι, το σχέδιο αποκατάστασης μπορεί να αναθεωρηθεί το 2008 βάσει νέων επιστημονικών συστάσεων ή αδυναμιών που θα αποκαλυφθούν κατά την εφαρμογή του.
<P>
Σε αυτή τη φάση η Κοινότητα έχει ευθύνη να εξασφαλίσει ότι το σχέδιο αποκατάστασης θα ενσωματωθεί στην κοινοτική νομοθεσία για να διασφαλιστεί η πλήρης εφαρμογή του. Σε αυτό το πλαίσιο δεν μπορώ να δεχτώ τις τροπολογίες του Κοινοβουλίου για τη διαγραφή των παρεκκλίσεων, δηλαδή τις τροπολογίες 4 και 6, ή τις τροπολογίες 12 και 13 για τη μετονομασία του σχεδίου, την τροποποίηση των κοινοτικών ποσοστώσεων και τη θέσπιση νέου συστήματος επιστροφής. Οι τροπολογίες αυτές δεν συμφωνούν με το σχέδιο αποκατάστασης και τους κανόνες επιστροφής της ICCAT.
<P>
Ομοίως, δεν μπορώ να δεχτώ την τροπολογία 10 για τις διατάξεις παγίδευσης αφού η πρόταση δεν περιλαμβάνει μέτρα για το θέμα αυτό. Το σχέδιο αποκατάστασης ρυθμίζει για πρώτη φορά τη χρήση διατάξεων παγίδευσης και αυτό θα καταστήσει μελλοντικά δυνατή την αξιολόγηση αντικτύπου αυτής της αλιευτικής δραστηριότητας στα αποθέματα.
<P>
Σχετικά με τις τροπολογίες 9 και 11 για την εναρμόνιση των κυρώσεων και την ενδεχόμενη διακοπή της εθνικής αλιείας ενός κράτους μέλους που δεν τηρεί την υποχρέωση υποβολής πληροφοριών, επιτρέψτε μου να πω ότι ενώ καταλαβαίνουμε πολύ καλά το πνεύμα της πρότασης και συμφωνούμε με αυτό, δεν μπορούμε να δεχτούμε την τροπολογία σε αυτό το πλαίσιο γιατί η πρόταση δεν περιλαμβάνει μέτρα για το θέμα αυτό. Το συγκεκριμένο θέμα ανήκει στη γενική πολιτική και η Επιτροπή θα το εξετάσει στην επικείμενη μεταρρύθμιση του ελεγκτικού πλαισίου της κοινής αλιευτικής πολιτικής το 2008.
<P>
Θεωρούμε ότι η τεκμηρίωση και διαβίβαση πληροφοριών στην Επιτροπή σε συγκεκριμένους χρόνους είναι καθοριστικό στοιχείο για την επιτυχία του σχεδίου αποκατάστασης του τόνου, καθώς και προϋπόθεση για τον έλεγχο της απορρόφησης των κοινοτικών ποσοστώσεων σε πραγματικό χρόνο. " Επιτροπή κίνησε ως εκ τούτου διαδικασίες επί παραβάσει κατά των 7 κρατών μελών που συμμετέχουν στην αλιεία τόνου για καθυστέρηση διαβίβασης στοιχείων.
<P>
Επιτρέψτε μου να πω τελειώνοντας ότι μας ανησυχεί βαθιά η υπέρβαση των ποσοστώσεων από ορισμένα κράτη μέλη, η οποία υπονομεύει διεθνώς την αξιοπιστία της Κοινότητας και διακυβεύει την επιτυχία του σχεδίου αποκατάστασης του τόνου.
<P>
Στη συνάντηση της επιτροπής συμμόρφωσης που έγινε στην Αττάλεια στις 8 και 9 Νοεμβρίου, οι συμβαλλόμενοι - δηλαδή οι "νωμένες Πολιτείες και ο Καναδάς - επέκριναν την έλλειψη συμμόρφωσης με τους κανόνες της ICCAT. Όπως αναμενόταν, η Ευρωπαϊκή Κοινότητα επικρίθηκε σφοδρά για την υπέρβαση των ΣΕΑ το 2007.
<P>
Ταυτόχρονα, οι συμβαλλόμενοι αναγνώρισαν τις δυσκολίες προσαρμογής του κοινοτικού στόλου στην πραγματικότητα που συνιστά το σχέδιο αποκατάστασης που τέθηκε σε ισχύ το 2007 και επιδοκίμασαν την πρόταση της Ευρωπαϊκής Κοινότητας για ένα ειδικό καθεστώς επιστροφής. " επιτροπή συμμόρφωσης ενέκρινε συγκεκριμένη σύσταση για ένα σύστημα επιστροφής που αφορά την υπέρβαση των κοινοτικών ποσοστώσεων το 2007, που ανερχόταν σε 4 440 τόνους, βάσει πρότασης της ΕΚ.
<P>
Σύμφωνα με τη σύσταση αυτή, η υπέρβαση των ποσοστώσεων της Ευρωπαϊκής Κοινότητας το 2007 θα οδηγήσει σε ετήσια μείωση των ετησίων ποσοστώσεών της κατά 1 480 τόνους για την περίοδο 2009-2011.
<P>
Επιπροσθέτως, η επιτροπή συμμόρφωσης συμφώνησε ότι τα αριθμητικά στοιχεία για την Ευρωπαϊκή Κοινότητα ήταν προσωρινά και μπορεί να αναθεωρηθούν και ενδεχομένως να προσαρμοστούν βάσει ερευνών που είναι σε εξέλιξη. " σύσταση αυτή θα εγκριθεί από την ICCAT στην ολομέλειά της στις 18 Νοεμβρίου.
<P>
Ωστόσο πρέπει να βεβαιώσουμε και πάλι τους συμβαλλομένους της ICCAT ότι η Ευρωπαϊκή Κοινότητα θα κάνει τα πάντα για να εξασφαλίσει ότι οι ποσοστώσεις που παραχωρήθηκαν στα σκάφη των κρατών μελών μας παρακολουθούνται με μεγάλη προσοχή από τα αντίστοιχα κράτη μέλη και από την Ευρωπαϊκή Επιτροπή για να εξασφαλιστεί η τήρηση των ποσοστώσεων για το 2008 και τα επόμενα έτη.
<P>
Μετά την έγκριση του κανονισμού αυτού, η Επιτροπή είναι αποφασισμένη να συνεργαστεί στενά με τα κράτη μέλη για να εξασφαλίσει και να παρακολουθήσει στενά την πλήρη εφαρμογή του σχεδίου αποκατάστασης του τόνου. " Κοινοτική Υπηρεσία Ελέγχου της Αλιείας θα παίξει κι αυτή ενεργό ρόλο. " υπηρεσία αυτή άρχισε τις προετοιμασίες για τον συντονισμό των δραστηριοτήτων ελέγχου και επιθεώρησης από τα κράτη μέλη, με στόχο να είναι όλα εντάξει για την περίοδο αλιείας τόνου το 2008.
<SPEAKER ID="406" NAME="Iles Braghetto  " AFFILIATION="PPE-DE">
εισηγητής. - (IT) Κύριε Πρόεδρε, κύριε Επίτροπε, κυρίες και κύριοι, στόχος του σχεδίου αποκατάστασης της Επιτροπής για τον τόνο που δρομολογήθηκε από την ICCAT είναι να ανταποκριθεί στις ανησυχίες των επιστημόνων για την κρίσιμη κατάσταση των αποθεμάτων εξαιτίας της υπεραλίευσης.
<P>
Το σχέδιο επικρίθηκε με διάφορους τρόπους και αυτό δείχνει ότι οι ειδικοί επιστήμονες και οι αλιείς έχουν διαφορετικές απόψεις για την ανάγκη προστασίας των αποθεμάτων. Ωστόσο, προσφέρει μια πρόσφορη αντίδραση στις ανάγκες που επισημάνθηκαν, επειδή προβλέπει σταθερή μείωση των ποσοστώσεων αλιευμάτων μέχρι και 20% μεταξύ 2006 και 2010, αύξηση του ελαχίστου μεγέθους στα 30 kg, περιορισμό των περιόδων αλιείας και αύξηση των μέτρων ελέγχου για την καταπολέμηση της παράνομης αλιείας.
<P>
Ειδικότερα, ορισμένα στοιχεία του σχεδίου ενισχύθηκαν στο πλαίσιο της εργασίας της επιτροπής με προτάσεις για:
<P>
να προβλεφθούν σχέδια αλιείας και να ζητείται η υποβολή τους από τα κράτη μέλη βάσει των αλιευτικών συμφωνιών, ακόμα και στην περίπτωση αλιευτικών αποθεμάτων που είναι σε καλή βιολογική κατάσταση, αφού ένα από τα κύρια προβλήματα είναι μια ικανότητα στόλου μεγαλύτερη από τις διαθέσιμες ποσοστώσεις·
<P>
να υπάρξει ισορροπία σε κάθε κράτος μέλος μεταξύ των ποσοστώσεών του και της χωρητικότητας των μονάδων πάχυνσής του·
<P>
να καταργηθούν οι παρεκκλίσεις για τις αλιευτικές ζώνες και τα ελάχιστα μεγέθη, που είναι αντίθετες με τις απόψεις όλων των ειδικών επιστημόνων και την άποψη της πλειονότητας των κρατών μελών. Επιπροσθέτως, οι παρεκκλίσεις αυτές δεν δικαιολογούνται από βιολογική σκοπιά, αφού η Μεσόγειος και ο Ατλαντικός έχουν ένα ενιαίο απόθεμα, και προκαλούν σοβαρή στρέβλωση του ανταγωνισμού γιατί οδηγούν σε εντατικότερη αλιεία στις εν λόγω ζώνες, και από σκάφη που παραδοσιακά δεν αλιεύουν εκεί, και σε μείωση της αποτελεσματικότητας των ελέγχων·
<P>
να απευθυνθεί έκκληση προς τα κράτη μέλη να τηρούν την υποχρέωσή τους για υποβολή στοιχείων και πληροφοριών στην Επιτροπή και να διακόπτεται η εθνική αλιεία εάν τα κράτη μέλη δεν διαβιβάζουν στοιχεία για τα αλιεύματα·
<P>
να εκπονηθεί σχέδιο αποκατάστασης των διατάξεων παγίδευσης του Ατλαντικού και επαναλειτουργίας εκείνων που έπαυσαν τη δραστηριότητά τους στη Μεσόγειο προκειμένου να διατηρηθεί μια βιώσιμη και εξαιρετικά επιλεκτική μέθοδος αλίευσης τόνου·
<P>
να προβλεφθεί οικονομική αντιστάθμιση από το Ευρωπαϊκό Ταμείο Αλιείας που θα δοθεί στους αλιείς κατά την περίοδο παύσης αλίευσης για να διασφαλιστεί και να προστατευτεί η κοινωνικοοικονομική ισορροπία των αλιευτικών επιχειρήσεων και των αλιέων·
<P>
να εναρμονιστούν οι κυρώσεις για να προληφθούν διαφορές στον τρόπο εφαρμογής του κανονισμού αυτού από τα κράτη μέλη.
<P>
Τέλος, οι διαδικασίες επί παραβάσει που κινήθηκαν τους τελευταίους μήνες κατά ορισμένων κρατών μελών επειδή δεν τήρησαν τις ποσοστώσεις αλίευσης του 2007 είναι αναμφισβήτητα επιβεβλημένες και αναγκαίες, πρέπει όμως να ληφθεί επίσης υπόψη ότι η περίοδος ισχύος των σημερινών διατάξεων κατά το τρέχον έτος ήταν σύντομη.
<P>
Λαμβανομένου επίσης υπόψη ότι η διαχείριση των αποθεμάτων είναι ιδιαίτερα πολύπλοκη, ιδίως σε περιοχές όπου υπάρχει μεγάλος ανταγωνισμός με άλλους, μη κοινοτικούς στόλους, ειδικά στη Μεσόγειο, απαιτείται καλύτερη τήρηση της αρχής της αμοιβαιότητας προκειμένου να εξασφαλιστεί ότι επιδιώκονται όπως πρέπει οι στόχοι της ICCAT. Τα μέτρα αυτά θα είναι αποτελεσματικά μόνον εάν οι αρχές και οι διατάξεις τους εφαρμόζονται και από τα κράτη μέλη και από χώρες εκτός ΕΕ.
<P>
Τελειώνοντας θα ήθελα, κύριε Πρόεδρε, να ευχαριστήσω ιδιαίτερα όλους τους συναδέλφους που συμμετείχαν σε αυτήν την εργασία.
<SPEAKER ID="407" NAME="Carmen Fraga Estévez">
εξ ονόματος της Ομάδας PPE-DE. - (ES) Κύριε Πρόεδρε, μολονότι συμφωνώ ότι το σχέδιο αποκατάστασης δεν είναι τόσο φιλόδοξο όσο θα έπρεπε, η αλήθεια είναι πως είναι αποτέλεσμα ενός δύσκολου συμβιβασμού στην ICCAT και πιστεύω ότι με την έγκρισή του κάνουμε ένα μεγάλο βήμα μπροστά και στέλνουμε για πρώτη φορά ένα πολύ σαφές μήνυμα στους υπευθύνους για την υπεραλίευση αυτού του είδους.
<P>
Οπωσδήποτε, όσον αφορά την Ευρωπαϊκή Ένωση, η σοβαρή κατάσταση του τόνου οφείλεται σε ορισμένα κράτη μέλη που επέτρεψαν, και μάλιστα ενθάρρυναν, την υπερβολική αύξηση του στόλου τους στη Μεσόγειο, και στην Επιτροπή που ενώ γνωρίζει πολύ καλά αυτήν την κατάχρηση και τη διαρκή ελλιπή ενημέρωση για τα αλιεύματα, δεν έκανε μέχρι σήμερα τίποτα για να διορθώσει την κατάσταση.
<P>
" άρνηση ανάληψης ευθύνης ήταν αυτό που οδήγησε στην παύση της αλιείας σε όλα τα κράτη μέλη εξαιτίας των σκανδαλωδών ειδήσεων του Αυγούστου ότι δύο χώρες είχαν αλιεύσει τη συνολική ποσόστωση της Ευρωπαϊκής Ένωσης.
<P>
Γι' αυτό θεωρώ σημαντικό να υποστηρίξει η Ολομέλεια την έκθεση του κ. Braghetto που περιλαμβάνει την τροπολογία μου, έτσι ώστε από δω και πέρα τα κράτη μέλη να υποχρεούνται να υποβάλλουν εκ των προτέρων σχέδιο αλιείας που θα αναφέρει, πρώτον, τον μέγιστο αριθμό σκαφών και δεύτερον, ότι η αλιευτική προσπάθεια της χώρας συμφωνεί με την ποσόστωσή της. " Επιτροπή δήλωσε ότι είναι υπέρ του σχεδίου αλιείας και ελπίζουμε ότι θα το υποστηρίξει και το Συμβούλιο.
<P>
Λυπάμαι ωστόσο διότι η έκθεση δεν προέβλεψε εξαιρέσεις για στόλους που αλιεύουν από αμνημονεύτων χρόνων στον Ατλαντικό χρησιμοποιώντας αμελητέο μέρος της κοινοτικής ποσόστωσης με πολύ πιο επιλεκτικά μέσα. Οι άνθρωποι που ασχολούνται με αυτήν την παραδοσιακή αλιεία αναγκάζονται ως εκ τούτου να πληρώνουν για τις αμαρτίες της απληστίας των στόλων γρι-γρι των δύο κρατών μελών που ανέφερα προηγουμένως μολονότι δεν συμμετείχαν σε αυτό. Αυτό είναι μια αδικία που πιστεύω ότι θα την επανορθώσουν το Κοινοβούλιο και το Συμβούλιο.
<P>
Τέλος, εγώ πιστεύω ότι το μόνο που απομένει, είναι να ζητήσουμε από την Επιτροπή και να πιέσουμε να λάβει όλα τα αναγκαία μέτρα έτσι ώστε όταν θα κατανεμηθούν οι ποσοστώσεις για τον επόμενο χρόνο να υπάρξει η δέουσα αντιστάθμιση για τα κράτη μέλη που αναγκάστηκαν να σταματήσουν την αλιεία γιατί οι ποσοστώσεις που δικαιούνταν είχαν χρησιμοποιηθεί από άλλα, και να αφαιρεθεί η ανάλογη ποσότητα από τις ποσοστώσεις των υπευθύνων για να χρησιμοποιηθεί ως πραγματική και αποτελεσματική αντιστάθμιση.
<SPEAKER ID="409" NAME="Rosa Miguélez Ramos">
εξ ονόματος της Ομάδας PSE. - (ES) Κύριε Πρόεδρε, βλέπω πολύ θετικά την πρόταση της Επιτροπής να μεταφέρει στη νομοθεσία το σχέδιο αποκατάστασης του τόνου που συμφωνήθηκε στην ICCAT και συμφωνώ με τον Επίτροπο ότι τα μέτρα που περιλαμβάνει, αν εφαρμοστούν σωστά, θα επιτρέψουν τη σταδιακή αποκατάσταση των αποθεμάτων και στον Ατλαντικό και στη Μεσόγειο.
<P>
Για μένα, ένας πολύ σημαντικός παράγοντας είναι ότι το σχέδιο έλαβε υπόψη τα ιδιαίτερα χαρακτηριστικά της παραδοσιακής αλιείας, επεκτείνοντας σε αυτά τα είδη αλιείας όρους και προϋποθέσεις που θα εμποδίσουν την ποινικοποίηση της δραστηριότητάς τους, ενώ ταυτόχρονα επιδιώκουν τον συνδυασμό της διατήρησης των πόρων με κοινωνικοοικονομικές πτυχές.
<P>
Σχετικά με αυτό θα ήθελα να ενημερώσω τον Επίτροπο ότι η χώρα μου επιδίωξε από την αρχή ένα μέτρο ευελιξίας σχετικά με το ελάχιστο μέγεθος που θα ισχύει για τον παραδοσιακό στόλο και για τον λόγο αυτόν ζήτησε να υπαχθεί ένα δεδομένο ποσοστό που είχε παραχωρηθεί στον παραδοσιακό στόλο στην αντίστοιχη ποσόστωση για μεγέθη μικρότερα των 30kg.
<P>
" Επιτροπή άκουσε αυτό το αίτημα, κατάλαβε ότι οι μικροί παραδοσιακοί αλιείς δεν έπρεπε να πληρώσουν για μια κατάσταση που οφείλεται σε μεγάλους βιομηχανικούς στόλους και συμφώνησε να συμπεριλάβει το μέτρο αυτό, μολονότι στο σχέδιο το μείωσε σε 2%.
<P>
Όμως, κύριε Επίτροπε, το σημείο όπου συμπεριλήφθηκε, δηλαδή το σημείο 6 του παραρτήματος Ι, εγείρει αμφιβολίες για το γεωγραφικό πεδίο εφαρμογής του.
<P>
Ο περιορισμός του μέτρου στην αλιεία στον Ατλαντικό θα σήμαινε απλώς την καταδίκη του παραδοσιακού μεσογειακού στόλου σε εξαφάνιση - ενός στόλου που δεν είναι καν ικανός να ταξιδέψει στις αλιευτικές ζώνες του Ατλαντικού. Πρόκειται για έναν ιστορικό στόλο που υπήρχε για αιώνες χωρίς να δημιουργεί προβλήματα στα αποθέματα. Οποιαδήποτε μείωσή τους οφείλεται στην υπερβολική χωρητικότητα του στόλου των γρι-γρι της Μεσογείου.
<P>
Κύριε Επίτροπε, το μέτρο θα έπρεπε να εφαρμοστεί στους στόλους όλων των κρατών που ασχολούνται με την αλιεία κι όχι μόνο σε όσα έχουν στόλους στον Ατλαντικό. " Αλγερία, η Τυνησία ή η Τουρκία έχουν κι αυτές το δικαίωμα να χρησιμοποιούν μέρος των ποσοστώσεών τους για να προστατεύσουν τους παραδοσιακούς αλιευτικούς στόλους τους από τον ανταγωνισμό των βιομηχανικών στόλων και εγώ δεν πιστεύω ότι αυτή η εξαίρεση, που γνωρίζετε ότι είναι πολύ μικρή, μπορεί να μειώσει την αποτελεσματικότητα του σχεδίου αποκατάστασης.
<P>
Γι' αυτό ζητώ από την Επιτροπή να λάβει υπόψη τις αμφιβολίες που εγείρει η συμπερίληψη του μέτρου στο σημείο 6 του παραρτήματος Ι και γι' αυτό ζητώ από τους εκπροσώπους της Επιτροπής να καταβάλουν κατά τις τρέχουσες συνεδριάσεις της ICCAT κάθε δυνατή προσπάθεια να διευκρινίσουν ότι το 2% των αλιευμάτων μπορεί να αλιεύεται από τους παραδοσιακούς στόλους και στον Ατλαντικό και στη Μεσόγειο.
<P>
Όσον αφορά την έκθεση που συζητάμε σήμερα, θα ήθελα να ενημερώσω τον εισηγητή ότι η Ομάδα μου τάσσεται και πάλι κατά της κατάργησης εξαιρέσεων και ως προς το ελάχιστο μέγεθος και ως προς τις αποκλειόμενες περιοχές, οι οποίες όπως είπε ο Επίτροπος συμφωνήθηκαν στην ICCAT. Για τον ίδιο λόγο είμαστε αντίθετοι, και θα την καταψηφίσουμε αύριο στην ψηφοφορία, με τις νέες τροπολογίες της Ομάδας των Πρασίνων.
<SPEAKER ID="410" NAME="Alfonso Andria">
εξ ονόματος της Ομάδας ALDE. - (IT) Κύριε Πρόεδρε, κύριε Επίτροπε, κυρίες και κύριοι, θα ήθελα πρώτα απ' όλα να συγχαρώ τον εισηγητή κ. Braghetto για την εξαίρετη εργασία του στην Επιτροπή Αλιείας που μας έδωσε τη δυνατότητα να παρουσιάσουμε ένα ισορροπημένο κείμενο στην αυριανή ψηφοφορία, το οποίο βασίζεται σε κάποιο μέτρο στη μέχρι τώρα πείρα και τροποποιεί τον κανονισμό για την αποκατάσταση του τόνου με τρόπο που συνιστά αναμφισβήτητα βελτίωση.
<P>
" κατάργηση των παρεκκλίσεων για τις σταθερές ποσοστώσεις αλιείας τόνου, μερικές από τις οποίες είχαν αρχικά διατηρηθεί, και για τα αλιεύματα στον Ανατολικό Ατλαντικό και την Αδριατική είναι κατά τη γνώμη μου μια από τις μεγαλύτερες επιτυχίες αυτής της κοινοβουλευτικής διαδικασίας. Οι παρεκκλίσεις αυτές δεν δικαιολογούνται επαρκώς από βιολογική άποψη αφού η Μεσόγειος και ο Ατλαντικός έχουν ένα ενιαίο απόθεμα τόνου, και μπορούν να επιφέρουν σοβαρές στρεβλώσεις στον ανταγωνισμό αφού θα μπορούσαν να ωθήσουν στην εντατικοποίηση της αλιείας στις περιοχές όπου δεν υπάρχουν περιορισμοί. Επίσης, οι έλεγχοι θα ήταν πιο δύσκολοι και αναμφίβολα λιγότερο αποτελεσματικοί.
<P>
Συμφωνώ με τον εισηγητή ότι πρέπει να δοθεί στους αλιείς οικονομική αντιστάθμιση κατά τις περιόδους παύσης της αλιείας. Επίσης, επιδοκιμάζω το προτεινόμενο σχέδιο αποκατάστασης των διατάξεων παγίδευσης.
<P>
" παράνομη αλιεία, που θεωρείται μια από τις κύριες μάστιγες που υπονομεύουν την προστασία των αποθεμάτων τόνου, πρέπει επίσης να καταπολεμηθεί δυναμικά. Μολονότι η πρόταση κανονισμού αντιμετωπίζει πιο αποφασιστικά το πρόβλημα του ελέγχου από ό,τι παλιότερα, οι συνεχιζόμενες διαφορές ως προς τον τρόπο που εφαρμόζουν τις νομοθετικές διατάξεις τα διάφορα κράτη μέλη πρέπει κατά τη γνώμη μου να διορθωθούν. Θεωρώ ότι απαιτείται βελτίωση της συνεργασίας μεταξύ των χωρών για την εναρμόνιση της εθνικής νομοθεσίας εφαρμογής μέτρων και αυτή είναι η γραμμή της τροπολογίας μου.
<P>
Θεωρώ ότι πρέπει να επιλυθεί και ένα άλλο πρόβλημα: η διαχείριση των αποθεμάτων τόνου στη Μεσόγειο απαιτεί μια παγκόσμια στρατηγική στην οποία θα συμφωνήσουν οι άλλες χώρες εκτός ICCAT που αλιεύουν στη Μεσόγειο, όπως π.χ. ο ιαπωνικός στόλος, διαφορετικά δεν πρόκειται να επιτευχθούν οι στόχοι του κανονισμού.
<P>
Συνοψίζοντας: ελπίζω ότι το κείμενο της Επιτροπής Αλιείας θα εγκριθεί κατά την ψηφοφορία.
<SPEAKER ID="411" NAME="Raül Romeva i Rueda">
εξ ονόματος της Ομάδας Verts/ALE. - (ES) Κύριε Πρόεδρε, θα ήθελα να αρχίσω κι εγώ εκφράζοντας τα συγχαρητήριά μου για το έργο του συναδέλφου κ. Braghetto για την έκθεση αυτή. Όπως όμως ανέφερα κατά τις συζητήσεις της Επιτροπής Αλιείας, βάσει των εκθέσεων μεγάλου αριθμού επιστημόνων, περιβαλλοντικών οργανώσεων, ακόμα δε και ορισμένων τμημάτων του κλάδου, θεωρώ ότι θα πρέπει να αλλάξει ο τίτλος της έκθεσης.
<P>
Αντί να αναφέρεται σε έναν υποτιθέμενο κανονισμό για το σχέδιο αποκατάστασης τόνου, θα έπρεπε να το αποκαλούμε σχέδιο μη αποκατάστασης ή, ακόμα καλύτερα, σχέδιο εξολόθρευσης του τόνου. Ας είμαστε σαφείς: όταν υιοθετήθηκε πριν από ένα χρόνο στο Dubrovnik από την ICCAT το σχέδιο αποκατάστασης με την εσφαλμένη ονομασία, η επιστημονική επιτροπή είχε προειδοποιήσει ήδη, παραθέτω: "Γενικά, τα πρώτα αποτελέσματα δείχνουν ότι μολονότι είναι ένα βήμα προς τη σωστή κατεύθυνση, τα μέτρα που υιοθετήθηκαν δεν είναι πιθανό να επιτύχουν πλήρως τον στόχο του σχεδίου". Και προσθέτει: "Εάν εφαρμοστούν με τέλειο τρόπο και αν η μελλοντική ανανέωση του πληθυσμού είναι περίπου στα επίπεδα της δεκαετίας του 1990 και δεν επηρεαστεί από το σημερινό επίπεδο της αναπαραγωγικής βιομάζας, τότε με τους σημερινούς κανόνες υπάρχει πιθανότητα 50% για αποκατάσταση το 2023".
<P>
Με άλλα λόγια, στην περίπτωση που η εφαρμογή δεν θα είναι τέλεια ή η ανανέωση του πληθυσμού πέσει κάτω από τα σημερινά επίπεδα σε συνδυασμό με μείωση της αναπαραγωγικής βιομάζας, ή συμβούν και τα δύο, θα είναι δύσκολο να επιτευχθούν οι στόχοι του σχεδίου αποκατάστασης.
<P>
Επαναλαμβάνω ότι η αγόρευσή μου βασίζεται σε επιστημονικές αναφορές. Σαν να μην έφτανε αυτό, το σχέδιο που εφαρμόστηκε ήδη προσωρινά το 2007, πήγε τόσο άσχημα στην πράξη ώστε η Ευρωπαϊκή Ένωση ξεπέρασε την ποσόστωσή της κατά 26%, πράγμα που υπαγόρευσε την κίνηση νομικών διαδικασιών - μια χωρίς προηγούμενο ενέργεια - κατά όλων των χωρών που δεν συμμορφώθηκαν με τους κανόνες, ιδίως της Γαλλίας και της Ιταλίας.
<P>
Φυσικά θέλω να μάθω πώς μια άλλη χώρα, η Ισπανία, μπόρεσε να εξαγάγει σχεδόν 9 000 τόνους τόνου το 2006 εφόσον δήλωσε ότι αλίευσε μόνο 4 700 τόνους, όπως παρατήρησαν οργανώσεις όπως η Greenpeace ή η Adena.
<P>
Τέλος, θα ήταν επίσης ενδιαφέρον να μάθουμε ποια μέτρα προτίθενται να λάβουν η Επιτροπή και οι κυβερνήσεις για τον έλεγχο ή και τη μείωση του μεγέθους του αλιευτικού στόλου, δεδομένου ότι θα ήταν τουλάχιστον δύσκολο να πιστέψει κανείς ότι είναι δυνατή η μείωση των αλιευμάτων όταν τα πλοία μας αυξάνονται σε αριθμό και ποιότητα - πλοία που στην πλειοψηφία τους συντηρούνται με ευρωπαϊκές επιδοτήσεις. Ίσως να μπορέσουν να μας δώσουν κάποιες απαντήσεις οι συνεδριάσεις της ICCAT που διεξάγονται τώρα στην Αττάλεια της Τουρκίας με συμμετοχή των συναδέλφων μου Marie-Hélène Aubert και Michael Earle.
<P>
Για μένα ωστόσο το άμεσο συμπέρασμα είναι και απλό και ανησυχητικό: σύμφωνα με όλες τις ενδείξεις, η κατάσταση ως προς τα αποθέματα είναι πολύ χειρότερη από τις πιο αισιόδοξες προβλέψεις. Μερικοί μάλιστα λένε ότι έχουμε ήδη περάσει το σημείο χωρίς επιστροφή. Με άλλα λόγια, υπό τις δεδομένες συνθήκες θεωρώ δύσκολο να πιστέψω πως το σχέδιο αυτό θα πρέπει να αποκαλείται σχέδιο αποκατάστασης και όχι κάπως αλλιώς.
<SPEAKER ID="412" NAME="James Nicholson" AFFILIATION="PPE-DE">
(EN) Κύριε Πρόεδρε, θα ήθελα καταρχάς να προσθέσω και τα δικά μου συγχαρητήρια για την έκθεση του εισηγητή. Το να επιτυγχάνεται η αποκατάσταση με κάθε σχέδιο αποκατάστασης είναι πάντα δύσκολο. Αυτό το σχέδιο δεν διαφέρει από πολλά άλλα πολυετή σχέδια αποκατάστασης, αυτή τη φορά όμως αφορά τον τόνο. Ελπίζω ειλικρινά, όπως όλοι οι άλλοι, ότι το πρόγραμμα θα έχει επιτυχία.
<P>
Είχα μόνο μία εμπειρία, που αφορά το σχέδιο αποκατάστασης βακαλάου στη Θάλασσα της Ιρλανδίας. Τα χρόνια αυτά οι αλιείς της περιοχής δεν λάμβαναν καμία αντιστάθμιση για την απαγόρευση της αλιείας κατά την περίοδο αυτή. Πιστεύω ότι ποτέ δύο λάθη δεν κάνουν ένα σωστό: αν γίνεται διατήρηση, πιστεύω ότι πρέπει να είναι κανείς έτοιμος να καταβάλει αντιστάθμιση - δεν πιστεύω ότι υπάρχει άλλη εναλλακτική. Καλό είναι να ζητάει κανείς θυσίες, όμως και οι θυσίες έχουν το τίμημά τους.
<P>
Αναγνωρίζω ότι η έκθεση δείχνει εξαιρετική ευαισθησία για τους αλιείς της Μεσογείου και εκείνους που αλιεύουν στον Ατλαντικό. Έτσι, από οικονομική και κοινωνική σκοπιά τα πράγματα θα είναι εξαιρετικά δύσκολα γι' αυτούς. Υπό αυτές τις συνθήκες, ο κανονισμός θα είναι επίσης πολύ επώδυνος για τους αλιείς της περιοχής. Ωστόσο η διατήρηση και η προστασία του τόνου έχει τεράστια σημασία.
<SPEAKER ID="413" NAME="Paulo Casaca" AFFILIATION="PSE">
(PT) Κύριε Πρόεδρε, κύριε Επίτροπε, θα ήθελα να συγχαρώ κι εγώ τον εισηγητή μας κ. Braghetto για την εξαίρετη εργασία του και να πω αρχικά ότι το πιο χαρακτηριστικό παράδειγμα της ανικανότητας της σημερινής κοινής αλιευτικής πολιτικής να εξασφαλίσει τη βιωσιμότητα του κλάδου είναι η κατάσταση που αντιμετωπίζουμε τώρα με τον τόνο ιδίως στον Ανατολικό Ατλαντικό και τη Μεσόγειο. Αυτό αναγνωρίστηκε πρόσφατα σε μια πολύ ενδιαφέρουσα μελέτη που έγινε κατ' εντολήν της Γενικής Διεύθυνσης Αλιείας και που ο κ. Borg ανέλαβε να δημοσιεύσει, πράγμα για το οποίο θέλω να τον ευχαριστήσω τώρα.
<P>
Είναι γεγονός ότι τα σκληρά μέτρα που βλέπουμε τώρα στον τομέα αυτόν, με την πλήρη παύση της αλιείας πριν από το τέλος του χρόνου, την απόπειρα παροπλισμού σημαντικού μέρους του στόλου και την προοπτική να παραλύσει εντελώς αυτή η δραστηριότητα, ακόμα κι αν δεν επιτυγχάνουν ίσως τους στόχους τους, είναι άμεση συνέπεια μιας άποψης της κοινής αλιευτικής πολιτικής σύμφωνα με την οποία οι διαχειριστικές αποφάσεις αποσυνδέονται από την εφαρμογή και τον έλεγχό τους και οι αλιευτικές κοινότητες και οι ευθύνες των αρχών αντικαταστάθηκαν από μια αποκλειστικά ευρωπαϊκή αρμοδιότητα που ωστόσο δεν ασκήθηκε από την πλευρά που την είχε υποστηρίξει.
<P>
" αλιεία με καλαμίδια που είναι περιβαλλοντικά βιώσιμη, αλλά λιγότερο κερδοφόρα από οικονομική άποψη, αντιμετώπισε τον ανταγωνισμό των σύγχρονων τεχνολογιών και εξαιρετικά πολύπλοκων πόρων που βραχυπρόθεσμα ήταν απείρως αποδοτικότεροι οικονομικά, όχι όμως και περιβαλλοντικά βιώσιμοι, και μόλις τώρα εμφανίζονται επιτέλους κάποια διακριτικά μέτρα για το δεύτερο είδος πλοίων. Θα ήθελα να υποστηρίξω και να ενισχύσω απόλυτα όσα είπε η συνάδελφος κ. Miguélez για το ότι είναι ουσιαστικό να ευνοηθούν οι παραδοσιακές μέθοδοι αλιείας.
<P>
Ο ελλοχεύων κίνδυνος εμπορικής εξάλειψης της αλιείας τόνου θα πρέπει να μας κάνει όλους να εξετάσουμε τι πρέπει να γίνει επειγόντως ως προς την κοινή αλιευτική πολιτική συνολικά.
<SPEAKER ID="414" NAME="Ιωάννης Γκλαβάκης" AFFILIATION="PPE-DE">
-Κύριε Πρόεδρε, Κύριε Πρόεδρε, κύριε Επίτροπε, συμφωνώ με τις περισσότερες θέσεις του κυρίου Braghetto για την αποκατάσταση των αποθεμάτων του τόνου. Νομίζω ότι όλοι θέλουμε θάλασσες με ικανοποιητικά ιχθυοαποθέματα.
<P>
Θα ήθελα όμως να εκφράσω δύο προβληματισμούς μου. Πρώτον, προβλέπεται η καθιέρωση υποβολής ενός λεπτομερούς σχεδίου αλιείας τόνου από τα αλιευτικά σκάφη, θέλοντας να εξασφαλίσουμε μεγαλύτερο έλεγχο. Εκτιμώ ότι η κατάσταση αυτού του σχεδίου αλιείας είναι εφικτή μόνο από τα μεγάλα θυναλιευτικά σκάφη που αλιεύουν αποκλειστικά τόνο, και όχι από μικρά σκάφη που εκτός των άλλων ειδών, ψαρεύουν και τόνο.
<P>
Θέλουμε όλοι να ελέγξουμε την αλιεία τόνου αλλά να μην αποκλείσουμε και τα κράτη που έχουν μικρά σκάφη. Εξάλλου, εδώ υπάρχει μεγάλη αλιευτική παράδοση.
<P>
Δεύτερον, το σημείο αυτό αναφέρεται στην τροπολογία 3 που συνδέει τη δυναμικότητα των μονάδων πάχυνσης με την εθνική ποσόστωση. " εκτροφή του κόκκινου τόνου στην Ευρωπαϊκή Ένωση διενεργείται σε χώρες διαφορετικές από αυτές που έχουν τις μεγάλες ποσοστώσεις.
<P>
" χώρα μου, για παράδειγμα, δεν είναι από τις ευνοημένες χώρες στο θέμα των ποσοστώσεων. Από την άλλη μεριά όμως έχουμε συγκριτικά πλεονεκτήματα όσον αφορά την εκτροφή του. Γιατί θα πρέπει να μειώσουμε τη δυναμικότητα των μονάδων μας στο επίπεδο της ποσόστωσής μας;
<P>
Τελειώνοντας, στο σημείο αυτό θα ήθελα να αναφερθώ στο απαράδεκτο γεγονός να απαγορευθεί η αλιεία τόνου το Σεπτέμβριο, επειδή δύο χώρες της Ευρωπαϊκής Ένωσης αλίευσαν ποσότητες όσες έπρεπε να αλιεύσουν όλα τα κράτη μαζί. Οι χώρες αυτές πρέπει να υποστούν τις πρέπουσες κυρώσεις. Αντιθέτως, οι χώρες που στερήθηκαν τα αλιευτικά δικαιώματα για φέτος, πρέπει τη νέα χρονιά πρώτες να πάρουν το ποσοστό που στερήθηκαν, ενώ ταυτόχρονα πρέπει να βρούμε τρόπους έγκαιρου ελέγχου των αλιευμάτων.
<SPEAKER ID="415" NAME="Robert Navarro" AFFILIATION="PSE">
(FR) Κύριε Πρόεδρε, επιτρέψτε μου να αρχίσω ευχαριστώντας τον εισηγητή κ. Braghetto για την εξαίρετη εργασία του. Καθώς συνεχίζονται οι διαπραγματεύσεις της ICCAT, δεν γνωρίζουμε ακόμα τι επιφυλάσσουν στους αλιείς μας τον επόμενο χρόνο. Αυτό που ξέρουμε είναι πως αυτό το καλοκαίρι συνέβη κάτι πολύ σοβαρό και ότι θα πρέπει να προβούμε σε εξονυχιστική αναθεώρηση των συμφωνιών για την παρακολούθηση των αλιευμάτων. Λέω με χαρά ότι η Επιτροπή εκτελεί καλά το καθήκον της, μολονότι φοβάμαι πως μερικά από τα μέτρα που προτάθηκαν τον περασμένο μήνα για την εξάλειψη της παράνομης αλιείας δεν θα περάσουν πολύ εύκολα στο Συμβούλιο.
<P>
Ελπίζω πως ό,τι κι αν συμβεί, η Κοινοτική Υπηρεσία Ελέγχου της Αλιείας θα καταφέρει να προβεί στον κατάλληλο συντονισμό των ευρωπαϊκών προσπαθειών για διεξαγωγή των απαραίτητων ελέγχων, διότι τα εθνικά συστήματα ελέγχου δεν λειτουργούν. Είναι πολύ εύκολο για τους ισπανούς, πορτογάλους και έλληνες φίλους μας να δυσανασχετούν για τη συμπεριφορά των γαλλικών και ιταλικών στόλων και την αποτυχία των ελέγχων σε αυτές τις δύο χώρες. Όλοι γνωρίζουν τι συμβαίνει πραγματικά! Όλοι καταλαβαίνουμε ότι κάθε χώρα έκρυβε για πολύ καιρό τις παράνομες δραστηριότητες του αλιευτικού της στόλου. Είτε μας αρέσει είτε όχι, γι' αυτό χρειαζόμαστε αυστηρότερο έλεγχο σε ευρωπαϊκό επίπεδο και γι' αυτό είμαι πεπεισμένος ότι χρειαζόμαστε μια ευρωπαϊκή ακτοφυλακή.
<P>
Επίσης, είναι ανάγκη να συζητήσουμε για κυρώσεις γι' αυτήν την υπεραλίευση. Είναι πολύ πιθανό η ICCAT να αποφασίσει κυρώσεις σε βάρος της Κοινότητας και τότε θα πρέπει με τη σειρά μας να επιβάλουμε κυρώσεις στα κράτη μέλη που ευθύνονται. " γαλλική κυβέρνηση διακήρυξε ότι θα αρνηθεί τον συμβιβασμό και προειδοποίησε ότι ίσως πέσουν κεφάλια. Ελπίζω ότι αυτές οι κυρώσεις -που δεν θα ήταν αναγκαίες αν είχαν λειτουργήσει αποτελεσματικά τα συστήματα ελέγχου- θα είναι σκληρές, αλλά και δίκαιες και ισορροπημένες. Επίσης, ελπίζω ότι όσοι ασχολούνται με την παραδοσιακή αλιεία τόνου - που έχει μικρότερες επιπτώσεις στα αποθέματα - δεν θα τιμωρηθούν για τα λάθη άλλων.
<P>
Τέλος, εφόσον οι εμπειρογνώμονες δήλωσαν ξεκάθαρα ότι οι ικανότητες του ευρωπαϊκού στόλου ήταν δυσανάλογες με τα αποθέματα τόνου, θα ήθελα με αυτήν την ευκαιρία να ρωτήσω τον Επίτροπο ποιοι πόροι θα διατεθούν για την επανακατάρτιση των αλιέων που θα πρέπει να εγκαταλείψουν τη δουλειά τους.
<SPEAKER ID="416" NAME="Joe Borg">
μέλος της Επιτροπής. - (EN) Κύριε Πρόεδρε, θα ήθελα αρχικά να ευχαριστήσω τα μέλη του Σώματος για τις ενδιαφέρουσες παρατηρήσεις τους.
<P>
Αυτό που προέκυψε από αυτήν τη συζήτηση είναι η παραδοχή του γεγονότος ότι έχουμε έναν κοινό σκοπό, δηλαδή την αποτελεσματική αντιμετώπιση της επισφαλούς κατάστασης του τόνου. Ο καλύτερος τρόπος αντιμετώπισης της κακής κατάστασης των αποθεμάτων είναι η εφαρμογή του σχεδίου αποκατάστασης της ICCAT. Έτσι, ευχαριστώ το Κοινοβούλιο για την πρόταση σχετικά με τα εθνικά σχέδια αλιείας, που είναι ένα αποτελεσματικό μέσον για την αντιμετώπιση της συμμόρφωσης σχετικά με την υπερβάλλουσα ικανότητα.
<P>
Όσον αφορά τις παρεκκλίσεις, η Επιτροπή δεν μπορεί να τροποποιήσει το περιεχόμενο του σχεδίου της ICCAT. Όλοι οι συμβαλλόμενοι συμφώνησαν σε αυτές τις παρεκκλίσεις. Επιτρέψτε μου να σας υπενθυμίσω ότι οι παρεκκλίσεις δόθηκαν για παραδοσιακούς και για ορισμένους εποχιακούς στόλους επειδή οι επιπτώσεις της δραστηριότητάς τους στα αλιεύματα είναι ασήμαντη. Επίσης, οι παρεκκλίσεις αυτές περιλαμβάνουν μια σειρά αυστηρών όρων όπως ο περιορισμένος αριθμός σκαφών, τα περιορισμένα αλιεύματα και οι καθορισμένοι λιμένες. Πέραν τούτου, το σχέδιο αποκατάστασης πρέπει να αναθεωρηθεί το 2010 βάσει των νέων επιστημονικών συστάσεων ή των αδυναμιών που θα ανακαλυφθούν στην εφαρμογή του.
<P>
Όσον αφορά την παρατήρηση της κ. Miguélez Ramos, που ζήτησε περαιτέρω επέκταση στις δύο συγκεκριμένες περιπτώσεις του Ατλαντικού και της Αδριατικής, αυτές είναι συγκεκριμένες, μικρές και χωρίς συνέπειες περιπτώσεις. " επέκτασή τους ώστε να καλύψουν και άλλες περιοχές απαιτεί αλλαγή της συμφωνίας της ICCAT για το σχέδιο αποκατάστασης. Αυτό ασφαλώς δεν μπορεί να γίνει εφέτος. Δεν θέλουμε να ανοίξουμε ξανά το σχέδιο της ICCAT. Έχει προγραμματιστεί αναθεώρηση το 2008, όμως δεδομένης της κριτικής για τις δύο παρεκκλίσεις, πιστεύω ότι θα είναι εξαιρετικά δύσκολη η περαιτέρω επέκτασή τους.
<P>
" υπερβάλλουσα ικανότητα θα αντιμετωπιστεί με τα εθνικά σχέδια που θα πρέπει να υποβάλλουν τα κράτη μέλη, που θα πρέπει να εξισορροπούν την ικανότητα με τα αλιεύματα. Επιπροσθέτως, στις συζητήσεις μας με το Συμβούλιο επιτύχαμε να θεσπίσουμε μέτρα για βελτίωση των ελέγχων για να έχουμε καλύτερη συμμόρφωση. Ακόμα, το 2008 θα εστιάσουμε τις προσπάθειές μας στην ενίσχυση των ελέγχων γενικότερα.
<P>
Επίσης, επιμένουμε να διατεθούν πόροι από το Ευρωπαϊκό Ταμείο Αλιείας για τον παροπλισμό σκαφών σε εκείνα τα κράτη μέλη που υπάρχει υπερβάλλουσα ικανότητα, ειδικότερα όσον αφορά την αλιεία τόνου.
<P>
Σχετικά με το θέμα της εξασφάλισης ότι άλλα αλιευτικά σκάφη θα συμμορφωθούν με τους κανόνες της ICCAT, δηλαδή σκάφη που ανήκουν σε τρίτες χώρες, οι διατάξεις της ICCAT ισχύουν για όλους τους εταίρους της και περιμένουμε από όλους να συμμορφωθούν με τους όρους και τις προϋποθέσεις του σχεδίου αποκατάστασης του τόνου. Αν δεν το κάνουν, θα ασχοληθούμε με αυτό στην ICCAT και σε διμερές επίπεδο. Αν αρνηθούν να τηρήσουν τις δεσμεύσεις που ανέλαβαν, θα εξετάσουμε ποια άλλα μέτρα μπορούμε να λάβουμε.
<P>
Σχετικά με το θέμα της υπεραλίευσης από δύο χώρες είπα ήδη ότι υποστηρίζουμε τα εθνικά σχέδια αλιείας και αυτό περιέχεται στον συμβιβασμό της Προεδρίας που ελπίζω ότι θα υποστηριχθεί από όλα τα κράτη μέλη στο Συμβούλιο του Νοεμβρίου.
<P>
Πρέπει να ανταποδοθούν οι ποσότητες της υπεραλίευσης και αυτό συμφωνήθηκε στην Αττάλεια. Το αποτέλεσμα θα είναι μια ετήσια μείωση ύψους 1 480 τόνων για την περίοδο 2009-2011. Θα υπάρξουν αντισταθμίσεις για τα κράτη με υποαλίευση, που θα αρχίσουν να ισχύουν το 2008.
<SPEAKER ID="417" NAME="Πρόεδρος">
" συζήτηση έληξε.
<P>
" ψηφοφορία θα γίνει την Πέμπτη στις 12:00.
<P>
Γραπτές δηλώσεις (άρθρο 142 του Κανονισμού)
<SPEAKER ID="418" NAME="Francesco Musotto  " AFFILIATION="PPE-DE">
γραπτώς. - (IT) " έκθεση Braghetto περιλαμβάνει πολλά που πρέπει να σκεφτούμε σχετικά με την εφαρμογή του σχεδίου αποκατάστασης του τόνου. Το σχέδιο αυτό επιβάλλει σοβαρούς περιορισμούς στην αλιεία ενόψει της ανάγκης να προστατευθούν τα αποθέματα ενός είδους που κινδυνεύει. Ωστόσο υπάρχει κίνδυνος να μη σημειώσει επιτυχία αυτή η πρωτοβουλία αν η Ευρωπαϊκή Ένωση δεν εγκρίνει μέτρα για την αντιμετώπιση των κοινωνικών και οικονομικών της συνεπειών. " έκθεση αξίζει συγχαρητήρια διότι υπογραμμίζει αυτό το κενό και προτείνει κατάλληλα μέσα για την αποτελεσματική εφαρμογή των συστάσεων της Επιτροπής και της ICCAT.
<P>
Αναφορικά με τις κοινωνικοοικονομικές πτυχές, η αλιεία τόνου είναι μια παραδοσιακή δραστηριότητα και η μοναδική πηγή εισοδήματος για χιλιάδες οικογένειες. Αν απαγορευτεί εντελώς, οι αλιείς θα πρέπει να λάβουν οικονομική αντιστάθμιση από το Ευρωπαϊκό Ταμείο Αλιείας.
<P>
Ακόμα, τα κράτη μέλη πρέπει να επιβάλουν κυρώσεις για την παράνομη αλιεία που είναι η πραγματική αιτία της εξάντλησης των αποθεμάτων. Δεν έχει πολύ νόημα η επίθεση κατά των έντιμων αλιέων όταν δεν υπάρχουν μέσα για να σταματήσουν τους ληστές των θαλασσών.
<P>
Τέλος, πρέπει να απαιτηθεί αμοιβαιότητα από τις χώρες εκτός ΕΕ. Δεν έχει νόημα να θυσιάζουμε τους αλιείς μας για να προστατεύσουμε τα είδη αν οι άλλες χώρες, και εννοώ εδώ τη Λιβύη και την Τουρκία, αλλά και την Κίνα και την Ιαπωνία, δεν εφαρμόζουν εξίσου αυστηρούς περιορισμούς στις δικές τους θάλασσες. Ενώ εκείνες θα υπερτερούσαν στον ανταγωνισμό σε σχέση με τους ευρωπαίους αλιείς, δεν θα λυνόταν το πρόβλημα της εξάντλησης των αποθεμάτων τόνου.
