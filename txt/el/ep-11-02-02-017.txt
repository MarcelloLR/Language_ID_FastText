<CHAPTER ID="017">
Διορισμός ανώτερων διοικητικών στελεχών στις Ευρωπαϊκές Εποπτικές Αρχές (συζήτηση)
<SPEAKER ID="227" NAME="Πρόεδρος">
" ημερήσια διάταξη προβλέπει τις δηλώσεις του Συμβουλίου και της Επιτροπής σχετικά με τον διορισμό ανώτερων διοικητικών στελεχών στις Ευρωπαϊκές Εποπτικές Αρχές.
<SPEAKER ID="228" NAME="Enikő Győri">
ασκούσα την Προεδρία του Συμβουλίου. - (EN) Κύριε Πρόεδρε, θέλω να ευχαριστήσω τον Επίτροπο και τους αξιότιμους βουλευτές -τους αγαπητούς πρώην συναδέλφους μου- για την ευκαιρία που μου δίνουν να σχολιάσω, εξ ονόματος του Συμβουλίου, τη διαδικασία διορισμού των προέδρων και των εκτελεστικών διευθυντών των νέων Ευρωπαϊκών Εποπτικών Αρχών -των ΕΕΑ- καθώς και τις αρχές που πρέπει να διέπουν την άσκηση των καθηκόντων τους.
<P>
Οι κανονισμοί για τις ΕΕΑ, τους οποίους εγκρίναμε πριν από λιγότερο από τρεις μήνες, δεν προβλέπουν συγκεκριμένο ρόλο του Ευρωπαϊκού Συμβουλίου στους διορισμούς των προέδρων και εκτελεστικών διευθυντών των επιμέρους ΕΕΑ, οι οποίοι γίνονται από τα αντίστοιχα συμβούλια εποπτών.
<P>
Επομένως, σύμφωνα με τους κανονισμούς των ΕΕΑ, ο πρόεδρος κάθε ΕΕΑ διορίζεται από το συμβούλιο εποπτών της. Επιπλέον, οι κανονισμοί των ΕΕΑ αναθέτουν καίριο ρόλο στο Ευρωπαϊκό Κοινοβούλιο, το οποίο έχει τη δυνατότητα να ενίσταται στον διορισμό αυτών των ανώτερων διοικητικών στελεχών και να απαλλάσσει από τα καθήκοντά του έναν πρόεδρο μετά από σχετική απόφαση του αρμοδίου συμβουλίου εποπτών.
<P>
Ποια είναι, λοιπόν, η θέση του Συμβουλίου σε αυτό το σύστημα; Το Συμβούλιο, ως συννομοθέτης, συμφώνησε με το Κοινοβούλιο να εισαγάγει σε αυτούς τους κανονισμούς διατάξεις που διασφαλίζουν ότι τα μέλη των συμβουλίων εποπτών -των διοικητικών συμβουλίων, δηλαδή- ο πρόεδρος και ο εκτελεστικός διευθυντής κάθε ΕΕΑ θα προστατεύονται και θα δεσμεύονται από καθεστώς αυστηρής ανεξαρτησίας, έτσι ώστε να δρουν αποκλειστικά και μόνον υπέρ των συμφερόντων της Ένωσης.
<P>
Δεν θα επαναλάβω το πλήρες κείμενο των διατάξεων αυτών των διατάξεων, και ειδικότερα των άρθρων 42, 46, 49 και 52, αλλά το πνεύμα τους είναι ξεκάθαρο:. ούτε τα μέλη των συμβουλίων με δικαίωμα ψήφου, ούτε ο πρόεδρος ή ο εκτελεστικός διευθυντής, θα ζητούν ή θα λαμβάνουν οδηγίες από όργανα ή φορείς της ΕΕ, κυβερνήσεις των κρατών μελών ή άλλους δημόσιους ή ιδιωτικούς φορείς, και ότι όλοι αυτοί οι φορείς, από την πλευρά τους, δεν θα επιδιώκουν να επηρεάσουν τον πρόεδρο ή τον εκτελεστικό διευθυντή κατά την άσκηση των καθηκόντων τους.
<P>
Οι κανονισμοί των ΕΕΑ υπόκεινται στους κανονισμούς υπηρεσιακής κατάστασης που έχουν εγκριθεί από τα όργανα της ΕΕ. Περιλαμβάνουν επίσης μια σειρά βασικών διατάξεων, στόχος των οποίων είναι να διασφαλιστεί ότι ο πρόεδρος και ο εκτελεστικός διευθυντής κάθε αρχής θα επιλέγεται με τον πλέον αντικειμενικό τρόπο, με βάση αποκλειστικά και μόνον τα κριτήρια που περιγράφονται στα άρθρα 48 και 51 των κανονισμών.
<P>
Εκτός από τη διοικητική εμπειρία που πρέπει να έχει ένας εκτελεστικός διευθυντής, σημειώνω ότι και τα δύο άρθρα αναφέρουν ως κριτήρια "τα προσόντα, τις ικανότητες, τις γνώσεις για τα χρηματοοικονομικά ιδρύματα και τις αγορές και την πείρα σχετικά με τη χρηματοοικονομική εποπτεία και ρύθμιση".
<P>
Όσον αφορά τη χρηματοδότηση, το Συμβούλιο όρισε φιλόδοξους στόχους για τις ΕΕΑ όταν ενέκρινε τους κανονισμούς που τις διέπουν και είμαι βέβαιη ότι το ίδιο ισχύει και για το Κοινοβούλιο. Τώρα επαφίεται στα δύο θεσμικά όργανα, ως αρμόδιες για τον προϋπολογισμό αρχές, να διασφαλίσουν ότι αυτές οι φιλοδοξίες θα μετατραπούν στα κατάλληλα μέσα κάθε έτος, βάσει της δημοσιονομικής πρότασης της Επιτροπής.
<P>
" Προεδρία αποδίδει επίσης μεγάλη σημασία στην εκπλήρωση των υποχρεώσεων όλων των κρατών μελών απέναντι στις νέες αρχές. Το Συμβούλιο, ως συννομοθέτης, θεωρεί επιβεβλημένο να εφαρμόζονται πλήρως και να τηρούνται πιστά όλες οι διατάξεις των κανονισμών. Αναμένουμε από την Ευρωπαϊκή Επιτροπή, ως θεματοφύλακας των Συνθηκών, να διασφαλίσει ότι αυτό θα γίνει όντως πράξη.
<P>
Όπως θα γνωρίζουν οι αξιότιμοι βουλευτές, η Επιτροπή έχει αναλάβει επίσης, βάσει της αιτιολογικής σκέψης 55 των κανονισμών, την ευθύνη της κατάρτισης πίνακα των επικρατέστερων υποψηφίων στο πλαίσιο της διαδικασίας επιλογής του πρώτου προέδρου κάθε αρχής. Το Κοινοβούλιο και το Συμβούλιο συμφώνησαν επί της εναρκτήριας αυτής διαδικασίας κατά την έγκριση των κανονισμών.
<P>
Ευελπιστώ ότι οι πρόεδροι θα μπορέσουν τώρα να ξεκινήσουν το έργο τους. Είναι ύψιστης σημασίας η έναρξη της λειτουργίας των αρχών το ταχύτερο δυνατόν. Αποτελούν αναπόσπαστο τμήμα της αντίδρασης της ΕΕ στις προκλήσεις που δημιουργεί η χρηματοπιστωτική κρίση. Δεν έχουμε την πολυτέλεια να περιμένουμε και είμαι σίγουρη ότι μπορώ να υπολογίζω στην πλήρη στήριξη του Κοινοβουλίου προκειμένου να διασφαλιστεί η ομαλή συγκρότηση και λειτουργία των νέων υπηρεσιών.
<P>
Χάρη στην καλή συνεργασία μεταξύ του Κοινοβουλίου και του Συμβουλίου, η ΕΕ έχει αποκτήσει πλέον μια νέα αρχιτεκτονική εποπτικών αρχών. Έχουμε από κοινού την ευθύνη να διασφαλίσουμε ότι οι ΕΕΑ θα αρχίσουν να ασκούν πλήρως τα καθήκοντά τους το ταχύτερο δυνατόν.
<P>
Ως εκπρόσωπος μιας φιλικής προς το Κοινοβούλιο Προεδρίας, είμαι προσηλωμένη στον στόχο της όσο το δυνατόν πιο αρμονικής συνεργασίας με το Ευρωπαϊκό Κοινοβούλιο και ευελπιστώ επίσης ότι θα μου δοθεί η ευκαιρία να συνεργαστώ με ένα Κοινοβούλιο που θα αποτελέσει πιστό εταίρο μας.
<SPEAKER ID="229" NAME="Michel Barnier">
μέλος της Επιτροπής. - (FR) Κύριε Πρόεδρε, κυρία υπουργέ, κυρίες και κύριοι, από 1ης Ιανουαρίου, η Ευρωπαϊκή Ένωση έχει αποκτήσει νέο σύστημα εποπτείας του χρηματοπιστωτικού τομέα.
<P>
Το σύστημα αυτό, σε συνδυασμό με την εκ θεμελίων μεταρρύθμιση των κανονισμών που διέπουν τη λειτουργία των αγορών και των χρηματοπιστωτικών παραγόντων, θα ενισχύσει τη χρηματοπιστωτική σταθερότητα στην Ένωση και, κατά την εκτίμησή μου, θα διευρύνει τις ευκαιρίες και θα δημιουργήσει σταθερά θεμέλια για τη χρηματοπιστωτική βιομηχανία, η οποία είναι εξαιρετικά σημαντική στις χώρες μας.
<P>
Θέλω καταρχάς να συγχαρώ το Ευρωπαϊκό Κοινοβούλιο για τον καίριο ρόλο που έχει διαδραματίσει επί σειρά ετών στο πλαίσιο αυτής της διαδικασίας. Το γεγονός ότι διαθέτουμε σήμερα ένα πιο αποτελεσματικό σύστημα εποπτείας του χρηματοπιστωτικού τομέα και αντλούμε τα διδάγματα της κρίσης στον εν λόγω τομέα, όπως και σε άλλους, οφείλεται εν πολλοίς στο Ευρωπαϊκό Κοινοβούλιο.
<P>
Τώρα πλησιάζουμε το τελευταίο στάδιο της διαδικασίας δημιουργίας αυτής της νέας αρχιτεκτονικής των τριών Ευρωπαϊκών Εποπτικών Αρχών με τον διορισμό των προέδρων και των εκτελεστικών διευθυντών τους που θα πραγματοποιηθεί εντός των προσεχών ημερών. Κυρίες και κύριοι, αυτές οι διαδικασίες διορισμών διεξήχθησαν με πλήρη διαφάνεια και με αυστηρή τήρηση των κανονισμών βάσει των οποίων ιδρύθηκαν οι αρχές, καθώς και άλλων κανόνων που διέπουν τον διορισμό των επικεφαλής των ρυθμιστικών αρχών της Ένωσης.
<P>
Για τις συγκεκριμένες έξι θέσεις υποβλήθηκαν 275 αιτήσεις. Εξετάστηκαν όλες με προσοχή και αντικειμενικότητα. Οι ρόλοι που ανατέθηκαν στους διαφορετικούς παράγοντες, το Ευρωπαϊκό Κοινοβούλιο, το συμβούλιο εποπτών, καθώς και την ίδια την Επιτροπή, έγιναν απολύτως σεβαστοί. Στο μέλλον, θα συνεχίσουμε να διασφαλίζουμε τη διαφάνεια και τον ορθό σχεδιασμό της διαδικασίας, έτσι ώστε η Επιτροπή Οικονομικής και Νομισματικής Πολιτικής του Ευρωπαϊκού Κοινοβουλίου να έχει τη δυνατότητα να ασκεί τα πολύ σημαντικά καθήκοντά της επιτυγχάνοντας τα βέλτιστα δυνατά αποτελέσματα.
<P>
Το Κοινοβούλιο έχει προβάλει, και συνεχίζει να προβάλλει, μεγάλες απαιτήσεις από αυτές τις αρχές, και ορθώς κατά τη γνώμη μου. Προβάλλει απαιτήσεις τις οποίες κατανοώ. Όπως και το Κοινοβούλιο, η Επιτροπή είναι της άποψης ότι οι πρόεδροι και οι εκτελεστικοί διευθυντές αυτών των αρχών πρέπει να επιλέγονται με βάση τα προσόντα, την πείρα, την ανεξαρτησία, την προσήλωσή τους στην Ευρώπη και τις γνώσεις τους για θέματα που σχετίζονται με την εποπτεία και τη ρύθμιση των χρηματοπιστωτικών αγορών. Κυρίες και κύριοι, αυτό είναι το πνεύμα που έχει ακολουθηθεί μέχρι στιγμής στις εν εξελίξει διαδικασίες επιλογής με βάση τις υποψηφιότητες που μας έχουν υποβληθεί.
<P>
Επιπλέον, καθώς το Κοινοβούλιο και το Συμβούλιο αποφάσισαν, όπως προβλέπεται στο άρθρο 68 των κανονισμών για την ίδρυση αυτών των αρχών, ότι οι πρόεδροι και οι εκτελεστικοί διευθυντές θα υπόκεινται στους κανόνες που αφορούν το προσωπικό των θεσμικών οργάνων της Ένωσης, η Επιτροπή μερίμνησε για την εφαρμογή αυτού του καθεστώτος και για την τήρηση αυτών των κανόνων, στον συγκεκριμένο όπως και σε άλλους τομείς.
<P>
Κυρίες και κύριοι, εκφράσατε ανησυχίες σχετικά με τους μισθούς και το ανώτατο όριο ηλικίας των ανώτερων διευθυντικών στελεχών αυτών των αρχών. Από την άποψη αυτή, έχουμε διερευνήσει όλες τις επιλογές προκειμένου να εξασφαλίσουμε τη μέγιστη δυνατή ευελιξία και το θέμα αυτό μπορεί, αν καταστεί αναγκαίο, να επανεξεταστεί κατά την αναθεώρηση του καθεστώτος λειτουργίας των αρχών, η οποία προγραμματίζεται να διεξαχθεί στα τέλη του 2013.
<P>
Συμφωνώ επίσης με την πρόθεση του Κοινοβουλίου να επιτευχθεί η βέλτιστη δυνατή ισορροπία μεταξύ των δύο φύλων στα διοικητικά όργανα αυτών των αρχών. Κατά τη διαδικασία προεπιλογής, η Επιτροπή εφάρμοσε αυστηρά την αρχή των ίσων ευκαιριών με βάση τις υποβληθείσες υποψηφιότητες. Σημειώνω σε αυτό το πλαίσιο ότι, στην τελευταία διαδικασία διορισμού των εκτελεστικών διευθυντών, η οποία βρίσκεται ακόμη σε εξέλιξη και δεν έχει ολοκληρωθεί, δύο πολύ ικανές γυναίκες είναι οι επικρατέστερες υποψήφιες για μια θέση εκτελεστικού διευθυντή.
<P>
Συμφωνώ πλήρως με την άποψη του Κοινοβουλίου ότι χρειαζόμαστε ισχυρές αρχές, οι οποίες θα είναι απαλλαγμένες από πολιτικές και άλλου είδους παρεμβάσεις. Οι πρόεδροι, οι εκτελεστικοί διευθυντές και τα μέλη των επιμέρους συμβουλίων με δικαίωμα ψήφου πρέπει να είναι απολύτως ανεξάρτητα και να δρουν αποκλειστικά υπέρ των συμφερόντων της Ένωσης. Το Κοινοβούλιο και το Συμβούλιο έχουν κατοχυρώσει αυτήν την αρχή στους κανονισμούς ίδρυσης των αρχών, και ειδικότερα στα άρθρα 42, 46, 49 και 52, στα οποία αναφέρθηκε προ ολίγου η υπουργός κ. Győri.
<P>
" Ευρωπαϊκή Επιτροπή, ως θεματοφύλακας του δικαίου της ΕΕ, θα αναλάβει πλήρως τις ευθύνες της προκειμένου να διασφαλίσει την αυστηρή συμμόρφωση με τις διατάξεις των αυτών άρθρων. Θα προσέθετα δε ότι η Επιτροπή θα είναι παρούσα στα όργανα διακυβέρνησης των αρχών και ότι, από αυτή την άποψη, θα μεριμνά, όπως είναι φυσικό, ώστε όλες οι αποφάσεις που λαμβάνονται να υπηρετούν τα συμφέροντα της Ένωσης.
<P>
Όσον αφορά τη σύνθεση του συμβουλίου εποπτών, η Επιτροπή έχει ήδη υπογραμμίσει ότι είναι νομικώς αναγκαίο και πολιτικά ουσιώδες να διασφαλιστεί ότι τα εν λόγω συμβούλια θα απαρτίζονται από τους επικεφαλής των αρμοδίων εθνικών αρχών. Έχω απευθύνει προσωπικές επιστολές στις αρχές αυτές, στις οποίες διευκρινίζω τη συγκεκριμένη πτυχή, όπου απαιτούνταν τέτοιες διευκρινίσεις. Ορισμένες εθνικές αρχές τροποποίησαν έκτοτε την εκπροσώπησή τους. Άλλες δεν το έχουν πράξει ακόμη. Να είστε πάντως βέβαιοι ότι η Επιτροπή θα συνεχίσει να παρακολουθεί πολύ προσεκτικά αυτήν την πτυχή και θα επιδείξει ευελιξία.
<P>
" σύνθεση των συμβουλίων των αρχών πρέπει να σέβεται πλήρως τις επιθυμίες σας και τις επιθυμίες του νομοθέτη εν γένει και θα μεριμνήσω προσωπικά ώστε οι επικεφαλής των εθνικών αρχών να είναι παρόντες τουλάχιστον, και επαναλαμβάνω, τουλάχιστον δύο φορές τον χρόνο σύμφωνα με το άρθρο 40 των κανονισμών βάσει των οποίων ιδρύθηκαν αυτές οι αρχές.
<P>
Τέλος, κυρίες και κύριοι, συμφωνώ με την πρόθεση του Κοινοβουλίου να διασφαλιστεί ότι οι αρχές αυτές θα διαθέτουν τους αναγκαίους οικονομικούς και ανθρώπινους πόρους ώστε να ασκούν με αξιόπιστο τρόπο τα καθήκοντά τους. " αρμόδια για τον προϋπολογισμό αρχή μπορεί να υπολογίζει στην τεχνική υποστήριξη της Επιτροπής, προκειμένου να διασφαλιστεί η συνέπεια μεταξύ, αφενός, των ευθυνών που ανατίθενται σε αυτές τις αρχές και, αφετέρου, όπως είναι φυσικό, των πόρων που διατίθενται σε αυτές για την άσκηση των καθηκόντων τους.
<P>
Κύριε Πρόεδρε, κυρίες και κύριοι, τώρα έχει ζωτική σημασία να ολοκληρωθούν με επιτυχία οι διαδικασίες διορισμού και η ανάληψη των καθηκόντων από τους προέδρους και τους εκτελεστικούς διευθυντές αυτών των αρχών. Οι εν λόγω αρχές πρέπει να ξεκινήσουν αμέσως το πρακτικό έργο τους. Μπορώ να σας διαβεβαιώσω ότι, καθημερινώς, μου αποδεικνύεται η χρησιμότητα αυτών των νέων αρχών, μιας και σήμερα τις συμβουλευόμαστε σχεδόν σε καθημερινή βάση.
<P>
Τα καθήκοντα που θα αναλάβουν οι αρχές αυτές σε συνεργασία με το Ευρωπαϊκό Συμβούλιο Συστημικού Κινδύνου είναι μείζονος σημασίας. Επιθυμία μας ήταν να έχουν ξεκινήσει τη λειτουργία τους από την 1η Ιανουαρίου. Τώρα είναι ευθύνη όλων μας, σύμφωνα με τον ρόλο του καθενός, να τους επιτρέψουμε να ασκούν τα καθήκοντά τους με ταχύτητα και υπό ευνοϊκές συνθήκες. Για να επιτευχθεί αυτό, χρειάζονται την πλήρη στήριξη του Σώματός σας.
<P>
Θέλω να επαναλάβω στο σημείο αυτό ότι, από τη δική της πλευρά, η Επιτροπή θα διασφαλίσει ότι η πρόθεση του νομοθέτη θα γίνει απολύτως σεβαστή και ότι αυτές οι αρχές θα εργάζονται αποκλειστικά και μόνον υπέρ των συμφερόντων της Ευρωπαϊκής Ένωσης.
<SPEAKER ID="231" NAME="Jean-Paul Gauzès">
εξ ονόματος της Ομάδας PPE. - (FR) Κυρία Πρόεδρε, κυρία Győri, κύριε Barnier, η σημερινή συζήτηση δεν είναι συζήτηση νομικού χαρακτήρα, αλλά ουσιαστική πολιτική συζήτηση. Είναι μια συζήτηση για το μέλλον της ρύθμισης του χρηματοπιστωτικού συστήματος στην Ευρώπη. Είναι η κορύφωση μιας πτυχής του έργου του Κοινοβουλίου, σε συνεργασία με το Συμβούλιο και υπό την καθοδήγηση της Επιτροπής. Θα είμαι λοιπόν απολύτως ξεκάθαρος.
<P>
Κατά τη δική μας άποψη, το θέμα δεν είναι να κάνουμε κάποιο είδος επανάστασης ή να επιδείξουμε τη δύναμή μας έτσι για πλάκα. Το θέμα είναι να διασφαλίσουμε ότι θα εφαρμοστεί στην πράξη το πνεύμα που κυριάρχησε στη συμφωνία μεταξύ του Συμβουλίου και του Κοινοβουλίου. Δεν κάνουμε μάθημα νομικής. Τα κείμενα δεν έχουν σημασία. Γνωρίζουμε τα κείμενα. Εκείνο που έχει σημασία είναι ο τρόπος με τον οποίο θα εφαρμοστούν πρακτικά αυτά τα κείμενα. Κατά την έννοια αυτή, θέλω να ευχαριστήσω τον κύριο Επίτροπο για τη σαφήνεια της τοποθέτησής του.
<P>
Ποτέ δεν προσπαθήσαμε να αμφισβητήσουμε την Επιτροπή, γι' αυτό οι δηλώσεις του κυρίου Επιτρόπου είναι απολύτως σύμφωνες με τις επιθυμίες του Κοινοβουλίου. Μιλούμε εν προκειμένω για μια πολιτική πράξη η οποία συνίσταται στο να πούμε το εξής: "Τα όργανα αυτά έχουν συσταθεί, πρέπει τώρα να τους προσφέρουμε τους συγκεκριμένους πόρους που χρειάζονται για να λειτουργήσουν σωστά".
<P>
Εντούτοις, νομίζω ότι δεν έχουμε απλώς αμφιβολίες αλλά και υποψίες για τον τρόπο με τον οποίο έχουν εφαρμοστεί οι διατάξεις αυτές από ορισμένα κράτη μέλη, από όσους επιθυμούν να αποδιαρθρώσουν το ευρωπαϊκό σύστημα εποπτείας και να αποτρέψουν τη χρηματοπιστωτική ρύθμιση σε ευρωπαϊκό επίπεδο. Αυτή είναι η απόπειρα στην οποία αντιτασσόμαστε, διότι πιστεύουμε ότι, αν συνέβαινε κάτι τέτοιο, θα σήμαινε ότι εξαπατηθήκαμε στις διαπραγματεύσεις για την εποπτεία. Οι διαπραγματεύσεις υπήρξαν μακρές και δύσκολες. Όλοι κάναμε συμβιβασμούς. " βελγική Προεδρία έκανε πολύ αξιόλογη δουλειά και η Επιτροπή προσέφερε εξαιρετική ώθηση. Σήμερα, υπάρχει κίνδυνος να καταλήξουμε στη δημιουργία θεσμικών οργάνων χωρίς ουσιαστική εξουσία: λόγω της χαμηλής βαθμίδας του διοριζόμενου προσωπικού· λόγω του γεγονότος ότι τα κράτη μέλη δεν επέλεξαν τους αρίστους και ίσως επειδή οι μισθοί δεν ήταν ελκυστικοί.
<P>
Εν πάση περιπτώσει, σήμερα το Κοινοβούλιο χρειάζεται μια συγκεκριμένη απάντηση. Κυρία υπουργέ, οφείλω να πω ότι, παρά τα αισθήματα φιλίας που τρέφω για το πρόσωπό σας, καθώς καθίσαμε στα ίδια έδρανα και υπήρξαμε μέλη της ίδιας πολιτικής ομάδας και της ίδιας επιτροπής, η επιστολή, την οποία είδα και η οποία, ομολογουμένως, αποτελεί απλώς προσχέδιο, είναι ανεπαρκής.
<P>
Θα σας δώσω την απάντηση της Ομάδας του Ευρωπαϊκού Λαϊκού Κόμματος (Χριστιανοδημοκράτες). Είναι απλή. Λέτε, εξ ονόματος του Συμβουλίου, ότι συμφωνείτε πλήρως με τα όσα μόλις ανέφερε ο κ. Επίτροπος. Μπορώ να σας πω ότι, κατά τη δική μας άποψη, αυτή η δήλωση είναι ικανοποιητική. " δήλωση του κ. Επιτρόπου είναι ακριβής. Αναφέρεται στα προβλήματα σε σχέση με τους ανθρώπινους και οικονομικούς πόρους. " επιστολή σας πρέπει να δηλώνει το εξής: "Συμφωνούμε με όλα όσα δήλωσε ο Επίτροπος". Κυρία Győri, αυτό είναι πολύ σημαντικό.
<P>
Συμφωνούμε με όλα όσα δήλωσε απόψε ο κ. Επίτροπος στην Ολομέλεια.
<SPEAKER ID="232" NAME="Udo Bullmann" LANGUAGE="DE">
Κυρία Πρόεδρε, κυρίες και κύριοι, γιατί βρισκόμαστε εδώ; Ο κ.Barnier δήλωσε ότι βρισκόμαστε εδώ επειδή το Ευρωπαϊκό Κοινοβούλιο κατάφερε να δημιουργήσει αξιόλογες ευρωπαϊκές εποπτικές αρχές. Αυτό δεν ήταν μέρος του προγράμματος του Συμβουλίου. Δεν ήταν μέρος του προγράμματος των κρατών μελών. Ακόμη και η Επιτροπή διατηρούσε επιφυλάξεις σχετικά με το πόσο θα επιμέναμε στην ίδρυση αυτού του νέου μηχανισμού. Το Συμβούλιο θα κατανοήσει -οφείλει να κατανοήσει- όπως άλλωστε και η Επιτροπή -ίσως μάλιστα οικειοθελώς- γιατί ανησυχούμε.
<P>
Όχι, το Ευρωπαϊκό Κοινοβούλιο -και η συγκεκριμένη δήλωση νομίζω ότι ισχύει για όλες τις πολιτικές ομάδες, όχι μόνον για εμάς τους Σοσιαλδημοκράτες- δεν θα επιτρέψει να παιχτούν εθνικά παιχνίδια τα οποία υπονομεύουν τις αρμοδιότητες αυτών των νέων εποπτικών αρχών. Αυτός είναι, φυσικά, ο λόγος για τον οποίο μας ενδιαφέρει ο διορισμός του προσωπικού. Έχουμε δικαιώματα σε αυτόν τον τομέα - απαιτείται διαβούλευση μαζί μας.
<P>
Υπάρχουν ορισμένα πράγματα τα οποία μας προκαλούν ανησυχία. Μας στέλνονται κατάλογοι προσώπων, τους οποίους διαβάζουμε και δεν μπορούμε να καταλάβουμε πραγματικά κατά πόσον εφαρμόζονται ή όχι κριτήρια με βάση το φύλο. Μας κοινοποιούνται προτάσεις για υποψηφίους και όταν τις διαβάζουμε -και το λέω αυτό με όλο τον σεβασμό για τα συγκεκριμένα πρόσωπα- δεν βλέπουμε κανέναν που να πιστεύουμε ότι μπορεί να κάνει σοβαρή δουλειά. Έχουμε σίγουρα να κάνουμε με αξιόλογους ανθρώπους οι οποίοι έχουν δείξει ήδη στον χώρο εργασίας τους ότι μπορούν να κάνουν καλά τη δουλειά τους, όμως τα άτομα που μας έχουν παρουσιαστεί δεν είναι άτομα τα οποία, βάσει της εξουσίας που μπορεί να τους είχε δοθεί στον προηγούμενο εργασιακό τους βίο, μπορούν να πουν πραγματικά στις εθνικές εποπτικές αρχές ποια θα είναι η θέση τους σε περίπτωση σύγκρουσης. Όπου υπάρχει ευρωπαϊκή εποπτεία, η εθνική δυναμική οδηγείται σε στασιμότητα. Αυτό μας εκπλήσσει και μας ενοχλεί και πρέπει να μας κάνει να αναλάβουμε δράση.
<P>
Όχι, αυτές οι διαδικασίες δεν είναι ικανοποιητικές και διερωτώμαι γιατί, για παράδειγμα, δεν μπορούμε να υιοθετήσουμε προσέγγιση αντίστοιχη με αυτή που έχουμε υιοθετήσει έναντι των υπευθύνων της OLAF, όπου φυσικά υπάρχει ενδιαφέρον για τη γνώμη αυτού του Σώματος. Γιατί δεν μπορούμε να το κάνουμε αυτό; Μας δίνεται μία ακόμη ευκαιρία σε σχέση με τους εκτελεστικούς διευθυντές. Μπορείτε ακόμη να δείξετε ότι σας ενδιαφέρει η γνώμη του Ευρωπαϊκού Κοινοβουλίου. Έχετε μία ακόμη ευκαιρία. Καλώ και τους δύο -την Προεδρεύουσα του Συμβουλίου και πρώην συνάδελφο βουλευτή του ΕΚ, κ. Győri, και τον Επίτροπο κ. Barnier- να αξιοποιήσετε αυτήν την ευκαιρία. Μπορείτε να λάβετε υπόψη τις αντιρρήσεις του Σώματος. Μπορείτε να μας πείτε ξεκάθαρα πώς θέλετε να συνεργαστείτε μαζί μας στο μέλλον. Μπορείτε να μας πείτε ξεκάθαρα ποιους στόχους θα υποστηρίξετε στη μεταρρύθμιση του 2013 και ποια μέσα θα διαθέσετε στα όργανα που δημιουργούνται. Θα σας δοθεί επίσης η ευκαιρία να αποσαφηνίσετε αν σας ενδιαφέρει η γνώμη μας για τα μέλη του προσωπικού που δεν έχουν ακόμη διοριστεί. Σας καλώ, λοιπόν, με κάθε σοβαρότητα και προς το συμφέρον της Ευρώπης, να αποφασίσετε αυτούς τους κανόνες γρήγορα.
<SPEAKER ID="233" NAME="Sylvie Goulard">
εξ ονόματος της Ομάδας ALDE. - (FR) Κυρία Πρόεδρε, κυρία Győri, κύριε Επίτροπε, σας ευχαριστώ για την αποψινή σας παρουσία στο Σώμα. Γνωρίζουμε καλά ότι ο διαθέσιμος χρόνος ήταν περιορισμένος, γι' αυτό σας ευχαριστούμε θερμά που αρχίσατε να μας δίνετε ορισμένες απαντήσεις. Εκτιμώ ότι είναι σημαντικό να δηλώσουμε με σαφήνεια ποιο είναι το κίνητρό μας, όπως έπραξαν οι συνάδελφοί μου.
<P>
Το κίνητρό μας συνίσταται στο ότι αγωνιστήκαμε συλλογικά επί μήνες για να διασφαλίσουμε ότι θα υπάρξει μια περίοδος "πριν από την κρίση" και μια περίοδος "μετά την κρίση", ότι, σε αυτήν την εσωτερική αγορά, η οποία διευκόλυνε την επέκταση των χρηματοπιστωτικών υπηρεσιών και των τραπεζικών δραστηριοτήτων, και τασσόμαστε σαφώς υπέρ της διασυνοριακής προσφοράς αυτού του τομέα, οι κοινοί κανόνες και η εποπτεία θα εναρμονιστούν αναλόγως. Για να είμαστε ειλικρινείς, κατά τη διάρκεια των διαπραγματεύσεων -και, επιπλέον, με την υποστήριξη της Επιτροπής- διαπιστώσαμε ότι θεωρούμασταν ταραξίες. Διαπιστώσαμε ξεκάθαρα ότι υπήρχαν ορισμένα κράτη μέλη τα οποία ήθελαν να συνεχίσουν να ελέγχουν το σύστημα εποπτείας και ότι δεν ήθελαν να μπλέκονται άλλοι στα πόδια τους.
<P>
Κυρία Győri, μας λέτε ότι το Συμβούλιο δεν έχει λόγο στον διορισμό αυτών των αξιωματούχων, κάτι που από νομική άποψη είναι ορθό, όμως ορισμένα κράτη μέλη καιροφυλακτούν. Επίσης, ο κ. Επίτροπος επεσήμανε ότι οι υπηρεσίες του χρειάστηκε να πουν σε ορισμένες χώρες να στείλουν διακεκριμένες προσωπικότητες. Επομένως, το Κοινοβούλιο κάνει τη δουλειά του και προσπαθεί να εξασφαλίσει την ανεξαρτησία, τους πόρους και τη βούληση να επιτευχθεί πρόοδος.
<P>
Φυσικά, γνωρίζουμε πολύ καλά τις ευθύνες μας. Εμείς οι ίδιοι, περισσότερο από οποιονδήποτε άλλο, θέλουμε να στρωθούν στη δουλειά οι συγκεκριμένες αρχές, μιας και συνεισφέραμε προσωπικά στη δημιουργία τους. Δεν έχουμε καμία πρόθεση να καθυστερήσουμε το έργο τους· σκέφτομαι, για παράδειγμα, τις δοκιμασίες κόπωσης των τραπεζών, οι οποίες είναι τόσο σημαντικές. Ωστόσο, γεγονός παραμένει, όπως έχει ήδη επισημανθεί, ότι θα είμαστε απαιτητικοί, θα σκεφτούμε το ζήτημα και θα αφιερώσουμε τον αναγκαίο χρόνο ώστε να εξετάσουμε λεπτομερώς τα όσα μας είπε ο καθένας από εσάς και θα αποφασίσουμε με καθαρή συνείδηση.
<P>
Θέλω να ευχαριστήσω τον κ. Barnier για τις πολύ σαφείς δηλώσεις του και θέλω να παρακαλέσω εσάς, κυρία Győri, να μην είστε αφελής. Διακυβεύονται πολλά.
<SPEAKER ID="234" NAME="Sven Giegold" LANGUAGE="DE">
Κυρία Πρόεδρε, κυρίες και κύριοι, κατά τη γνώμη μου, το μείζον ζήτημα εν προκειμένω είναι πώς θα αξιοποιήσουμε με τον καλύτερο δυνατό τρόπο τις δυνατότητες που προσφέρει η νομοθεσία ώστε να δημιουργηθεί πραγματικά ισχυρό καθεστώς εποπτείας στην Ευρώπη και έχουμε τις αμφιβολίες μας για το κατά πόσον οι δυνατότητες αυτές αξιοποιούνται όντως με τον βέλτιστο τρόπο από τα θεσμικά όργανα. Παρατηρούμε ελλείψεις στη διαδικασία. Ως Κοινοβούλιο, μέχρι στιγμής δεν καταφέραμε να δούμε εκ των προτέρων τον κατάλογο των υποψηφίων, αλλά μόνον το τελικό αποτέλεσμα. Θα ήταν πολύ εύκολο να μας στείλουν τώρα τον αντίστοιχο κατάλογο για τους εκτελεστικούς διευθυντές. Είναι εμφανές ότι δεν εκπροσωπούνται ισότιμα τα δύο φύλα στις θέσεις που έχουν δημιουργηθεί και, λόγω ορισμένων γεγονότων κατά τη διάρκεια της διαδικασίας, έχουμε τις αμφιβολίες μας για το κατά πόσον τα κράτη μέλη θα προβούν όντως σε διορισμούς οι οποίοι θα είναι προς το συμφέρον της Ευρώπης.
<P>
Αυτό και άλλες παρατηρήσεις στην επιστολή μας μάς δίνουν το δικαίωμα να θέτουμε ένα θεμελιώδες ερώτημα. Εντούτοις, πέρα και πάνω από όλα αυτά, υπάρχει, φυσικά, και το ζήτημα της καταλληλότητας των συγκεκριμένων προσώπων και από την άποψη αυτή όλοι οι υποψήφιοι πρέπει να αξιολογηθούν ατομικά με βάση τις ικανότητές τους. Θεωρούμε ότι υπάρχουν δύο μείζονα προβλήματα σε σχέση με αυτό το ζήτημα. Στις ακροάσεις, διαπιστώσαμε ότι ένας από τους υποψηφίους αμφισβήτησε το κατά πόσον η αρχή που δημιουργείται είναι πραγματικό ευρωπαϊκό όργανο, αλλά μίλησε αντιθέτως για ένα δίκτυο εποπτικών αρχών, ενώ ακόμη και όταν ερωτήθηκε σχετικά δεν φάνηκε διατεθειμένος να διορθώσει την τοποθέτησή του.
<P>
Δεν λάβαμε σαφείς απαντήσεις όταν ρωτήσαμε τους υποψηφίους αν είναι διατεθειμένοι να καταστήσουν διαφανείς όλες τις επαφές με τους εκπροσώπους ομάδων συμφερόντων του χρηματοπιστωτικού τομέα. Στείλαμε επιστολή και στους τρεις υποψηφίους και, από τη δική μας πλευρά τουλάχιστον, το αποτέλεσμα της ψηφοφορίας θα εξαρτηθεί από το εάν θα μας δοθούν σαφείς και ολοκληρωμένες απαντήσεις σχετικά με αυτό το θέμα.
<SPEAKER ID="235" NAME="Kay Swinburne">
εξ ονόματος της Ομάδας ECR. - (EN) Κυρία Πρόεδρε, η Ομάδα ECR χαιρετίζει την ευκαιρία που μας προσφέρεται απόψε για να συζητήσουμε αυτά τα θέματα στο Σώμα.
<P>
Θέλω να ξεκαθαρίσω ότι η πολιτική μας ομάδα πιστεύει ότι και οι τρεις υποψήφιοι για την προεδρία της ΕΕΑ, όπως παρουσιάστηκαν χθες στην Επιτροπή Οικονομικής και Νομισματικής Πολιτικής, έχουν όλα τα αναγκαία προσόντα και είναι απολύτως ικανοί να αναλάβουν τα σημαντικά καθήκοντα που συνεπάγεται η θέση τους.
<P>
Τα όποια σχόλιά μου απόψε αφορούν αποκλειστικά τη διαδικασία που έχει ακολουθηθεί μέχρι το σημείο στο οποίο βρισκόμαστε τώρα. Θέλω, λοιπόν, να ζητήσω οι μελλοντικές διαδικασίες επιλογής να έχουν ως στόχο την προσέλκυση όσο το δυνατόν περισσότερων ταλαντούχων υποψηφίων, έτσι ώστε να διασφαλίζεται η ανεξαρτησία σκέψης και η ανανέωση στα ανώτερα διοικητικά όργανα τέτοιων αρχών. Προς τον σκοπό αυτόν, οι κλίμακες μισθοδοσίας πρέπει να είναι προσαρμοσμένες στο αναμενόμενο κύρος αυτών των ρόλων. Οι περιττοί ηλικιακοί περιορισμοί, καθώς και κάθε άλλο κριτήριο που δεν σχετίζεται με τεχνικές δεξιότητες και γενικές ικανότητες, πρέπει να αποφεύγονται με κάθε κόστος.
<P>
Μπορούμε να τα καταφέρουμε λίγο καλύτερα από ό,τι αυτή τη φορά, από την άποψη της εφαρμοζόμενης διαδικασίας καθώς και της διαφάνειας έναντι του Κοινοβουλίου. Ευελπιστώ ότι αυτό θα ληφθεί υπόψη στο μέλλον.
<SPEAKER ID="236" NAME="Marta Andreasen">
εξ ονόματος της Ομάδας EFD. - (EN) Κυρία Πρόεδρε, δεν πιστεύω ότι είναι αναγκαίοι αυτοί οι διορισμοί στις εποπτικές αρχές διότι δεν πιστεύω ότι είναι αναγκαία η ύπαρξη των ίδιων των αρχών. Μήπως η δημιουργία ενός ακόμη επιπέδου εποπτείας με την επωνυμία ΕΑΚΑΑ θα αποτελέσει βελτίωση σε σύγκριση με τις υφιστάμενες εποπτικές αρχές; Πιστεύω ότι, έτσι, θα προκαλέσουμε απλώς σύγχυση σχετικά με το ποιος είναι αρμόδιος και για τι.
<P>
Θα δημιουργήσει η εποπτική αρχή κατάλληλους κανόνες για τη μεγαλύτερη χρηματοπιστωτική ζώνη του πλανήτη; Αμφιβάλλω. Νομίζω, απεναντίας, ότι οι αγαπημένες θεωρίες των διαφόρων πολεμίων της αγοράς θα υιοθετηθούν και θα επιβληθούν στο City του Λονδίνου. Τα προβλήματα που προκάλεσε η χρηματοπιστωτική δραστηριότητα τα τελευταία χρόνια οφείλονται στο ότι οι ισχύοντες κανόνες είτε καταπατούνταν είτε αγνοούνταν από αυτούς στους οποίους είχε ανατεθεί το καθήκον της επιβολής τους.
<P>
Δεν υπάρχει καμία εγγύηση ότι αυτές οι αρχές θα έχουν καλύτερη τύχη. Επιπλέον, μας παρουσιάστηκε μία μόνον υποψηφιότητα για κάθε θέση - μέθοδος εντελώς αντιδημοκρατική. Βεβαίως, η ίδια μέθοδος χρησιμοποιήθηκε για τον διορισμό του Προέδρου της Επιτροπής, των υπολοίπων Επιτρόπων και της Υπάτης Εκπροσώπου. Θα μπορούσα να συνεχίσω την απαρίθμηση· ο κατάλογος είναι μεγάλος. Σας ενθαρρύνω όλες και όλους να καταψηφίσετε αυτούς και κάθε άλλο υποψήφιο.
<SPEAKER ID="237" NAME="Michel Barnier">
Επιτροπή. - (FR) Κυρία Πρόεδρε, θα είμαι σύντομος, καθώς μίλησα με όσο το δυνατόν μεγαλύτερη ειλικρίνεια και σαφήνεια. Έχω σταθμίσει προσεκτικά κάθε λέξη της δήλωσής μου, η οποία θα επιβεβαιωθεί γραπτώς σε επιστολή την οποία έχω συνυπογράψει με τον Αντιπρόεδρο Šefčovič, έτσι ώστε τα πράγματα να είναι ξεκάθαρα.
<P>
Απαντώντας στις επιμέρους παρεμβάσεις σας, για τις οποίες σας ευχαριστώ, θα επισημάνω απλώς τρία ζητήματα.
<P>
Το πρώτο αφορά την ανεξαρτησία και το κύρος των προέδρων των αρχών. Με ευχαριστεί ιδιαίτερα, αλλά δεν με εκπλήσσει, η απόλυτη προσήλωση του Κοινοβουλίου, την οποία συμμερίζεται η Επιτροπή, στον στόχο της προάσπισης αυτής της ανεξαρτησίας και αυτού του κύρους, προκειμένου να εξασφαλίσει ότι αυτές οι αρχές θα είναι σεβαστές σε βάθος χρόνου. Αυτό είναι καίριας σημασίας, και θα είναι σημαντικό για το μέλλον, λαμβάνοντας υπόψη το πλήθος και τη σοβαρότητα των καθηκόντων που θα κληθούν να διαχειριστούν αυτές οι αρχές. Προηγουμένως, εθίγησαν τα θέματα των οργανισμών αξιολόγησης και των δοκιμασιών κόπωσης. Είναι θέματα για την αντιμετώπιση των οποίων θα χρειαστούμε τις αρχές και την αξιοπιστία τους. Αυτή είναι η πρώτη παρατήρηση που ήθελα να κάνω και επ' αυτού, βεβαίως, το Κοινοβούλιο και η Επιτροπή, καθώς και -εύχομαι και πιστεύω- το Συμβούλιο, μπορούν να συμφωνήσουν.
<P>
Το δεύτερο ζήτημα είναι η διαδικασία επιλογής. Κυρίες και κύριοι, θυμάμαι τις συζητήσεις στους τριμερείς διαλόγους, όπου αυτή η διαδικασία αποτέλεσε αντικείμενο πολλαπλών διαλόγων και, εν τέλει, συμφωνίας μεταξύ των συννομοθετών. Έχει τη μορφή που έχει και αναμφίβολα παρουσιάζει ορισμένες αδυναμίες. Εισηγήθηκα προσωπικά τη ρήτρα "ραντεβού" με σκοπό τη βελτίωσή της. Δεν έχω λόγους να πιστεύω -και σας το λέω αυτό με καθαρή συνείδηση- ότι αυτό δεν επέτρεψε την επιλογή κατάλληλων υποψηφίων. Δεν έχω λόγους να αμφισβητώ τα κίνητρα των υποψηφίων που επιλέχθηκαν. Αφού έλαβα τους πίνακες των επικρατέστερων υποψηφίων και συναντήθηκα προσωπικά με όλους τους υποψηφίους, ανέλαβα προσωπικά την ευθύνη για την ιεράρχηση των υποψηφιοτήτων σύμφωνα με κριτήρια τα οποία ήταν, κατά τη συνείδησή μου, τα πλέον πρόσφορα και αξιόπιστα. Ωστόσο, για την εξεύρεση αυτών των αξιόλογων υποψηφίων, στηριχθήκαμε στους καταλόγους που μας διαβιβάστηκαν και στις 275 υποψηφιότητες που υποβλήθηκαν από τις ρυθμιστικές αρχές των κρατών μελών. Εφαρμόζουμε μια ρήτρα "ραντεβού" για τη βελτίωση αυτών των διαδικασιών, η οποία αναμφίβολα μπορεί να βελτιωθεί. Θέλω όμως να πω με καθαρή συνείδηση ότι, από τη δική μου πλευρά, δεν έχω κανέναν λόγο να δηλώσω ή να σκεφτώ ότι δεν επιλέξαμε αξιόλογους υποψηφίους, οι οποίοι θα είναι ικανοί να αντεπεξέλθουν στις ευθύνες τους.
<P>
Τέλος, υπάρχει ένα τρίτο ζήτημα, το οποίο έθιξαν ορισμένοι βουλευτές και το οποίο αφορά στο επίπεδο εκπροσώπησης των εθνικών αρχών. " Επιτροπή θα μεριμνά πάντα ώστε η εκπροσώπηση αυτή να συμμορφώνεται πλήρως με τους ισχύοντες κανόνες και να γίνεται στο υψηλότερο δυνατό επίπεδο. Θέλω να εκφράσω τις ειλικρινείς μου ευχαριστίες στο Ευρωπαϊκό Κοινοβούλιο για τη στήριξη που μας προσέφερε σε αυτό το εξαιρετικά κρίσιμο θέμα, το οποίο αποτελεί επίσης ένα από τα βασικά στοιχεία της αξιοπιστίας.
<P>
Κυρία Πρόεδρε, κυρίες και κύριοι, αυτά ήθελα να σας πω, πριν αποσυρθούμε όλες και όλοι για να σκεφτούμε το θέμα, όπως ανέφερε προηγούμενος ομιλητής. Αυτή ήταν η διαβεβαίωσή μου προς το Κοινοβούλιο, η μέριμνά μας, την οποία θέλω να εκφράσω προσωπικά εξ ονόματος όλων των μελών της Επιτροπής, υπέρ της επαγρύπνησης έτσι ώστε να επιτύχουν στο έργο τους αυτές οι αρχές. Έτσι θα δημιουργηθεί ένα γνήσιο ευρωπαϊκό σύστημα εποπτείας, το οποίο δεν θα υποκαταστήσει τις εθνικές εποπτικές αρχές, αλλά θα τις βοηθήσει να συνεργαστούν μεταξύ τους αποτελεσματικότερα, και το οποίο θα διαθέτει αυτόνομες αρμοδιότητες όταν καλείται να ανταποκριθεί σε προκλήσεις και κινδύνους που σήμερα έχουν σαφώς υπερεθνικό χαρακτήρα.
<P>
Είχαμε ανάγκη, και τώρα έχουμε αποκτήσει σε μεγάλο βαθμό, χάρη σε εσάς, αυτές τις τρεις οθόνες ραντάρ, αυτές τις τρεις αρχές που συμπληρώνουν το έργο του Ευρωπαϊκού Συμβουλίου Συστημικού Κινδύνου. Κυρίες και κύριοι, τώρα επιβάλλεται όλες και όλοι να στρωθούμε γρήγορα στη δουλειά, διότι, ειλικρινώς, διαπιστώνω ότι οι αγορές κινούνται πολύ γρήγορα, πολύ πιο γρήγορα από εμάς που οφείλουμε να ακολουθούμε τις δημοκρατικές μας διαδικασίες, και οι αρχές πρέπει να στρωθούν πολύ γρήγορα στη δουλειά.
<SPEAKER ID="238" NAME="Enikő Győri">
ασκούσα την Προεδρία του Συμβουλίου. - (EN) Κυρία Πρόεδρε, κυρίες και κύριοι βουλευτές, επιτρέψτε μου καταρχάς να απαντήσω στην πιο συχνή ερώτηση κατά τη διάρκεια της συζήτησης: θα συμφωνήσει το Συμβούλιο να αναθεωρήσει τη διαδικασία διορισμού που προβλέπει ο κανονισμός;
<P>
Γνωρίζω ότι στην ίδια αιτιολογική σκέψη αναφέρεται, για τους επόμενους διορισμούς προέδρων, ότι η δυνατότητα κατάρτισης πίνακα επικρατέστερων υποψηφίων από την Επιτροπή πρέπει να αναθεωρηθεί βάσει έκθεσης.
<P>
Γνωρίζω επίσης ότι το άρθρο 81 του κανονισμού προβλέπει τη διαβίβαση της αναθεώρησης της Επιτροπής στο Ευρωπαϊκό Κοινοβούλιο και το Συμβούλιο έως τις 2 Ιανουαρίου 2014 και ακολούθως ανά τριετία. Έτσι θα έχουμε την ευκαιρία να βελτιώσουμε εγκαίρως τον κανονισμό, με βάση την πρακτική εμπειρία που θα αποκτηθεί εν τω μεταξύ, και σε αυτό το πνεύμα προσβλέπω σε εποικοδομητικό διάλογο μεταξύ των θεσμικών μας οργάνων ώστε να προετοιμαστεί το έδαφος για τη μελλοντική αξιολόγηση.
<P>
ασκούσα την Προεδρία του Συμβουλίου. - (HU) Κυρία Πρόεδρε, η ομιλία μου και η ομιλία του κ. Επιτρόπου συντάχθηκαν σύμφωνα με τις αρμοδιότητές μας. Λάβαμε την επιστολή της προεδρίας της Επιτροπής Οικονομικής Πολιτικής και προσπαθήσαμε και οι δύο να απαντήσουμε στις ερωτήσεις με γνώμονα τις αντίστοιχες αρμοδιότητές μας. Προσπάθησα να σας πείσω ότι υπάρχουν εγγυήσεις ανεξαρτησίας και, κατά την κατάρτιση του προϋπολογισμού, καθήκον του Συμβουλίου και του Κοινοβουλίου, ως τα δύο όργανα με δημοσιονομικές αρμοδιότητες, είναι να μεριμνούμε για τη δυνατότητα λειτουργίας των οργάνων αυτών. Ως εκ τούτου, έχω την αίσθηση ότι υπάρχει σαφής επιμερισμός καθηκόντων και αναμφίβολη δέσμευση από μέρους όλων των θεσμικών οργάνων.
<P>
" επιστολή την οποία απέστειλε σήμερα ο πρόεδρος του Συμβουλίου ECOFIN, υπουργός György Matolcsy, απαντώντας στην επιστολή της προεδρίας της Επιτροπής Οικονομικής και Νομισματικής Πολιτικής σήμερα το πρωί, συντάχθηκε στο ίδιο πνεύμα, και ευελπιστώ ότι, μαζί με τη γνωμοδότηση της Ευρωπαϊκής Επιτροπής, θα εκτιμήσετε ότι αποτελεί ικανοποιητική απάντηση. Το Συμβούλιο και η Προεδρία του Συμβουλίου υποστηρίζουν πλήρως αυτή τη θέση. Αυτή ήταν η ερώτηση του κ. Gauzès, στην οποία απάντησε η Ευρωπαϊκή Επιτροπή σε σχέση με τα θέματα που ανήκουν στις αρμοδιότητές της. Ελπίζω λοιπόν, μετά από αυτό, να μην εμποδιστεί το Κοινοβούλιο να υποστηρίξει αύριο τους υποψηφίους, και να μπορέσουν επιτέλους να ξεκινήσουν το έργο τους οι εποπτικές αρχές.
<SPEAKER ID="240" NAME="Πρόεδρος">
Για την περάτωση της συζήτησης, έλαβα τρεις προτάσεις ψηφίσματος που υπεβλήθησαν σύμφωνα με το άρθρο 120 του Κανονισμού.
<P>
" συζήτηση έληξε. " ψηφοφορία θα διεξαχθεί αύριο στις 11.30.
<P>
Γραπτή δήλωση (άρθρο 149 του Κανονισμού)
<SPEAKER ID="241" NAME="Alfredo Pallone" LANGUAGE="IT">
Το Ευρωπαϊκό Κοινοβούλιο συνέβαλε ουσιαστικά στη δημιουργία των νέων ευρωπαϊκών χρηματοπιστωτικών εποπτικών αρχών. Γι' αυτό θέλει να υπογραμμίσει τον ρόλο του σήμερα το απόγευμα και γι' αυτό καλεί το Συμβούλιο και την Επιτροπή να δεσμευτούν ότι θα διασφαλίσουν την ανεξάρτητη λειτουργία των αρχών και τη διάθεση του προσωπικού και των πόρων που χρειάζονται. Αυτό ισχύει ανεξαρτήτως των προσώπων που θα διοριστούν. Οι υποψήφιοι για τις θέσεις προέδρων των ΕΕΑ έχουν αποδείξει στην πράξη την ικανότητα και τον επαγγελματισμό τους και έχω την πεποίθηση ότι θα ασκήσουν τα καθήκοντά τους με αμεροληψία και με τρόπο παραπάνω από ικανοποιητικό. Νομίζω ότι είναι σημαντικό να υποστηριχθούν οι υποψήφιοι και να διασφαλιστεί ότι οι αρχές αυτές θα είναι σε θέση να ξεκινήσουν το έργο τους το ταχύτερο δυνατόν, καθώς υπάρχουν πολλά προβλήματα που πρέπει να επιλυθούν και απαιτούν άμεσες παρεμβάσεις. Αυτή η επιτακτική ανάγκη μας ώθησε να συστήσουμε τις εν λόγω αρχές, και δεν πρέπει να τη λησμονήσουμε κατά την αυριανή ψηφοφορία.
