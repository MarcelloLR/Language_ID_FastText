<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί στις 23 Οκτωβρίου 1998.

<CHAPTER ID=2>
Ανακοίνωση του Προέδρου
<SPEAKER ID=2 NAME="Πρόεδρος">
Από τη λήξη της προηγούμενης συνόδου της Ολομέλειας, χρειάστηκε να στείλω τηλεγραφήματα, κατ' αρχάς στον πρωθυπουργό και στον πρόεδρο του κοινοβουλίου της Σουηδίας, εκφράζοντας την αλληλεγγύη αυτού του Κοινοβουλίου και τα συλλυπητήρια όλων των μελών του - και ελπίζω ότι έχω διαμηνύσει τα αισθήματα όλων μας - με αφορμή την τρομακτική τραγωδία στο Gφteborg. Αμέσως μόλις έγινε γνωστό το συμβάν, απευθύνθηκα στις δύο αυτές αρχές της Σουηδίας, εκφράζοντας τη λύπη και τη φρίκη που μας προκάλεσε το συμβάν, καθώς και την αλληλεγγύη όλων μας.
<P>
Δυστυχώς, λίγες μέρες αργότερα χρειάστηκε να στείλω παρόμοια τηλεγραφήματα στις κυβερνήσεις της Γουατεμάλας, της Ονδούρας, του Σαλβαδόρ και της Νικαράγουας για να εκφράσω επίσης τα συλλυπητήρια αυτού του Κοινοβουλίου και τη λύπη όλων των μελών του ζητώντας, όπως και στην προηγούμενη περίπτωση, να διαβιβασθούν τα συλλυπητήριά μας στις οικογένειες των θυμάτων και στις αντίστοιχες αρχές.
<P>
Θέλω να σας πω ότι συγκεκριμένα σήμερα το απόγευμα δόθηκε άδεια για την πραγματοποίηση μιας συνάντησης της αντιπροσωπείας του Κοινοβουλίου μας για τις σχέσεις με την Κεντρική Αμερική και το Μεξικό, η οποία θα συναντηθεί με τους πρεσβευτές των τεσσάρων χωρών που προανέφερα και με την Επιτροπή προκειμένου να μελετήσουν τον καλύτερο τρόπο παροχής βοήθειας στις πληγείσες από την καταστροφή χώρες.
<P>
(Χειροκροτήματα)

<CHAPTER ID=3>
Καλωσόρισμα
<SPEAKER ID=3 NAME="Πρόεδρος">
Επιθυμώ να καλωσορίσω τώρα στο Κοινοβούλιό μας τα μέλη της νέας Συνέλευσης της Βορείου Ιρλανδίας. Βρίσκονται στο Θεωρείο των Επισήμων και μαζί τους βρίσκεται ο βραβευθείς με το Νόμπελ Ειρήνης, ο David Trimble. Όπως τις προάλλες δώσαμε τα συγχαρήτηριά μας και εκφράσαμε την υποστήριξή μας στον συνάδελφό μας, τον John Hume, έτσι και σήμερα δράττουμε την ευκαιρία για να συγχαρούμε αυτό τον άνθρωπο.
<P>
(Το Σώμα σηκώνεται και επευφημεί όρθιο τον κ. Trimble) Ευχόμαστε στα μέλη της νέας Συνέλευσης μια εποικοδομητική επίσκεψη στις Βρυξέλλες και κάθε επιτυχία στους μήνες και τα χρόνια που έπονται.

<CHAPTER ID=4>
Έγκριση των συνοπτικών πρακτικών
<SPEAKER ID=4 NAME="Πρόεδρος">
Τα συνοπτικά πρακτικά της συνεδρίασης της Παρασκευής 23 Οκτωβρίου 1998 έχουν διανεμηθεί.
<P>
Υπάρχουν παρατηρήσεις;

<SPEAKER ID=5 LANGUAGE="EN" NAME="Ηallam">
Kύριε Πρόεδρε, σχετικά με το θέμα της τηλεοπτικής κάλυψης των πρωινών συνεδριάσεων της Παρασκευής, μπορείτε να μου πείτε εάν θα καλύπτονται τηλεοπτικά στο εξής;

<SPEAKER ID=6 NAME="Πρόεδρος">
Θα ασχοληθούμε με το συγκεκριμένο θέμα στο Προεδρείο, αλλά θα πρέπει να διοργανώσουμε έκτακτες συνεδριάσεις του Προεδρείου για να αντιμετωπίσουμε ένα αρκετά βεβαρυμένο πρόγραμμα εργασιών. Ελπίζω το θέμα να διευθετηθεί πολύ σύντομα.

<SPEAKER ID=7 LANGUAGE="EN" NAME="Kerr">
Κύριε Πρόεδρε, στη σελίδα 1 των συνοπτικών πρακτικών της Παρασκευής της προηγούμενης περιόδου συνόδου, προέβλεψα ότι οι Βρετανοί θα αφήσουν ελεύθερο τον στρατηγό Pinochet. Ίσως, όταν στέλνετε τα τηλεγραφήματά σας, να μπορέσετε να στείλετε ένα και στους Βρετανούς λέγοντάς τους να τον στείλουν στην Ισπανία, όπου πιστεύω ότι υπάρχουν πολλές καλές φυλακές οι οποίες θα χαρούν να τον φιλοξενήσουν.

<SPEAKER ID=8 NAME="Πρόεδρος">
Το Κοινοβούλιο είχε την ευκαιρία να συζητήσει το θέμα και κατέστησε σαφείς τις απόψεις του.

<SPEAKER ID=9 NAME="Θεωνάς">
Κύριε Πρόεδρε, θέλω να αναφερθώ στην αλλαγή που έχει γίνει στην ημερήσια διάταξη και στην εισαγωγή του θέματος της έκθεσης του συναδέλφου Skinner για την πρόταση Κανονισμού του Συμβουλίου περί θεσπίσεως μηχανισμού παρέμβασης της Επιτροπής για την κατάργηση ορισμένων εμποδίων στις συναλλαγές. Το ερώτημά μου είναι: γιατί έρχεται αυτό το θέμα, ενώ είχε προβλεφθεί για την δεύτερη σύνοδο του Νοεμβρίου, και ποιός είναι ο λόγος του κατεπείγοντος; Ζητάμε να αναβληθεί, δεδομένου ότι δεν υπάρχει το κείμενο πολιτικής συμφωνίας του Συμβουλίου σε όλες τις γλώσσες -τουλάχιστον στην δική μου γλώσσα δεν το βρήκα- και με αυτήν την διαδικασία του κατεπείγοντος ούτε καν τροπολογίες προλαβαίνει κανείς να διατυπώσει.

<SPEAKER ID=10 NAME="Πρόεδρος">
Κύριε Θεωνά, η έκθεση Skinner συμπεριελήφθη γιατί οι προβλεπόμενες για σήμερα κοινές θέσεις δεν έχουν διαβιβασθεί από το Συμβούλιο, και προκειμένου να επωφεληθούμε του χρόνου που διαθέτουμε, ο οποίος μάλλον είναι λιγοστός μέχρι το τέλος της κοινοβουλευτικής περιόδου, συμπεριλάβαμε την εν λόγω έκθεση επειδή ήταν ήδη έτοιμη.
<P>
Τον λόγο έχει η κυρία Pailler.

<SPEAKER ID=11 LANGUAGE="FR" NAME="Pailler">
Κύριε Πρόεδρε, βασίζομαι στην επιστολή που αποστείλατε τον Μάρτιο 1997 στον κυβερνήτη της Πενσυλβανίας, Tom Ridge, σχετικά με τη θανατική καταδίκη και την εκτέλεση του Moumia Aboujamal. Σήμερα, σας ζητώ εκ νέου αν μπορείτε να απευθύνετε μία επιστολή διαμαρτυρίας σε αυτόν τον κυβερνήτη, ο οποίος έταξε, κατά την προεκλογική του εκστρατεία, την κεφαλή και την εκτέλεση του Aboujamal, του οποίου η αίτηση χάριτος απερρίφθη και που μπορεί συνεπώς να εκτελεστεί από τη μία μέρα στην άλλη, ακόμη και την ίδια στιγμή που σας μιλώ. Θα μπορούσατε επίσης να γράψετε και στον πρεσβευτή των Ηνωμένων Πολιτειών στις Βρυξέλλες;
<P>
Νομίζω ότι το Κοινοβούλιό μας, που έχει εγκρίνει πολλά ψηφίσματα για τη θανατική ποινή και, πιο συγκεκριμένα, για τον Aboujamal, οφείλει να συνεχίσει να εκφράζει την υποστήριξή του και την επιθυμία του να γίνονται σεβαστά τα ανθρώπινα δικαιώματα κυρίως για να μπορούν να διεξάγονται δίκες με νομότυπο τρόπο, κάτι που δεν συνέβη στην περίπτωση του Aboujamal, και για να μπορέσει η θανατική ποινή τελικώς να καταργηθεί.

<SPEAKER ID=12 NAME="Πρόεδρος">
Ευχαριστώ, κυρία μου, θα γράψω τις επιστολές που μου ζητάτε.

<SPEAKER ID=13 LANGUAGE="EN" NAME="Killilea">
Κύριε Πρόεδρε, σήμερα είναι προσκεκλημένος μου, όπως και προσκεκλημένος πολλών βουλευτών, ο Εμπορικός Συνασπισμός Γαλακτοπαραγωγών από τις Ηνωμένες Πολιτείες της Αμερικής. Παρά το γεγονός ότι είχα εξασφαλίσει στα μέλη του άδειες εισόδου στο θεωρείο των προσκεκλημένων, δεν τους επετράπηκε η είσοδος εκεί. Παράλληλα με το καλωσόρισμά σας στα μέλη της νέας Συνέλευσης της Βορείου Ιρλανδίας, θα ήθελα επίσης να καλωσορίσετε και αυτούς. Ωστόσο, δεν τους επετράπη η είσοδος στο θεωρείο, πράγμα σκανδαλώδες εάν σκεφτείτε ότι είχα κάνει όλα τα απαραίτητα διαβήματα. Δεν καταλαβαίνω τί συνέβη.

<SPEAKER ID=14 NAME="Πρόεδρος">
Κύριε Killilea, το Κοινοβούλιό μας εκτιμά ότι το Επίσημο Θεωρείο είναι τώρα γεμάτο. Πρόκειται απλώς για ζήτημα έλλειψης χώρου. Αλλά είμαι σίγουρος ότι τους καλωσορίζουμε όπως και κάθε άλλο προσκεκλημένο.

<SPEAKER ID=15 LANGUAGE="NL" NAME="Aelvoet">
Κύριε Πρόεδρε, η Επιτροπή Εξωτερικών Υποθέσεων, Ασφάλειας και Αμυντικής Πολιτικής σάς απηύθυνε την προηγούμενη εβδομάδα μία επείγουσα επιστολή ζητώντας να μας δοθεί σήμερα η ευκαιρία να ζητήσουμε από τον Πρόεδρο της Ευρωπαϊκής Επιτροπής Santer μία δήλωση σε σχέση με τη διάθεση κονδυλίων για τις γραμμές του προϋπολογισμού για τα ανθρώπινα δικαιώματα. Ολόκληρη η Επιτροπή Εξωτερικών Υποθέσεων είχε θέσει ομόφωνα το αίτημα αυτό. Θα ήθελα πολύ να μου πείτε τί συνέβη με το αίτημά μας. Βλέπουμε ότι δεν έχει εγγραφεί στην σημερινή ημερήσια διάταξη. Μήπως θα είχατε να κάνετε μία άλλη πρόταση;

<SPEAKER ID=16 NAME="Πρόεδρος">
Κυρία Aelvoet, η επιστολή αυτή όντως έφθασε στα χέρια μου εχθές και αμέσως προωθήθηκε στην Ευρωπαϊκή Επιτροπή, γιατί αυτό που η Επιτροπή Εξωτερικών Υποθέσεων ζητούσε με αυτήν την επιστολή ήταν να κληθεί η Ευρωπαϊκή Επιτροπή να προβεί σε δήλωση σύμφωνα με το άρθρο 37 του Κανονισμού μας. Όπως γνωρίζετε καλύτερα από εμένα, αυτή που μπορεί να επικαλεστεί το εν λόγω άρθρο 37 είναι η Ευρωπαϊκή Επιτροπή. Εμείς δεν μπορούμε να το απαιτήσουμε απ' αυτήν. Η πρόσκληση αυτή προωθήθηκε εχθές και μέχρι σήμερα η Ευρωπαϊκή Επιτροπή δεν έχει δώσει καμία απάντηση. Οπότε, αν η Ευρωπαϊκή Επιτροπή επιθυμεί να προβεί στη δήλωση πρέπει να το πει, και τότε θα φροντίσουμε να την συμπεριλάβουμε στην ημερήσια διάταξη.
<P>
Αλλά το χειρότερο δεν είναι αυτό. Το χειρότερο είναι πως αυτήν τη στιγμή βρισκόμαστε ενώπιον του γεγονότος ότι η Ευρωπαϊκή Επιτροπή δεν έχει ακόμη περατώσει τη συζήτηση που διεξάγει και δεν έχει λάβει καμία απόφαση σχετικά με τη διεύρυνση, και αναμένουμε από στιγμή σε στιγμή την άφιξη του Επιτρόπου van den Broek ώστε να μας ενημερώσει. Αλλά βεβαίως, εάν δεν έχει ληφθεί η απόφαση δεν μπορεί να μας ενημερώσει σχετικώς.

<SPEAKER ID=17 LANGUAGE="EN" NAME="Paisley">
Kύριε Πρόεδρε, για ένα θέμα διαδικασίας. Αντιλήφθηκα, όπως και οι συνάδελφοί μου από τη Βόρειο Ιρλανδία, ότι θα είχαμε την ευκαιρία να σας ευχαριστήσουμε για τo καλωσόρισμά σας στους συμπατριώτες μας από τη Βόρειο Ιρλανδία και ιδιαίτερα στα μέλη της νέας Συνέλευσης.
<P>
Είμαι πεπεισμένος ότι τα μέλη του Κοινοβουλίου έχουν σταθερές απόψεις για το θέμα. Εντούτοις, θα ήθελα να υποδείξω σήμερα στο Σώμα ότι, επειδή ο λαός της Βορείου Ιρλανδίας βλέπει περίπου 200 καταδικασμένους τρομοκράτες να κυκλοφορούν ελεύθεροι στους δρόμους, χωρίς καμία προσπάθεια εκ μέρους των τρομοκρατών να παραδώσουν τα όπλα τους, το Σώμα, ως δημοκρατικό κοινοβούλιο, θα ήθελε να ενώσει τη φωνή του με όσους επιθυμούν να υποστηρίξουν τη δημοκρατική οδό και να τους παροτρύνει να πράξουν δημοκρατικά, να παραδώσουν τα όπλα τους και να μας απαλλάξουν από τη μάστιγα της τρομοκρατίας και των δύο αντίπαλων πλευρών.

<SPEAKER ID=18 LANGUAGE="EN" NAME="Ηume">
Kύριε Πρόεδρε, επιθυμώ μόνο να εκφράσω τη βαθιά μου εκτίμηση προς εσάς και προς τα μέλη αυτού του Σώματος για το καλωσόρισμα που έλαβαν τα μέλη της Συνέλευσης της Βορείου Ιρλανδίας. Είναι η πρώτη φορά στην ιστορία που όλα τα μέλη μιας συνέλευσης, από οποιαδήποτε περιοχή της Ευρώπης, έρχονται εδώ κατά τη διάρκεια της περιόδου συνόδου, και το γεγονός αυτό υπογραμμίζει το δυνατό αίσθημα εκτίμησης που τρέφει η Βόρειος Ιρλανδία, λόγω της υποστήριξης που έλαβε η συμφωνία μας και η ειρηνευτική διαδικασία από την Ευρωπαϊκή Ένωση και ιδιαίτερα από αυτό το Κοινοβούλιο, ειδικότερα δε το ειδικό Πρόγραμμα για την Ειρήνη και τη Συμφιλίωση. Η σημερινή παρακολούθηση της συνέλευσής μας αποτελεί σαφή έκφραση αυτής της εκτίμησης και της επιθυμίας τους να ενημερωθούν πλήρως για τις εργασίες της Ευρωπαϊκής Ένωσης, ώστε να μπορέσουν να επωφεληθούν όσο το δυνατόν περισσότερο, όταν αναλάβουν την εξουσία.
<P>
Ως προς τα ζητήματα που έθιξε ο κ. Paisley: αντιμετωπίζονται επαρκώς στη συμφωνία και καθήκον όλων μας είναι να εφαρμόσουμε όλες τις πλευρές της συμφωνίας με τη συνεργασία όλων των κομμάτων.
<P>
(Ζωηρά χειροκροτήματα)

<SPEAKER ID=19 LANGUAGE="EN" NAME="Nicholson">
Κύριε Πρόεδρε, εν συντομία θα ήθελα και εγώ να καλωσορίσω σήμερα τα μέλη της Συνέλευσης της Βορείου Ιρλανδίας στο Κοινοβούλιό μας, συμπεριλαμβανομένου του ηγέτη μου David Trimble.
<P>
Όλοι μας ενθυμούμαστε ότι σε πολλές περιπτώσεις μέχρι σήμερα υψώσαμε το ανάστημά μας σε αυτό το Σώμα και καταδικάσαμε τη βία. Πρέπει να ελπίζουμε ότι δεν θα χρειαστεί να το επαναλάβουμε. Αλλά το Σώμα οφείλει να γνωρίζει ότι υπολείπονται ακόμη μερικά πράγματα μέχρι να επιτύχουμε τον τελικό στόχο μας, την ολοκληρωτική ειρήνη και τη δημιουργία μιας ομαλής κοινωνίας στη Βόρειο Ιρλανδία. Θα πρέπει να κοιτάξουμε μπροστά και όχι πίσω. Τα μέλη αυτού του Σώματος φέρουν την ευθύνη να δημιουργήσουν ένα νέο μέλλον για όλους τους ανθρώπους της Βορείου Ιρλανδίας.
<P>
(Χειροκροτήματα)

<SPEAKER ID=20 LANGUAGE="FR" NAME="Fabre-Aubrespy">
Κύριε Πρόεδρε, θέλω να παρέμβω σχετικά με τα συνοπτικά πρακτικά. Νομίζω ότι συζητάμε ακόμη για αυτά, και είχα ζητήσει τον λόγο πριν από λίγο. Η παρέμβαση που έκανα καταγράφηκε στη σελίδα 10 με λάθος τρόπο. Την Παρασκευή 23 Οκτωβρίου, δεν ζήτησα προφανώς να ψηφισθούν όλες μαζί οι υπόλοιπες τροπολογίες, αλλά να ψηφισθούν μαζί όλες οι τροπολογίες που είχαν κατατεθεί επί τούτου, με ταυτόσημο αντικείμενο με αυτές που είχαν εγκριθεί προηγουμένως. Τα λόγια μου δεν καταγράφηκαν σωστά στα συνοπτικά πρακτικά και δεν θα ήθελα να υπάρχουν ασάφειες.
<P>
Εκπλήσσομαι, εξάλλου, που αυτή η παρέμβαση δεν αναφέρεται στα πλήρη πρακτικά των συνεδριάσεων, ενώ, εκ των προτέρων, ό, τι ονομάζεται πλήρες πρέπει να είναι πράγματι πλήρες.

<SPEAKER ID=21 NAME="Πρόεδρος">
Κύριε Fabre-Aubrespy, τα συνοπτικά πρακτικά δεν είναι προφανώς πλήρη, αλλά αν νομίζετε ότι τα λόγια σας δεν καταγράφηκαν με ακρίβεια, θα σας παρακαλούσα να υποδείξετε γραπτώς τα ακριβή λόγια της παρέμβασής σας και αυτή θα διορθωθεί στα συνοπτικά πρακτικά.

<SPEAKER ID=22 LANGUAGE="EN" NAME="Ahern">
Kύριε Πρόεδρε, επιθυμώ να μιλήσω επί της ημερήσιας διάταξης, αλλά προηγουμένως θα ήθελα να προσθέσω και τη δική μου φωνή σε όσους καλωσόρισαν σήμερα εδώ τα μέλη της νέας Συνέλευσης της Βορείου Ιρλανδίας και να τους δηλώσω ότι επιδοκιμάζουμε πάντοτε τη νέα συμφωνία στον Βορρά. Κανείς από εμάς δεν επιθυμεί να δει άλλους θανάτους ή λύπη σε οποιαδήποτε περιοχή της Ευρωπαϊκής Ένωσης, ιδίως εκεί όπου η κατάσταση υπήρξε τραγική για τόσον πολύ καιρό.
<P>
Παρενέβην για να σας ζητήσω να με ενημερώσετε περαιτέρω - όπως ήδη πράξατε γραπτώς - για ένα ζήτημα το οποίο έθιξα στο παρελθόν. Πρόκειται για τον Επίτροπο της Φιλανθρωπικής Ένωσης του Ην. Βασιλείου και πιο συγκεκριμένα για τη Διευθύντρια της Εταιρείας Νευροϊνωμάτωσης και την πληροφόρησή της προς το Κοινοβούλιο για την οποία αργότερα λογοκρίθηκε. Δεν έχω λάβει απάντηση. Αλληλογραφούμε μεταξύ μας, ωστόσο θίγω το ζήτημα, διότι θεωρώ ότι ούτε εγώ ούτε το Κοινοβούλιο έχει λάβει την πρέπουσα απάντηση. Είναι ζήτημα που εντάσσεται στα προνόμια του Σώματος.

<SPEAKER ID=23 NAME="Πρόεδρος">
Κυρία Ahern, θα ελέγξω το θέμα και θα σας απαντήσω ξανά γραπτώς.

<SPEAKER ID=24 LANGUAGE="PT" NAME="Rosado Fernandes">
Κύριε Πρόεδρε, θα ήθελα πρώτα απ' όλα να υπενθυμίσω ότι είχα υποβάλει μια προφορική ερώτηση, εξ ονόματος της Ομάδας μου, σχετικά με την επίσκεψη που πραγματοποίησε η Κτηνιατρική Επιτροπή στην Πορτογαλία, με σκοπό να ενημερωθώ για τα αποτελέσματα αυτής της επίσκεψης. Ήδη γνωρίζουμε για την άρση του εμπάργκο: αλλά θα ήθελα, παρά ταύτα, να υπενθυμίσω κάτι εδώ στο Σώμα, επικαλούμενος τον Κανονισμό.
<P>
Πραγματοποιήθηκε μια έκτακτη συνεδρίαση της Επιτροπής Γεωργίας με μοναδικό αντικείμενο της έγκριση της έκθεσης του κ. Gφrlach σχετικά με την ανάπτυξη της υπαίθρου, δίχως αυτή να προβλέπεται σε καμία γραπτή ημερήσια διάταξη, από τη στιγμή που η εν λόγω συνεδρίαση διεξήχθη κατόπιν μιας συμφωνίας κυρίων, εάν υποθέσουμε ότι ακόμη υπάρχουν πραγματικοί κύριοι σε αυτό το Κοινοβούλιο... Το γεγονός είναι ότι η Επιτροπή επωφελήθηκε της ευκαιρίας για να στείλει τον Δρ. Joachim Heine να μιλήσει στη συγκεκριμένη συνεδρίαση για το θέμα των τρελών αγελάδων στην Πορτογαλία, όταν σε αυτήν δεν παρίστατο ούτε ένας Πορτογάλος βουλευτής. Είναι επαίσχυντη η μυστικοπάθεια, η δόλια και ύπουλη μεθόδευση που πολλές φορές χαρακτηρίζει τις παρεμβάσεις της Επιτροπής, έστω και σε περιπτώσεις όπου έχει το δίκιο με το μέρος της. Δεν ισχυρίζομαι ότι η Επιτροπή δεν έχει δίκιο. Αλλά δεν αρκεί να έχει κανείς το δίκιο με το μέρος του, πρέπει να ξέρει και πώς να το υπερασπίζεται. Και η Επιτροπή, στο θέμα αυτό, ενεργεί με πολύ ανάρμοστο τρόπο. Αυτό ακριβώς είναι που με κάνει να λυπούμαι αφάνταστα. Θα παρακαλούσα τον πρόεδρο της Επιτροπής Γεωργίας, ο οποίος πράγματι είναι ένας αληθινός κύριος και έχει συμπεριφερθεί αναλόγως, να προχωρήσει στα αναγκαία διαβήματα ώστε ο κ. Heine να επανέλθει στην επιτροπή και να έχουμε έτσι τη δυνατότητα να ακούσουμε τι είπαν οι Γερμανοί συνάδελφοι για την Πορτογαλία, ανεξαρτήτως αν είχαν δίκιο ή όχι. Κάποιοι θα πρέπει να κρατούν το στόμα τους κλειστό και να βάλουν λίγο μυαλό!

<SPEAKER ID=25 NAME="Πρόεδρος">
Ευχαριστώ πολύ, κύριε Rosado. Θα ερευνήσουμε τι συνέβη στην Επιτροπή Γεωργίας.

<SPEAKER ID=26 NAME="Εφραιμίδης">
Κύριε Πρόεδρε, επειδή πάλι με αφορμή την παρουσία των αντιπροσώπων από την ιρλανδική Εθνοσυνέλευση, το Κοινοβούλιο όρθιο επί αρκετά λεπτά χαιρέτισε αυτήν την συμφωνία, θέλω να δηλώσω ότι μετέχουμε και τώρα σε αυτόν τον πανηγυρισμό, όπως έγινε και στην προηγούμενη Ολομέλεια. Αλλά όμως, παίρνω τον λόγο για να πω ότι εμείς βγάλαμε ένα συμπέρασμα που νομίζω ότι μπορεί να είναι συμπέρασμα και του Ευρωπαϊκού Κοινοβουλίου. Αυτό που επί δεκαετίες συνέβαινε στην Βόρεια Ιρλανδία δεν είναι ακριβώς το ίδιο με αυτό που συμβαίνει στο Κόσσοβο, όμως δεν παύει να έχει ουσιώδεις ομοιότητες. Και, κύριε Πρόεδρε, στην Ιρλανδία δεν χρειάσθηκε ούτε μονομερής στρατιωτική αμερικανική επέμβαση, ούτε νατοϊκή. Και φθάσαμε σε μία εθνική...
<P>
(Ο Πρόεδρος διακόπτει τον ομιλητή)

<SPEAKER ID=27 NAME="Πρόεδρος">
Κύριε Εφραιμίδη, το θέμα της συζήτησης δεν είναι το Κοσσυφοπέδιο, και δεν θα συζητήσουμε για το Κοσσυφοπέδιο με αφορμή την παρουσία κάποιων προσκεκλημένων από την Ιρλανδία.

<SPEAKER ID=28 LANGUAGE="SV" NAME="Hulthιn">
Θέλω να ευχαριστήσω τον Πρόεδρο για την εναρκτήρια ομιλία του και για τα συλληπητήρια που απεστάλησαν στη γενέτειρα πόλη μου, το Gφteborg, όπου 63 νέοι πολύ πρόσφατα πέθαναν σε μια πυρκαγιά. Είμαι πεπεισμένος ότι αυτά τα λόγια ζέσταναν τις καρδιές και πιστεύω ότι θα πρέπει όλοι να σκεφτούμε τους επιζήσαντες, τόσο τους νέους οι οποίοι εξακολουθούν να επισκέπτονται τον χώρο της πυρκαγιάς όσο και τους γονείς τους.
<P>
(Χειροκροτήματα)

<SPEAKER ID=29 LANGUAGE="FI" NAME="Ojala">
Αξιότιμε κύριε Πρόεδρε, θα επιθυμούσα να επανέλθω στο θέμα του Κανονισμού και στην παρέμβαση του κυρίου Θεωνά, η οποία αφορά την έκθεση του κ. Skinner. Στο Κοινοβούλιο χρησιμοποιούμε νέα μέσα πληροφορικής, ηλεκτρονικό ταχυδρομείο, και όλα τα δυνατά μέσα μεταβίβασης πληροφοριών, ωστόσο, δεν πληροφορηθήκαμε εκ των προτέρων ότι η έκθεση του κ. Skinner επρόκειτο να υποβληθεί προς συζήτηση.Τίθεται λοιπόν το ζήτημα της ορθής εφαρμογής των αρχών του Κανονισμού. Θα έπρεπε να γνωρίζουμε εκ των προτέρων ποια θέματα επρόκειτο να συζητηθούν, προκειμένου να είμαστε σε θέση, εφόσον χρειαστεί, να καταθέσουμε επίσης τροπολογίες. Το γεγονός ότι πληροφορούμαστε για το εν λόγω θέμα την ίδια μέρα που προσερχόμαστε στη συνεδρίαση δεν συνιστά κατά τη γνώμη μου σωστή πρακτική.

<SPEAKER ID=30 NAME="Πρόεδρος">
Κυρία Ojala, οι πολιτικές Ομάδες το γνώριζαν ήδη και παρόλα αυτά οι γενικοί τους γραμματείς πρότειναν την αλλαγή.
<P>
(Εγκρίνονται τα συνοπτικά πρακτικά)

<SPEAKER ID=31 NAME="Πρόεδρος">
Αυτήν τη στιγμή δεν έχουμε κανέναν εκπρόσωπο της Επιτροπής. Ρωτώ τους υπαλλήλους της Επιτροπής που είναι παρόντες τι ώρα αναμένεται ο Επίτροπος κ. van den Broek.
<P>
Με πληροφορούν πως έληξε η συνάντηση και πως ο κ.van den Broek βρίσκεται στο αμάξι του καθ' οδόν προς το Κοινοβούλιο. Επομένως, διακόπτω τη συνεδρίαση για πέντε λεπτά, και μετά από αυτήν την πεντάλεπτη διακοπή θα συνεχίσουμε με τη δήλωση του κυρίου van den Broek και τη συζήτηση. Λυπούμαι πάρα πολύ που η Επιτροπή ενήργησε κατ' αυτόν τον τρόπο και βρισκόμαστε σε αυτήν την κατάσταση.
<P>
(Η συνεδρίαση διακόπτεται για πέντε λεπτά)

<SPEAKER ID=32 LANGUAGE="EN" NAME="Thomas">
Kύριε Πρόεδρε, καθώς ο Επίτροπος άργησε να έλθει, αυτό σημαίνει ότι η ώρα των ερωτήσεων που δικαιούμαστε ξεκινά από τη στιγμή που μας έστησε;

<SPEAKER ID=33 NAME="Πρόεδρος">
Θα έχουμε στη διάθεσή μας τρία τέταρτα της ώρας, επειδή θα επακολουθήσει δήλωση του Προέδρου Santer.

<CHAPTER ID=5>
Διεύρυνση
<SPEAKER ID=34 NAME="Πρόεδρος">
Η ημερήσια διάταξη προβλέπει την ανακοίνωση της Επιτροπής σχετικά με την πρόοδο που έχει επιτευχθεί με τις χώρες που είναι υποψήφιες για τη διεύρυνση.
<P>
Θα δώσω τον λόγο στον κύριο van den Broek. Περιμένω από αυτόν μια εξήγηση σχετικά με τη στάση αυτή της Επιτροπής και για την απολύτως απαράδεκτη αυτή καθυστέρηση. Πιστεύω πως ο σεβασμός προς αυτό το Σώμα απαιτεί αυτήν την εξήγηση και την έκφραση συγγνώμης.

<SPEAKER ID=35 NAME="van den Broek">
Κύριε Πρόεδρε, προφανώς ζητώ συγγνώμη για την καθυστέρηση και ζητώ την κατανόησή σας. Έσπευσα αμέσως από την Επιτροπή μόλις ολοκληρώθηκε η συζήτησή μας για τις δώδεκα εκθέσεις προόδου που πρέπει να στείλουμε στο Κοινοβούλιο και το Συμβούλιο. Αυτό σημαίνει ότι τα αποτελέσματα της σημερινής συζήτησης της Επιτροπής βρίσκονται ακόμη στο στάδιο της επεξεργασίας για να εξαχθεί το τελικό κείμενο της έκθεσης και λόγω αυτού δεν την έχω μαζί μου. Γνωρίζετε επίσης ότι ο Πρόεδρος Santer επέστρεψε μόλις σήμερα το πρωί από την επίσκεψή του στην Κίνα και για τον λόγο αυτό η Επιτροπή ξεκίνησε τη συνεδρίασή της μία ώρα αργότερα από το συνηθισμένο. Ωστόσο, ελπίζω ότι, όταν ολοκληρώσω τη δήλωσή μου για τις εκθέσεις προόδου, θα γίνει κάπως αντιληπτή η ένταση και το πεδίο που προσπαθούμε να καλύψουμε με τις συγκεκριμένες εκθέσεις προόδου. Έχουν περάσει σχεδόν 18 μήνες έπειτα από τις γνωμοδοτήσεις για τις υποψήφιες χώρες και 9 μήνες μετά την επίσημη έναρξη της διαδικασίας διεύρυνσης της ΕΕ στο Λονδίνο, και σήμερα η Επιτροπή ενέκρινε τις πρώτες τακτικές εκθέσεις για την πρόοδο κάθε μίας εκ των 12 υποψηφίων προς ένταξη στην ΕΕ χωρών, καθώς και ένα έγγραφο σύνθεσης το οποίο συνοδεύει και συνοψίζει τις εν λόγω εκθέσεις.
<P>
Οι συγκεκριμένες εκθέσεις θα αποτελέσουν τη βάση των συζητήσεων για τη διεύρυνση, στο Ευρωπαϊκό Συμβούλιο της Βιέννης στα μέσα Δεκεμβρίου. Ελπίζω να τις λάβετε όσο το δυνατόν συντομότερα. Η σύνταξη αυτών των εκθέσεων απετέλεσε ένα τεράστιο έργο. Οι γνωμοδοτήσεις του προηγούμενου έτους αναγνωρίσθηκαν ως έργο υψηλής ποιότητας και είμαι πεπεισμένος ότι στις φετινές εκθέσεις η ανάλυσή μας προχώρησε σε ακόμη υψηλότερο επίπεδο. Οι υψηλά ιστάμενοι υπάλληλοι της Επιτροπής έχουν αποκτήσει μεγαλύτερη εμπειρία. Εργαστήκαμε πιο έντονα με τις υποψήφιες χώρες. Γνωρίζουμε περισσότερα και αντιλαμβανόμαστε καλύτερα. Όπως και πέρυσι, η Επιτροπή δεν θα μπορούσε να πραγματώσει αυτό το έργο χωρίς την πληροφόρηση και τις συμβουλές από τις ίδιες τις υποψήφιες χώρες, τα κράτη μέλη και τους διεθνείς οργανισμούς. Το Ευρωπαϊκό Κοινοβούλιο, και κυρίως οι πολλοί εισηγητές του, προσέφεραν επίσης επαγγελματική και πολύτιμη συμβολή στο έργο της ΕΕ για τη διεύρυνση.
<P>
Η αξιολόγησή μας διεξήχθη με βάση τα ίδια κριτήρια της Κοπεγχάγης όπως και οι γνωμοδοτήσεις του προηγούμενου έτους. Οι στόχοι δεν άλλαξαν. Το έργο των υπαλλήλων μας υπήρξε έργο εμπειρογνωμόνων, αντικειμενικό, αμερόληπτο και χωρίς πολιτικές προκαταλήψεις. Οι εκθέσεις εξετάζουν λεπτομερώς την πραγματική πρόοδο των υποψηφίων χωρών, δηλαδή τους νόμους που θέσπισαν, τις αποφάσεις πολιτικής που εφάρμοσαν και τους θεσμούς που δημιούργησαν, και όχι τις προθέσεις ή τις υποσχέσεις τους. Αυτός ήταν ο μόνος τρόπος να είμαστε δίκαιοι και να φαινόμαστε δίκαιοι προς όλες τις χώρες. Γνωρίζουμε καλά ότι όλες οι υποψήφιες χώρες έχουν δρομολογήσει πλήθος νέων νομοθετικών μέτρων, τα οποία εφόσον υιοθετηθούν και εφαρμοσθούν, θα επισημανθούν στις προσεχείς εκθέσεις προόδου.
<P>
Οι εκθέσεις δείχνουν ότι πολλά έχουν επιτευχθεί, αλλά οι υποψήφιες χώρες πρέπει να υλοποιήσουν ακόμη τεράστιο έργο, ώστε να προετοιμασθούν για την ένταξή τους στην ΕΕ. Στις εκθέσεις μας δεν αποκρύπτουμε τις προκλήσεις που αντιμετωπίζουν. Δεν θα εξυπηρετούσαμε κανέναν - και λιγότερο από όλους τις ίδιες τις υποψήφιες χώρες - εάν το πράτταμε. Ωστόσο, η αξιολόγησή μας αποκαλύπτει ότι η συνολική διαδικασία της διεύρυνσης, η οποία περιλαμβάνει όλες τις υποψήφιες χώρες, βαδίζει σε γενικές γραμμές προς θετική κατεύθυνση και οι υποψήφιες χώρες διατηρούν μια κεκτημένη ταχύτητα προς τη διεύρυνση. Η αξιολόγησή μας δεν μας οδηγεί στο να προτείνουμε την επέκταση των διαπραγματεύσεων με επιπλέον υποψήφιες χώρες στη διάρκεια του τρέχοντος έτους. Στην περίπτωση της Λεττονίας, της Λιθουανίας και της Σλοβακίας συμπεραίνουμε ότι ο ρυθμός προόδου υπήρξε ικανοποιητικός για να διατηρηθεί η πιθανότητα θετικής σύστασης για έναρξη των διαπραγματεύσεων στο τέλος του 1999, ως προς τη Λεττονία. Για τη Λιθουανία και τη Σλοβακία ελπίζουμε επίσης να μπορέσουμε να συστήσουμε την έναρξη των διαπραγματεύσεων εντός μιας λογικής χρονικής περιόδου.
<P>
Η συγκεκριμένη προσέγγιση παρέχει σαφή πολιτική αναγνώριση στην πρόοδο της Λεττονίας και, σε κάπως μικρότερο βαθμό, της Λιθουανίας κατά την προετοιμασία τους για την ένταξή τους κατά τους τελευταίους 18 μήνες. Στην περίπτωση της Σλοβακίας, παρέχει την απαραίτητη ενθάρρυνση προς τη νεοεκλεγείσα κυβέρνηση, καθώς προσπαθεί να πραγματώσει τις πολιτικές και τους νόμους που θα την φέρουν πιο κοντά στην Ευρωπαϊκή Ένωση. Θα αναλύσω λεπτομερέστερα σε λίγο τους λόγους για τους οποίους εξαίρουμε τις τρεις συγκεκριμένες χώρες. Παράλληλα με τα συμπεράσματα για τη Λεττονία, τη Λιθουανία και τη Σλοβακία, απευθύνουμε αυστηρή υπόμνηση προς όλες τις χώρες με τις οποίες γίνονται διαπραγματεύσεις, και ειδικότερα στην Τσεχική Δημοκρατία και τη Σλοβενία, για την ανάγκη επιτάχυνσης της διαδικασίας υιοθέτησης και εφαρμογής του κοινοτικού κεκτημένου.
<P>
Η επιβράδυνση την οποία παρατηρούμε από τον καιρό των γνωμοδοτήσεων γεννά λόγους ανησυχίας. Θα πρέπει να καταστεί απολύτως σαφές ότι οι καθυστερήσεις στη μεταφορά σε εθνικό επίπεδο ή στην εφαρμογή του κοινοτικού κεκτημένου δεν μπορούν να επιλυθούν μόνο με μεταβατικές περιόδους. Για πρώτη φορά προσφέρουμε επίσης μια ολοκληρωμένη διεισδυτική άποψη για τη διοικητική ικανότητα κάθε υποψήφιας χώρας να εφαρμόσει το κοινοτικό κεκτημένο. Σε αυτόν τον τομέα όλες οι υποψήφιες χώρες θα πρέπει να ενισχύσουν τις μεταρρυθμίσεις τους. Μια άλλη σύσταση, κάπως διαφορετικής φύσεως, είναι ότι το Συμβούλιο Υπουργών οφείλει να επιβεβαιώσει τη δέσμευσή του στους στόχους και τη μορφή της Ευρωπαϊκής Διάσκεψης, όπως αποτυπώνονται στα συμπεράσματα του Ευρωπαϊκού Συμβουλίου του Λουξεμβούργου. Η εν λόγω Διάσκεψη σχεδιάστηκε να αποτελέσει τη μεταβατική δομή προς τη διαδικασία διεύρυνσης, κυρίως στα θέματα του δεύτερου και τρίτου πυλώνα. Θεωρούμε ότι δεν πρέπει να την εξασθενίσουμε καθιστώντας την επί του παρόντος προσιτή σε έναν ευρύτερο κύκλο μελών.
<P>
Θα ήθελα τώρα να σας περιγράψω συνοπτικά τα κυριότερα ευρήματα των εκθέσεων προόδου. Δεν θα σας παραθέσω λεπτομερή περιγραφή της προόδου κάθε χώρας ούτε του κάθε επιμέρους τομέα. Αυτά ανευρίσκονται στις μεμονωμένες εκθέσεις για κάθε χώρα, οι οποίες ελπίζω να είναι διαθέσιμες σήμερα το απόγευμα. Για τις δέκα χώρες της Κεντρικής και Ανατολικής Ευρώπης, θα ξεκινήσω εν συντομία την αξιολόγησή μας με το πολιτικό κριτήριο, τα οικονομικά κριτήρια, που και τα δύο αποτελούν προϋποθέσεις για την έναρξη των διαπραγματεύσεων, και στη συνέχεια με την υιοθέτηση του κοινοτικού κεκτημένου, καθώς και με τη διοικητική ικανότητα της κάθε υποψήφιας χώρας. Κατόπιν, θα κάνω ορισμένες παρατηρήσεις για την Κύπρο, την Τουρκία και τη Μάλτα.
<P>
Θα ξεκινήσω με το πολιτικό κριτήριο της Κοπεγχάγης το οποίο εστιάζει στη σταθερότητα των θεσμών που εγγυώνται τη δημοκρατία, στο κράτος δικαίου, στα ανθρώπινα δικαιώματα, και στον σεβασμό και την προστασία των μειονοτήτων. Στις γνωμοδοτήσεις του προηγούμενου έτους, η Επιτροπή είχε καταλήξει στο συμπέρασμα ότι όλες οι υποψήφιες χώρες, εκτός της Σλοβακίας, πληρούσαν σε γενικές γραμμές το πολιτικό κριτήριο για ένταξη στην ΕΕ. Θα επανέλθω στη Σλοβακία σε ένα λεπτό. Στις εκθέσεις προόδου του τρέχοντος έτους, η Επιτροπή ερεύνησε πάλι πίσω από το γράμμα του νόμου και ανέλυσε τον τρόπο με τον οποίο λειτουργεί η δημοκρατία στην πράξη. Το συνολικό συμπεράσμά μας είναι ότι η κατάσταση είναι ενθαρρυντική, καθώς οι υποψήφιες χώρες συνεχίζουν να ενδυναμώνουν την πολιτική σταθερότητά τους. Έξι από τα υποψήφια κράτη της Κεντρικής Ευρώπης - η Τσεχική Δημοκρατία, η Λεττονία, η Λιθουανία, η Πολωνία, η Ουγγαρία και η Σλοβακία - διεξήγαγαν ελεύθερες και αδιάβλητες βουλευτικές ή προεδρικές εκλογές τους τελευταίους 12 μήνες.
<P>
Στη Λεττονία, το ζήτημα με τους μη-υπηκόους προωθήθηκε σημαντικά με το θετικό αποτέλεσμα του δημοψηφίσματος για τον νόμο περί υπηκοότητας. Έτσι, θα διευκολυνθεί η πολιτογράφηση των, κατά κύριο λόγο, ρωσόφωνων μη-υπηκόων και των άστεγων παιδιών. Σε ορισμένες περιπτώσεις, οι αδυναμίες, τις οποίες τόνισε η Επιτροπή στις περυσινές γνωμοδοτήσεις της, δεν έχουν μέχρι τώρα αντιμετωπισθεί ικανοποιητικά. Στις περισσότερες υποψήφιες χώρες, επί παραδείγματι, η δικαστική εξουσία χρειάζεται να ενισχυθεί σημαντικά και σε ορισμένες περιπτώσεις να ισχυροποιηθεί η ανεξαρτησία της. Όσον αφορά τον σεβασμό των δικαιωμάτων των μειονοτήτων και τα υπόλοιπα πολιτικά κριτήρια, η κατάσταση των Ρομ στις υποψήφιες χώρες εξακολουθεί να εμπνέει ανησυχίες.
<P>
Η Σλοβακία αξίζει ιδιαίτερη μνεία. Η περυσινή αξιολόγηση της Επιτροπής ανέφερε ότι από όλες τις υποψήφιες χώρες μόνο η Σλοβακία σχεδόν απέτυχε να εκπληρώσει το πολιτικό κριτήριο της Κοπεγχάγης. Η φετινή έκθεση προόδου καλύπτει τις εξελίξεις από τα μέσα του 1997, μία περίοδο στην οποία λίγα συνέβησαν για να μας κάνουν να αναθεωρήσουμε εκείνη την αξιολόγηση. Εντούτοις, έπειτα από τις γενικές εκλογές του προηγούμενου μήνα μια νέα κυβέρνηση σχηματίσθηκε και μια νέα ώθηση για πολιτική και οικονομική μεταρρύθμιση είναι αισθητή. Η νέα κατάσταση αφήνει περιθώρια για την έναρξη των διαπραγματεύσεων, υπό τον όρο ότι θα επιβεβαιωθεί η ομαλή, σταθερή και δημοκρατική λειτουργία των θεσμών. Είναι επίσης απαραίτητο, πριν από την έναρξη των διαπραγματεύσεων, να πιστοποιηθεί ότι η Σλοβακία έχει θεσπίσει μέτρα για τη διόρθωση της οικονομικής κατάστασης και έχει εισαγάγει μεγαλύτερη διαφάνεια στη λειτουργία της. Τα εν λόγω στοιχεία έτυχαν μικρότερης προσοχής το προηγούμενο έτος, επειδή τα πολιτικά επιχειρήματα ενάντια στην έναρξη των διαπραγματεύσεων υπερίσχυσαν κατά κράτος, εντούτοις η έκθεση περιελάμβανε και τα οικονομικά στοιχεία.
<P>
Ως προς τα οικονομικά κριτήρια της Κοπεγχάγης, αυτά επικεντρώνονται σε δύο ειδικά ζητήματα. Πρώτον, στην ύπαρξη λειτουργικής οικονομίας της αγοράς και δεύτερον, στην ικανότητα αντιμετώπισης της ανταγωνιστικής πίεσης και των δυνάμεων της αγοράς στο εσωτερικό της Ένωσης. Για να περάσει επιτυχώς μια υποψήφια χώρα τον οικονομικό έλεγχο, χρειάζεται να διαθέτει ήδη σήμερα μια λειτουργική οικονομία της αγοράς και να είναι ικανή να αντεπεξέλθει μεσοπρόθεσμα στις ανταγωνιστικές πιέσεις. Συνολικά, τα υποψήφια κράτη εξακολουθούν να προοδεύουν σημαντικά στην υλοποίηση των οικονομικών μεταρρυθμίσεων. Στοιχεία όπως οι ιδιωτικοποιήσεις, η αναδιάρθρωση και η ελευθέρωση της αγοράς εξελίσσονται σαφώς θετικά στις περισσότερες περιπτώσεις και, μολονότι η κατάσταση διαφοροποιείται σημαντικά μεταξύ των υποψηφίων χωρών, το αποδίδουμε σε μεγάλο βαθμό σε ιστορικούς λόγους. Η ανάλυσή μας αποκαλύπτει ότι, όπως και στις περυσινές γνωμοδοτήσεις, η Τσεχική Δημοκρατία, η Εσθονία, η Ουγγαρία, η Πολωνία και η Σλοβενία μπορούν να θεωρηθούν ως λειτουργικές οικονομίες της αγοράς και θα μπορέσουν να εκπληρώσουν μεσοπρόθεσμα το δεύτερο κριτήριο, την ανταγωνιστικότητα. Η Ουγγαρία και η Πολωνία εξακολουθούν να υπερέχουν κάπως έναντι των υπολοίπων ως προς αυτό.

<SPEAKER ID=36 NAME="Πρόεδρος">
Επίτροπε, έχετε ήδη μιλήσει περισσότερο από ένα λεπτό πλέον του καθορισμένου χρόνου. Σας παρακαλώ να ολοκληρώσετε αμέσως.
<P>
(Ανάμικτες αντιδράσεις)

<SPEAKER ID=37 NAME="van den Broek">
Κύριε Πρόεδρε, προφανώς είμαι προετοιμασμένος να επιστρέψω στο Κοινοβούλιο για περαιτέρω επεξεργασία. Επιτρέψτε μου να πω λίγα λόγια για τα οικονομικά κριτήρια και το κοινοτικό κεκτημένο. Θα προσπαθήσω να είμαι όσο το δυνατόν πιο σύντομος.
<P>
Η Λιθουανία, από τη μεριά της, σημείωσε επίσης σημαντική πρόοδο. Ανέφερα προηγουμένως τη Λεττονία και τη Σλοβακία. Εντούτοις, απαιτούνται επιπρόσθετα μέτρα και ορισμένες πρόσφατες αποφάσεις θα πρέπει να ελεγχθούν στην πράξη, πριν θεωρηθεί ότι πληρούνται τα κριτήρια της Κοπεγχάγης. Κατόπιν τούτου, θα θέλαμε επίσης να δούμε να ανοίγεται η προοπτική για μια θετική σύσταση. Όσον αφορά την υιοθέτηση του κοινοτικού κεκτημένου, επαναλαμβάνω ότι υπάρχουν ορισμένες χώρες που διεξάγουν διαπραγματεύσεις, οι οποίες τείνουν να παραμελήσουν την υιοθέτηση του κοινοτικού κεκτημένου. Θα πρέπει να τους καταστήσουμε σαφές ότι οι διαπραγματεύσεις, ως τέτοιες, δεν μπορούν να αντικαταστήσουν ή να υποκαταστήσουν την υιοθέτηση του κοινοτικού κεκτημένου. Για τη διοικητική ικανότητα θα είμαι σύντομος. Σαφέστατα, πρέπει να ενισχυθεί η διοικητική ικανότητα και η δικαστική εξουσία ώστε, όχι μόνο να υιοθετηθεί, αλλά και να εφαρμοσθεί το κοινοτικό κεκτημένο.
<P>
Για την Κύπρο μπορώ να είμαι λακωνικός. Οι διαπραγματεύσεις βαίνουν καλώς και συνεχίζονται και ελπίζουμε ακόμη ότι η κατάσταση θα επιτρέψει στους Τουρκοκυπρίους να λάβουν μέρος στις διαπραγματεύσεις. Ο έλεγχος που έχει διεξαχθεί μέχρι τώρα προφανώς αφορά μόνο το νότιο τμήμα της Κύπρου. Για την Τουρκία συντάξαμε επίσης μια έκθεση προόδου και για πρώτη φορά συμπεριλάβαμε ως μέτρο τα κριτήρια της Κοπεγχάγης. Δεν αποτελεί μεγάλη έκπληξη το γεγονός ότι, ενώ υπάρχουν ορισμένα θετικά σχόλια για τον οικονομικό τομέα, στον πολιτικό τομέα επιθυμούμε να γίνουν πολλά, ιδίως στη λειτουργία του πολιτικού συστήματος, στο ρόλο του στρατού, στο ζήτημα της προστασίας των ανθρωπίνων δικαιωμάτων και σε άλλα ζητήματα τα οποία είναι αρκετά γνωστά στο Κοινοβούλιο από τις εκθέσεις που είχαμε εκπονήσει.
<P>
Για τη Μάλτα θα παρουσιάσουμε την έκθεσή μας πιθανώς στα μέσα Φεβρουαρίου, ανανεώνοντας τα συμπεράσματα του 1993, λαμβάνοντας υπόψη τη διετία διακοπής της διαδικασίας διεύρυνσης για τη Μάλτα, εξαιτίας της αλλαγής της κυβέρνησης.
<P>
Αυτή ήταν μια συνοπτική περιγραφή των περίπου 600 σελίδων λεπτομερούς ανάλυσης. Η περίληψή της υπάρχει στο έγγραφο σύνθεσης. Τέλος, ευχαριστώ ακόμη μια φορά το Ευρωπαϊκό Κοινοβούλιο για τη συμβολή του και αναμένω τη συνέχιση της συζήτησής μας για τις εκθέσεις προόδου τους επόμενους μήνες.
<P>
(Χειροκροτήματα)

<SPEAKER ID=38 LANGUAGE="DE" NAME="Hoff">
Κύριε Πρόεδρε, ο κύριος Επίτροπος Van den Broek ανέφερε μόλις τώρα σε σχέση με τις προόδους της Λιθουανίας ότι αυτές οι πρόοδοι δεν πρέπει βέβαια να υποκαταστήσουν τις διαπραγματεύσεις. Ίσως ο κύριος Επίτροπος μπορεί να επανέλθει σ' αυτό και να πει πώς το εννοούσε.

<SPEAKER ID=39 NAME="van den Broek">
Όταν μιλάμε για τις έξι χώρες που διεξάγουν διαπραγματεύσεις, είναι αρκετά εμφανές ότι ορισμένες από αυτές έχουν επιβραδύνει σημαντικά τη διαδικασία υιοθέτησης του κοινοτικού κεκτημένου. Μπορούμε μόνο να μαντέψουμε τους λόγους, αλλά σκεφθήκαμε ότι η έκθεση θα έπρεπε επίσης να χρησιμοποιηθεί για να επισημάνει σαφώς - και αναφέρομαι ιδιαίτερα στην Τσεχική Δημοκρατία και στη Σλοβενία - ότι οι διαπραγματεύσεις δεν μπορούν να υποκαταστήσουν το έργο που πρέπει να επιτευχθεί για να θεσπισθούν νομοθετικά μέτρα κ.λπ. Αυτό ήταν το κύριο μήνυμα. Δεν θα πρέπει να συμπεράνουμε ότι αυτό είναι λόγος για να εισαγάγουμε άλλες χώρες που δεν βρίσκονται ακόμη σε διαπραγματεύσεις, αλλά πληρούν τα κριτήρια, στον διαπραγματευτικό κύκλο. Θεωρήσαμε απαραίτητο, όπως επαινούμε και σχολιάζουμε τη βελτίωση και την πρόοδο, να είμαστε επίσης επικριτικοί εκεί όπου ορισμένες επιδόσεις υποδεικνύουν καθυστέρηση.

<SPEAKER ID=40 LANGUAGE="SV" NAME="Cars">
Κύριε Πρόεδρε, καλωσορίζω με χαρά τα επαινετικά λόγια του Επιτρόπου για την ταχεία και σταθερή ανάπτυξη στην Λεττονία και υποθέτω ότι αυτό συνεπάγεται ότι η Λεττονία θα μπορέσει να αρχίσει, εντός του προκαθορισμένου χρονικού πλαισίου, διαπραγματεύσεις για πλήρη ένταξη. Εύχομαι φυσικά το ίδιο να ισχύσει για τη Λιθουανία, καθώς και για τη Σλοβακία.
<P>
Θέλω να θέσω μία ερώτηση. Γιατί η Επιτροπή δεν έχει κάνει ιδιαίτερη αναφορά στη συνοπτική έκθεση την οποία επεξεργάζεται στο γεγονός ότι η Εσθονία κατήργησε τη θανατική ποινή; Το Ευρωπαϊκό Κοινοβούλιο έχει καταστήσει απολύτως σαφές ότι καμία χώρα που εξακολουθεί να διατηρεί τη θανατική ποινή δεν μπορεί να γίνει μέλος της Ευρωπαϊκής Ένωσης. Διερωτώμαι αν η Επιτροπή έχει προβάλει με το απαιτούμενο σθένος αυτό το μήνυμα στα κράτη που διεξάγουν διαπραγματεύσεις για την ένταξη τους, αλλά εξακολουθούν να διατηρούν αυτή τη φρικιαστική ποινή στη νομοθεσία τους.

<SPEAKER ID=41 NAME="van den Broek">
Είναι προφανές ότι δεν μιλάμε ακόμη για ένταξη. Μιλάμε για προετοιμασία και διαδικασία ένταξης. Διακρίνουμε μεταξύ της προετοιμασίας για διαπραγματεύσεις των πέντε χωρών και την καθεαυτή διαπραγμάτευση με έξι χώρες. Είναι προφανές ότι μέχρι στιγμής καμία από τις υποψήφιες χώρες δεν πληροί εντελώς τα κριτήρια για ένταξη στην ΕΕ. Ως εκ τούτου, η προετοιμασία θα πρέπει γενικώς να συνεχισθεί. Αυτή θα προσμετράται χρόνο με το χρόνο στις τακτικές εκθέσεις με βάση την πρόοδο που σημειώνει κάθε μία υποψήφια χώρα ξεχωριστά.

<SPEAKER ID=42 LANGUAGE="EN" NAME="Green">
Κύριε Πρόεδρε για ένα θέμα διαδικασίας. Κάτι συμβαίνει με τις διαδικασίες του Σώματος, όταν στο συγκεκριμένο θέμα, που είναι το μείζον πολιτικό ζήτημα που αντιμετωπίζει η Ευρωπαϊκή Ένωση, ο Επίτροπος διακόπηκε κατά την παρουσίαση της έκθεσής του. Αντιλαμβάνομαι την ανάγκη σας να τηρήσετε την ημερήσια διάταξη και να φέρετε εις πέρας τη διαδικασία, αλλά ίσως θα μπορούσαμε να είχαμε ζητήσει από τον κ. Santer να παρουσιάσει κάποια άλλη στιγμή την έκθεσή του και να ασχοληθούμε εξ ολοκλήρου με το συγκεκριμένο θέμα. Όλοι εκνευριστήκαμε που ο Επίτροπος δεν βρισκόταν εδώ, αλλά με την ίδια λογική, όλοι επιδοκιμάζουμε το γεγονός ότι έσπευσε αμέσως από τη συνεδρίαση της Επιτροπής. Θα ωφελούσε πολύ περισσότερο το Σώμα και τη σοβαρότητα με την οποία επιθυμούμε να μας αντιμετωπίζουν, εάν κάναμε την αρμόζουσα συζήτηση για το θέμα και επιτρέπαμε στον Επίτροπο να ολοκληρώσει την έκθεσή του. Λυπάμαι πολύ που αυτό δεν επετεύχθη.

<SPEAKER ID=43 LANGUAGE="NL" NAME="Martens">
Κύριε Πρόεδρε, θεωρώ ότι θα ήταν αναμφίβολα προς όφελος του Κοινοβουλίου και της σημερινής συζήτησης εάν διαθέταμε την πλήρη έκθεση του Επιτρόπου. Ζητώ λοιπόν κι εγώ, όπως και η κυρία Green, να δοθεί στο Κοινοβούλιο η πλήρης έκθεση του Επιτρόπου και να μας παρουσιάσει ο Επίτροπος την έκθεσή του.

<SPEAKER ID=44 NAME="Πρόεδρος">
Η Επιτροπή ήταν αυτή που είπε ότι θα παρουσιάσει την έκθεσή της σήμερα. Η Επιτροπή γνωρίζει ότι έχει δέκα λεπτά στη διάθεσή της. Ο Επίτροπος, στην πραγματικότητα, μίλησε 14 λεπτά. Όσο περισσότερο μιλά, τόσο λιγότερη ώρα απομένει για να απαντήσει στις ερωτήσεις των βουλευτών. Δεν μπορώ να κάνω θαύματα, αλλά μπορώ να επιλέξω μεταξύ του να τον αφήσω να αγορεύει επί μακρόν ή να απαντήσει στις πολλές ερωτήσεις των βουλευτών. Πρέπει να επιδιώκω την καλύτερη επιλογή. Κατανοώ πολύ καλά την άποψή σας, αλλά εάν ακολουθούσαμε τα λεγόμενά σας θα είχαμε εικοσάλεπτες δηλώσεις χωρίς καθόλου χρόνο για απάντηση στις ερωτήσεις. Και η απάντηση στις ερωτήσεις είναι σημαντική.

<SPEAKER ID=45 LANGUAGE="NL" NAME="Oomen-Ruijten">
Κύριε Πρόεδρε, θα ήθελα να βοηθήσω λιγάκι κι εσάς και την κυρία Green και τον πρόεδρό μας. Θα συζητηθεί σε λίγο το πρόγραμμα εργασίας το οποίο παρουσίασε ο κύριος Santer. Θα πρότεινα να συνεχίσουμε τη συζήτηση για τη διεύρυνση και κατόπιν να καλέσουμε τον κύριο Santer να μας υποβάλει το έγγραφο ή τις επιστολές που ήθελε να μας δώσει. Ευχαριστώ λοιπόν την κυρία Green και θα πρότεινα να περιμένουμε την παραλαβή των εγγράφων αυτών και εν τω μεταξύ να αναβάλουμε τη σχετική συζήτηση. Αυτή η μέθοδος μου φαίνεται λυσιτελέστερη.

<SPEAKER ID=46 NAME="Πρόεδρος">
Δεν έχω πρόγραμμα. Δεν καταρτίζω εγώ την ημερήσια διάταξη. Μόλις εγκρίνατε την ημερήσια διάταξη με αυτές τις αλλαγές. Εάν θέλετε το Σώμα να διαγράψει τη δήλωση του κ. Santer από την ημερήσια διάταξη για να εξοικονομηθεί περισσότερος χρόνος, θα θέσω το θέμα σε ψηφοφορία.
<P>
(Το Σώμα εγκρίνει την πρόταση να διαγραφεί η δήλωση του κ. Santer από την ημερήσια διάταξη)

<SPEAKER ID=47 LANGUAGE="EN" NAME="Perry">
Κύριε Πρόεδρε, χαίρομαι που τώρα μπορούμε να συζητήσουμε ολοκληρωμένα αυτό το σημαντικό θέμα. Σημείωσα πολύ προσεκτικά τα λόγια του Επιτρόπου σε σχέση με τη Σλοβακία - και μιλώ ως δεύτερος αντιπρόεδρος της μικτής κοινοβουλευτικής επιτροπής. Χρησιμοποίησε τις λέξεις «εντός μιας λογικής χρονικής περιόδου μπορούμε να ξεκινήσουμε διαπραγματεύσεις». Αναφερόμενος στη Λεττονία είπε «στο τέλος του 1999». Εμείς θα πρέπει να θεωρήσουμε ότι το «εντός μιας λογικής χρονικής περιόδου» προηγείται ή έπεται του τέλους του 1999; Δεν μπορεί να είναι πιο ακριβής προς όφελος των σχέσεών μας με τη Σλοβακία;

<SPEAKER ID=48 NAME="van den Broek">
Με όλο το σεβασμό, δεν θα προβούμε σε συστάσεις για έναρξη των διαπραγματεύσεων με σκοπό να διατηρήσουμε καλές πολιτικές σχέσεις, επειδή δεν υπήρχαν τα κριτήρια της Κοπεγχάγης. Όπως προείπα, θα κρίνουμε τις ιδιαίτερες αξίες κάθε χώρας σε σχέση με τα πολιτικά κριτήρια, στοιχείο το οποίο διακυβεύεται στη Σλοβακία, και τα οικονομικά κριτήρια - την προϋπόθεση για οικονομία της αγοράς καθώς και για ανταγωνιστικότητα.
<P>
Ως προς τις περιόδους που θέσαμε στα συμπεράσματα του εγγράφου σύνθεσης, ίσως χρειαστούν κάποια επεξεργασία, όταν θα έχετε την ευκαιρία να διαβάσετε το έγγραφο. Αναφέρουμε ότι ως προς τη μελλοντική επέκταση των διαπραγματεύσεων, η Επιτροπή επιθυμεί να τονίσει την ιδιαίτερη πρόοδο που σημείωσε η Λεττονία. Εάν διατηρήσει αυτή την κεκτημένη ταχύτητα για αλλαγή, είναι πιθανό το επόμενο έτος να επιβεβαιώσουμε ότι η Λεττονία πληροί τα οικονομικά κριτήρια της Κοπεγχάγης και πριν το τέλος του 1999 να προτείνουμε την έναρξη των διαπραγματεύσεων. Πρέπει να γίνει αρκετά κατανοητό ότι δεν πρόκειται για λευκή επιταγή. Κατά τη διάρκεια του επόμενου έτους θα επαληθευθεί κατά πόσον αυτή η κεκτημένη ταχύτητα για αλλαγή, την οποία περιγράφουμε σε γενικές γραμμές στην έκθεση, διατηρείται στη Λεττονία.
<P>
Για τη Λιθουανία δηλώνουμε ότι έχει επίσης επιτευχθεί αξιόλογη πρόοδος. Εντούτοις, απαιτούνται επιπρόσθετα μέτρα και ορισμένες πρόσφατες αποφάσεις της πρέπει να ελεγχθούν στην πράξη, πριν θεωρηθεί ότι πληροί τα οικονομικά κριτήρια της Κοπεγχάγης που θα δώσουν τη δυνατότητα στην Επιτροπή να προτείνει την έναρξη των διαπραγματεύσεων. Έτσι, μνημονεύουμε τις διαπραγματεύσεις, θέτοντάς τις σε μία σαφή προοπτική και στη μεμονωμένη έκθεση για τη χώρα περιγράφουμε τί επιπλέον μέτρα πρέπει να ληφθούν για να πραγματοποιηθεί η συγκεκριμένη προοπτική.
<P>
Τέλος, στη Σλοβακία, η νέα κατάσταση που δημιουργήθηκε μετά τις εκλογές ανοίγει την προοπτική για έναρξη διαπραγματεύσεων, υπό τον όρο ότι θα επιβεβαιωθεί η ομαλή, σταθερή και δημοκρατική λειτουργία των θεσμών της, κάτι που πρέπει να επαληθευθεί. Είναι επίσης απαραίτητο, πριν από την έναρξη των διαπραγματεύσεων, να πιστοποιηθεί ότι η Σλοβακία έχει λάβει μέτρα για τη βελτίωση της οικονομικής κατάστασης και ότι έχει εισαγάγει μεγαλύτερη διαφάνεια στη λειτουργία της. Για ποιό λόγο το λέμε αυτό; Επειδή, κατά την προηγούμενη διακυβέρνηση θα μπορούσε να λεχθεί ότι ο νομοθετικός τομέας του συστήματος της οικονομίας της αγοράς ήταν εντάξει, αλλά υπήρχε μεγάλη κρατική παρέμβαση και έλλειψη διαφάνειας, ιδίως στη μέθοδο προώθησης των ιδιωτικοποιήσεων. Η νέα κυβέρνηση κατέστησε ήδη γνωστό ότι επιθυμεί την αλλαγή της κατάστασης, όμως τα αποτελέσματα πρέπει να επαληθευθούν πριν να είμαστε σε θέση, με βάση τα αντικειμενικά κριτήρια της Κοπεγχάγης, να συστήσουμε την έναρξη των διαπραγματεύσεων. Σαφώς το θέμα τίθεται προοπτικά και το πολιτικό μήνυμα του συμπεράσματος δεν μπορεί να παρερμηνευθεί.

<SPEAKER ID=49 NAME="Αλαβάνος">
Κύριε Πρόεδρε, άκουσα με προσοχή την τοποθέτηση του κ. Van den Broek. Και κατ'αρχάς έχω εκπλαγεί με την ταξινόμηση που έκανε. Ήξερα ότι υπήρχε μία ζώνη έξι χωρών υπό ένταξη, με προτεραιότητα που είναι οι χώρες της Κεντρικής και Ανατολικής Ευρώπης και η Κύπρος. Ο κ. Van den Broek μάς παρουσίασε μία άλλη ταξινόμηση. Και αυτό έχει σημασία. Οι πέντε χώρες της Κεντρικής και Ανατολικής Ευρώπης, ορισμένες άλλες χώρες της Κεντρικής και Ανατολικής Ευρώπης, και μετά μία γκρίζα ζώνη όπου, στην ίδια ομάδα, περιλάμβανε την Κυπριακή Δημοκρατία που είναι στην πρώτη ζώνη, την Τουρκία που δεν θεωρήθηκε επιλέξιμη στο Λουξεμβούργο και την Μάλτα η οποία δεν είχε θελήσει να προχωρήσει στην διαδικασία ένταξης στην Ευρωπαϊκή Ένωση.
<P>
Το ερώτημά μου στον κ. Van den Broek είναι: πώς μπορούμε να ομαδοποιούμε στην ίδια κατηγορία την Τουρκία και την Κυπριακή Δημοκρατία; Και έχει αλλάξει κάτι σε σχέση με την Τουρκία και την θέση της απέναντι στην Ατζέντα 2000, απέναντι στην διεύρυνση, από την Ευρωπαϊκή Σύνοδο Κορυφής του Λουξεμβούργου όπου είχαν μπει συγκεκριμένες προϋποθέσεις για την Τουρκία;

<SPEAKER ID=50 NAME="van den Broek">
Το σκεπτικό μας δεν θέτει διαφορετικές κατηγορίες. Όλες οι παραπάνω χώρες μπορούν να είναι επιλέξιμες για διεύρυνση και όλες αποτελούν μέρος της διαδικασίας διεύρυνσης. Εξηγήσαμε σαφώς πέρυσι πώς λειτουργεί η διαδικασία διεύρυνσης και η διαδικασία ένταξης, που αφορά κυρίως τις χώρες για τις οποίες γνωμοδοτήσαμε πέρυσι. Η Κύπρος, η οποία, όπως θα θυμάται και ο κ. Αλαβάνος, έλαβε σύμφωνη γνώμη το 1993 και όχι καθεαυτή γνωμοδότηση, έχει διαφορετικό είδος προετοιμασίας από τις υπόλοιπες επειδή προωθήθηκε περαιτέρω. Διέθετε ήδη οικονομία της αγοράς και συνεπώς βρίσκεται τώρα στη διαδικασία των διαπραγματεύσεων. Όσον αφορά την Τουρκία, συμμορφωνόμαστε πλήρως με τις επιθυμίες του Ευρωπαϊκού Συμβουλίου του Λουξεμβούργου και του Κάρντιφ. Έτσι, συντάξαμε μία έκθεση προόδου με βάση το άρθρο 28, περιλαμβάνοντας συμπεράσματα του Κάρντιφ, τα σχόλιά μας για την πρόοδο της ευρωπαϊκής στρατηγικής για την Τουρκία και ούτω καθεξής.

<SPEAKER ID=51 LANGUAGE="DE" NAME="Brok">
Κύριε Πρόεδρε, αν κατάλαβα καλά όσα είπατε για τη Σλοβακία, υποτίθεται ότι η κυβέρνηση μετά τις πρόσφατες εκλογές έχει σχέδια που θα της επιτρέψουν, σε περίπτωση που θα μπορέσει να τα επιβάλει, να θεσπίσει δημοκρατικές διαδικασίες και κράτος δικαίου. Αυτό δεν έχει πραγματοποιηθεί μέχρι τώρα και επ' αυτού έχει ήδη επίσης ασκηθεί κριτική. Θα έβρισκα καλό το να επιβεβαιώσετε για άλλη μια φορά το εξής: είναι αλήθεια ότι ο Πρόεδρος της Επιτροπής θα δεχθεί την Παρασκευή τον πρωθυπουργό της Σλοβακίας προκειμένου να καταστήσει φανερή τη διαφορετική αντιμετώπιση που υπάρχει συγκριτικά με την προηγούμενη κυβέρνηση;

<SPEAKER ID=52 NAME="van den Broek">
Ο Πρόεδρος Santer και εγώ θα έχουμε συνομιλίες με τον νέο πρωθυπουργό της Σλοβακίας, τον κ. Dzurinda και θα του μεταφέρουμε το ακόλουθο μήνυμα: σαφώς καλωσορίζουμε τη νέα κυβέρνηση. Αναφορικά με τη διαδικασία διεύρυνσης και τη θέση της Σλοβακίας σε αυτήν, με ευχαρίστηση θα βλέπαμε την εξέλιξη μιας κατάστασης όπου θα επιβεβαιωνόταν η σταθερότητα των πολιτικών θεσμών, η δημοκρατική της φύση, ο σεβασμός των ανθρωπίνων δικαιωμάτων και το κράτος δικαίου, συμπεριλαμβανομένου του σεβασμού των δικαιωμάτων των μειονοτήτων. Δεύτερον, οι αδυναμίες τις οποίες παρατηρήσαμε στην οικονομική κατάσταση να διορθωθούν από την παρούσα κυβέρνηση.
<P>
Προσδοκώ ότι ο πρωθυπουργός της Σλοβακίας θα διευκρινήσει τα σχέδιά του ως προς αυτό. Θα χρειαστεί βεβαίως κάποιο χρόνο για την εφαρμογή τους. Θα παρακολουθούμε εκ του σύνεγγυς αυτές τις εξελίξεις και όταν θεωρήσουμε ότι πληρούνται τα κριτήρια για την έναρξη των καθεαυτών διαπραγματεύσεων - και εδώ σκέπτομαι κυρίως τα πολιτικά, αλλά επίσης και ορισμένα οικονομικά κριτήρια - θα συστήσουμε την έναρξη των διαπραγματεύσεων. Αυτό είναι το ξεκάθαρο μήνυμα προς τον πρωθυπουργό της Σλοβακίας.

<SPEAKER ID=53 LANGUAGE="ES" NAME="Barσn Crespo">
Κύριε Πρόεδρε, η Επιτροπή άλλαξε προσέγγιση σχετικά με την πορεία ως προς τον κανονισμό περί συντονισμού των προενταξιακών μέσων. Το ερώτημά μου είναι κατ' αρχάς ποιοι λόγοι οδήγησαν σε αυτό; Και κατά δεύτερον, μήπως αυτό δεν συνεπάγεται επικέντρωση όλων των προσπαθειών στο πρόγραμμα PHARE;

<SPEAKER ID=54 NAME="van den Broek">
Δεν είμαι σίγουρος ότι κατανοώ τί εννοεί ο αξιότιμος βουλευτής λέγοντας «άλλαξε προσέγγιση». Δεν έχει υποπέσει στην αντίληψή μου καμία αλλαγή προσέγγισης. Όταν ομιλούμε περί συντονισμού των προενταξιακών μέσων, αυτό έχει να κάνει με τις αλλαγές που θα συμβούν από το έτος 2000 και έπειτα όταν, αφού υποβληθούν προς έγκριση στην αρμόδια επί του προϋπολογισμού αρχή, θα έχουμε περισσότερα οικονομικά μέσα στη διάθεσή μας. Ο κ. Barσn Crespo θα το γνωρίζει. Οφείλουμε να συντονίσουμε όλα τα διαφορετικά μέσα που υποστηρίζουν την προετοιμασία για ένταξη στις υποψήφιες χώρες. Γνωρίζω ότι διεξάγεται συζήτηση στο Συμβούλιο για τους κανονισμούς που προτείναμε επ' αυτού, αλλά ελπίζω ότι τα συμπεράσματα θα συναχθούν στο άμεσο μέλλον. Δεν νομίζω ότι υπάρχει πολιτική συνυποδήλωση σε αυτό.

<SPEAKER ID=55 LANGUAGE="DE" NAME="Schroedter">
Κύριε Πρόεδρε, κύριε van den Broek, επικροτούμε το ότι η Επιτροπή εμφανίζει μια κάποια ευελιξία και παρ' όλα αυτά ακολουθεί την ιδέα που εμπεριέχεται στο πρότυπο γραμμής εκκίνησης αυτού του Κοινοβουλίου. Διακρίνει όμως η Επιτροπή, βάσει των προτάσεών σας στο πρωτόκολλο για τη διεύρυνση στο παράρτημα της Συνθήκης του Αμστερνταμ και βάσει του γεγονότος ότι δεν υπάρχει πρόοδος ως προς τις θεσμικές μεταρρυθμίσεις στην Ευρωπαϊκή Ένωση, ενδεχομένως κάποιον κίνδυνο για τις διαπραγματεύσεις και την γρήγορη ένταξη; Τί κάνει η Επιτροπή ως κινητήρια δύναμη της ολοκλήρωσης για να προωθήσει γρήγορα τα ζητήματα αυτά, καθώς και μια θεσμική μεταρρύθμιση και στην Ευρωπαϊκή Ένωση, εκπληρώνοντας κατ' αυτόν τον τρόπο και τα δικά της καθήκοντα;

<SPEAKER ID=56 NAME="van den Broek">
Είναι απολύτως σωστό ότι, ενώ τώρα συζητούμε για ό, τι επιθυμούμε να πράξουν οι υποψήφιες χώρες στο πλαίσιο της προετοιμασίας για ένταξη, αυτό με κανένα τρόπο δεν απαλλάσσει τα κράτη μέλη μας από την ανάγκη να σημειώσουν πρόοδο στη μεταρρύθμιση της ίδιας της ΕΕ. Αυτό περικλείεται σε οτιδήποτε αφορά την Ατζέντα 2000, και περιλαμβάνει προτάσεις για την αλλαγή πολιτικής, θεσμικές αλλαγές και το σύνολο του δημοσιονομικού πλαισίου. Κάτι που επιθυμούμε να αποφύγουμε είναι ότι, ενώ ωθούμε τα κράτη μέλη να σημειώσουν πρόοδο στην Ατζέντα 2000 - και έχουμε υποβάλει προτάσεις επί αυτού -, δεν θα πρέπει να απειλούμε τις υποψήφιες χώρες και να μειώνουμε την αυτοπεποίθησή τους λέγοντας ότι λαμβάνουμε υπόψη ορισμένες καθυστερήσεις στην Ευρωπαϊκή Ένωση και δεν θα τις προωθήσουμε προς τις διαπραγματεύσεις ούτε θα σημειώσουμε προόδους στον έλεγχο κ.λπ. Έχετε απόλυτο δίκιο ότι τα πράγματα πρέπει να είναι ισορροπημένα, τα κράτη μέλη της ΕΕ και η Επιτροπή οφείλουν να αναλάβουν τις ευθύνες τους και να προσπαθήσουν να συμβαδίζουν.
<P>
Τέλος, γνωρίζετε καλά ότι όταν πέρυσι παρουσιάστηκε η Ατζέντα 2000, η Επιτροπή ήταν αυτή που αναφέρθηκε στη Συνθήκη του Αμστερνταμ, όπου προτιμάται σαφώς η διεξαγωγή του συνόλου της θεσμικής συζήτησης σε μια διακυβερνητική διάσκεψη, η οποία να ολοκληρωθεί πριν από την πρώτη διεύρυνση, πριν την προσχώρηση του πρώτου νέου μέλους. Δεν έχουν ληφθεί ακόμη αποφάσεις, ωστόσο διαφαίνεται ήδη ξεκάθαρα ότι η Επιτροπή επιθυμεί να επιταχύνει όσο το δυνατόν περισσότερο, μέχρι εκεί που φθάνει η επιρροή της, και τη διαδικασία θεσμικής μεταρρύθμισης της ίδιας της ΕΕ.

<SPEAKER ID=57 LANGUAGE="FR" NAME="Pasty">
Η διεξαγωγή αυτής της συνεδρίασης είναι λίγο χαώδης, ελπίζω όμως η διαδικασία διεύρυνσης να μην είναι χαώδης. Θα ήθελα λοιπόν, υπό αυτή την έννοια, να θέσω δύο σύντομα ερωτήματα.
<P>
Πρώτο ερώτημα: ελέχθη ότι η Λεττονία θα μπορούσε να προσχωρήσει με την πρώτη ομάδα. Θα ήθελα όμως να μάθω τι γίνεται με την Εσθονία. Η Εσθονία ανήκει στην πρώτη ομάδα, σημείωσε όμως αυτή η χώρα αξιόλογες προόδους σε θέματα συμπεριφοράς προς τη ρωσική της μειονότητα; Αραγε η Λετονία δεν προηγείται σήμερα της Εσθονίας όσον αφορά αυτό το θέμα;
<P>
Δεύτερο σύντομο ερώτημα - διακόψαμε πριν λίγο τον Επίτροπο - αλλά τι γίνεται με τη Βουλγαρία και τη Ρουμανία; Αν κατάλαβα καλά, περνάμε από μία διαδικασία έξι συν πέντε σε μία διαδικασία έξι συν, ενδεχομένως, τρεις, ή συν δύο, και οι δύο που αποκλείονται είναι η Βουλγαρία και η Ρουμανία.
<P>
Δεν φοβόσαστε μήπως ο τρόπος με τον οποίο ενεργείτε προκαλέσει σοβαρά προβλήματα εσωτερικής πολιτικής στις δύο αυτές χώρες, που θα βρεθούν, κατά κάποιο τρόπο, εντελώς στο περιθώριο, ακόμη κι αν τους προτείνουμε τη σύναψη προενταξιακών συμφωνιών; Νομίζω ότι υπάρχει κίνδυνος να προκαλέσουμε την πολιτική τους αποσταθεροποίηση.

<SPEAKER ID=58 NAME="van den Broek">
Με βάση τις αρχές που έγιναν αποδεκτές πέρυσι στην Ατζέντα 2000, είναι πιθανό μία χώρα να προηγηθεί μιας άλλης στις προετοιμασίες. Δεν λέγω ότι αυτό συμβαίνει μεταξύ Εσθονίας και Λεττονίας. Η Λεττονία δεν βρίσκεται ακόμη στο στάδιο των διαπραγματεύσεων, ωστόσο, όπως προείπα, έχει σημειώσει εξαιρετική πρόοδο και υπάρχει προοπτική. Όμως εκεί που η Λεττονία προόδευσε περισσότερο από την Εσθονία είναι στο θέμα της ρωσόφωνης μειονότητας. Αναφέρθηκα στο πρόσφατο δημοψήφισμα στη Λεττονία όπου εγκρίθηκε το εν λόγω θέμα - ιδίως η διευκόλυνση της διαδικασίας πολιτογράφησης και επίσης η βελτίωση της κατάστασης των άστεγων παιδιών. Ωστόσο, υπάρχουν ακόμη νομοθετικά μέτρα τα οποία πρέπει να θεσπίσει η Εσθονία.
<P>
Όσον αφορά τη Βουλγαρία και τη Ρουμανία, δεν είχα πρόθεση να αποσιωπήσω το θέμα. Στις σημειώσεις της ομιλίας μου - την οποία δεν μπόρεσα να ολοκληρώσω προηγουμένως - είχε καταγραφεί η δήλωση ότι η Βουλγαρία έχει σημειώσει αξιόλογη πρόοδο, αλλά ξεκίνησε από χειρότερη κατάσταση σε σχέση με ορισμένες άλλες υποψήφιες χώρες. Συνεπώς, μας έχουν ενθαρρύνει πολύ οι πράξεις της βουλγαρικής κυβέρνησης, η οποία είναι αξιέπαινη από πολλές απόψεις. Δυστυχώς, δεν μπορώ να είμαι τόσο ενθουσιώδης για τη Ρουμανία, μολονότι σπεύδω να προσθέσω ότι η παρούσα κυβέρνηση, και ιδιαίτερα ο τωρινός πρωθυπουργός, έχει καταλήξει στο συμπέρασμα ότι υπάρχει καθυστέρηση στις μεταρρυθμίσεις στη Ρουμανία. Συνεργαζόμαστε πολύ στενά με τις αρχές της χώρας, όπως και με διεθνή χρηματοδοτικά ιδρύματα, σε μια προσπάθεια η χώρα να προχωρήσει και πάλι πρόσω ολοταχώς.

<SPEAKER ID=59 LANGUAGE="EN" NAME="Titley">
Ο Επίτροπος van den Broek ξεκίνησε τη δήλωσή του λέγοντας ότι θα μας παρουσίαζε μία έκθεση για τις 12 υποψήφιες χώρες. Μπορεί συνεπώς κάποιος να συμπεράνει ότι η Επιτροπή θεωρεί την Τουρκία υποψήφια χώρα και όχι εν δυνάμει υποψήφια χώρα; Μήπως η Σύνοδος Κορυφής του Κάρντιφ διερμηνεύθηκε ως θεωρούσα την Τουρκία υποψήφια χώρα;
<P>
Δεύτερον, μπορώ να ρωτήσω εάν η συγκεκριμένη έκθεση οδήγησε την Επιτροπή να προβεί σε συστάσεις για την αλλαγή της μορφής της προενταξιακής ενίσχυσης, ώστε να ενισχυθεί το έργο κάποιου τομέα σε αντίθεση με κάποιον άλλο;
<P>
Τέλος, το να λέμε ότι η Λεττονία μπορεί να ξεκινήσει διαπραγματεύσεις στο τέλος του 1999 είναι αρκετά παράξενο. Εάν η Λεττονία είναι έτοιμη, είναι έτοιμη τώρα. Εάν δεν είναι έτοιμη, χρειάζεται να αναμένει μέχρι την έκθεση του επόμενου έτους. Δεν είναι αρκετά παρακινδυνευμένο να λέμε ότι θα ξεκινήσουμε διαπραγματεύσεις έπειτα από 12 μήνες; Έτσι αφήνονται πολλά πράγματα στην τύχη.

<SPEAKER ID=60 NAME="van den Broek">
Η Τουρκία θεωρείται επιλέξιμη χώρα. Δεν αρνούμαι ότι υφίσταται μια πολύ ενδιαφέρουσα ιδεολογική διαμάχη για το εάν θα πρέπει να αποκαλείται υποψήφια ή όχι. Ως Επίτροπος αρμόδιος για τις σχέσεις με την Τουρκία γνωρίζω ακριβώς πώς να χειρισθώ τον φάκελλο υποψηφιότητας. Αυτά απαριθμώνται στα συμπεράσματα του Λουξεμβούργου και του Κάρντιφ και η ευρωπαϊκή στρατηγική για την Τουρκία είναι απολύτως σαφής, με ό, τι αυτό συνεπάγεται για την προετοιμασία για ένταξη.
<P>
Σχετικά με τη Λεττονία, προφανώς μπορούμε να πούμε εάν πληροί ή δεν πληροί τα κριτήρια. Υπάρχει βεβαίως κάποια γκρίζα ζώνη εάν πούμε: είμαι πολύ εντυπωσιασμένος από τις σημαντικές βελτιώσεις που συντελέστηκαν, αλλά εάν κοιτάξω αφενός την αλληλεπίδραση μεταξύ των οικονομικών παραμέτρων της προϋπόθεσης για οικονομία της αγοράς και αφετέρου την ανταγωνιστικότητα, θέλω περισσότερα στοιχεία για να βεβαιωθώ ότι πληρούνται πράγματι οι εν λόγω προϋποθέσεις. Έτσι έχει η κατάσταση με τη Λεττονία, εκτός από ορισμένα συγκεκριμένα σημεία που αναφέρουμε στην έκθεση, στα οποία επιθυμούμε να δούμε περαιτέρω βελτίωση. Αυτά αφορούν κυρίως την εποπτεία του χρηματοοικονομικού συστήματος, για να σας φέρω ένα παράδειγμα.

<SPEAKER ID=61 LANGUAGE="EN" NAME="Spencer">
Κύριε Πρόεδρε, αποτελεί χαρακτηριστικό ενός γνήσιου κοινοβουλίου το γεγονός ότι είναι έτοιμο να φάει το ψωμί καυτό από τον φούρνο. Σήμερα το απόγευμα είχαμε ένα παράδειγμα της δυσπεψίας που αυτό μπορεί να προκαλέσει. Προτείνω σε εσάς και στους συναδέλφους σας στο Προεδρείο να βρείτε τρόπους με τους οποίους να βελτιωθεί η ευελιξία της Ολομέλειας σε τέτοιες στιγμές, σε σχέση και με την Επιτροπή και με το Συμβούλιο.
<P>
Επίτροπε, είναι καιρός κάποιος σε αυτή τη συζήτηση να εκφράσει και κάποια συγχαρητήρια. Τουλάχιστον ως πρώτο άκουσμα, οι προτάσεις σας για τη Λεττονία, τη Σλοβακία και τη Λιθουανία παρουσιάζονται ως μια ευφυής και ρεαλιστική διατύπωση και αξίζετε συγχαρητήρια γι' αυτό. Όμως, αναφέρατε εξαιρετικά συνοπτικά τον μεγαλύτερο και δυσκολότερο φάκελο υποψηφιότητας, δηλαδή αυτόν της Πολωνίας. Δοθείσης της ευκαιρίας θα θέλατε να πείτε κάτι για την Πολωνία;

<SPEAKER ID=62 NAME="van den Broek">
Σαφέστατα, η Πολωνία - η μεγαλύτερη υποψήφια χώρα από άποψη πληθυσμού - ανήκει στις χώρες με τις οποίες διεξάγουμε διαπραγματεύσεις. Υπάρχει μία πολύ θετική παρατήρηση, δηλαδή ότι ενώ συνέβησαν λίγα στη χώρα ως προς την προετοιμασία και, κυρίως ως προς τα προγράμματα, τα οποία θεωρούσαμε ότι δεν υλοποιούνταν σύμφωνα με την εταιρική σχέση για την ένταξη, ο πρωθυπουργός και το προσωπικό του ανέλαβαν γερά τα ηνία συντονισμού της διαδικασίας προετοιμασίας. Αυτό φαίνεται σαφέστατα.
<P>
Αυτό που δεν μπορεί να επιλυθεί τόσο άμεσα είναι το γεγονός ότι η χώρα έχει έναν στάσιμο πολύ σημαντικό γεωργικό τομέα και αρκετά σημαντικά περιβαλλοντικά προβλήματα. Αλλά δεν θα προβάλω την Πολωνία ως τη χειρότερη περίπτωση, μολονότι δημιουργείται αυτομάτως θέμα επειδή, σε μια χώρα τόσο μεγάλη όσο αυτή, η εν λόγω κατάσταση υποδεικνύει σε κάποιο βαθμό τις διαστάσεις των προβλημάτων της. Αυτά θα τα βρείτε στο έγγραφο σύνθεσης το οποίο ελπίζω να λάβετε σήμερα. Επιδιώξαμε να συνοψίσουμε όσο ήταν δυνατόν - χωρίς να αφήσουμε έξω καμία χώρα - τις γενικές μας εντυπώσεις από τη συνολική διαδικασία. Επί τη ευκαιρία, θα ήθελα να προσθέσω ένα σημαντικό σημείο, δηλαδή τις συζητήσεις που είχαμε πέρυσι με το Κοινοβούλιο για τις «εντός» και τις «προ-εντός» χώρες.
<P>
Πρώτον, το περασμένο έτος κατέστη σαφές - και αναγνωρίζω την παρότρυνση του Κοινοβουλίου να συνεχίσουμε τις διαδικασίες - ότι οι διαφοροποιήσεις μεταξύ των δύο ομάδων έχουν μειωθεί κατά πολύ. Όλες βρίσκονται υπό έλεγχο, και στις «προ-εντός» χώρες ο έλεγχος θα μετατοπισθεί από το πολυμερές στο διμερές σύστημα στο πρώτο τρίμηνο του ερχόμενου έτους. Αυτό σημαίνει ότι ο διμερής έλεγχος των «προ-εντός» χωρών προσεγγίζει πολύ περισσότερο ό, τι κάνουμε με τις χώρες με τις οποίες διαπραγματευόμαστε. Αυτό μειώνει περαιτέρω τις διαφοροποιήσεις και επίσης σημαίνει ότι όταν ξεκινήσουμε τις διαπραγματεύσεις με τις «προ-εντός» χώρες, το μειονέκτημά τους σε σύγκριση με τις «εντός» χώρες θα είναι μικρότερο από ό, τι στην αρχή.

<SPEAKER ID=63 LANGUAGE="DA" NAME="Haarder">
Κύριε Πρόεδρε, γι' άλλη μια φορά ο άνεμος της ιστορίας πνέει στην αίθουσα αυτή, διότι είναι ιστορικής σημασίας η σημερινή απόφαση της Επιτροπής να προσδώσει στη διαδικασία διεύρυνσης νέα αξιοπιστία και νέα δυναμική, αναγνωρίζοντας ότι η Λεττονία ίσως θα έπρεπε να είχε συμπεριληφθεί στον πρώτο γύρο, ότι δηλαδή θα μπορούσε να είναι ένα από τα πρώτα πρώην δικτατορικά κράτη που γίνεται μέλος της Ένωσης. Θα ήθελα λοιπόν να ζητήσω από τον Επίτροπο να επιβεβαιώσει ότι - αν η παρούσα ανάπτυξη συνεχιστεί - η Λεττονία θα μπορέσει κάλλιστα να συμμετάσχει στην πρώτη ομάδα κρατών που θα γίνουν κανονικά μέλη στις αρχές της επόμενης χιλιετηρίδας. Θα ήθελα επίσης να ζητήσω από τον Επίτροπο να επιβεβαιώσει ότι η Λεττονία έχει τώρα τη δυνατότητα να συμμετάσχει στην πρώτη ομάδα, καθώς και ότι η Λιθουανία και η Σλοβακία μπορούν φυσικά πολύ σύντομα να ακολουθήσουν. Σας ευχαριστώ αν το επιβεβαιώσετε αυτό, κύριε Επίτροπε.

<SPEAKER ID=64 NAME="van den Broek">
Αποτελεί πάντοτε πρόκληση να μιλάμε για ξεκάθαρα διαγεγραμμένες ημερομηνίες, αλλά όσον αφορά στην ένταξη των μελών, ξέρουμε ότι σήμερα πολλές από τις υπό διαπραγμάτευση χώρες υποθέτουν ότι θα καταστούν πλήρη μέλη το 2002 ή, η πλειονότητα εξ αυτών, το 2003. Αναφέρομαι στην Ομάδα των Έξι. Η μόνη απάντηση που έχω να δώσω είναι ότι το εύχομαι. Αλλά οι υποψήφιες χώρες είναι εκείνες που πρέπει να εκπληρώσουν τις προϋποθέσει, ς για να καταστεί αυτό εφικτό. Το ίδιο ισχύει για την έναρξη των διαπραγματεύσεων, όπως ανέφερα προηγουμένως με κάθε λεπτομέρεια. Είναι σαφές ότι υπάρχουν τα πολιτικά κριτήρια που εκπληρώνει η Λεττονία, τα οικονομικά κριτήρια για τα οποία λέμε ότι χρειαζόμαστε ένα μεγαλύτερο ιστορικό επιδόσεων, αλλά υπάρχει μία ξεκάθαρη προοπτική, ότι εσείς προσεγγίζετε το στάδιο όπου μπορούμε να προτείνουμε αυτό το βήμα. Αυτό είναι το κείμενο του εγγράφου σύνθεσης. Οτιδήποτε πέρα από αυτό αποτελεί εικασία.

<SPEAKER ID=65 LANGUAGE="EN" NAME="Malone">
Ήλπιζα ότι ο Επίτροπος είχε καθυστερήσει γιατί έθετε τις τελευταίες πινελιές στην αξιολόγηση της Μάλτας. Επομένως, Επίτροπε, απογοητεύομαι εις διπλούν που σας ακούω να λέτε ότι θα έχουμε φθάσει στα μέσα Φεβρουαρίου, πριν καταλήξετε στη νέα σας αξιολόγηση. Εξάλλου, η Επιτροπή όπως και το Ευρωπαϊκό Κοινοβούλιο, είχε εκδώσει μία ευνοϊκή γνώμη το 1995 σχετικά με την προσχώρηση της Μάλτας. Θα ήθελα να μας εξηγήσετε την ακριβή αιτία αυτής της καθυστέρησης και να έχετε επίσης υπόψη σας ότι το 1995 στη Μαδρίτη είχε αποφασιστεί ότι οι διαπραγματεύσεις με την Μάλτα θα άρχιζαν έξι μήνες μετά το πέρας της Διακυβερνητικής Διάσκεψης. Έχοντας αυτά ως δεδομένα, μήπως υπάρχει κάποιος πραγματικός λόγος που δεν συμπεριλαμβάνεται η Μάλτα στην πρώτη ομάδα; Πιστεύω ότι θα συμφωνήσετε μαζί μου, αλλά αν όχι, θα πρέπει να το πείτε εδώ ότι η Μάλτα πληροί τα κριτήρια από οικονομική άποψη και ότι κατά τα άλλα είναι μπροστά από τα άλλα υποψήφια κράτη. Θα ήθελα μία σαφή απάντηση σήμερα.

<SPEAKER ID=66 LANGUAGE="EN" NAME="van den Broek">
Αν θέλουμε να είμαστε δίκαιοι με τη Μάλτα κάτω από τις παρούσες περιστάσεις, δηλαδή μετά μία διετή διακοπή της προετοιμασίας για προσχώρηση, σημαίνει ότι θα πρέπει να επανεξετάσουμε τη σύμφωνη γνώμη που δώσαμε το 1993. Αυτό ακριβώς μας ζήτησε να κάνουμε το Συμβούλιο. Συνεπώς, απέστειλα μία επιστολή στις αρχές της Μάλτας και ο υπουργός των Εξωτερικών θα μας επισκεφτεί αύριο. Του εστάλη ένα ερωτηματολόγιο, για να συμπληρώσει όλα τα σχετικά στοιχεία, που εμείς επίσης συγκεντρώσαμε από άλλους, ώστε να μπορέσουμε να εργαστούμε για την παρουσίαση της ενημερωμένης σύμφωνης γνώμης. Ανέφερα μάλιστα κάποια χρονική στιγμή, δηλαδή τις αρχές ή τα μέσα Φεβρουαρίου. Επομένως, είναι πολύ κοντά. Απαντώντας στην κ. Malone, θα έλεγα ότι εκφράζουμε την ικανοποίησή μας για την αναθέρμανση της αίτησης της Μάλτας, αλλά θα προσφέρουμε μεγαλύτερη εξυπηρέτηση σε αυτή τη χώρα, αν υπάρξει μία ενημέρωση της κατάστασης. Δεν αναμένω μεγάλες εκπλήξεις, αλλά θα πρέπει να υπάρξει κάποια εξακρίβωση και επί αυτής της βάσης θα δούμε με ποιόν τρόπο μπορεί η Μάλτα να ενσωματωθεί καλύτερα στις περαιτέρω προετοιμασίες για προσχώρηση.

<SPEAKER ID=67 LANGUAGE="EN" NAME="Christodoulou">
Θα ήθελα να ξεδιαλύνω τη σύγχυση που τουλάχιστον έχω εγώ μετά τα λόγια που αντήλλαξαν ο κ. Αλαβάνος και η Επιτροπή για το θέμα της Κύπρου. Ας υποθέσουμε, για τους σκοπούς της συζήτησης που διεξάγεται εδώ, ότι δεν υφίσταται το πρόβλημα της τουρκικής μειονότητας, η οποία δεν συμμετέχει στις συζητήσεις. Δεν μπορώ να καταλάβω πώς μία μειόνοτητα μπορεί να επιβάλει τους κανόνες της στην πλειοψηφία, γεγονός που φαίνεται να το αποδέχεται η Ευρωπαϊκή Ένωση. Αλλά, ούτως ή άλλως, αν αυτό δεν αποτελούσε ζήτημα, πόσο κοντά είναι η Κύπρος στην εκπλήρωση των απαιτήσεων προκειμένου να συμμετέχει στην Ευρωπαϊκή Ένωση;

<SPEAKER ID=68 LANGUAGE="EN" NAME="van den Broek">
Στην έκθεση για την Κύπρο υπάρχει μία οικονομική ανάλυση. Ο αξιότιμος βουλευτής θα γνωρίζει βέβαια ότι η Κύπρος απολάμβανε κατά το παρελθόν μίας αρκετά προστατευμένης οικονομίας, επομένως η διαδικασία ελευθέρωσης πρέπει να συνεχιστεί. Σίγουρα δεν έχουμε κανένα λόγο να προειδοποίησουμε την Κύπρο για οτιδήποτε, παρ' όλο που υπάρχουν ορισμένα πράγματα, για παράδειγμα το τραπεζικό σύστημα και μερικά θέματα που αφορούν τη δικαιοσύνη, που θα μπορούσαν να βελτιωθούν και που ανήκουν στο πάκετο βάσει του οποίου εργάζονται όλες οι υποψήφιες χώρες.
<P>
Όσον αφορά το ζήτημα του βόρειου τμήματος, συμμερίζομαι την επιθυμία του αξιότιμου βουλευτή να υλοποιηθεί η συμμετοχή των Τουρκοκυπρίων για τον απλό και μόνο λόγο ότι κοινός μας στόχος είναι να φροντίσουμε ώστε η ένταξη της Κύπρου να ωφελήσει τελικά και τις δύο κοινότητες. Αυτό έχει αναφερθεί αναρίθμητες φορές στα συμπεράσματα συνόδων κορυφής. Αλλά δεν μπορούμε να πιέσουμε κανέναν - όχι βεβαίως τον κ. Ντενκτάς. Αυτός ευθύνεται αν συνεχίζει να αρνείται τη συμμετοχή του στη διαπραγματευτική αντιπροσωπεία. Στο μεταξύ, θα συνεχίσουμε να εργαζόμαστε με την Κύπρο.

<SPEAKER ID=69 LANGUAGE="FI" NAME="Ojala">
Αξιότιμε κύριε Πρόεδρε, ο Επίτροπος Van den Broek διαπίστωσε κατά την παρέμβασή του αναφερόμενος στην κατάσταση των τσιγγάνων, δηλαδή των Ρομ, πως αρκετές υποψήφιες χώρες θα πρέπει να ανησυχούν σε ό, τι αφορά τα πολιτικά κριτήρια και ιδιαίτερα τη θέση των μειονοτήτων. Είναι σημαντικό το γεγονός ότι ο Επίτροπος ενδιαφέρθηκε για την κατάσταση της εν λόγω μειονότητας, η οποία αριθμεί αρκετά εκατομμύρια πληθυσμό, στις υποψήφιες χώρες. Γνωρίζουμε μεταξύ άλλων ότι πολλοί Ρομ της Τσεχίας έχουν ζητήσει άσυλο στο Ηνωμένο Βασίλειο και στον Καναδά. Συνεπώς, θα ήθελα να ρωτήσω τον Επίτροπο, εάν η Επιτροπή έχει καταλήξει σε πορίσματα σχετικά με τις προϋποθέσεις που απαιτούνται τώρα από τις υποψήφιες χώρες προκειμένου να βελτιώσουν την θέση των Ρόμ.

<SPEAKER ID=70 LANGUAGE="EN" NAME="van den Broek">
Εκτός από την ενθάρρυνσή μας προς τις κυβερνήσεις προκειμένου να συνεχίσουν να εργάζονται επί αυτών των ζητημάτων, αρκετά από τα οικονομικά μας προγράμματα συνεργασίας - για παράδειγμα το PHARE - περιλαμβάνουν προγράμματα για την βελτίωση της κατάστασης της εν λόγω μειονότητας. Όπως είπα με κάθε ειλικρίνεια, μέχρι τώρα καταλήγουμε στο συμπεράσμα ότι μία πολιτική προτεραιότητα στις πολιτικές των ενδιαφερομένων χωρών δεν είναι αρκετή. Αυτό σημαίνει ότι στις επαφές μας με αυτές - και θα βρείτε επίσης το αίτημα να κάνουμε κάτι για αυτό στο πλαίσιο των εταιρικών σχέσεων για την ένταξη - θα εξακολουθούμε να υποστηρίζουμε τη βελτίωση της εν λόγω κατάστασης και να διαθέτουμε τα προγράμματα μας, προκειμένου να έρθουν πιο κοντά προς αυτόν τον σκοπό.

<SPEAKER ID=71 LANGUAGE="NL" NAME="Aelvoet">
Κύριε Πρόεδρε, θα ήθελα να ευχαριστήσω οπωσδήποτε την Ευρωπαϊκή Επιτροπή για το γεγονός ότι ανακοίνωσε αυτό το μεγάλο νέο πρώτα στο Κοινοβούλιο αντί να το δώσει στον Τύπο, καθώς επίσης και για το γεγονός που διαπιστώσαμε, ότι δηλαδή κατά τις διαπραγματεύσεις οι διάφορες χώρες μπορούν να προχωρήσουν σημαντικά εφόσον έχουν σημειώσει ουσιαστική πρόοδο.
<P>
Όσον αφορά τη Βουλγαρία, με χαρά μου διαπιστώνω ότι η χώρα αυτή έχει επιτύχει πραγματικά σημαντική πρόοδο. Θεωρώ ότι αυτό θα πρέπει να το υπογραμμίσουμε σαφώς. Έχω ωστόσο να θέσω ένα ερώτημα που αφορά τα πολύ δύσκολα σημεία στις σχέσεις μεταξύ Ευρωπαϊκής Ένωσης και Βουλγαρίας, δηλαδή το ζήτημα της πυρηνικής ενέργειας, το ζήτημα του Κοζλοντούι συγκεκριμένα. Διαπιστώνουμε σχετικά ότι και στις τελευταίες προτάσεις της βουλγαρικής κυβέρνησης προτείνονται ημερομηνίες για την παύση λειτουργίας του Κοζλοντούι οι οποίες είναι εντελώς διαφορετικές από την αρχική υπόσχεση που είχε δώσει και η οποία περιλαμβάνεται ήδη στη συμφωνία του 1993. Θα ήθελα επομένως να ρωτήσω την Ευρωπαϊκή Επιτροπή εάν θα μπορούσε να μας αναφέρει επακριβώς ποιες εκτιμά ότι είναι οι συνέπειες του προβλήματος αυτού με τον πυρηνικό σταθμό, καθώς και τι ρόλο αναμένεται να παίξει αυτό όσον αφορά τις δυνατότητες προσχώρησης της Βουλγαρίας.

<SPEAKER ID=72 LANGUAGE="EN" NAME="van den Broek">
Είμαι προσεκτικός γιατί πολύ συχνά έχω την τάση να μπλέκω τα πυρηνικά εργοστάσια ηλεκτρικής ενέργειας στη Βουλγαρία, τη Λιθουανία και τη Σλοβακία. Αλλά ένα πράγμα είναι σαφές. Η πυρηνική ασφάλεια αποτελεί ένα εξαιρετικά σημαντικό σκέλος της συνεργασίας μας με τις υποψήφιες χώρες. Έχουμε καταστήσει απολύτως σαφές ότι όσον αφορά στις ημερομηνίες που θα κλείσουν, υπολογίζουμε ότι αυτό θα γίνει βάσει των συμφωνιών πυρηνικής ασφάλειας που είχαν συνηφθεί νωρίτερα. Επιπλέον, μπορεί κανείς μερικές φορές να αμφισβητήσει τη διάρκεια ζωής ενός ορισμένου στοιχείου σε ένα πυρηνικό εργοστάσιο ηλεκτρικής ενέργειας, γι' αυτό και εμείς ακούμε τους ειδικούς. Πρόκειται για τους ειδικούς που συνδέονται με τον λογαριασμό «πυρηνικής ασφάλειας» της ΕΤΑΑ, κ.λ.π.
<P>
Η έλλειψη σήμερα συγκεκριμένων στοιχείων δεν μου επιτρέπει να είμαι περισσότερο σαφής, αλλά να είσαστε σίγουροι ότι το κλείσιμο των πυρηνικών εργοστασίων, για τα οποία είμαστε πεπεισμένοι ότι ποτέ δεν θα μπορέσουν να φθάσουν τα επίπεδα ασφάλειας που απαιτούν τα διεθνή πρότυπα, παραμένει ζήτημα υψίστης προτεραιότητας στη συνεργασία μας.

<SPEAKER ID=73 NAME="Εφραιμίδης">
Κύριε Πρόεδρε, ζήτησα να υποβάλω ερώτηση μόλις άρχισε ο κ. Επίτροπος. Και μου λέτε τώρα ότι φθάνουμε στο τέλος της συζήτησης. Δεν έχω πάρει όμως τον λόγο. Και ενώ έχω παρατηρήσει ότι πήραν τον λόγο συνάδελφοι -δεν είναι αντιδικία μαζί τους- που ήλθαν πολύ ώρα αφού άρχισε ο κ. Επίτροπος. Τί συμβαίνει; Κατ'επανάληψη ενόχλησα τον κύριο που κάθονταν δίπλα σας και μου είπε: «Μείνε ήσυχος, σε έχω γραμμένο». Τώρα μου λέτε ότι τελειώνει η συζήτηση. Έχω ζητήσει τον λόγο μόλις άρχισε ο κ. Επίτροπος. Διαμαρτύρομαι!

<SPEAKER ID=74 NAME="Πρόεδρος">
Κύριε Εφραιμίδη, πρέπει να δίνω τον λόγο με τρόπο ισορροπημένο ανά εθνικότητες και πολιτικές ομάδες. Από τη δική σας πολιτική ομάδα έχουν μιλήσει δύο άτομα, ένα εξ αυτών ήταν ο κ. Αλαβάνος, ο οποίος είναι επίσης Έλληνας. Υπάρχουν πολλά άτομα τα οποία μου ζήτησαν τον λόγο και δεν μπόρεσα να τους τον δώσω. Λυπάμαι πάρα πολύ. Αυτό είναι το κακό του να επιλέγει κανείς.
<P>
Τον λόγο έχει η κυρία Bonde.

<SPEAKER ID=75 LANGUAGE="DA" NAME="Bonde">
Θα ήθελα να ρωτήσω τον κ. van den Broek, αν η Επιτροπή έχει ολοκληρώσει τις θεσμικές εκτιμήσεις για τη στάθμιση των ψήφων, τον αριθμό επιτρόπων, τον αριθμό αποφάσεων που λαμβάνονται κατά πλειοψηφία, αν έχει συζητήσει για τις θεσμικές συνέπειες όσον αφορά τις υποψήφιες χώρες, αν υπάρχουν κάποιες υποψήφιες χώρες που έχουν εκφράσει ότι δεν επιθυμούν να έχουν από έναν επίτροπο η καθεμία, αν υπάρχουν υποψήφιες χώρες που έχουν θέσει ερωτηματικά όσον αφορά τις θεσμικές ιδέες που κυκλοφορούν στους διαδρόμους. Με άλλα λόγια: ποιες είναι οι θέσεις των υποψηφίων χωρών απέναντι στα θεσμικά θέματα; Υπάρχουν υποψήφιες χώρες που ζήτησαν πολυετείς εξαιρέσεις όσον αφορά, για παράδειγμα, την προστασία των εξοχικών κατοικιών, των χειμερινών σαλέ και των επαύλεων στην εξοχή;

<SPEAKER ID=76 NAME="van den Broek">
Τα θεσμικά και οικονομικά ζητήματα που αφορούν τις υποψήφιες χώρες κατά παράδοση - αν κοιτάξουμε προηγούμενες διαπραγματεύσεις - μένουν για το τέλος των διαπραγματεύσεων. Επομένως η απάντηση στον αξιότιμο βουλευτή είναι όχι.
<P>
Όσον αφορά στις διαπραγματεύσεις με τους Έξι, οι πρώτες διαπραγματεύσεις σε επίπεδο υπουργών θα πραγματοποιηθούν στις 10 Νοεμβρίου. Οι κοινές θέσεις του Συμβουλίου της ΕΕ θα θεσπιστούν στις 9 Νοεμβρίου στο Συμβούλιο Γενικών Υποθέσεων.
<P>
Οι υποψήφιες χώρες έχουν ζητήσει αρκετές μεταβατικές περιόδους, κυρίως σε ό, τι αφορά τον τομέα των τηλεπικοινωνιών. Ποια θα είναι ακριβώς η απάντηση; Είπαμε στο Συμβούλιο και στην Προεδρία να ζητήσουν περισσότερες διευκρυνίσεις, γιατί δεν είμαστε τόσο σίγουροι ότι οι εξαιρέσεις που έχουν ζητηθεί αντανακλούν τη σωστή κατανόηση των οδηγιών για τις τηλεπικοινωνίες και τα οπτικοακουστικά, κ.ο.κ. Αυτή είναι η καλύτερη απάντηση που μπορώ να δώσω αυτή τη στιγμή. Προφανώς πρόκειται για μία διαδικασία που βρίσκεται σε εξέλιξη.

<SPEAKER ID=77 NAME="Πρόεδρος">
Ευχαριστώ πολύ. Ευχαριστώ τον Επίτροπο van den Broek για τη διαθεσιμότητά του σε αυτήν την παρατεταμένη συζήτηση και για την ακρίβεια με την οποία απάντησε σε όλες τις ερωτήσεις.

<CHAPTER ID=6>
Εταιρική σχέση για την ολοκλήρωση
<SPEAKER ID=78 NAME="Πρόεδρος">
Η ημερήσια διάταξη προβλέπει τις δηλώσεις του Συμβουλίου και της Επιτροπής σχετικά με την εταιρική σχέση για την ολοκλήρωση ( "Partnership for integration»).
<P>
Το λόγο έχει ο κύριος Bartenstein, εξ ονόματος του Συμβουλίου.

<SPEAKER ID=79 NAME="Bartenstein">
Κύριε Πρόεδρε, κυρία Επίτροπε, αξιότιμοι βουλευτές του Ευρωπαϊκού Κοινοβουλίου, χαίρομαι που μου δίδεται αυτή η ευκαιρία να συζητήσω με το Ευρωπαϊκό Κοινοβούλιο για τις προόδους του Συμβουλίου σχετικά με την ενσωμάτωση της προστασίας του περιβάλλοντος και της αρχής της αειφορίας σε άλλους τομείς της πολιτικής μετά από το Ευρωπαϊκό Συμβούλιο του Κάρντιφ. Επιτρέψτε μου να παρουσιάσω αρχικά την αναγκαιότητα της ενσωμάτωσης βάσει ενός συγκεκριμένου παραδείγματος. Το μεγαλύτερο παγκόσμιο περιβαλλοντικό πρόβλημα είναι οι κλιματικές αλλαγές που προξενούνται από τον άνθρωπο και οι αρνητικές επιπτώσεις τους για το περιβάλλον και για τον άνθρωπο. Ως εκ τούτου, στο πλαίσιο του πρωτόκολλου του Κυότο όλα τα βιομηχανικά κράτη ανέλαβαν δέσμευση να μειώσουν τις εκπομπές αερίων που προκαλούν το φαινόμενο του θερμοκηπίου και που προξενούνται από τον άνθρωπο.
<P>
Τα κράτη μέλη της Ένωσης δεσμεύθηκαν από κοινού να πραγματοποιήσουν μείωση των εκπομπών κατά 8 %, η οποία μπορεί να επιτευχθεί μόνο μέσω ενός πακέτου κοινών και συντονισμένων μέτρων. Εδώ, ο τομέας των μεταφορών θα είναι αποφασιστικής σημασίας. Η προαιρετική δέσμευση της Ευρωπαϊκής Ένωσης Αυτοκινητοβιομηχανιών για την κατασκευή μέχρι το 2008 του αυτοκινήτου των έξι λίτρων θα συμβάλει περίπου κατά 15 % στην επίτευξη του στόχου της Ευρωπαϊκής Ένωσης για τη μείωση εκπομπών. Εξ αιτίας όμως της συνέχισης της αύξησης των μεταφορών, αν δεν ληφθούν μέτρα στον τομέα της πολιτικής των μεταφορών όχι μόνο δεν θα σημειωθεί μείωση των εκπομπών διοξειδίου του άνθρακα, αλλά αντίθετα θα σημειωθεί αύξηση κατά περίπου 30 %. Για τον λόγο αυτόν, οι τεχνικές βελτιώσεις πρέπει να συμπληρωθούν με οικονομικά μέσα σε ευρωπαϊκό και εθνικό επίπεδο. Πρέπει να μεταφερθεί η αυξημένη μετατροπή των εξωτερικών δαπανών σε εσωτερικές.
<P>
Η βελτίωση της υποδομής των σιδηροδρόμων σε εθνικό, αλλά και σε διεθνές επίπεδο, π.χ. των διευρωπαϊκών σιδηροδρομικών δικτύων, αποτελεί περαιτέρω δυνατότητα περιορισμού της αύξησης της κυκλοφορίας επιβατικών και φορτηγών οχημάτων και ικανοποίησης της ανάγκης για μετακινήσεις τόσο από την πλευρά των ανθρώπων όσο και από την πλευρά της οικονομίας. Αυτό το μικρό δείγμα των προβλημάτων που τίθενται σε σχέση με την προστασία του κλίματος δείχνει ότι μόνο με μια ολοκληρωμένη προσέγγιση όλων των τομέων της πολιτικής μπορούν να πραγματοποιηθούν πρόοδοι στην επίλυση των υφισταμένων προβλημάτων. Το κέντρο βάρους της ενσωμάτωσης των περιβαλλοντικών πτυχών και της αρχής της αειφορίας σε άλλους τομείς της πολιτικής θα πρέπει, σύμφωνα με την ανακοίνωση της Επιτροπής, να τεθεί στους τομείς της Ατζέντα 2000 και της στρατηγικής μετά το Κυότο σχετικά με το κλίμα.
<P>
Σε άτυπα και επίσημα συμβούλια των υπουργών Μεταφορών και Περιβάλλοντος έγιναν πρώτες προσεγγίσεις μιας ολοκλήρωσης της περιβαλλοντικής πολιτικής και της πολιτικής μεταφορών. Ως εκ τούτου, επικροτώ την υποβολή αίτησης ψηφίσματος από την Επιτροπή Περιβάλλοντος, Δημόσιας Υγείας και Προστασίας των Καταναλωτών του Ευρωπαϊκού Κοινοβουλίου. Κατά την άποψή μας, η συμπερίληψη του Ευρωπαϊκού Κοινοβουλίου στην εταιρική σχέση που ζητά η Επιτροπή αποτελεί ουσιαστικό στοιχείο για την επιτυχία αυτού του κοινού σχεδίου. Η αειφόρος ολοκλήρωση απαιτεί τις ανάλογες πρωτοβουλίες όλων των θεσμικών οργάνων της Κοινότητας, φυσικά όμως και των κρατών μελών.
<P>
Σε τελευταία ανάλυση, πρέπει και οι κυβερνήσεις και τα κοινοβούλια των κρατών μελών, μέσα στο πνεύμα της επικουρικότητας, να καταστήσουν σύνθημά τους την ενσωμάτωση της αειφόρου ανάπτυξης σε εθνικές στρατηγικές στους τομείς των μεταφορών, της γεωργίας, της ενέργειας, της φορολογίας κ.λπ.
<P>
Η ιδέα της ενσωμάτωσης της προστασίας του περιβάλλοντος σε άλλους τομείς της πολιτικής εκτέθηκε ήδη στο πέμπτο πρόγραμμα δράσης για το περιβάλλον. Όμως, για πολύν καιρό δεν επιβλήθηκε σε μεγάλη έκταση αυτή η ιδέα που κατά βάσιν είναι πειστική, πράγμα που οφείλεται σε διάφορους λόγους. Ασφαλώς, ένας από τους παράγοντες ήταν ότι τότε δεν είχε γίνει συνειδητό ότι πρέπει να λαμβάνεται υπ' όψιν η προστασία του περιβάλλοντος στις αποφάσεις των άλλων τομέων της πολιτικής. Αναμφίβολα όμως αποτέλεσαν επίσης εμπόδιο η έλλειψη νομικής δεσμευτικότητας του προγράμματος δράσης καθώς και η ελλιπής διασύνδεση των διαφόρων τομέων της πολιτικής. Στο μεταξύ, μια σειρά αποφάσεων στην Ευρωπαϊκή Ένωση συνέβαλε στην αναγνώριση της σημασίας της ενσωμάτωσης και της αρχής της αειφορίας. Χωρίς αμφιβολία, πολύ ουσιαστική είναι εδώ η ψήφιση της Συνθήκης του Αμστερνταμ, που καθορίζει σε πρωταρχικά νομικό επίπεδο ότι οι απαιτήσεις της προστασίας του περιβάλλοντος πρέπει να συμπεριλαμβάνονται κατά τον καθορισμό και την εκτέλεση των κοινοτικών μέτρων και πολιτικών, ιδίως όσον αφορά την προώθηση μιας αειφόρου ανάπτυξης.
<P>
Στη Σύνοδο Κορυφής του Λουξεμβούργου, οι αρχηγοί κρατών και κυβερνήσεων επανήλθαν στο θέμα και δεσμεύθηκαν να επιτύχουν ουσιαστικές προόδους. Φυσικά, εμείς οι πολιτικοί επί θεμάτων περιβάλλοντος εξακολουθούμε να είμαστε κινητήρια δύναμη της ενσωμάτωσης. Αυτό είναι το πρωταρχικό μας μέλημα. Τώρα, με την πρόσκληση των αρχηγών κρατών και κυβερνήσεων προς τα σχετικά συμβούλια να σχεδιάσουν τις δικές τους στρατηγικές προκειμένου να ληφθούν πραγματικά υπ' όψιν οι ανάγκες του περιβάλλοντος και της αειφόρου ανάπτυξης στους εκάστοτε τομείς της πολιτικής, η ευθύνη για την ενσωμάτωση των περιβαλλοντικών πτυχών περνάει πλέον στους επί μέρους τομείς. Εν συνεχεία, οι συγκεκριμένες στρατηγικές θα περάσουν από έλεγχο του ίδιου του Ευρωπαϊκού Συμβουλίου.
<P>
Είναι πολύ ευχάριστο το γεγονός ότι οι τρεις τομείς - των μεταφορών, της ενέργειας και της γεωργίας - ανταποκρίνονται με προθυμία στο κάλεσμα του Ευρωπαϊκού Συμβουλίου του Κάρντιφ και επεξεργάζονται τις εκθέσεις τους για τη σύνοδο κορυφής της Βιέννης. Πέρα από αυτό, στην προγραμματισμένη έκθεση του Συμβουλίου Γενικών Υποθέσεων για την Ατζέντα 2000 που θα υποβληθεί στο Ευρωπαϊκό Συμβούλιο της Βιέννης, ένα κεφάλαιο θα είναι αφιερωμένο στην ενσωμάτωση περιβαλλοντικών πτυχών στην περιφερειακή πολιτική και την και πολιτική συνοχής, δηλαδή στα διαρθρωτικά ταμεία, στο πλαίσιο της Ατζέντα 2000. Οι εκθέσεις των συμβουλίων θα ψηφιστούν ως συμπεράσματα και θα υποβληθούν άμεσα στο Ευρωπαϊκό Συμβούλιο.
<P>
Για τους τομείς της γεωργίας και των μεταφορών υποβλήθηκαν στις αντίστοιχες ομάδες εργασίας του Συμβουλίου σχέδια εκθέσεων από κοινού από την προεδρία και την Επιτροπή. Για τον τομέα της ενέργειας έχει υποβληθεί, παράλληλα με την έκθεση του Συμβουλίου, μια χωριστή ανακοίνωση της Επιτροπής. Οι σημερινές εκδόσεις των σχεδίων αυτών των τριών εκθέσεων δείχνουν ότι έγιναν σαφείς προσπάθειες ανταπόκρισης στα αιτήματα που εκφράσθηκαν στην ανακοίνωση της Επιτροπής και στο Ευρωπαϊκό Συμβούλιο του Κάρντιφ. Συγκεκριμένα, όλες οι εκθέσεις από τη μια θα παραπέμπουν στα μέτρα που ήδη έχουν ληφθεί, από την άλλη όμως θα απαριθμούν επίσης μελλοντικές δραστηριότητες. Πέραν τούτου, σε όλα τα έγγραφα θίγεται το ζήτημα της ανάγκης επεξεργασίας δεικτών αειφορίας και μιας ευρείας στρατηγικής για τον εκάστοτε τομέα. Τα συμβούλια των ειδικών πρέπει στο μέλλον να δώσουν ιδιαίτερη σημασία στην επιλογή δεικτών και στον καθορισμό στόχων για ελέγχους.
<P>
Και στους τρεις τομείς, είναι ακόμη υπό συζήτηση ο καθορισμός ενός συγκεκριμένου χρονικού πλαισίου για την επιλογή δεικτών. Κατά τη διαδικασία αυτήν, πρέπει να ληφθούν υπ' όψιν οι τρέχουσες εργασίες των Ηνωμένων Εθνών, του ΟΟΣΑ, της Eurostat και επίσης του Ευρωπαϊκού Οργανισμού Περιβάλλοντος. Από ρεαλιστική όμως άποψη, το χρονικό διάστημα που μεσολαβεί μεταξύ δύο μόνο Ευρωπαϊκών Συμβουλίων δεν επαρκεί για εκτεταμένα σχέδια που θα περιλαμβάνουν δείκτες. Η επεξεργασία τομεακών στρατηγικών με χρονοδιαγράμματα και συγκεκριμένα μέτρα πρέπει να συνεχιστεί αποβλέποντας στο Ευρωπαϊκό Συμβούλιο της Κολωνίας κι εκείνο του Ελσίνκι το 1999.
<P>
Θέλω να κάνω ακόμη μια αναφορά στους τρεις τομείς και να διατυπώσω μερικές σύντομες παρατηρήσεις ως προς το περιεχόμενό τους. Για τον τομέα της ενέργειας: η προστασία του περιβάλλοντος, μαζί με την εξασφάλιση του ενεργειακού εφοδιασμού και την ανταγωνιστικότητα, αποτελούν ασφαλώς τις τρεις αρχές της ενεργειακής πολιτικής της Ευρωπαϊκής Ένωσης. Τα καθήκοντα του Συμβουλίου Ενεργείας είναι στενά συνυφασμένα με ερωτήματα σημαντικά για το περιβάλλον, ιδιαίτερα εξ αιτίας των δεσμεύσεων του πρωτοκόλλου του Κυότο. Μέτρα για την ενσωμάτωση της προστασίας του περιβάλλοντος στον τομέα αυτόν της Κοινότητας έχουν ήδη ληφθεί στην ενιαία αγορά ενεργείας, στον τομέα της ενεργειακής επάρκειας, των ανανεώσιμων πηγών ενέργειας και στο πρόγραμμα πλαίσιο για την ενέργεια.
<P>
Για τις μεταφορές: εδώ έχουν επίσης ληφθεί στο Συμβούλιο Ενεργείας σε κοινοτικό επίπεδο συγκεκριμένα μέτρα για την μείωση της επιβάρυνσης του περιβάλλοντος, για παράδειγμα με το πρόγραμμα Auto-Oil ή την προαναφερθείσα προαιρετική δέσμευση της αυτοκινητοβιομηχανίας για την κατασκευή του αυτοκινήτου των έξι λίτρων. Σχετικά με αυτό πρέπει να ευχαριστήσουμε πολύ την Επιτροπή για τις δραστηριότητές της. Πάντως, η διαρκής ζήτηση κινητικότητας και παροχής υπηρεσιών στον τομέα των μεταφορών εξακολουθούν να συνιστούν μια πρόκληση στην οποία δεν έχουμε δώσει λύση. Δυστυχώς, η διαρκής αύξηση των μεταφορών δεν αντισταθμίζεται από τις τεχνικές προόδους που στοχεύουν στην μείωση της επιβάρυνσης του περιβάλλοντος, αλλά τις υπερβαίνει. Η Επιτροπή επεξεργάσθηκε και υπέβαλε μια σειρά προτάσεων που σκοπεύουν να συμβάλουν στη λύση του προβλήματος και το Συμβούλιο θα τις υιοθετήσει σύντομα.
<P>
Σχετικά με τη γεωργία, έχουν ήδη θεσπιστεί μέτρα ενσωμάτωσης στους τομείς της διατήρησης του τοπίου, της προστασίας των ειδών, της καθαρότητας του ύδατος, του εδάφους και της ατμόσφαιρας. Η επικείμενη μεταρρύθμιση της Κοινής Αγροτικής Πολιτικής στο πλαίσιο της Ατζέντα 2000 θα κάνει περαιτέρω σημαντικά βήματα ως προς την ενσωμάτωση, όπως για παράδειγμα στον τομέα της ανάπτυξης της υπαίθρου. Τα συγκεκριμένα αποτελέσματα, όμως, εξαρτώνται σε μεγάλο βαθμό και από τα προγράμματα και τα μέτρα σε εθνικό και περιφερειακό επίπεδο. Οι τομείς της ενέργειας, των μεταφορών και της γεωργίας είναι χωρίς αμφιβολία τομείς της πολιτικής με ιδιαίτερη σημασία για την ενσωμάτωση, φυσικά όμως δεν είναι οι μόνοι σημαντικοί. Σύμφωνα με τις αποφάσεις του Κάρντιφ, το ζήτημα αφορά και άλλα συμβούλια. Κατά την άποψή μου, κατά την ανάπτυξη τομεακών στρατηγικών πρέπει να δοθεί ιδιαίτερη προσοχή στα κεντρικά και σημαντικά από άποψη πολιτικής για το περιβάλλον ζητήματα των προσεχών ετών, όπως είναι η προστασία του κλίματος, η παρακολούθηση της εφαρμογής των αποφάσεων του Κυότο και επίσης η διεύρυνση της Ένωσης.
<P>
Χωρίς να αμφισβητείται η ευθύνη των μεμονωμένων συμβουλίων για τις στρατηγικές τους, θα πρέπει να υπάρξει μακροπρόθεσμα ένα γενικό πρόγραμμα αειφόρου ανάπτυξης που να άπτεται όλων των πολιτικών της Ένωσης. Σε συνάρτηση μ' αυτό, συμφωνήσαμε με αφορμή το άτυπο συμβούλιο υπουργών περιβάλλοντος τον Ιούλιο του 1998 στο Γκράτς να επισημάνουμε τα πρότυπα best practice των κρατών μελών για την ενσωμάτωση. Βάσει αυτών των προτύπων θα μπορούσαν να εξεταστούν οι δομές λήψης απόφασης σε επίπεδο κοινότητας και σε επίπεδο κρατών μελών. Στόχος είναι να ενσωματωθούν η προστασία του περιβάλλοντος και η αειφόρος ανάπτυξη τόσο στις στρατηγικές, όσο και στις αποφάσεις μας.
<P>
Θα ήθελα να τονίσω γι' άλλη μια φορά ότι ο ενεργός και υποστηρικτικός ρόλος του Ευρωπαϊκού Κοινοβουλίου στην εταιρική σχέση με το Συμβούλιο και την Επιτροπή για την ενσωμάτωση έχει ιδιαίτερη σημασία για την μελλοντική επιτυχία αυτής της διαδικασίας. Η πρόταση ψηφίσματος περιέχει πολλές προσκλήσεις προς το Ευρωπαϊκό Συμβούλιο, καθώς και την Επιτροπή. Η Επίτροπος Bjerregaard εν συνεχεία θα αναλύσει περισσότερο ποια θα είναι η μελλοντική συμβολή της Επιτροπής. Είμαι βέβαιος ότι συμφωνείτε μαζί μου πως όλα αυτά δεν αποτελούν παρά μόνο την αρχή της διαδικασίας και πως ένα τέτοιο σχέδιο φυσικά δεν μπορεί παρά να έχει μόνο μακροπρόθεσμα επιτυχία. Για τον λόγο αυτόν, είναι απαραίτητη για την επιτυχία του μια στενή συνεργασία μεταξύ των κρατών μελών για περισσότερο από μία προεδρία, καθώς και η συνεργασία μεταξύ των θεσμικών οργάνων. Μέχρι το έτος 2000, όταν θα βρίσκεται στην ημερήσια διάταξη η συνέχιση του πέμπτου προγράμματος δράσης, πρέπει να διαθέτουμε μια ευρεία στρατηγική ενσωμάτωσης και αειφορίας.
<P>
Η διαδικασία παρακολούθησης της εφαρμογής των αποφάσεων του Κάρντιφ θα πρέπει να συνδυασθεί με την επεξεργασία ενός περαιτέρω σχεδίου δράσης για το περιβάλλον, προς όφελος της συνέχειας και της συνοχής της μελλοντικής ευρωπαϊκής πολιτικής για το περιβάλλον. Είμαι βαθύτατα πεπεισμένος ότι μόνο η ιδέα της ενσωμάτωσης της αειφορίας σε όλα τα σχετικά πεδία της πολιτικής μπορεί να επιτύχει να γίνουν μακροπρόθεσμα ουσιαστικές πρόοδοι στην επίλυση πανευρωπαϊκών και παγκοσμίων περιβαλλοντικών προβλημάτων, να βελτιωθούν οι συνθήκες ζωής και να διατηρηθούν για τις επόμενες γενιές. Για να επιτευχθούν περαιτέρω πρόοδοι ως προς την ενσωμάτωση των περιβαλλοντικών πτυχών σε άλλους τομείς είναι, κατά τη γνώμη μου, απαραίτητο να συνεχιστεί η διαδικασία στο ανώτατο πολιτικό επίπεδο των αρχηγών κρατών και κυβερνήσεων. Η επιτυχία του Κάρντιφ πρέπει να συνεχιστεί στη Βιέννη!
<P>
Όμως η επιτυχής ενσωμάτωση απαιτεί επίσης μακροπρόθεσμο σχεδιασμό. Η Γερμανία και η Φινλανδία ως επόμενες προεδρίες ήδη ανακοίνωσαν ότι είναι έτοιμες να συνεχίσουν τις εργασίες ώστε να διατηρηθεί η δυναμική της διαδικασίας πέρα από την αρχή της νέας χιλιετίας. Χρειαζόμαστε ένα όραμα για τη μελλοντική διαμόρφωση της ευρωπαϊκής πολιτικής για το περιβάλλον. Η ιδέα της ενσωμάτωσης των περιβαλλοντικών πτυχών και της αειφορίας σε όλους τους τομείς μπορεί και πρέπει να αποτελέσει μια ισχυρή βάση για την ανάπτυξη ενός τέτοιου οράματος για την χιλιετία που έρχεται. Χαίρομαι που το Συμβούλιο, η Επιτροπή, κυρίως δε και το Κοινοβούλιο δέχονται από κοινού την συγκεκριμένη πρόκληση.
<P>
(Χειροκροτήματα)

<SPEAKER ID=80 NAME="Bjerregaard">
Κύριε Πρόεδρε, αξιότιμοι κύριοι βουλευτές, θα ήθελα να ευχαριστήσω την Επιτροπή Περιβάλλοντος του Κοινοβουλίου για την υποβολή της προκείμενης πρότασης ψηφίσματος για ένα από τα σημαντικότερα ζητήματα της περιβαλλοντικής πολιτικής - τουτέστιν την ενσωμάτωση των θεμάτων περιβάλλοντος στις υπόλοιπες πολιτικές της Κοινότητας. Όπως όλοι γνωρίζουμε ήδη, και όπως συζητήθηκε σήμερα εδώ στο Κοινοβούλιο αλλά και στο Συμβούλιο επανειλημμένες φορές, πολλά από τα περιβαλλοντικά μας προβλήματα οφείλονται σε άλλες πολιτικές. Μπορεί να ευθύνονται οι μεταφορές, μπορεί να ευθύνεται η ενέργεια, μπορεί να ευθύνεται ο αγροτικός τομέας, όπως ήδη ανέφερε ο κ. Bartenstein. Πρέπει λοιπόν να υλοποιήσουμε αλλαγές στις προαναφερθείσες πολιτικές για να βελτιώσουμε το περιβάλλον. Είναι ακριβώς όπως και με την εφαρμογή του πρωτοκόλλου του Κυότο. Μπορούμε να τηρήσουμε τις υποχρεώσεις μόνο αν εμπλέξουμε και τους άλλους τομείς και επιφέρουμε αλλαγές στις πολιτικές τους.
<P>
Η Συνθήκη του Αμστερνταμ έδωσε, ως είναι γνωστό, νέα ώθηση στη διαδικασία ολοκλήρωσης. Η απαίτηση για αειφόρο ανάπτυξη κατέχει εφεξής μια άκρως κεντρική θέση στη συνθήκη καθώς περιλαμβάνεται σε ένα από τα πρώτα άρθρα. Με αυτόν τον τρόπο, η ολοκλήρωση των θεμάτων περιβάλλοντος κατέστη σημαντικό όργανο για την εκπλήρωση των στόχων που ετέθησαν, και δεν υπάρχει καμία αμφιβολία όσον αφορά την προτεραιότητα των περιβαλλοντικών θεμάτων. Πρόκειται για μια κεφαλαιώδη κατάκτηση και, ας ελπίσουμε, μια ζωτική καμπή για την ανάπτυξη των κοινοτικών πρωτοβουλιών στον τομέα του περιβάλλοντος. Θέλω να επαναλάβω τα όσα διαπίστωσε η Επιτροπή στην ανακοίνωση της Συνόδου του Cardiff: Η ολοκλήρωση αποτελεί υποχρέωση. Δεν είναι πλέον απλώς μια δυνατότητα. Θα είμαι από τους πρώτους που θα παραδεχτούν ότι δεν θα είναι εύκολο να πετύχουμε αυτόν τον στόχο. Όλοι μας γνωρίζουμε πόσο δύσκολο είναι να καταφέρουμε να ασχοληθούν με τα περιβαλλοντικά θέματα όλοι οι αρμόδιοι τομείς - είτε πρόκειται για την Επιτροπή είτε για το Συμβούλιο είτε για το Κοινοβούλιο - με άλλα λόγια να μεριμνήσουν για τα περιβαλλοντικά ζητήματα καθώς και - πράγμα ίσως ακόμη δυσκολότερο - να συντονίσουν τις προσπάθειες. Χάρηκα πάρα πολύ με την προσπάθεια του Ευρωπαϊκού Κοινοβουλίου, διότι ξέρω πόσο δύσκολο μπορεί να είναι να πείσει κανείς τους συναδέλφους του που εργάζονται σε άλλους τομείς, όπως η γεωργία ή οι μεταφορές, ότι πρέπει να λάβουν υπόψη τους και το περιβάλλον.
<P>
Η ανακοίνωση της Επιτροπής στη Σύνοδο Κορυφής του Κάρντιφ και η σαφώς θετική ανταπόκριση της συνόδου δρομολόγησε μια διεργασία. Η προτροπή προς όλους τους τομείς του Συμβουλίου να διερευνήσουν όλες τις πολιτικές τους και να διατυπώσουν μια μελλοντική στρατηγική για αειφόρο ανάπτυξη αποτελεί μια ουσιαστική, νέα διάσταση. Ιδίως δε επειδή συνδέεται με την απαίτηση αναγνώρισης των δεικτών που μπορούν να χρησιμοποιηθούν στη διαδικασία παρακολούθησης της ανάπτυξης των πολιτικών. Οι εμπλεκόμενες υπηρεσίες της Επιτροπής συνεργάζονται ήδη με την προεδρία όσον αφορά τις εκθέσεις από τους τομείς της γεωργίας, της ενέργειας και των μεταφορών για τη σύνοδο κορυφής της Βιέννης, όπως υπογράμμισε και ο κ. Martin Bartenstein. Μιλάμε για τα πρώτα βήματα μιας διαδικασίας και βάσει αυτών θα πρέπει να αποφασίσουμε τις επόμενες δραστηριότητες. Η επιλογή των δεικτών και η συμφωνία για τη θέσπιση στόχων είναι σημαντικοί παράγοντες που θα κρίνουν την επιτυχία των στρατηγικών. Κατά τη διάρκεια του 1999 πρέπει να καταλήξουμε σε συμφωνία για τους δείκτες στους τομείς εκείνους που έχουν ύψιστη προτεραιότητα. Αυτό είναι ένα έργο γεμάτο δυσκολίες, διότι είναι ακριβώς χάρη στη συμβολή των δεικτών που μπορούμε με μεγάλη ακρίβεια να λάβουμε πληροφορίες για την κατάσταση του περιβάλλοντος, αν ξέρουμε ότι χρησιμοποιούμε τους σωστούς δείκτες και εάν τους χρησιμοποιούμε σωστά. Παράλληλα, οι δείκτες είναι επίσης αυτό που θα έλεγε κανείς ένα είδος σφυγμομέτρησης των αποτελεσμάτων προηγούμενων πολιτικών επιλογών.
<P>
Η Επιτροπή έχει επίσης αναλάβει την υποχρέωση να διεξάγει περιβαλλοντικές εκτιμήσεις των ουσιαστικών προτάσεων, και την πρώτη πρακτική εφαρμογή τους θα την δείτε στο πρόγραμμα εργασιών της Επιτροπής για το 1999. Έχουμε δραστηριοποιηθεί σε πολύ μεγάλο βαθμό με στόχο την ολοκλήρωση των περιβαλλοντικών θεμάτων. Αυτό φαίνεται ξεκάθαρα στην πρόταση για την Ατζέντα 2000. Είμαι πεπεισμένη ότι πολλές από τις εν λόγω προτάσεις είναι πρωτοποριακές όσον αφορά την ενσωμάτωση του περιβάλλοντος στις υπόλοιπες πολιτικές, όπως λόγου χάρη στη γεωργία και τα διαρθρωτικά ταμεία. Τώρα η πρόκληση έγκειται στο να εξασφαλίσουμε την επικύρωση μέσω τελικών αποφάσεων σε κοινοτικό επίπεδο τόσο εδώ στο Κοινοβούλιο όσο και στο Συμβούλιο των Υπουργών, και εδώ έχουμε ανάγκη τη συμβολή όλων ώστε να πετύχουμε.
<P>
Κύριε Πρόεδρε, η Επιτροπή καλωσορίζει το γεγονός ότι το Κοινοβούλιο στηρίζει τη διαδικασία, καθώς το Κοινοβούλιο με την πρόταση ψηφίσματός που υπέβαλε στηρίζει ευρέως τις ώς σήμερα πρωτοβουλίες μας. Υπάρχει - απ' όσο μπορώ να διακρίνω - μόνο μια μικρή διαφορά γνωμών, η οποία αφορά την επιθυμία του Κοινοβουλίου για οδηγία στον συγκεκριμένο τομέα. Δεν καταλαβαίνω πλήρως πώς φανταζόσαστε ότι θα μπορούσε να λειτουργήσει στην πράξη, και για την ακρίβεια είμαι της άποψης ότι η πρόταση οδηγίας για τη στρατηγική περιβαλλοντική εκτίμηση ήδη είναι ουσιαστικό βήμα προς το μπρος με απώτερο στόχο την ολοκλήρωση των περιβαλλοντικών παραμέτρων στα σχέδια και τα προγράμματα των κρατών μελών. Γι' αυτό εργαζόμαστε πραγματικά σκληρά για να ψηφιστεί η πρόταση.
<P>
Θέλω να υπενθυμίσω στο Κοινοβούλιο ότι η ανακοίνωση της Επιτροπής για την εταιρική σχέση για την ολοκλήρωση απευθύνεται και στο Κοινοβούλιο, με την παράκληση να διερευνήσει τη δική του διαδικασία με στόχο να δει πώς μπορεί να ενισχύσει τη συμβολή του στην ολοκλήρωση. Δεδομένης της πρότασης ψηφίσματος του Κοινοβουλίου αντιλαμβάνομαι ότι το Κοινοβούλιο έχει ήδη ξεκινήσει μια τέτοια διερεύνηση και προσμένω με χαρά τη συνεργασία μας με το Κοινοβούλιο πάνω σε οποιουδήποτε είδους πρωτοβουλία που θα αποφασίσετε να υποβάλλετε ως απάντηση στην παράκλησή μας.

<SPEAKER ID=81 NAME="Collins">
Κύριε Πρόεδρε, πρέπει να αναφέρω ότι η ίδια η διεξαγωγή της σημερινής συζήτησης αποτελεί παράδειγμα συνεργασίας μεταξύ του Ευρωπαϊκού Κοινοβουλίου και των άλλων θεσμικών οργάνων. Ήταν για μας ολοφάνερο ότι έπρεπε να διεξαχθεί μία τέτοια συζήτηση δημοσίως, και αυτό κατέστη σαφές χάρη στη συνεργασία της κ. Bjerregaard και του κ. Bartenstein. Είμαι πολύ ευχαριστημένος με τα σχόλια που έκαναν σήμερα.
<P>
Τα άρθρα 2 και 3 της Συνθήκης του Αμστερνταμ ορίζουν κατηγορηματικά ότι οι περιβαλλοντικές επιταγές λαμβάνονται υπόψη κατά τον προσδιορισμό και την εφαρμογή όλων ανεξαιρέτως των κοινοτικών πολιτικών και δραστηριοτήτων. Η ανακοίνωση της Επιτροπής σχετικά με την εταιρική σχέση για την ολοκλήρωση, που επαναλαμβάνει αυτή την υποχρέωση, αποτελεί σαφέστατα, κατά την άποψή μας, ένα βήμα προς τη σωστή κατεύθυνση. Υπό το φως της διεύρυνσης, των σημερινών προτάσεων της Ατζέντα 2000, της κοινοτικής στρατηγικής για την εφαρμογή του Πρωτοκόλλου του Κυότο και της ανακοίνωσης της Επιτροπής για την στρατηγική της Ευρωπαϊκής Κοινότητας για τη βιοποικιλότητα, είναι ξεκάθαρη η σπουδαιότητα της ολοκλήρωσης, αν πρόκειται να επιτύχουμε αειφόρο ανάπτυξη.
<P>
Ωστόσο, αν και δεν θέλω να αποθαρρύνω κανέναν, θυμάμαι τα λόγια του Jacques Delors μετά τη Διάσκεψη του Ρίο πριν από μερικά χρόνια. Μετά την εμπειρία αυτή, ο Πρόεδρος Jacques Delors είχε πει για το Ρίο ότι οι αρχηγοί κρατών που εμφανίστηκαν εκεί για να απευθύνουν λόγους έμοιαζαν όπως ακριβώς οι σπουδαίοι που πηγαίνουν στην εκκλησία την Κυριακή για να προσευχηθούν δημοσίως και επιδεικτικά για τους φτωχούς, ρίχνοντας στη συνέχεια τον μικρότερο οβολό στο κουτί για τους φτωχούς κατά την έξοδό τους από την εκκλησία. Δεν αρκεί να λέμε αυτά τα πράγματα, όσο ευπρόσδεκτα και αν είναι αυτά τα λόγια. Πρέπει και να τα κάνουμε. Δεν αρκεί να λέμε ότι πρέπει να τα κάνουμε.
<P>
Η Ευρωπαϊκή Ένωση διαδραματίζει τεράστιο ρόλο σε αυτό. Κανένα από τα κράτη μέλη μας ξεχωριστά δεν μπορεί να χειριστεί τα προβλήματα της μόλυνσης και της διατήρησης. Κανένα από τα προβλήματα που αφορούν διασυνοριακές δυσκολίες δεν μπορούν να αντιμετωπιστούν από τα κράτη μέλη ξεχωριστά. Επομένως, πρέπει να ασχοληθούμε με την απασχόληση και τη βιομηχανία, τις μεταφορές και τη γεωργία κλπ στο πλαίσιο της ενιαίας αγοράς, της αειφόρου ανάπτυξης και της ολοκλήρωσης. Αυτή η ολιστική προσέγγιση είναι ουσιώδης αν θέλουμε να δημιουργήσουμε πραγματική αειφόρο ανάπτυξη, όπως παρουσιάζεται από το Πέμπτο Σχέδιο Δράσης για το Περιβάλλον, που εξάλλου εκπονήθηκε σε αυστηρή συμφωνία με το Brundtland το 1987 έως το Ρίο το 1992 και την Ατζέντα 21.
<P>
Η περιβαλλοντική πολιτική πρέπει να ενσωματωθεί σε όλους τους τομείς πολιτικής. Απαιτεί τη μέγιστη συμμετοχή των πολιτών, της βιομηχανίας και όλων των ΜΚΟ. Πρέπει να είναι μία γνήσια εταιρική σχέση. Αυτό σημαίνει ότι πρέπει να εξετάσουμε πολύ καλά τις επικρατούσες στρατηγικές για την ανάπτυξη και την αναδιοργάνωση των υφιστάμενων μοντέλων κατανάλωσης.
<P>
Αυτό το ψήφισμα κινείται προς τη σωστή κατεύθυνση. Θα δώσει περαιτέρω ώθηση προς τον στόχο της αειφόρου ανάπτυξης που όλοι προσπαθούμε να επιτύχουμε. Δυστυχώς, μερικά κράτη μέλη υπερέχουν στα λόγια και υστερούν στην ανάληψη δράσεων. Επομένως, η παράγραφος 10 και οι οδηγίες της προς το Συμβούλιο Υπουργών να παρακουλουθεί τη δράση των κρατών μελών ως προς την εφαρμογή της ανακοίνωσης και της εταιρικής σχέσης για την ολοκλήρωση είναι πολύ σημαντική. Είναι καλό να ακούει κανείς τις απόψεις του κ. Bartenstein. Πρόκειται για μία αναζωογονητική απόπειρα να συνειδητοποιήσουν τα κράτη μέλη την ολοκλήρωση. Ωστόσο, είναι απαραίτητο να υπάρχει μία διάρθρωση, για να εξασφαλιστεί ότι τα κράτη μέλη δεν έχουν μόνο καλές προθέσεις, αντικαθιστώντας τις απτές συμφωνίες και τις συγκεκριμένες δράσεις με λόγια. Χρειαζόμαστε αυτές τις δράσεις και χρειαζόμαστε χρονοδιαγράμματα και είμαι πολύ ευχαριστημένος που άκουσα ότι προχωρά η εργασία για τους δείκτες ανάπτυξης. Αυτό μας χρειάζεται για να προχωρήσουμε και πρέπει να είμαστε σαφείς για το πότε περιμένουμε να τελειώσει.
<P>
Τέλος, είναι ώρα να πάρουμε αυτά τα λόγια και να τα μετατρέψουμε σε δράση. Δεν υπάρχει αμφιβολία ότι το Συμβούλιο και η Επιτροπή έχουν την πλήρη υποστήριξη του Κοινοβουλίου, αν υποστηρίζουν με κάθε ειλικρίνεια την ολοκλήρωση ως στρατηγική.

<SPEAKER ID=82 LANGUAGE="ES" NAME="Valverde Lσpez">
Κυρία Πρόεδρε, πιστεύω πως όλοι πρέπει να αισθανόμαστε ικανοποίηση γι' αυτή την κοινή συζήτηση μεταξύ Επιτροπής, Συμβουλίου και Κοινοβουλίου. Είναι πολύ σημαντική αυτή η εικόνα που δίδεται στους πολίτες σχετικά με τον γνήσιο χαρακτήρα των κοινοτικών θεσμικών οργάνων που ευθύνονται για το νομοθετικό έργο. Είναι τα τρία θεσμικά όργανα τα οποία διαμέσου ενός τριμερούς διαλόγου καταλήγουν στο τελικό αποτέλεσμα. Και είναι επίσης σημαντικό που σήμερα ασχολούμαστε με την εφαρμογή αυτού που ήδη εμπεριέχεται στη Συνθήκη του Αμστερνταμ, η οποία ελπίζουμε να κυρωθεί σύντομα από όλα τα κράτη μέλη.
<P>
Η περιβαλλοντική πολιτική έχει παύσει να αποτελεί μια τομεακή πολιτική, και μετατράπηκε σε μια κοινή διάσταση και σε μια αξίωση για τις υπόλοιπες πολιτικές. Αυτό είναι το μήνυμα που πρέπει να μεταφέρουμε προς όλες τις κατευθύνσεις, και κυρίως σε όλες τις κυβερνήσεις. Για αυτόν τον λόγο είναι τόσο σημαντική η συμφωνία που επιτεύχθηκε στο Ευρωπαϊκό Συμβούλιο του Κάρντιφ.
<P>
Χαίρομαι επίσης που το Συμβούλιο θυμήθηκε την ευθύνη που έχει όχι μόνο να μεταβιβάζει αυτές τις αξιώσεις στις εθνικές κυβερνήσεις, αλλά επίσης να συντονίζει τις περιφερειακές και τοπικές πολιτικές. Αυτό είναι ουσιαστικής σημασίας, διότι ειδάλλως δεν θα επιτυγχάναμε τον στόχο μας.
<P>
Και ανάμεσα στα επιθυμητά, πιστεύω πως θα ήταν σημαντικό να αλλάξει το Συμβούλιο τη μεθοδολογία εργασίας του όπως έκανε η Επιτροπή αλλάζοντας τη μεθοδολογία των εσωτερικών της εργασιών και το Κοινοβούλιο το οποίο επίσης ετοιμάζεται να μεταρρυθμίσει τον Κανονισμό του για την επόμενη κοινοβουλευτική περίοδο. Απομένει η πρωτοβουλία του ίδιου του Συμβουλίου αλλά λογικά δεν αρκούν οι κοινές συνεδριάσεις των υπουργών Περιβάλλοντος με άλλους υπουργούς. Πιστεύω πως πρέπει να αλλάξει το εσωτερικό σύστημα.
<P>
Και σε αυτήν την προσπάθεια διαβίβασης στις άλλες διοικητικές αρχές, δηλαδή τις εθνικές, περιφερειακές και τις τοπικές αυτοδιοικήσεις, κάποιων συγκεκριμένων οδηγιών, πιστεύω πως η μέθοδος η οποία προβλέπεται από την οδηγία σχετικά με τον αυτοέλεγχο για τις επιχειρήσεις θα μπορούσε να είναι μια θαυμάσια κατευθυντήρια γραμμή για τα διάφορα επίπεδα διακυβέρνησης.
<P>
Στον χώρο των συγκεκριμένων πολιτικών, εδώ και αρκετά χρόνια αναμένουμε σε αυτό το Κοινοβούλιο να τηρηθεί ο στόχος που έχει ήδη τεθεί και αφορά την αντικατάσταση των φόρτων των μισθωτών, ή μέρος αυτών, με περιβαλλοντικά ποσοστά. Δεν έχουμε λάβει ακόμη κάποια ικανοποιητική απάντηση εκ μέρους της Επιτροπής, παρότι σε διάφορες στιγμές το προσπάθησε, η οποία να είναι αποδεκτή από το Συμβούλιο, και αυτή είναι μια πρόκληση για μας.
<P>
Πρέπει επίσης να προωθήσουμε κάποιες καταναλωτικές συνήθειες οι οποίες να είναι συμβατές με την αειφόρο ανάπτυξη, και σε αυτόν τον τομέα επίσης υπάρχει ανάγκη για συγκεκριμένα μέτρα.
<P>
Στον τομέα των εναλλακτικών πηγών ενέργειας δεν νομίζω πως έχουμε καταβάλει επαρκείς προσπάθειες, παρότι τα κοινοτικά θεσμικά όργανα κάποιες φορές έχουμε ασχοληθεί με το θέμα.
<P>
Και, κυρία Πρόεδρε, πιστεύω πως επίσης πρέπει να χαρούμε που το Συμβούλιο θέλει να συνεχίσει τα έργα του και τις πολιτικές του πέρα από τις εκ περιτροπής και εξαμηνιαίες προεδρίες. Και πιστεύω επίσης πως όλοι είμαστε ευχαριστημένοι με το έργο της Επιτρόπου Περιβάλλοντος και χαιρόμαστε για την ανάρρωσή της.

<SPEAKER ID=83 LANGUAGE="NL" NAME="Eisma">
Κύριε Πρόεδρε, θα ήθελα καταρχήν να καλωσορίσω εκ νέου την Επίτροπο Bjerregaard στο Κοινοβούλιο. Φαίνεται ότι είναι πανέτοιμη να αγωνιστεί μαζί μας υπέρ του περιβάλλοντος. Καλώς ορίσατε.
<P>
Ό, τι κάνουμε εμείς στην Ευρωπαϊκή Ένωση αποτελεί πρότυπο για τα κράτη μέλη. Εμείς, η Ευρωπαϊκή Ένωση, το Συμβούλιο, η Επιτροπή και το Κοινοβούλιο, είμαστε οι πρώτοι που προσπάθησαν να ενσωματώσουν την αειφορία σε άλλες επιμέρους πολιτικές. Θα πρέπει να επιμείνουμε στις προσπάθειές μας αυτές, για να δώσουμε το καλό παράδειγμα και στα κράτη μέλη. Διαπιστώσαμε ότι η ενσωμάτωση της αειφορίας σε άλλες επιμέρους πολιτικές δεν αποτελεί απλώς δυνατότητα, αλλά υποχρέωση. Γι' αυτό και χρειαζόμαστε κατευθυντήριες γραμμές και δείκτες, ούτως ώστε να μπορούμε να ελέγχουμε την ενσωμάτωση αυτή. Η κυρία Bjerregaard ανέφερε ότι θα είναι δυνατόν να εκπονηθούν, εμείς ωστόσο περιμένουμε να δούμε τι θα αναφέρει σχετικά με το θέμα το ετήσιο πρόγραμμα της Επιτροπής για το 1999.
<P>
Είναι ακόμη σημαντικότερο, στα πλαίσια της ενσωμάτωσης της αειφορίας, να μπορέσουμε να δράσουμε αποτελεσματικά και σε άλλους τομείς, διότι ακριβώς η Συνθήκη του Αμστερνταμ, για την κύρωση της οποίας η χώρα μου θα αποφασίσει σήμερα, επιβάλλει την υποχρέωση ενσωμάτωσης των περιβαλλοντικών πτυχών σε όλες τις άλλες μορφές της κοινοτικής πολιτικής. Θα πρέπει να δούμε πώς θα ανταποκριθούμε στην υποχρέωση αυτή. Η Ατζέντα 2000, το Πρωτόκολλο του Κυότο, η βιοποικιλότητα, θα πρέπει να αποτελέσουν τα παραδείγματα για το πώς εμείς στην Ευρωπαϊκή Ένωση σκοπεύουμε να ενσωματώσουμε την αειφορία σε όλους τους τομείς.
<P>
Θέσαμε διάφορους όρους. Ζητούμε μία κοινή συνεδρίαση του Συμβουλίου ανά εξάμηνο τουλάχιστον με τους υπουργούς Περιβάλλοντος και τους υπόλοιπους υπουργούς, Γεωργίας, Μεταφορών και λοιπά. Θα θέλαμε επίσης το ECOFIN και τα άλλα συμβούλια υπουργών να διαβουλεύονται με τους υπουργούς Περιβάλλοντος όταν λαμβάνουν αποφάσεις για την περιφερειακή πολιτική.
<P>
Τέλος, να θέσω ένα ερώτημα προς τον εκπρόσωπο του Συμβουλίου. Στη Σύνοδο Κορυφής της Βιέννης θα εξετάσετε ξανά το κατά πόσο προχώρησε η ενσωμάτωση κατά το τελευταίο εξάμηνο. Θα εκπονηθεί ένα έγγραφο του Συμβουλίου σχετικά και θα θέλαμε πολύ να τεθεί αυτό υπόψη του Κοινοβουλίου, για να μπορέσουμε να εκφέρουμε γνώμη επ' αυτού. Θα μπορούσατε λοιπόν παρακαλώ να μας στείλετε στο Κοινοβούλιο το έγγραφο που θα συζητήσετε στη Βιέννη, ή που ήδη έχετε συζητήσει, για να μπορέσουμε να το εξετάσουμε κι εμείς;

<SPEAKER ID=84 LANGUAGE="DE" NAME="Graenitz">
Κυρία Πρόεδρε, κύριε Πρόεδρε του Συμβουλίου, κυρία Επίτροπε, χαίρομαι που βρίσκεστε και πάλι κοντά μας και που είσαστε καλύτερα, και χαίρομαι επίσης που το ζήτημα αυτό προσεγγίζεται τώρα υπό την αυστριακή προεδρία με συγκεκριμένο τρόπο. Η αειφόρος, φιλική προς το περιβάλλον ανάπτυξη της Ένωσης έχει καθοριστεί ως στόχος εδώ και χρόνια. Δεν έχουμε επιτύχει μέχρι τώρα τον στόχο αυτόν, επειδή συχνά τα λόγια απέχουν πολύ από τα έργα και επίσης επειδή έλειπαν οι απαραίτητες στρατηγικές και μηχανισμοί για να μπορέσουμε να ενσωματώσουμε την πολιτική για το περιβάλλον με τον ανάλογο τρόπο στους άλλους τομείς και να επιτύχουμε έτσι μια αειφόρο ανάπτυξη.
<P>
Για τον λόγο αυτόν, επικροτώ την πρόταση της εταιρικής σχέσης για την ενσωμάτωση και ελπίζω - ξέρω ότι τόσο ο κ. Πρόεδρος του Συμβουλίου όσο και η κ. Επίτροπος δεν το σκέφτονται αυτό, ίσως όμως το σκέφτονται κάποιοι άλλοι - ότι το Κοινοβούλιο δεν θα συμμετάσχει στην εταιρική αυτή σχέση μόνο σαν ασθενής εταίρος, αλλά θα εργαστεί ισότιμα και από κοινού με τα άλλα θεσμικά όργανα με πολύ ανοιχτό και ξεκάθαρο τρόπο για την καλύτερη ενσωμάτωση των περιβαλλοντικών ζητημάτων στους υπόλοιπους τομείς.
<P>
Επιτρέψτε μου να αναφέρω εδώ ως παράδειγμα τη διαδικασία της εφαρμογής των αποφάσεων του Κυότο. Αναλάβαμε μια σαφή δέσμευση να μειώσουμε κατά 8 % τις εκπομπές στην περιοχή της Ευρωπαϊκής Ένωσης. Για να μπορέσουμε να επιτύχουμε τον στόχο αυτόν, δεν πρέπει μόνο να αποφασίσουμε ποια θα είναι η κατανομή βαρών, αλλά επίσης να ελέγξουμε αν πραγματοποιούνται στ' αλήθεια οι μειώσεις εκπομπών για τις οποίες δεσμεύθηκαν τα κράτη μέλη. Επίσης, θα πρέπει να σκεφτούμε τί πρέπει να γίνει στην περίπτωση που δεν πραγματοποιηθούν οι συγκεκριμένες μειώσεις εκπομπών. Κυρία Επίτροπε, δεν συμμερίζομαι τη γνώμη σας ότι γι' αυτό δεν χρειάζονται νόμοι. Πιστεύω ότι ειδικά για την υλοποίηση του στόχου του Κυότο θα χρειαστούμε ένα νομικό πλαίσιο, γιατί δεν πρόκειται μόνο για δείκτες και στόχους, αλλά επίσης για μέτρα προκειμένου να επιτευχθούν οι συγκεκριμένοι στόχοι και για το ερώτημα ποια μέτρα πρέπει να θεσπιστούν αν δεν καταστεί δυνατή η επίτευξη των στόχων.

<SPEAKER ID=85 LANGUAGE="FI" NAME="Myller">
Αξιότιμη κυρία Πρόεδρε, είναι εύκολο να συμφωνήσει κανείς με τα πρότυπα που έθεσαν για το συγκεκριμένο θέμα, τόσο η Επιτροπή και το Συμβούλιο, όσο και το Κοινοβούλιο, καθώς είναι πράγματι αναγκαία η ενσωμάτωση των περιβαλλοντικών δράσεων σε όλες τις πολιτικές της Ένωσης. Προσωπικά, θεωρώ ότι δεν αρκεί πλέον να μιλάμε γενικά για αειφόρο ανάπτυξη. Είναι ανάγκη να ακολουθήσουμε την πορεία εκείνη, η οποία προωθεί τη βελτίωση της κατάστασης του περιβάλλοντος.
<P>
Οι συγκοινωνίες αποτελούν αναμφίβολα ένα από τα μεγαλύτερα προβλήματα, και τα προληπτικά μέτρα για τη μείωση των καυσαερίων αποτελούν κεντρική πτυχή της πολιτικής για τη βελτίωση της κατάστασης του περιβάλλοντος. Η καταναλωτική συμπεριφορά των ανθρώπων μπορεί να κατευθυνθεί αποτελεσματικότερα όταν υπάρχουν οικονομικές επιπτώσεις και υπό αυτό το πρίσμα, το πρόγραμμα Auto Oil αποτελεί ένα καλό σχετικό παράδειγμα. Σε αυτό το πρόγραμμα επιδιώκεται, με τη μέθοδο του μαστίγιου και του καρότου, δηλαδή μέσω της φορολογικής κλιμάκωσης, να προωθηθεί η κατανάλωση ανώτερης ποιότητας καυσίμων, ενώ θα καταστεί ακριβότερη η κατανάλωση καυσίμων κατώτερης ποιότητας. Το εν λόγω σύστημα μπορεί να επεκταθεί και σε άλλους τομείς.
<P>
Η μελλοντική Ατζέντα 2000, την οποία πραγματεύονται επί του παρόντος το Κοινοβούλιο και το Συμβούλιο, αποτελεί σαφή απόδειξη των πραγματικών επιδιώξεών μας.Όσον αφορά την περιφερειακή και διαρθρωτική πολιτική, η πρόταση της Επιτροπής είναι καλή σε θεωρητικό επίπεδο, όμως στην πράξη, τα μέτρα παραμένουν ανεπαρκή. Οι αρμόδιες για περιβαλλοντικά θέματα αρχές θα πρέπει πράγματι να συμμετάσχουν ισότιμα από κοινού με τους άλλους αρμόδιους φορείς, κατά την υλοποίηση των δράσεων του προγράμματος. Ως προς τον τομέα της γεωργίας, δεν αρκεί η διαπίστωση ότι είναι καθήκον των κρατών μελών να μεριμνήσουν για την πραγματοποίηση των περιβαλλοντικών στόχων στον τομέα της γεωργίας. Οι συγκεκριμένοι στόχοι θα πρέπει να υλοποιηθούν σε επίπεδο Ευρωπαϊκής Ένωσης. Τα κράτη μέλη δεν μπορούν να λάβουν οικονομικές ενισχύσεις, εάν τα περιβαλλοντικά θέματα δεν τύχουν της δέουσας σημασίας.
<P>
Όσον αφορά τη διεύρυνση, οι προετοιμασίες είναι σημαντικές και θα πρέπει πράγματι να δώσουμε έμφαση σε αυτές, διότι δεν μπορούμε να θεωρούμε ως δεδομένο ότι τα μελλοντικά κράτη μέλη θα είναι ανεπαρκή στον περιβαλλοντικό τομέα, και ότι θα χρειαστούν στη συνέχεια μακρές μεταβατικές περιόδους. Γνωρίζουμε ότι εάν η διεύρυνση πραγματοποιηθεί με αυτό το σκεπτικό, θα υπάρξει στο μέλλον επιδείνωση της κατάστασης του περιβάλλοντος στην Ευρώπη.

<SPEAKER ID=86 NAME="Bartenstein">
Κυρία Πρόεδρε, κυρίες και κύριοι, σας ευχαριστώ γι' αυτήν τη σύντομη, αλλά πολύ ουσιαστική συζήτηση, επειδή έφερε, παράλληλα με κάποια κριτική και κάποιες προτροπές, και ευρεία συναίνεση για την εργασία ενσωμάτωσης των τελευταίων μηνών, η οποία άρχισε υπό τη βρετανική προεδρία, συνεχίζεται τώρα υπό την αυστριακή και θα συνεχιστεί επίσης υπό τη γερμανική και τη φινλανδική προεδρία. Είναι απόλυτα σαφές ότι ο κ. Collins έχει κάτι παραπάνω από απλώς δίκιο αναφέροντας τα λόγια του Delors: Πρέπει να τελειώσει η εποχή των κυριακάτικων κηρυγμάτων! Πρέπει να δράσουμε και γι' αυτό χρειαζόμαστε τα απαραίτητα μέσα. Χρειαζόμαστε δείκτες, χρειαζόμαστε στόχους, και χρειαζόμαστε επίσης μηχανισμούς για να τα ελέγχουμε όλα αυτά.
<P>
Συγχρόνως όμως χρειαζόμαστε επίσης το συναίσθημα της κοινότητας. Ιδιαίτερα εδώ - είχε γίνει λόγος για τριμερή διάλογο - πρέπει το Συμβούλιο, το Κοινοβούλιο και η Επιτροπή να συνεργασθούν για την επίτευξη του στόχου. Τα μεμονωμένα κράτη μέλη δεν είναι σε θέση, συνήθως λόγω ανταγωνισμού, να προπορευτούν στο σημείο αυτό. Μόνο η Ευρώπη μπορεί να αποτελέσει παράδειγμα αειφόρου ανάπτυξης, εφ' όσον ξέρουμε ότι έξω από την δική μας ήπειρο η ανάπτυξη μετά το Ρίο υπήρξε κάθε άλλο από αειφόρος. Δεν αρκεί όμως να συναντηθούν τώρα εδώ το Συμβούλιο, η Επιτροπή, το Κοινοβούλιο, καθώς επίσης οι εθνικές κυβερνήσεις. Αντίθετα, συμφωνώ ακόμη μια φορά με τον Kenneth Collins ότι είναι φυσικά αναγκαίο να έχουμε την υποστήριξη της κοινής γνώμης, τη συνεργασία της βιομηχανίας, δηλαδή του ιδιωτικού τομέα, και ιδιαίτερα των μη κυβερνητικών οργανώσεων. Όλοι μας θα θεωρούσαμε αδύνατη την άσκηση περιβαλλοντικής πολιτικής χωρίς αυτούς.
<P>
Πράγματι, δεν πρέπει πλέον να βλέπουμε την πολιτική για το περιβάλλον κατά τομείς. Χρειαζόμαστε εδώ την εταιρική σχέση με τους συναδέλφους μας των κυβερνήσεων, όσο δύσκολο και αν είναι αυτό μέσα στην καθημερινή εργασία από την Δευτέρα μέχρι το Σάββατο. Όσο σημαντικές κι αν είναι νέες πρωτοβουλίες όπως τα συμβούλια που έγιναν μεταξύ εκπροσώπων των τομέων των μεταφορών και του περιβάλλοντος, δεν είναι πανάκεια. Χρειαζόμαστε κυρίως και εκτός τέτοιων κοινών συνεδριάσεων την συναίσθηση ότι πρέπει να κάνουμε βίωμα το περιβάλλον και την αειφόρο ανάπτυξη, και μάλιστα και εκτός των συμβουλίων για το περιβάλλον.
<P>
Είναι θετικό και σημαντικό και αποτελεί καλό παράδειγμα για την Ευρωπαϊκή Ένωση ότι το πρώτο μεγάλο μέτρο για τη μεταφορά του πρωτοκόλλου του Κυότο στην Ευρώπη θεσπίστηκε σε ευρωπαϊκό επίπεδο, σε επίπεδο κοινότητας. Εκφράζω και πάλι τις ευχαριστίες μου στην Επιτροπή για τις πολύ καλές διαπραγματεύσεις με την ευρωπαϊκή αυτοκινητοβιομηχανία: μείον 15 % στον δρόμο προς τον στόχο του Κυότο, ένα έβδομο, είναι μια καλή αρχή. Πρέπει να ακολουθήσουν κι άλλα ευρωπαϊκά, αλλά και εθνικά μέτρα.
<P>
Φυσικά, η Βιέννη πρέπει να αποτελέσει άλλο ένα ορόσημο στη συνέχιση αυτής της διαδικασίας και θα πρέπει να αναμένεται από τους αρχηγούς κρατών και κυβερνήσεων μια σημαντική απάντηση σε όσα υπέβαλαν και θα υποβάλουν τα τρία συμβούλια - εγώ αξιολόγησα τις εργασίες τους κατ' αρχήν θετικά. Είμαι βέβαια έτοιμος να μεταβιβάσω αμέσως στο Ευρωπαϊκό Κοινοβούλιο τα αντίστοιχα αποτελέσματα της συνόδου κορυφής της Βιέννης.
<P>
Η κυρία Graenitz είπε ότι τα λόγια απέχουν πολύ από τα έργα, και αυτό είναι σωστό. Πιστεύω όμως ότι έχουμε τουλάχιστον λόγο να ελπίζουμε ότι διαθέτουμε τώρα με την πολιτική για την ενσωμάτωση την κατάλληλη στρατηγική ώστε να επιτύχουμε μετά τα λόγια να ακολουθήσουν πραγματικά πράξεις. Δεν έχουμε απλώς τη σωστή στρατηγική, εγώ την θεωρώ μάλιστα την μόνη δυνατή. Δεν γνωρίζουμε καμία άλλη, δεν γνωρίζουμε καμία καλύτερη. Πιστεύω ότι η απόδειξη θα είναι ο βαθμός αειφόρου ανάπτυξης που θα διαπιστωθεί τώρα στην στρατηγική μετά το Κυότο, στην εργασία μας για την προστασία του κλίματος και φυσικά επίσης στους τρεις σημαντικούς τομείς της Ατζέντα 2000 - εννοώ τα διαρθρωτικά ταμεία, το μέλλον της γεωργίας και την διεύρυνση της Ένωσης.
<P>
Πρέπει να είμαστε ισότιμοι εταίροι και το κοινοτικό επίπεδο θα παίξει εδώ σημαντικό ρόλο. Σε μερικές μέρες, θα συναντηθούμε στην επόμενη διάσκεψη για την προστασία του κλίματος στο Μπουένος Αιρες. Ακόμη κι αν εκεί δεν αναμένονται αποτελέσματα παρόμοια με του Κυότο με την έννοια μεγάλων στόχων που θα πρέπει να καθοριστούν, η διάσκεψη θα πρέπει να αποτελέσει ορόσημο για τον καθορισμό κανόνων παιχνιδιού, κανόνων στον καθορισμό των οποίων η Ευρωπαϊκή Ένωση θα συμμετάσχει ουσιαστικά, κανόνων που θα καταστήσουν σαφές ότι η προστασία του κλίματος είναι ένα από τα πιο σημαντικά μελήματα στην πορεία προς την αειφόρο ανάπτυξη, δηλαδή θα είναι συγχρόνως και μια από τις μεγάλες προκλήσεις. Με αυτό το πνεύμα, σας ευχαριστώ θερμά για την προσοχή σας!

<SPEAKER ID=87 NAME="Bjerregaard">
Κυρία Πρόεδρε, καταρχάς πρέπει να ευχαριστήσω για τα φιλικά λόγια για την υγεία μου. Νομίζω ότι ευτυχώς πάει καλύτερα.
<P>
Συμφωνώ με τις πολυάριθμες παρατηρήσεις ότι πράγματι κινούμαστε προς μια κατεύθυνση όπου απαιτείται να κάνουμε κάτι, και αναφέρθηκε επίσης μια κάποια κούραση όσον αφορά τους πολλούς ομιλητές και τα καλοπροαίρετα λόγια. Πιστεύω ότι ήταν ο κ. Collins που αναφέρθηκε συγκεκριμένα στο Ρίο, και γι' αυτό είναι φυσικά σημαντικό να πετύχουμε την άμεση συμμετοχή του Συμβουλίου και των ηγετών κρατών στο συγκεκριμένο σχέδιο. Συμφωνώ με το Κοινοβούλιο ότι είναι καλό που σήμερα η Προεδρία και η Επιτροπή διεξάγουν την παρούσα συζήτηση με το Κοινοβούλιο.
<P>
Συμμερίζομαι επίσης την αντίληψη του κ. Collins ότι το πρόβλημα δεν μπορεί να διευθετηθεί μόνο από μεμονωμένα κράτη μέλη. Είναι κοινοτικό το σχέδιο. Από την άλλη πλευρά - όπως υπογράμμισε και ο κ. Collins - αποτελεί δίχως άλλο προϋπόθεση τα κράτη μέλη να τηρήσουν τις υποχρεώσεις, αν είναι να πετύχει, κι έχουμε εν πάση περιπτώσει σήμερα το λόγο του κ. Martin Bartenstein ότι η προεδρία θα κάνει το δικό της μερίδιο της δουλειάς επ' αυτού. Συμμερίζομαι επίσης την άποψη του κ. Valverde ότι το περιβάλλον δεν είναι πλέον μια τομεακή πολιτική, και συμφωνώ με τις απόψεις που εξέθεσαν οι περισσότεροι όσον αφορά τα αποτελέσματα της Συνθήκης του Αμστερνταμ.
<P>
Είναι σαφές ότι οι οικονομικοί πόροι παίζουν σπουδαίο ρόλο στην περιβαλλοντική πολιτική, αλλά όσον αφορά αυτό το θέμα ακόμη και στο Συμβούλιο ξέρουν πολύ καλά τι είδους δυσκολίες αντιμετωπίζουμε κάθε φορά που προσπαθούμε να πετύχουμε κάποια κοινοτικά αποτελέσματα στον συγκεκριμένο τομέα. Δυστυχώς δεν μπορέσαμε να παρουσιάσουμε μεγάλες επιτυχίες στον συγκεκριμένο τομέα, αλλά αυτό δεν πρέπει να μας εμποδίσει να συνεχίσουμε το έργο μας εδώ. Μπορώ να επιβεβαιώσω τον κ. Eisma ότι εργαζόμαστε επί των δεικτών και, όπως είπα κατά την πρώτη μου παρέμβαση, υπολογίζω κατά τη διάρκεια του 1999 να μπορέσουμε να φτάσουμε σε κάτι πολύ πιο συγκεκριμένο στον εν λόγω τομέα. Εμμένω στα όσα είπα την πρώτη φορά, δηλαδή ότι είναι δύσκολο το έργο, αλλά συμφωνώ απόλυτα με τον κ. Eisma ότι πρέπει να διευθετηθεί το θέμα αυτό.
<P>
Η κ. Graenitz επέμεινε αρκετά στον τρόπο που καθίστανται υπεύθυνα τα κράτη μέλη, και αυτό σχετίζεται πολύ στενά με τα όσα ανέφερε και η κ. Myller, τουτέστιν ότι οι τοπικές αρχές παίζουν ένα εξαιρετικά σημαντικό ρόλο στην περιβαλλοντική πολιτική. Θα ήθελα να υπογραμμίσω άλλη μια φορά ότι πιστεύω πως με την Ατζέντα 2000 παίρνουμε ορισμένες πρωτοβουλίες όσον αφορά την ολοκλήρωση του περιβαλλοντικού τομέα, πρωτοβουλίες από τις οποίες είναι πάρα πολύ σημαντικό να μην λοξοδρομήσουμε? αφορά τον γεωργικό τομέα - η κ. Myller αναφέρθηκε σε αυτόν στις παρατηρήσεις της - και αφορά στην πραγματικότητα και τη διαδικασία διεύρυνσης, όπου κατά τη γνώμη μου αντιμετωπίζουμε μεγαλύτερα προβλήματα απ' ό, τι έχουμε δει μέχρι τώρα όσον αφορά την εφαρμογή μιας φιλικής προς το περιβάλλον πολιτικής.
<P>
Ελπίζω φυσικά το Κοινοβούλιο να σημείωσε τις θετικές παρατηρήσεις της Προεδρίας όσον αφορά τη συμφωνία με τη βιομηχανία αυτοκινήτων για τις εκπομπές διοξειδίου του άνθρακα. Ήταν μία από τις συζητήσεις που έκανα με το Κοινοβούλιο δεν πάει πολύς καιρός τώρα, κατά την οποία δεν καταλήξαμε σε απόλυτη συμφωνία, αλλά πιστεύουμε ότι είναι μια ουσιαστική πτυχή των διαπραγματεύσεων για το κλίμα και ότι με αυτόν τον τρόπο συμβάλαμε στην επίλυση των κλιματολογικών προβλημάτων. Γι' αυτό και εργαστήκαμε πολύ δραστήρια για να πετύχουμε κάποιο αποτέλεσμα.
<P>
Επιτρέψτε μου να ολοκληρώσω λέγοντας ότι δεν υπάρχει καμία απολύτως αμφιβολία ότι η εφαρμογή της ολοκλήρωσης είναι δύσκολη, αλλά από την άλλη πλευρά είναι επίσης αναγκαία, αν θέλουμε να βρούμε λύση στα παρόντα και μελλοντικά προβλήματα του περιβάλλοντος. Πολύ απλά προϋποτίθεται να αποδεχτούν όλοι οι τομείς ότι αποτελούν και μέρος του προβλήματος και μέρος της λύσης. Μόνο μέσα από την αποδοχή και την κατανόηση όλων των εμπλεκόμενων εταίρων μπορούμε να ελπίζουμε σε μια καλύτερη απόφαση. Θεωρώ ότι έχουμε προχωρήσει κάπως στη διαδικασία παρότι μόλις ξεκινήσαμε, και χαίρομαι για τη συναίνεση που εξέφρασαν το Κοινοβούλιο και η Προεδρία.

<SPEAKER ID=88 NAME="Πρόεδρος">
Ευχαριστώ την κ. Επίτροπο Bjerregaard, και με τη σειρά μου της εύχομαι ταχεία ανάρρωση.
<P>
Έλαβα, για να κλείσουμε αυτή τη συζήτηση, μία πρόταση ψηφίσματος, υπ' αριθ. Β4-0080/98, που κατατέθηκε βάσει του άρθρου 37, παράγραφος 2, του Κανονισμού, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών.
<P>
Η συζήτηση έληξε.
<P>
Η ψηφοφορία θα διεξαχθεί αύριο.

<CHAPTER ID=7>
Ομοιοπαθητικά φάρμακα
<SPEAKER ID=89 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0378/98), του κ. Chanterie, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, επί της έκθεσης της Επιτροπής στο Ευρωπαϊκό Κοινοβούλιο και στο Συμβούλιο σχετικά με την εφαρμογή των οδηγιών 92/73/ΕΟΚ και 92/74/ΕΟΚ περί ομοιοπαθητικών φαρμάκων (COM(97)0362 - C4-0484/97).

<SPEAKER ID=90 NAME="Chanterie">
Κυρία Πρόεδρε, κύριε Επίτροπε, αγαπητοί συνάδελφοι, διαθέτουμε στην Ευρωπαϊκή Ένωση από το Σεπτέμβριο του 1992 δύο οδηγίες οι οποίες αποτελούν αφενός ένα συμπλήρωμα στην εφαρμογή των νομοθετικών και διοικητικών διατάξεων περί φαρμάκων και αφετέρου θεσπίζουν συμπληρωματικές διατάξεις για τα ομοιοπαθητικά φάρμακα, τόσο αυτά που προορίζονται για τη χρήση τους από ανθρώπους, όσο και από ζώα. Τέσσερα είναι τα βασικά στοιχεία στα πλαίσια αυτά: καταρχήν, η δυνατότητα πρόσβασης στα ομοιοπαθητικά φάρμακα· δεύτερον, η καταλληλότητα και η ασφάλεια των φαρμάκων αυτών· τρίτον, η πληροφόρηση των καταναλωτών ομοιοπαθητικών φαρμάκων, και τέταρτον, οι διατάξεις σχετικά με την παρασκευή και τον έλεγχο των φαρμάκων αυτών.
<P>
Εκ μέρους της Επιτροπής Περιβάλλοντος, Δημόσιας Υγείας και Προστασίας των Καταναλωτών, θα ήθελα να θίξω τέσσερα σημεία σχετικά με την πρόταση αυτή. Το άρθρο 6, παράγραφος 1, ορίζει ότι τα κράτη μέλη λαμβάνουν υπόψη δεόντως τις καταχωρίσεις που έχουν ήδη κάνει τα άλλα κράτη μέλη ή τις άδειες που αυτά έχουν χορηγήσει. Δεν είναι σαφές για μας τί σημαίνει η φράση «λαμβάνουν υπόψη δεόντως». Και ποιος θα κρίνει εάν ένα κράτος μέλος έχει «λάβει υπόψη δεόντως» τα στοιχεία άλλου κράτους μέλους; Η διατύπωση αυτή είναι ασαφής και θα θέλαμε να αντικατασταθεί.
<P>
Δεύτερον, αναφορικά με την ειδική απλουστευμένη καταχώριση. Η διαδικασία αυτής της ειδικής απλουστευμένης καταχώρισης περιορίζεται στην στοματική ή την εξωτερική χρήση. Αλλες μορφές χορήγησης όπως ενέσεις, έμπλαστρα, σπρέι, σταγόνες, υπόθετα κ.λπ., εξακολουθούν να μην περιλαμβάνονται στα πλαίσια αυτά. Αφενός δεν υπάρχουν επιστημονικά επιχειρήματα που να δικαιολογούν αυτό τον αποκλεισμό, αφετέρου δε διάφορα κράτη μέλη εφαρμόζουν, για συγκεκριμένες μεθόδους χορήγησης, αυτή την ειδική απλουστευμένη διαδικασία καταχώρισης.
<P>
Στη συνέχεια, το άρθρο 7, παράγραφος 1, περιορίζει την ειδική απλουστευμένη διαδικασία καταχώρισης σε σκευάσματα με βαθμό αραίωσης κατ' ανώτατον 1/10.000 της βασικής ουσίας ή κατ' ανώτατον 1/100 της ελάχιστης δόσης που χρησιμοποιείται στην αλλοπαθητική φαρμακευτική για ενεργά συστατικά φαρμάκων τα οποία χορηγούνται αποκλειστικά με ιατρική συνταγή. Ούτε εδώ υπάρχουν επιστημονικά επιχειρήματα σχετικά με τον καθορισμό των οριακών τιμών. Και σ' αυτή την περίπτωση, διάφορα κράτη μέλη παρέχουν άδεια κυκλοφορίας σε σκευάσματα τα οποία δεν πληρούν τους όρους αυτούς.
<P>
Ένα άλλο ζήτημα σε σχέση με το άρθρο 7, παράγραφος 1, αφορά στην κτηνιατρική χρήση. Αυτή περιορίζεται στα κατοικίδια και στα εξωτικά ζώα, καθώς και στα ζώα που δεν προορίζονται για κατανάλωση. Κανείς δεν μπορεί να εξηγήσει αυτόν τον περιορισμό, ούτε από την άποψη της προστασίας του περιβάλλοντος ή της δημόσιας υγείας ούτε για λόγους προστασίας των καταναλωτών. Γι' αυτό και προτείνουμε την κατάργηση αυτού του περιορισμού στα εξωτικά ή στα κατοικίδια ζώα.
<P>
Τρίτο στοιχείο: η επισήμανση. Το άρθρο 7, παράγραφος 2, επιβάλλει την υποχρέωση αναφοράς στην ετικέτα ή στις οδηγίες χρήσεως αποκλειστικά της επιστημονικής ονομασίας της πρώτης ύλης του ομοιοπαθητικού φαρμάκου και όχι κάποιων εντυπωσιακών ονομάτων. Οι ασθενείς ωστόσο χρειάζονται πρώτα απ' όλα εύληπτες ενδείξεις στα φαρμακευτικά προϊόντα και σαφή περιγραφή αυτών. Θεωρούμε ότι θα πρέπει να επιτρέπεται η αναγραφή εντυπωσιακών ονομάτων, ιδιαίτερα για τα σύνθετα σκευάσματα, με την προϋπόθεση ότι δεν υπονοείται κάποια θεραπευτική επίπτωσή τους μέσω της ονομασίας αυτής.
<P>
Κατόπιν, το άρθρο 7, παράγραφος 2, ορίζει την υποχρέωση ρητής αναφοράς στο γεγονός ότι πρόκειται περί «ομοιοπαθητικού φαρμάκου χωρίς εγκεκριμένες θεραπευτικές ενδείξεις». Η Ευρωπαϊκή Επιτροπή διαπιστώνει ότι τα κράτη μέλη έχουν συμμορφωθεί με την υποχρέωση αυτή με αρκετά διαφορετικό τρόπο. Οι παραγωγοί υπογραμμίζουν ότι μία τέτοια αναφορά αποτελεί διακριτική μεταχείριση εις βάρος των άλλων φαρμάκων και επίσης ότι δεν έχει νόημα, δεδομένου ότι οι θεραπευτικές ενδείξεις δεν αφορούν τη διαδικασία καταχώρισης του φαρμάκου.
<P>
Προτείνουμε στην Ευρωπαϊκή Επιτροπή να αντικαταστήσει τη διατύπωση αυτή με μία άλλη. Η Επιτροπή Δημόσιας Υγείας προτείνει τη διατύπωση «χρήση σύμφωνα με την κλινική ομοιοπαθητική φαρμακολογία». Προσωπικά θα προτιμούσα την έκφραση «καταχωρημένο ομοιοπαθητικό φάρμακο», αν και ελπίζω να μας δώσει περαιτέρω πληροφορίες η Επιτροπή στο σημείο αυτό.
<P>
Κατόπιν, όσον αφορά την υποχρέωση προειδοποίησης για την ανάγκη εξέτασης από γιατρό, πιστεύω ότι εκφράζω τη συντριπτική πλειοψηφία της επιτροπής αν πω ότι κατά την πραγματοποίηση φαρμακευτικής αγωγής θα πρέπει ο ασθενής να συμβουλευθεί το γιατρό του και ότι θα θέλαμε για το λόγο αυτό να διατηρηθεί αυτή η υποχρέωση προειδοποίησης. Πιστεύω ότι θα μπορούσαμε να βελτιώσουμε τη διατύπωση αυτής της αναφοράς στην υποχρέωση προειδοποίησης, κάτι το οποίο προσπαθήσαμε εξάλλου να κάνουμε στην έκθεση αυτή.
<P>
Το τελευταίο στοιχείο αφορά τις ειδικές διατάξεις. Το άρθρο 9, παράγραφος 2, ορίζει ότι ομοιοπαθητικά φάρμακα τα οποία δεν μπορούν να καλυφθούν από μία ειδική απλουστευμένη διαδικασία καταχώρισης, αξιολογούνται και εγκρίνονται ή απορρίπτονται βάσει τεσσάρων άλλων οδηγιών. Δυνάμει του άρθρου αυτού, ωστόσο, εξουσιοδοτούνται τα κράτη μέλη, αν και δεν υποχρεούνται, να ορίζουν ειδικές διατάξεις για φαρμακολογικές, τοξικολογικές και κλινικές εξετάσεις ή να εφαρμόζουν τις αρχές και τα ιδιαίτερα χαρακτηριστικά της ομοιοπαθητικής ιατρικής που ισχύουν στο συγκεκριμένο κράτος μέλος. Ορισμένα κράτη μέλη το έκαναν αυτό, αν και τα περισσότερα δεν έχουν ακόμα κάνει κάτι τέτοιο ή το απέφυγαν, με αποτέλεσμα τη δημιουργία στρέβλωσης ανταγωνισμού. Φαίνεται επομένως ότι θα ήταν σκόπιμο να υποχρεωθούν τα κράτη μέλη να εφαρμόσουν αυτές τις ειδικές διατάξεις, ούτως ώστε να δημιουργηθεί μία ελεύθερη αγορά και στον τομέα των ομοιοπαθητικών φαρμάκων, διότι πρόκειται εδώ για ένα ποσοστό που ανέρχεται στο ήμισυ των ομοιοπαθητικών φαρμάκων.
<P>
Κυρία Πρόεδρε, θα σταματήσω εδώ. Σας παρουσίασα ορισμένες προτάσεις που συζητήθηκαν στην επιτροπή μας με σκοπό την τροποποίηση της υφιστάμενης οδηγίας. Θα θέλαμε πολύ να ακούσουμε τί σχόλια θα είχε να κάνει η Επιτροπή σχετικά.

<SPEAKER ID=91 NAME="Hallam">
Κυρία Πρόεδρε, θα ήθελα να εξηγήσω κάποια πράγματα για τα ομοιπαθητικά φάρμακα, που ίσως σε άλλους πολιτισμούς στην Ευρώπη να μη γίνονται απολύτως κατανοητά. Τα ομοιπαθητικά φάρμακα και ο τρόπος που χρησιμοποιούνται από τους ανθρώπους ποικίλουν ευρύτατα ως προς τον τρόπο με τον οποίο γίνονται αντιληπτά. Για παράδειγμα, στο Ηνωμένο Βασίλειο και την Ιρλανδία, η ομοιοπαθητική ιατρική φαίνεται ότι είναι το αποκλειστικό δικαίωμα των μάλλον εκκεντρικών άκρων της ιατρικής παρά ένας βασικός της πυρήνας. Αυτός είναι ένας λόγος γιατί είναι λάθος να επιδιώξουμε τη θέσπιση δεσμευτικών συμφωνιών και δεσμευτικών κανονισμών σε όλα τα κράτη μέλη. Τα κράτη μέλη κινούνται με διαφορετικούς ρυθμούς.
<P>
Αυτά επισημαίνονται και από την ανησυχία της Επιτροπής Γεωργίας για μερικά συστατικά στοιχεία της ομοιοπαθητικής ιατρικής. Εδώ έχουμε ουσίες, όπως το αρσενικό, που μας ζητούν να τις εισάγουμε στα ζώα στην τροφική αλυσίδα. Δεν φαίνεται να υπάρχουν καθόλου επιστημονικές αποδείξεις ότι πράγματι ενεργούν και είναι ελάχιστες οι αποδείξεις ότι είναι αβλαβείς. Ένα πράγμα που θέλουμε να τονίσουμε είναι ότι όλα τα μητρικά βάμματα πρέπει να υποβληθούν σε αυστηρές επιστημονικές δοκιμές προκειμένου να καθιερωθούν επίπεδα ασφάλειας που να συμβιβάζονται με την ασφάλεια στην τροφική αλυσίδα. Μας ανησυχεί επίσης η χρήση εντυπωσιακών ονομασιών. Δεν πρέπει να προβάλλουν θεραπευτικές ιδιότητες που δεν μπορούν να αιτιολογηθούν με βάση αυστηρές κλινικές δοκιμές. Υποθέτουμε επίσης ότι όλα τα ομοιοπαθητικά παρασκευάσματα χρησιμοποιούνται μόνο επί της βάσης ότι χορηγούνται από ιατρούς με αναγνωρισμένα προσόντα που έχουν άδεια ασκήσεως επαγγέλματος.
<P>
Και τέλος - και είναι σημαντικό να τελειώσουμε με αυτό το σημείο - δεν αρκεί μόνο οι δοκιμές και οι έλεγχοι να διενεργούνται από τα ίδια τα άτομα της ομοιοπαθητικής κοινότητας. Πρέπει να μπορούν να ανταπεξέλθουν σε αυστηρές επιστημονικές δοκιμές που διενεργούν άλλα μέλη της επιστημονικής κοινότητας.

<SPEAKER ID=92 NAME="Hautala">
Αξιότιμη κυρία Πρόεδρε, θα ήθελα να ευχαριστήσω τον εισηγητή κύριο Chanterie για την εμπεριστατωμένη μελέτη του επί του θέματος, καθώς και για το γεγονός ότι έλαβε υπόψη του τις απόψεις των επιτροπών. Η Επιτροπή Οικονομικής, Νομισματικής και Βιομηχανικής Πολιτικής έχει εξετάσει το θέμα από τη σκοπιά της πραγμάτωσης της εσωτερικής αγοράς. Ως προς το συγκεκριμένο ζήτημα, τα κράτη μέλη δεν έχουν συμμορφωθεί έως τώρα με τις οδηγίες του 1992, σύμφωνα με τις οποίες, τα κράτη μέλη υποχρεούνταν να εναρμονίσουν τις προϋποθέσεις διοχέτευσης των ομοιοπαθητικών φαρμάκων στην αγορά. Έτσι, μπορεί να λεχθεί ότι το πρόβλημα οφείλεται στη μη-ικανοποιητική εφαρμογή της ελεύθερης κυκλοφορίας.
<P>
Η Επιτροπή Οικονομικής, Νομισματικής και Βιομηχανικής Πολιτικής έχει επίσης παρατηρήσει ότι οι παραγωγοί ομοιοπαθητικών φαρμάκων εμφανίζονται συνήθως ως μικρομεσαίες επιχειρήσεις, και υφίστανται τις μεγαλύτερες ζημίες εξαιτίας της ποικιλομορφίας της νομοθεσίας και των διαδικασιών έγκρισης στις διάφορες χώρες. Η εν λόγω επιτροπή θεωρεί ότι θα πρέπει να υπάρξει αμοιβαία αναγνώριση αυτών των παρασκευασμάτων και οι προδιαγραφές ασφαλείας να προσδιορισθούν σε επίπεδο ΕΕ, ενώ το κράτος μέλος στο οποίο θα καταχωρηθεί για πρώτη φορά ένα προϊόν, θα αξιολογήσει και θα τεκμηριώσει πόσο καλά λειτουργούν στην πράξη αυτά τα κοινά κριτήρια. Είναι δυνατή η εφαρμογή των λεγόμενων ορθών μεθόδων παραγωγής, «good manufacturing practice» και των ορθών εργαστηριακών πρακτικών, «good laboratory practice».Ο τρόπος αυτός μπορεί να διασφαλίσει ότι δεν θα προκληθούν κίνδυνοι ως προς την ασφάλεια. Η επιτροπή υποστηρίζει επίσης την έγκριση εντυπωσιακών ονομασιών για τα ομοιοπαθητικά φάρμακα.
<P>
Στην πράξη βεβαίως υπάρχουν μεγάλες διαφορές όσον αφορά την παράδοση των διαφόρων χωρών σε αυτά τα θέματα. Ωστόσο, στις χώρες εκείνες, όπου η ομοιοπαθητική ιατρική είναι περισσότερο διαδεδομένη, διαπιστώνεται ότι τα συγκεκριμένα φάρμακα δεν προκαλούν παρενέργειες. Είναι φθηνά, και μολονότι με τις παραδοσιακές μεθόδους δεν είναι πάντοτε δυνατή η εξακρίβωση του μηχανισμού επίδρασής τους, εντούτοις επιδρούν θετικά.

<SPEAKER ID=93 NAME="Breyer">
Κυρία Πρόεδρε, το ζήτημα των ομοιοπαθητικών φαρμάκων αφορά, φυσικά, και την Επιτροπή Έρευνας, Τεχνολογικής Ανάπτυξης και Ενέργειας και ήδη η Επιτροπή Οικονομικής, Νομισματικής και Βιομηχανικής Πολιτικής ασχολήθηκε με πολλά από τα αιτήματά μας. Αρχικά θα ήθελα να ευχαριστήσω κι εγώ θερμά τον κύριο Chanterie που δέχθηκε τα περισσότερα από τα αιτήματα της επιτροπής, βασικά όλα. Όπως η Επιτροπή Οικονομικής, Νομισματικής και Βιομηχανικής Πολιτικής, έτσι κι εμείς ζητήσαμε το σύστημα της αμοιβαίας αναγνώρισης, όπως ήδη είπε η κυρία Hautala. Φυσικά, προκειμένου να υποστηριχθούν πραγματικά και τα ομοιοπαθητικά φάρμακα, θεωρώ πολύ ουσιαστική την καλή πρακτική εργαστηριακής παρασκευής τους και την δυνατότητα ευρηματικών ονομασιών τους.
<P>
Φυσικά, είναι ιδιαίτερο μέλημά μας ως Επιτροπή Έρευνας να υποβάλει η Ευρωπαϊκή Επιτροπή έκθεση σχετικά με τις μελέτες και έρευνες για τη διαπίστωση της αποτελεσματικότητας των ομοιοπαθητικών και άλλων μη συμβατικών τρόπων θεραπείας στο πλαίσιο του κοινοτικού προγράμματος έρευνας και τεχνολογικής ανάπτυξης για τη βιοϊατρική. Στο πλαίσιο του πέμπτου προγράμματος-πλαισίου για την έρευνα και την τεχνολογική ανάπτυξη θα έπρεπε, με βάση τα αιτήματα που διατυπώνονται στην έκθεση, να ενισχυθούν ερευνητικές δραστηριότητες στον τομέα της μη συμβατικής ιατρικής, λαμβάνοντας ιδιαίτερα υπόψη ατομικές και ολιστικές προσεγγίσεις, καθώς επίσης και τον προληπτικό ρόλο και τις ιδιαιτερότητες των εναλλακτικών ιατρικών επιστημών. Στις ερευνητικές αυτές δράσεις συγκαταλέγονται, βεβαίως, προγράμματα για τη βασική έρευνα στην ομοιοπαθητική - τα οποία πρέπει να πραγματοποιούνται από ιδρύματα βιοϊατρικής - κυρίως για την ερμηνεία των ομοιοπαθητικών δυναμικών και την απόδειξη της αποτελεσματικότητας αραιών ομοιοπαθητικών διαλυμάτων, καθώς και προγράμματα για την ενίσχυση της ανταλλαγής, σε διεθνές επίπεδο, των εμπειριών που έχουν αποκτήσει οι ειδικοί επί της ομοιοπαθητικής.
<P>
Το αίτημα αυτό ήταν πολύ σημαντικό για μας, γιατί πρέπει να λάβει κανείς επίσης υπ' όψιν ότι τα τελευταία χρόνια έχει αυξηθεί στα περισσότερα ευρωπαϊκά κράτη η ζήτηση ομοιοπαθητικών φαρμάκων και ότι σύμφωνα με στοιχεία της Επιτροπής τα ομοιοπαθητικά φάρμακα αντιπροσωπεύουν ήδη περισσότερο από 1 % των πωλήσεων της ευρωπαϊκής φαρμακοβιομηχανίας, σε μερικές χώρες μάλιστα περισσότερο από 5 %, πιστεύω δε ότι αυτό πρέπει να ληφθεί υπ' όψιν και στον ερευνητικό τομέα. Γι' αυτό, το αίτημα της Επιτροπής Έρευνας, Τεχνολογικής Ανάπτυξης και Ενέργειας που υιοθέτησε ο κύριος Chanterie - τον ευχαριστούμε γι' αυτό - ήταν να ενισχυθεί η έρευνα και στο πεδίο αυτό.

<SPEAKER ID=94 LANGUAGE="IT" NAME="Marinucci">
Ομοιοπαθητικά φάρμακα, ανθρωποσοφική ιατρική: πολλοί από εσάς, αγαπητοί συνάδελφοι - και πιθανώς το κοινό που μας ακούει - δεν χρησιμοποιούν τα ομοιοπαθητικά φάρμακα. Πολλοί αμφιβάλλουν σχετικά με την αποτελεσματικότητά τους ή δεν πιστεύουν στην επιστημονικότητα της ανθρωποσοφικής ιατρικής: ωστόσο, το 29 τοις εκατό των Ευρωπαίων πολιτών έχει χρησιμοποιήσει τουλάχιστον μια φορά ομοιπαθητικά φάρμακα. Πολλοί Ευρωπαίοι πολίτες έχουν εμπιστοσύνη στις θεραπείες που ονομάζουμε εναλλακτικές ή συμπληρωματικές ή μη παραδοσιακές. Η πώληση των ομοιοπαθητικών προϊόντων αυξάνεται και αγγίζει κατά μέσο όρο το 1 τοις εκατό της πώλησης των φαρμακευτικών προϊόντων, με ποσοστά πολύ πιο υψηλά σε μερικές χώρες. Είναι συνεπώς σωστό και αναγκαίο να ασχοληθούμε και πάλι με το θέμα βάσει της επακριβούς έκθεσης που παρουσίασε η Επιτροπή στο Κοινοβούλιο σχετικά με την κατάσταση εφαρμογής των οδηγιών του 1992.
<P>
Με την έγκριση αυτών των οδηγιών - ο κ. Chanterie το υπενθύμισε - η Ευρωπαϊκή Ένωση εγγυήθηκε σε όλους τους πολίτες την πρόσβαση στα φάρμακα της επιλογής τους, αποφεύγοντας έτσι διακρίσεις μεταξύ των ευρωπαίων πολιτών ανάλογα με την χώρα στην οποία ζουν - άλλες πιο ανοιχτές, άλλες ανεκτικές, άλλες ακόμα και αντίθετες - διασφαλίζοντας ότι αυτά τα φάρμακα είναι ποιοτικά και αβλαβή και προσφέροντας στους χρήστες πληροφορίες και υποδείξεις σαφείς και ακριβείς. Αυτοί οι δύο στόχοι - πρόσβαση στην ελεύθερη επιλογή των φαρμάκων για όλους τους Ευρωπαίους πολίτες και, συγχρόνως, επικύρωση των αναγκαίων εγγυήσεων, όσον αφορά την ασφάλεια αυτών των προϊόντων και την σωστή τους χρήση - αποτέλεσαν τον οδηγό σχετικά με τον οποίο ενημερώθηκε η Ομάδα του Ευρωπαϊκού Σοσιαλιστικού Κόμματος, εξ ονόματος του οποίου έχω την τιμή να παρεμβαίνω, επ'ευκαιρία της συζήτησης και της ψήφου σχετικά με την έκθεση, την οποία με μεγάλη ικανότητα, ο συνάδελφος κ. Chanterie παρουσίασε στα πλαίσια της Επιτροπής Περιβάλλοντος, Δημόσιας Υγείας και Προστασίας των Καταναλωτών.
<P>
Τα προβλήματα που έπρεπε να αντιμετωπιστούν ήταν λίγα αλλά σοβαρά. Τι μπορούσε να γίνει ώστε να καταστεί λιγότερο δαπανηρή και γραφειοκρατικά λιγότερο περίπλοκη η καταγραφή ενός φαρμάκου που έχει ήδη καταγραφεί σε μια άλλη χώρα; Να τροποποιηθεί για την απλοποιημένη νομοθεσία το όριο αραίωσης που ορίζεται από τις ισχύουσες οδηγίες και τους καθορισμένους τρόπους χορήγησης; Να παραμείνει στις οδηγίες χρήσης η επισήμανση της ανάγκης να καλείται ιατρός κατά την χρήση του προϊόντος; Ή να διευκρινίζεται, αντιθέτως, ότι πρέπει να ζητάται η γνώμη ιατρού μόνο εάν τα συμπτώματα επιμένουν έπειτα από μερικές ημέρες θεραπείας; Ή πριν ξεκινήσει η ίδια η θεραπεία; Να διατηρηθεί στην ετικέττα η ένδειξη «ομοιοπαθητικό φάρμακο» χωρίς εγκεκριμένες θεραπευτικές ενέργειες; Ή θα μπορούσε να είναι αρκετή η ένδειξη «εγκεκριμένο ομοιπαθητικό φάρμακο»;
<P>
Το ψήφισμα που εγκρίθηκε απαντά με ισορροπία σε αυτά τα ερωτήματα. Ο συλλογισμός θα αρχίσει εκ νέου όταν και εάν η Επιτροπή μας παρουσιάσει την πρόταση για οδηγία, που θα πρέπει να απαντά συγκεκριμένα σε αυτά τα ζητήματα που γεννώνται από την εξέταση της εφαρμογής των οδηγιών που ισχύουν σήμερα.

<SPEAKER ID=95 NAME="Zimmermann">
Κυρία Πρόεδρε, αγαπητοί συνάδελφοι, με την παρούσα έκθεση το Ευρωπαϊκό Κοινοβούλιο επικροτεί την έκθεση της Επιτροπής σχετικά με την εφαρμογή των οδηγιών 92/73 και 92/74. Τα ομοιοπαθητικά φάρματα αναγνωρίστηκαν για πρώτη φορά ως φάρμακα χάρη στη νομική βάση των οδηγιών αυτών, όμως δεν έγινε αποτελεσματική μεταφορά των συγκεκριμένων νομοθετικών πράξεων. Η Επιτροπή Νομικών Θεμάτων και Δικαιωμάτων των Πολιτών στην γνωμοδότησή της καλεί την Επιτροπή να κάνει χρήση του δικαιώματος πρωτοβουλίας και της ειδικής της αρμοδιότητας στον τομέα της ομοιοπαθητικής.
<P>
Πέντε είναι τα σημεία, στα οποία πρέπει να δώσει προσοχή η Επιτροπή προκειμένου να προσδώσει μεγαλύτερη ισχύ στην εφαρμογή των δύο οδηγιών. Πρώτον: καλό θα είναι να επιτευχθεί μια γενική αναγνώριση ομοιοπαθητικών φαρμάκων που είναι ήδη εγκεκριμένα σε ένα άλλο κράτος. Για τον σκοπό αυτόν είναι απαραίτητη μια νέα και δεσμευτικά διατυπωμένη έκδοση της οδηγίας. Μόνο έτσι μπορεί να αποκλειστεί η κρατική αυθαιρεσία κατά την αναγνώριση των ομοιοπαθητικών φαρμάκων.
<P>
Δεύτερον: πρέπει να καταρτιστεί κατάλογος ειδικών κανόνων και κλινικών δοκιμών ώστε από τη μια να διασφαλιστεί η ελεύθερη κυκλοφορία των ομοιοπαθητικών φαρμάκων στην αγορά και από την άλλη να μην αγνοηθεί η προστασία του καταναλωτή. Τρίτον: θα πρέπει να καταρτιστούν απλοποιημένες μέθοδοι έγκρισης για να επιταχυνθεί η διαδικασία αναγνώρισης των ομοιοπαθητικών φαρμάκων. Και εδώ δεν πρέπει να αγνοηθεί η προστασία του καταναλωτή. Τέταρτον: Πρέπει να καταστεί δυνατή βάσει της απλοποιημένης μεθόδου έγκρισης η ευρύτερη χρησιμοποίηση ομοιοπαθητικών φαρμάκων και για τα ζώα που προορίζονται για ανθρώπινη κατανάλωση. Διότι λαμβάνοντας υπ' όψιν το συμφέρον των καταναλωτών, δεν είναι εύλογος ο αποκλεισμός της δυνατότητας θεραπείας ζώων που προορίζονται για ανθρώπινη κατανάλωση με τέτοια φάρμακα.
<P>
Πέμπτον: πρέπει να επιτευχθεί η ίση μεταχείριση των ομοιοπαθητικών και αλλοπαθητικών φαρμάκων όσον αφορά την χρησιμοποίηση εντυπωσιακών ονομασιών σε ετικέτες και έντυπες οδηγίες χρήσης. Αν ληφθούν υπ' όψιν αυτά τα σημεία, μπορούμε να θεωρήσουμε δεδομένο ότι η Επιτροπή θα μας υποβάλει μια πρόταση που να μπορεί να αποτελέσει αντικείμενο συζήτησης.

<SPEAKER ID=96 LANGUAGE="PT" NAME="Vaz da Silva">
Κύριε Πρόεδρε, είναι ιδιαίτερα σημαντικό και σημαδιακό το γεγονός ότι, σε διάστημα μόλις ενός έτους, δύο εκθέσεις του Κοινοβουλίου είχαν ως αντικείμενο τις εναλλακτικές ιατρικές επιστήμες, και το ότι σήμερα, με την έκθεση Chanterie για την ομοιοπαθητική ιατρική, πέντε κοινοβουλευτικές επιτροπές κλήθηκαν να γνωμοδοτήσουν επί του συγκεκριμένου θέματος. Διατρανώνεται με τον τρόπο αυτό το γεγονός ότι τα ευρωπαϊκά θεσμικά όργανα συνειδητοποιούν τη σπουδαιότητα του ρόλου αυτών των μεθόδων για τη βελτίωση της ποιοτικής στάθμης της δημόσιας υγείας και ότι επιδιώκουν να το κάνουν με βάση τη συγκεκριμένη πρακτική των πολιτών, οι οποίοι προσφεύγουν όλο και περισσότερο στις συμπληρωματικές αυτές μορφές ιατρικής.
<P>
Ο στρουθοκαμηλισμός έχει πλέον μετρημένες τις μέρες του στην Ένωση, και αυτό οφείλεται στις πιέσεις τόσο του Ευρωπαϊκού Κοινοβουλίου όσο και των ίδιων των πολιτών και των οργανώσεών τους. Πολύ συχνά το Ευρωπαϊκό Κοινοβούλιο διαδραμάτισε πρωτοποριακό ρόλο όταν επρόκειτο να εξεταστούν θέματα επίμαχα ή πολιτικώς ευαίσθητα, όπως, για παράδειγμα, στην περίπτωση της ένταξης του πολιτισμού και της εκπαίδευσης στο πεδίο αρμοδιοτήτων της Ένωσης, ή όταν χρειάστηκε να ασχοληθούμε με θέματα όπως η γενετική μηχανική, η ισότητα των φύλων ή οι σεξουαλικές προτιμήσεις. Και πάλι, στην περίπτωση που εξετάζουμε σήμερα, το Ευρωπαϊκό Κοινοβούλιο είναι πρωτοπόρο στη διαδικασία αναγνώρισης ενός καθεστώτος για τις εναλλακτικές ιατρικές επιστήμες. Το ζητούμενο είναι να δοθεί η δυνατότητα σε μια κοινωνική πρακτική που ακολουθείται από το ένα τέταρτο περίπου του πληθυσμού της Ένωσης, όπως η χρήση ομοιοπαθητικών φαρμάκων, να βρει απήχηση στα ευρωπαϊκά θεσμικά όργανα, κατά τρόπο ώστε η πρακτική αυτή να μπορεί να προωθείται δίχως κινδύνους για τους χρήστες και με δίκαιους όρους, τόσο για τους επαγγελματίες όσο και για τους βιομηχάνους του κλάδου. Έχει επίσης σημασία, η συγκεκριμένη διάθεση που επιδεικνύει η Ένωση να βρει απήχηση, με τη σειρά της, και στα κράτη μέλη ούτως ώστε αυτά να προχωρήσουν σύντομα, όπως επιτάσσει η κοινή λογική, στην αμοιβαία αναγνώριση των φαρμάκων και σε μια κοινή διαδικασία καταχώρισης, καθώς και στη διεξαγωγή μελετών οι οποίες θα προσδίδουν ένα υπόβαθρο στην πρακτική της ομοιοπαθητικής ιατρικής.

<SPEAKER ID=97 LANGUAGE="DA" NAME="Dybkjζr">
Κύριε Πρόεδρε, θα ήθελα να ευχαριστήσω τον εισηγητή για την έκθεσή του. Πρόκειται δίχως άλλο για έναν τομέα που έχει τραβήξει ιδιαίτερα την προσοχή του κοινού. Οι περισσότεροι άνθρωποι έχουν μια θέση επί του θέματος και διεξάγονται πολλές εμπαθείς συζητήσεις. Θα μπορούσε κανείς να πει ότι ευτυχώς μέχρι τώρα η εμπάθεια περιορίστηκε μόνο σε προφορικό επίπεδο. Οι θέσεις αυτές αντανακλώνται επίσης στον τρόπο που οι διάφορες χώρες αντιμετωπίζουν τα προβλήματα και τον οποίο πρέπει φυσικά να λάβουμε υπόψη μας όταν θα κοιτάξουμε τι πρέπει να κάνουμε στη συνέχεια στο πλαίσιο της Ευρωπαϊκής Ένωσης. Δεν θα αναφερθώ σε όλες τις απόψεις που εξέθεσε ο εισηγητής, απλώς όμως θα παρουσιάσω τη σφαιρική θέση της Ομάδας των Φιλελευθέρων ως κατευθυντήρια γραμμή για το περαιτέρω έργο της Επιτροπής και του Συμβουλίου, διότι αν το δούμε στη βαθιά του διάσταση αυτό ακριβώς είναι το θέμα.
<P>
Καταρχάς μια μεγαλύτερη αμοιβαία αναγνώριση στην πράξη είναι επιθυμητή, αλλά για μια τέτοια μεγαλύτερη αμοιβαία αναγνώριση θα είναι αναγκαία και απόλυτη προϋπόθεση να πληροφορηθούμε τις μεθόδους καταχώρησης που ισχύουν σε κάθε κράτος. Αυτό ωστόσο πρέπει να παραδεχτούμε ότι δεν το πράττουμε ακόμα. Πρέπει με άλλα λόγια να μιλήσουμε για μια σωστά τεκμηριωμένη καταχώρηση σε βάση όσο το δυνατόν περισσότερο επιστημονική. Αυτό που είπα σημαίνει εξάλλου ότι πρέπει να έχουμε την απαίτηση τα μεμονωμένα κράτη να δημοσιεύουν τους καταλόγους τους ομοιοπαθητικών σκευασμάτων και με αυτόν τον τρόπο να ενημερώνουν επίσης για τη διαδικασία έγκρισής τους, για παράδειγμα αν εγκρίνονται σύμφωνα με τα άρθρα 7 και 8, διότι σε τέτοια περίπτωση έχουμε σημειώσει αξιοσημείωτη πρόοδο. Μια απλοποιημένη διαδικασία έγκρισης δεν πρέπει κατά τη γνώμη μας να χρησιμοποιηθεί, ούτε για σκευάσματα που προορίζονται για ανθρώπινη χρήση ούτε για σκευάσματα που προορίζονται για κτηνιατρική χρήση τα οποία ίσως επιδρούν στην τροφική αλυσίδα. Αντιθέτως θεωρώ ότι πρέπει να εξετάσουμε τον θετικό κατάλογο των αβλαβών ουσιών και ουσιών αραίωσης. Τέλος δε, από τη δική μας πλευρά δεν υπάρχει κανένα πρόβλημα με τα εντυπωσιακά ονόματα, και δεν πρέπει να τεθεί απαίτηση να ζητείται η γνώμη ιατρού.

<SPEAKER ID=98 LANGUAGE="FR" NAME="Cabrol">
Κύριε Πρόεδρε, αγαπητοί συνάδελφοι, εξετάζουμε λοιπόν σήμερα την έκθεση Chanterie περί των ομοιοπαθητικών φαρμάκων.
<P>
Ως γιατρός, θα ήθελα να πω ότι αν τα ομοιοπαθητικά φάρμακα θέλουν να θεωρούνται χρήσιμα και αποτελεσματικά, οφείλουν να πληρούν κάποιες προϋποθέσεις όσον αφορά την παραγωγή των προϊόντων, την έγκριση και την χρήση τους. Στην αντίθετη περίπτωση, η ομοιοπαθητική ιατρική θα θεωρείται ως ένα εκκεντρικό εγχείρημα, στο οποίο προσφεύγουν οι κομπογιαννίτες, κάτι που θα ήταν πολύ επιζήμιο για αυτόν τον τομέα που υποστηρίζεται από τους ενδιαφερόμενους φαρμακοποιούς και τους γιατρούς.
<P>
Οι προϋποθέσεις αυτές είναι οι ακόλουθες: η ομοιοπαθητική πρέπει να διαφοροποιηθεί τελείως από την ανθρωποσοφία, που ορισμένοι αποκαλούν με έπαρση ανθρωποσοφική ιατρική, προσθέτοντας μάλιστα το επίθετο «ομοιοπαθητική», γιατί στην πραγματικότητα πρόκειται - κι ας μην αρέσει στον κ. Chanterie - για εκκεντρικές πρακτικές που θέλουν να βασιστούν σε ένα ομοιοπαθητικό υπόβαθρο. Ο εισηγητής εισάγει με παραπλανητικό τρόπο αυτόν τον συμφυρμό, και αυτός πρέπει ξεκάθαρα να αποκλειστεί.
<P>
Δεύτερον, η έγκριση δεν πρέπει να υποχρεώσει όλα τα κράτη μέλη να δεχθούν ένα φάρμακο που θα γινόταν δεκτό από ένα μόνο κράτος μέλος, του οποίου η επιείκεια θα μπορούσε να είναι επικίνδυνη και να θέσει σε κίνδυνο τους ασθενείς.
<P>
Η αξιολόγηση πρέπει, αντιθέτως, να πραγματοποιείται σε κάθε κράτος μέλος, σύμφωνα με τα κριτήρια που θα επιφέρουν όλες τις εγγυήσεις ποιότητας και ασφάλειας. Αυτό, επαναλαμβάνω, πρέπει να γίνεται για την προστασία των ασθενών.
<P>
Τέταρτον, νομίζω ότι είναι επίσης επικίνδυνο να εμπιστευτούμε την έγκριση αυτών των φαρμάκων σε μία κοινοτική αρχή «εμπειρογνωμόνων», την επιστημονική ικανότητα των οποίων δεν εγγυάται το κείμενο που μας προτείνεται.
<P>
Πέμπτον, οι ονομασίες πρέπει να είναι ακριβείς. Δεν δεχόμαστε τις κίβδηλες, εντυπωσιακές ονομασίες και, κατά την γνώμη μας, η εγκεκριμένη θεραπευτική ένδειξη είναι εντελώς κατάλληλη.
<P>
Τέλος, είναι σημαντικό η χορήγηση των ομοιοπαθητικών φαρμάκων να μην γίνεται από τον οποιονδήποτε που αποκαλείται ειδικευμένος - και εξάλλου από ποιον θα έχει ειδικευθεί; - αλλά από έναν γιατρό, αφού πολλοί γιατροί είναι επίσης ομοιοπαθητικοί.
<P>
Η τροπολογία μου ζητά το αντίθετο από αυτό που προτείνει το κείμενο, δηλαδή να συμβουλεύεται ο χρήστης έναν γιατρό μόνο αν τα συμπτώματα εξακολουθούν να υπάρχουν. Εγώ διευκρινίζω ότι ο ασθενής πρέπει να συμβουλεύεται έναν γιατρό για την χρήση αυτού του φαρμάκου, κατά τρόπο ώστε να αποφευχθεί η αγνόηση μίας ασθένειας από κάποιον που χορηγεί αυτά τα φάρμακα χωρίς να είναι γιατρός, για παράδειγμα ενός καρκίνου, και τελικά να συμβουλεύεται τον γιατρό πολύ αργά, όταν έχει γίνει εξάπλωση αυτού του καρκίνου.
<P>
Πρέπει να αποφεύγεται να τίθεται σε κίνδυνο η ζωή των ασθενών που ενεργούν με αυτόν τον τρόπο. Η κοινωνία κατήρτισε επαγγελματίες δαπανώντας πολλά χρήματα. Πρέπει λοιπόν να είμαστε δύσπιστοι όσον αφορά τους επικίνδυνους ερασιτέχνες. Θα δείχνατε εμπιστοσύνη σε έναν πιλότο που θα είχε εκπαιδευτεί από μία οποιαδήποτε ειδικευμένη ομάδα και θα ήταν αυτοδίδακτος;
<P>
Καταλήγοντας, θα ήθελα να πω ότι αυτές οι προϋποθέσεις δεν διατυπώνονται με σαφήνεια στην έκθεση και η Ομάδα μας θα καταψηφίσει την πρόταση.

<SPEAKER ID=99 LANGUAGE="NL" NAME="Maes">
Κυρία Πρόεδρε, εξακολουθεί να μην υπάρχει ελεύθερη αγορά στον τομέα των ομοιοπαθητικών φαρμάκων στην Ευρώπη, παρά το γεγονός ότι οι σχετικές οδηγίες έχουν ήδη τεθεί σε ισχύ και έχει δημιουργηθεί το νομικό πλαίσιο ήδη από το 1992. Η έκθεση του κυρίου Chanterie σωστά προτείνει την αναθεώρηση των οδηγιών αυτών με βάση μία ενδελεχή εκτίμηση της κατάστασης. Η εφαρμογή της οδηγίας πραγματοποιείται με διαφορετικό τρόπο στα διάφορα κράτη της Ένωσης, και μάλιστα η Επιτροπή θεώρησε αναγκαίο να προσφύγει στο Δικαστήριο των Ευρωπαϊκών Κοινοτήτων εξαιτίας της μερικής μόνο εφαρμογής των οδηγιών από το Βέλγιο, τη Γαλλία, την Πορτογαλία και το Ηνωμένο Βασίλειο. Και δεν είναι δύσκολο να καταλάβουμε γιατί. Σε ορισμένες χώρες, μεταξύ των οποίων το Βέλγιο, διεξάγονται μέχρι σήμερα έντονες συζητήσεις σχετικά με την αξία των ομοιοπαθητικών φαρμάκων και την αναγνώρισή τους, για την οποία εκφράζονται γνώμες υπέρ και κατά. Αφετέρου δε, η διατύπωση των οδηγιών είναι τόσο ασαφής από νομικής άποψης, ώστε αυτές μπορούν να ερμηνευτούν με διαφορετικό τρόπο και παρέχουν de facto τόσο ευρεία περιθώρια ερμηνείας, ώστε δεν μπορούν να αποτρέψουν περιπτώσεις στρέβλωσης ανταγωνισμού.
<P>
Η έκθεση προτείνει επίσης, και πολύ σωστά, να εκπονηθεί ένα καινούργιο κείμενο, το οποίο να αποκλείει τις δυνατότητες παρερμηνείας και να έχει δεσμευτικό χαρακτήρα. Κάτι τέτοιο δεν είναι μόνο προς το συμφέρον των κατασκευαστών, αλλά και των γιατρών και των καταναλωτών επίσης. Η αναγραφή στην ετικέτα πληροφοριών που δημιουργούν διακριτική μεταχείριση θα πρέπει να αποφευχθεί, ενώ συγχρόνως θα πρέπει να συνιστάται η επίσκεψη σε γιατρό εφόσον τα συμπτώματα δεν υποχωρούν όχι μόνο για τα ομοιοπαθητικά αλλά και για τα κλασσικά φάρμακα.
<P>
Οι στόχοι της έκθεσης μάς βρίσκουν σύμφωνους, όπως και οι συγκεκριμένες συστάσεις σχετικά με τη διαδικασία καταχώρισης και με ένα σαφές σύστημα συντονισμού και εναρμόνισης. Ωστόσο, στην παράγραφο 7 των συστάσεων, κύριε εισηγητά, μας γεννάται ένα ερωτηματικό, ιδιαίτερα όσον αφορά την υποχρέωση των κρατών μελών να αναγνωρίζουν εγκρίσεις κυκλοφορίας που έχουν παραχωρήσει άλλα κράτη μέλη πριν καν εφαρμοσθεί ένα σύστημα συντονισμού. Συμφωνούμε βέβαια να καταβληθούν προσπάθειες καθορισμού συγκεκριμένων όρων υπό τους οποίους θα πρέπει να αναγνωρίζονται οι εγκρίσεις που έχουν χορηγήσει τα κράτη μέλη. Δεν μας φαίνεται ωστόσο πολύ λογικό, εφόσον δεν υπάρχει ακόμα ένα σύστημα συντονισμού και εναρμόνισης, να υποχρεωθούν τα κράτη μέλη να δεχθούν την αμοιβαία αναγνώριση, καθώς κάτι τέτοιο θα μπορούσε πραγματικά να οδηγήσει σε χαλαρότητα και καταχρήσεις. Μπορεί βέβαια κάτι τέτοιο να ερμηνευθεί ως ένα μέσο πίεσης, αλλά μπορεί και να γίνει αντικείμενο κατάχρησης, κάτι που βέβαια δεν είναι καθόλου προς το συμφέρον των καταναλωτών.

<SPEAKER ID=100 LANGUAGE="NL" NAME="Blokland">
Κυρία Πρόεδρε, η έκθεση της Επιτροπής καταδεικνύει την ανάγκη ενός ψηφίσματος σχετικά με την τροποποίηση των σχετικών οδηγιών, καθώς αρκετά κράτη μέλη αντιμετωπίζουν όχι δεόντως, αλλά κατά το δοκούν τη χορήγηση αδειών και τις καταχωρήσεις. «Κατά το δοκούν» σημαίνει στην ουσία ότι τις αγνοούν πλήρως, κάτι που συνεπάγεται σημαντική σπατάλη χρόνου και χρήματος. Η εκτίμηση της δράσης και των παρενεργειών ενός ομοιοπαθητικού φαρμάκου πραγματοποιείται σε κάθε κράτος μέλος ξεχωριστά. Γι' αυτό και θεωρούμε σκόπιμη την τροποποίηση των υφιστάμενων οδηγιών.
<P>
Κατανοώ τους δισταγμούς που εκφράσθηκαν σχετικά με την ισότιμη μεταχείριση των ομοιοπαθητικών και των αλλοαπαθητικών φαρμάκων. Και πράγματι δεν είναι δυνατόν να αντιμετωπισθούν σε ίση βάση, καθώς βασίζονται σε διαφορετική θεώρηση του ανθρώπου, της ασθένειας και της θεραπείας. Στην ομοιοπαθητική ιατρική ο άνθρωπος εξετάζεται ως σύνολο. Θεωρώ καλή την προσέγγιση αυτή καθεαυτή. Η κατηγορία ότι τα ομοιοπαθητικά φάρμακα έχουν ψυχολογική και μόνον επίδραση έχει αποδυναμωθεί σημαντικά στις μέρες μας, καθώς έχει αποδειχθεί επιστημονικά η θετική τους επίδραση σε διάφορες περιπτώσεις. Γι' αυτό και συνηγορώ κι εγώ υπέρ μίας πιο ισότιμης μεταχείρισης των ομοιοπαθητικών και των αλλοπαθητικών φαρμάκων.
<P>
Ένα τρίτο βήμα που θα πρέπει να κάνουμε προς την κατεύθυνση αυτή είναι η διεύρυνση της απλουστευμένης διαδικασίας καταχώρισης. Είναι σημαντικό να διαθέτουν τα κράτη μέλη τη δυνατότητα να καθορίζουν τα ίδια πότε θα μπορεί να ακολουθηθεί η διαδικασία αυτή για ένα ομοιοπαθητικό φάρμακο. Είναι απαράδεκτο να επιβάλλονται διάφορες παράλογες φοβίες και οι πανίσχυρες ομάδες συμφερόντων στον τομέα των αλλοπαθητικών φαρμάκων να θέτουν περιορισμούς στην ελεύθερη διάθεση των ομοιοπαθητικών φαρμάκων.
<P>
Θεωρώ περαιτέρω ότι καλό θα ήταν να εξετάσουμε εάν θα μπορούσαμε να καταλήξουμε σε ένα σύστημα αμοιβαίας αναγνώρισης. Ιδιαίτερα θα ήθελα να υπογραμμίσω την οικονομία που θα μας εξασφάλιζε ένα τέτοιο σύστημα. Φυσικά θα πρέπει να ορισθούν σαφή κριτήρια βάσει των οποίων οφείλει να γίνεται η αναγνώριση αυτή. Κάτι τέτοιο είναι πιστεύουμε θετικό όσον αφορά την εφαρμογή των σχετικών οδηγιών. Θα ήθελα να συγχαρώ τον κύριο Chanterie για την έκθεσή του αυτή.

<SPEAKER ID=101 LANGUAGE="IT" NAME="Amadeo">
Κύριε Πρόεδρε, πρέπει ειλικρινά να ομολογήσω ότι μου προκαλεί κάποια αμηχανία το να πρέπει να πάρω μια ξεκάθαρη θέση σχετικά με ένα θέμα που είναι ακόμα πολύ σκοτεινό και δύσκολο στην ερμηνεία του. Επιπλέον, όταν γίνεται λόγος για υγεία, είναι επίσης γεγονός ότι χρειάζεται να ξεφύγουμε από κάθε θέση χομεϊνικού τύπου, γιατί συχνά η έρευνα αποκήρυξε γνώσεις που θεωρούνταν σίγουρες. Από την άλλη πλευρά, δεν μπορούμε να μην αναφέρουμε ότι στα βιβλία της φαρμακολογίας και της ιατρικής της Ευρωπαϊκής Κοινότητας, αλλά και σε όλο τον υπόλοιπο κόσμο, έχει εκφραστεί εδώ και πολλά χρόνια μια θεμελιώδης αρχή: στην θεραπεία του ασθενούς πρέπει να χρησιμοποιείται η μεγαλύτερη δοσολογία για τον μικρότερο δυνατό χρόνο. Αυτή η έννοια διαστρεβλώνεται και προδίδεται από την ομοιοπαθητική η οποία υποστηρίζει την ελάχιστη, την απειροελάχιστη δοσολογία, για μια παρατεταμένη περίοδο.
<P>
Είναι αλήθεια ότι αυτές οι έννοιες βρίσκονται σε εξέλιξη, όπως και ολόκληρη η επιστήμη, αλλά είναι εξίσου προφανές ότι η επιστήμη πρέπει να δώσει μια απάντηση όχι μόνο στο Κοινοβούλιο αλλά κυρίως στους καταναλωτές, και αυτή η απάντηση πρέπει να συμβιβάσει αυτές τις δύο αλήθειες. Συγκεκριμένα, η επιστήμη έχει την υποχρέωση να διασαφηνίσει το ανοσοποιητικό πρόβλημα που δημιουργείται κατά την θεραπεία από μια ενδεχόμενη παραδοσιακή ή ομοιοπαθητική επιλογή. Ορισμένοι υποστηρίζουν ότι η χαμηλή παρατεταμένη δοσολογία κρατά σε επιφυλακή το ανοσοποιητικό σύστημα το οποίο, στην προκειμένη περίπτωση, δεν θα μπορούσε να ασχοληθεί με τίποτε άλλο, θέτοντας σοβαρά προβλήματα για την υγεία. Αλλοι επιστήμονες αμφισβητούν αυτόν τον ισχυρισμό, υποστηρίζοντας ότι η απειροελάχιστη δόση δεν προκαλεί την ανοσοποιητική αντίδραση. Είναι προφανές ότι, από την στιγμή που εμείς δεν είμαστε επιστήμονες ερευνητές ώστε να είμαστε σε θέση να διασαφηνίσουμε αυτές τις απόψεις, θα πρέπει και πρέπει να απαιτήσουμε μια σαφή απάντηση την οποία θα λάβουμε από την έρευνα, έτσι όπως ορισμένα αιτήματα του καθηγητή Cabrol πρέπει να ικανοποιηθούν για να μπορέσουμε να δώσουμε στην ομοιπαθητική το κύρος της ιατρικής επιστήμης για κάθε σκοπό.
<P>
Επιτρέψτε μου να κάνω ορισμένες παρατηρήσεις σχετικές με την έκθεση, για την αλήθεια την οποία συνέλαβε σωστά ο κύριος Chanterie, ακόμα και αν, όπως ανέφερε ο καθηγητής Cabrol, ορισμένα μέρη μού προκαλούν μεγάλη σύγχυση. Πρώτη παρατήρηση: οι κανόνες για την χορήγηση έγκρισης και την καταχώριση φαρμάκων είναι διαφορετικοί στα διάφορα κράτη μέλη. Είναι σαφές ότι θεωρούμε απαραίτητη μια εναρμόνιση που όμως δεν πρέπει να εκφράζεται σε μια υποβάθμιση του σημερινού επιπέδου ασφάλειας και προστασίας της υγείας. Δεύτερη παρατήρηση: τα κεφάλαια IV και V της οδηγίας αριθ. 75 σχετικά με «αρχές και κατευθύνσεις για χρηστές μεθόδους παραγωγής και χρηστές εργαστηριακές πρακτικές» πρέπει να εφαρμόζονται σε πλήρη μορφή και σε όλα τα ομοιοπαθητικά φάρμακα. Τρίτη παρατήρηση: τα κράτη μέλη πρέπει να συμπληρώνουν τους καταλόγους των ομοιοπαθητικών φαρμάκων ή να αναλαμβάνουν την ευθύνη να τους δημοσιεύουν. Τέταρτη παρατήρηση: έως ότου δεν θα έχει αποδειχθεί επιστημονικά ότι τα ομοιοπαθητικά φάρμακα για κτηνιατρική χρήση δεν επιφέρουν κινδύνους για την ανθρώπινη υγεία, θεωρούμε αδύνατον να εφαρμοστεί η απλουστευμένη διαδικασία καταχώρισης. Όσον αφορά ειδικότερα τα βάμματα, αυτά πρέπει να υποβάλλονται σε αυστηρούς επιστημονικούς ελέγχους για να καθορισθούν οι βαθμοί αραίωσης που να εγγυώνται την ασφάλεια της τροφικής αλυσίδας και την προστασία από τα μολυσμένα παρασκευάσματα.

<SPEAKER ID=102 LANGUAGE="DE" NAME="Heinisch">
Κύριε Πρόεδρε, αξιότιμοι συνάδελφοι, το επάγγελμά μου της φαρμακοποιού με φέρνει πολλές φορές σε επαφή με το ζήτημα της ομοιοπαθητικής. Όπως γνωρίζετε, στην Ευρώπη μεγαλώνει διαρκώς η ιδιαίτερα θετική απήχηση στους ασθενείς, δηλαδή στους καταναλωτές των συγκεκριμένων φαρμάκων. Εμείς εδώ στο Σώμα καλούμεθα να παρακολουθήσουμε και να υποστηρίξουμε αυτήν την εξέλιξη με την προετοιμασία μιας κατάλληλης νομοθεσίας. Ο συνάδελφός μας Chanterie ανέφερε ήδη στην έκθεσή του τα ουσιωδέστερα σημεία και τον ευχαριστώ θερμά γι' αυτό. Για μένα, είναι σημαντική η αμοιβαία αναγνώριση της καταχώρησης και έγκρισης των ομοιοπαθητικών φαρμάκων στα κράτη μέλη της Ευρωπαϊκής Ένωσης, καθώς και η επέκταση της εφαρμογής τους στην παρεντερική χρήση, με παράλληλη διατήρηση των ήδη ισχυουσών αυστηρών συνθηκών ελέγχου ποιότητας και ασφάλειας για τον καταναλωτή.
<P>
Για την ασφάλεια της χρησιμοποίησής τους υπάρχουν επιστημονικές μελέτες και πείρα πολλών δεκαετιών. Μ' αυτό, φθάνω στο επόμενο σημείο που είναι για μένα σημαντικό και που έπαιξε επίσης κεντρικό ρόλο στη γνωμοδότησή μας στην Επιτροπή Έρευνας, Τεχνολογικής Ανάπτυξης και Ενέργειας, δηλαδή στην έρευνα. Δεν είναι δυνατόν να αναφέρεται διαρκώς το επιχείρημα της ελλιπούς επιστημονικής βάσης που ακούσαμε και μόλις προ ολίγου, τη στιγμή που εμείς ταυτόχρονα αποκλείουμε de facto την ομοιοπαθητική από τα προγράμματα που υποστηρίζονται από την Ένωση. Στον συγκεκριμένο τομέα υπάρχουν ήδη σημαντικές επιστημονικές γνωματεύσεις και θα έπρεπε να συνεχίσουμε και να υποστηρίξουμε την ανάπτυξη αυτών των προσπαθειών. Πρέπει να φροντίσουμε να έχει μελλοντικά η ομοιοπαθητική έναν ισότιμο ρόλο στο πέμπτο πρόγραμμα πλαίσιο για την έρευνα.
<P>
Επιτρέψτε μου να κλείσω με την παρατήρηση ότι πολλές συνομιλίες που είχα με συναδέλφους του τομέα της κτηνιατρικής κατέστησαν σαφές ότι είναι απαραίτητο, προς το συμφέρον της βιολογικής καλλιέργειας, να σταματήσει η εξαίρεση των ομοιοπαθητικών φαρμάκων για ζώα που προορίζονται για ανθρώπινη κατανάλωση από την απλουστευμένη διαδικασία έγκρισης.

<SPEAKER ID=103 LANGUAGE="EN" NAME="Ahern">
Κύριε Πρόεδρε, η ομοιοπαθητική ιατρική έχει αναγνωριστεί επίσημα σε ορισμένα κράτη μέλη εδώ και πολλά χρόνια, ενώ είναι ελάχιστα ανεκτή από άλλα. Επομένως, η Επιτροπή με τις Οδηγίες 92/73 και 92/74 δημιούργησε ένα νομικό πλαίσιο που επιτρέπει σε ασθενείς την πρόσβαση σε προϊόντα της επιλογής τους, παρέχοντας ταυτόχρονα προφυλάξεις για τη διασφάλιση της ποιότητας και της ασφάλειας των προϊόντων.
<P>
Ωστόσο, παρουσιάστηκαν προβλήματα κατά την εφαρμογή τους σε ορισμένα κράτη μέλη και συνεπώς είναι ευπρόσδεκτη η τωρινή προσέγγιση της Επιτροπής. Εκφράζω επίσης την ικανοποίησή μου για την έκθεση του κ. Chanterie. Είναι πράγματι σημαντική η ενασχόλησή μας με το εν λόγω ζήτημα εξαιτίας της αυξανόμενης δημοτικότητας των ομοιοπαθητικών προϊόντων ειδικότερα και της φυσικής και εναλλακτικής ιατρικής γενικότερα. Οι πολίτες σε όλη την Ευρώπη έχουν δικαίωμα στην ελεύθερη κυκλοφορία αυτών των προϊόντων στα κράτη μέλη σύμφωνα με ενιαίους κανόνες αγοράς, όπως και κάθε άλλο προϊόν, αρκεί να ισχύουν όλα τα δεδομένα ασφαλείας και αποτελεσματικότητας.
<P>
Για τον σκοπό αυτό, θα ήταν χρήσιμο να παρακολουθούσαμε τα ζητήματα που αφορούν την έρευνα με βάση το Πέμπτο Πρόγραμμα Πλαίσιο. Η Ομάδα των Πρασίνων εισήγαγε επίσης τροπολογίες για τον σκοπό αυτό με βάση το Πέμπτο Πρόγραμμα Πλαίσιο και στον προϋπολογισμό. Συνεπώς ελπίζω ότι η Επιτροπή θα λάβει υπόψη ότι υπάρχουν τα μέσα με τα οποία θα μπορούσαμε να διεξάγουμε κλινικές δοκιμές και να εξασφαλίσουμε ότι έχει ελεγχθεί σωστά η εναρμόνιση των ομοιοπαθητικών ιατρικών προϊόντων με τις θεραπευτικές ενδείξεις. Με άλλα λόγια, δεδομένων των προβλημάτων που περιβάλλουν την απόδειξη της ομοιοπαθητικής έναντι της αλλοπαθητικής ιατρικής, θα πρέπει να ληφθούν υπόψη οι ιδιαίτερες απαιτήσεις της ομοιοπαθητικής σε αυτές τις δοκιμές και να εφαρμοστεί η έμπειρη γνώση των ομοιοπαθητικών. Διαθέτουμε τα μέσα για τον σκοπό αυτό.
<P>
Έχω υποβάλει ορισμένες τροπολογίες. Στο Ηνωμένο Βασίλειο και την Ιρλανδία, αυτοί οι αναγνωρισμένοι επαγγελματίες δεν είναι μόνο ιατροί και είναι καθήκον μας να καταστήσουμε σαφές σε αυτήν την έκθεση ότι όταν πρέπει να γίνεται αναφορά στην ετικέτα σε έναν ιατρό ή παθολόγο, αυτή να αφορά έναν ομοιοπαθητικό ιατρό ή έναν αναγνωρισμένο ομοιοπαθητικό επαγγελματία. Αυτή είναι η νομοθεσία στο δικό μου κράτος και στο Ηνωμένο Βασίλειο και επιθυμούμε να συνεχίσουμε την πρακτική αυτή. Για αυτόν τον λόγο σας προτείνω την δική μου τροπολογία.

<SPEAKER ID=104 NAME="Bangemann">
Κύριε Πρόεδρε, η Επιτροπή εκφράζει τις ευχαριστίες της για το μεγάλο ενδιαφέρον με το οποίο αντιμετωπίσθηκε η έκθεσή μας και ιδιαίτερα για τους κόπους του εισηγητή. Η ασυνήθιστη αυτή διαδικασία που επιλέξαμε, δηλαδή αντί να προτείνουμε την αναθεώρηση των δύο ισχυουσών οδηγιών να επιδιώξουμε πρώτα με μια έκθεση να προκαλέσουμε μια ευρεία συζήτηση, είχε σκοπό να ξεκαθαρίσουμε ποιες θέσεις εκπροσωπούνται στο Κοινοβούλιο και στο Συμβούλιο. Το Κοινοβούλιο παρουσίασε σήμερα καθαρά τη θέση του μέσω της έκθεσης και της συζήτησης. Το ευχαριστούμε γι' αυτό και ασφαλώς θα ακούσουμε σύντομα και από το Συμβούλιο παρόμοιους προβληματισμούς.
<P>
Θα ήθελα να αρχίσω την απάντησή μου με μια γενική σκέψη. Στόχος μας δεν ήταν να αρχίσουμε και πάλι στη συζήτηση αυτή να αναλύουμε θέματα αρχής, δηλαδή αν τα ομοιπαθητικά φάρμακα πρέπει να αναγνωρίζονται ως φάρμακα και αν ναι, υπό ποιους όρους, ή αν η αναγνώριση αυτή πρέπει να περιορίζεται μόνο στα αλλοπαθητικά φάρμακα. Η ευρεία χρήση τους όμως συνηγορεί υπέρ της ενασχόλησής μας με αυτά. Δεν μπορεί κανείς να θεωρήσει απλά ως δεδομένο ότι πρόκειται μόνο για μια δευτερεύουσα πτυχή ή για κάτι που είναι κάπως εσωτεριστικό και σχετίζεται με αιρέσεις. Αντίθετα, πρόκειται για ένα μέρος της γενικής χρησιμοποίησης φαρμάκων από ασθενείς. Αυτό δεν μπορεί να αγνοηθεί. Αποτελεί μια πραγματικότητα!
<P>
Όμως, η Επιτροπή είναι επίσης της γνώμης ότι η έννοια της επιστήμης που χρησιμοποιήθηκε, άλλωστε, πολλές φορές κι εδώ στη συζήτηση, έχει κάπως αποδεικτικό χαρακτήρα, γιατί η κλασσική επιστήμη που ερευνά, παρασκευάζει και κρίνει τα μη ομοιοπαθητικά φάρμακα θέτει τους δικούς της όρους. Χαρακτηριστικό της επιστήμης είναι ότι αυτό που αναγνωρίζεται ως επιστημονικό, διασαφηνίζεται πρώτα με έναν ορισμό. Μέσω των μεθόδων και διαδικασιών που χρησιμοποιεί κανείς, σχηματίζει κρίση για το αν κάτι είναι επιστημονικό ή όχι. Όμως, αυτός είναι ένας πολύ στενός ορισμός. Η κυρία Heinisch έχει απόλυτο δίκιο: φυσικά μπορεί κανείς να ορίσει πολύ ευρύτερα την επιστήμη, και τότε βλέπει και άλλα φαινόμενα που δεν ταιριάζουν με αυτούς τους κλασσικούς, ορθόδοξους επιστημονικούς ορισμούς. Κατά την άποψή μας, το κύριο πρόβλημα σ' αυτήν τη συζήτηση αρχής είναι ότι υπάρχουν γιατροί, επιστήμονες, φαρμακοποιοί, που θέλουν να εφαρμόσουν αυτόν τον στενό ορισμό της επιστήμης και γι' αυτό λένε: επειδή τα πράγματα είναι έτσι και επειδή τα ομοιοπαθητικά φάρμακα δεν περιλαμβάνονται σ' αυτόν τον ορισμό, είμαστε της γνώμης ότι δεν πρέπει να ασχοληθεί κανείς μ' αυτά.
<P>
Αυτό το θεωρούμε σφάλμα, πράγμα που άλλωστε ξεκαθαρίσαμε από την αρχή, γιατί από τα τρία χαρακτηριστικά των φαρμάκων - την ασφάλεια, την αποτελεσματικότητα και την ποιότητα - δεν θεσπίσαμε το χαρακτηριστικό της αποτελεσματικότητας ως όρο για τα ομοιοπαθητικά φάρμακα. Αυτό βέβαια δεν σημαίνει ότι τα ομοιοπαθητικά φάρμακα δεν είναι αποτελεσματικά - γιατί θα μπορούσε κανείς να κάνει το λάθος να εξαγάγει αυτό το λογικό συμπέρασμα - παρά σημαίνει μόνο ότι δεν θεσπίζεται ως όρος προκειμένου να αναγνωριστούν ως φάρμακα. Είναι γενικά γνωστό άλλωστε ότι είναι αποτελεσματικά και ότι πολλοί άνθρωποι μπορούν να περιμένουν και να επιτυγχάνουν θετικά αποτελέσματα όχι τόσο από την άμεση δράση που αποδεικνύεται χημικά, αλλά περισσότερο από την ψυχολογική επίδραση - κι αυτός όμως είναι πολύ στενός ορισμός - από τις ολιστικές επιδράσεις ενός τέτοιου φαρμάκου. Σ' αυτές κατατάσσονται πολλά πράγματα. Κατά τη γνώμη μου, οι ευχάριστες συζητήσεις στο Ευρωπαϊκό Κοινοβούλιο με συμπαθητικούς βουλευτές ανήκουν, για παράδειγμα, στην ομοιοπαθητική δόση που επιθυμούν σαφώς από καιρό σε καιρό οι Επίτροποι.
<P>
Ξέρουμε όμως επίσης ότι η σημερινή κατάσταση δεν είναι ικανοποιητική. Ακούσαμε στη συζήτηση ότι υπάρχει μια σειρά κρατών μελών που δεν έχουν κάνει ακόμη τίποτα, συνεπώς πρέπει εμείς να κάνουμε περισσότερα. Για τον λόγο αυτόν, η παρούσα ανταλλαγή απόψεων βοηθάει πολύ. Η έκθεση στο σύνολό της συμφωνεί με τη γραμμή μας. Συνεπώς, δεν έχουμε πρόβλημα μαζί της, αντίθετα μάλιστα αισθανόμαστε ότι έχουμε υποστήριξη και ασφαλώς θα κινηθούμε, ως προς τα σημεία που ακολουθούν, προς την κατεύθυνση που χάραξε ο κ. Chanterie και οι συνάδελφοι κατά τη συζήτηση. Αυτό σημαίνει ότι θα πρέπει να ορίσουμε με μεγαλύτερη ακρίβεια τις προϋποθέσεις της αμοιβαίας αναγνώρισης των καταχωρημένων ομοιοπαθητικών σκευασμάτων και κατόπιν να καταστήσουμε δεσμευτική την αρχή της αμοιβαίας αναγνώρισης. Είναι απόλυτα σαφές ότι ο μόνος τρόπος για να φθάσουμε στην αμοιβαία αναγνώριση είναι ο καθορισμός των ελαχίστων προϋποθέσεων που καθιστούν μια τέτοια αναγνώριση δεσμευτική. Για τον λόγο αυτόν, η δέσμευση αμοιβαίας αναγνώρισης εξαρτάται από τις συμπληρωματικές διευκρινίσεις της απλουστευμένης διαδικασίας καταχώρησης. Για παράδειγμα, η επεξεργασία εναρμονισμένων καταλόγων αραίωσης και οι διασαφηνίσεις σχετικά με το πεδίο εφαρμογής της απλουστευμένης διαδικασίας έγκρισης θα μπορούσαν να είναι πολύ επιβοηθητικά σ' αυτό.
<P>
Συμμερίζομαι επίσης την άποψη ότι δεν συντρέχουν λόγοι διατήρησης της απαγόρευσης της χρήσης ομοιοπαθητικών σκευασμάτων σε ζώα που προορίζονται για παραγωγή τροφίμων. Μεταξύ των διατάξεων για τη σήμανση υπάρχουν επίσης ορισμένες που μπορούν να αναδιατυπωθούν και να γίνουν πιο φιλικές για τον καταναλωτή. Εδώ κατατάσσεται φυσικά η δοσολογία των προϊόντων, επίσης όμως και οι διατάξεις για τις ονομασίες τους. Αυτό μπορεί και πρέπει να βελτιωθεί, γιατί οι εντελώς παραπλανητικές φανταστικές ονομασίες είναι εξ ίσου βλαβερές με τις κενές περιεχομένου περιγραφές, από τις οποίες δεν μπορεί κανείς να καταλάβει τίποτα. Επίσης, συμφωνούμε να γίνει δεσμευτική η διάταξη του άρθρου 9 παρ. 2, δηλαδή να καθιερωθούν ειδικές διατάξεις για τους ελέγχους και τα πειράματα.
<P>
Δεν συμφωνούμε με την έκθεση στα εξής σημεία: οι οδηγίες με την παρούσα μορφή τους καλύπτουν όλα τα ομοιοπαθητικά προϊόντα και διαδικασίες παρασκευής. Δεν αναφερόμαστε χωριστά στις διάφορες σχολές του συγκεκριμένου τομέα, και γι' αυτό υπάρχει ένας σημαντικός λόγος. Κατά την άποψή μου, το να αναμιχθεί κανείς σ' αυτήν τη διένεξη μεταξύ των σχολών θα είχε στην πραγματικότητα μάλλον επιζήμια αποτελέσματα για τα ομοιοπαθητικά φάρμακα. Γι' αυτό, δεν καταλαβαίνουμε γιατί θα έπρεπε να μνημονεύεται χωριστά στο κείμενο της οδηγίας μίας από αυτές τις σχολές, και συγκεκριμένα η ανθρωποσοφική ομοιοπαθητική. Αυτό δεν αποτελεί καταδίκη της ανθρωποσοφίας, παρά σημαίνει απλώς ότι δεν θέλουμε να αναμιχθούμε σ' αυτήν την διαμάχη μεταξύ των σχολών, γιατί θεωρούμε ότι αυτό είναι κάπως υπερβολικό.
<P>
Όπως μπορεί να υποθέσει ο κύριος Chanterie, η Επιτροπή αντιμετωπίζει ευνοϊκά το ενδεχόμενο δημιουργίας ενός ενιαίου οργάνου για την έγκριση των ομοιοπαθητικών φαρμάκων που θα ασχολείται με την έγκριση, αλλά κα με την εκτίμηση των ζητημάτων της σήμανσής τους. Αλλωστε, έχουμε πολύ καλή εμπειρία από τον Οργανισμό Φαρμάκων που λειτουργεί στο Λονδίνο. Θα εξετάσουμε αν μπορεί να δημιουργηθεί εδώ κάτι ανάλογο. Βέβαια, γι' αυτό θα χρειαζόμασταν την σύμπραξη των κρατών μελών. Συνεπώς, λέμε καθαρά, όπως αναφέρεται και στην έκθεσή σας, ότι οι παρούσες οδηγίες πρέπει να συμπληρωθούν και να βελτιωθούν και ευχαριστούμε το Κοινοβούλιο για τις προτάσεις του. Τώρα, περιμένουμε πλέον το Συμβούλιο. Μόλις υποβληθεί η γνωμοδότηση του Συμβουλίου, θα αρχίσουμε τις εργασίες μας.

<SPEAKER ID=105 NAME="Πρόεδρος">
Ευχαριστώ πολύ, κύριε Επίτροπε Bangemann.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.

<CHAPTER ID=8>
Ευθύνη λόγω ελαττωματικών προϊόντων
<SPEAKER ID=106 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0326/98) της κ. Roth-Behrendt, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που αφορά την τροποποίηση της οδηγίας 85/374/ΕΟΚ του Συμβουλίου, της 25ης Ιουλίου 1985, για την προσέγγιση των νομοθετικών, κανονιστικών και διοικητικών διατάξεων των κρατών μελών σε θέματα ευθύνης λόγω ελαττωματικών προϊόντων (COM(97)0478 - C4-0503/97-97/0244(COD)).

<SPEAKER ID=107 NAME="Roth-Behrendt">
Κύριε Πρόεδρε, μου φαίνεται ότι δεν μπορώ να απαλλαγώ οριστικά από την ατελείωτη ιστορία της ΣΕΒ. Ακόμη και σήμερα, μολονότι το θέμα είναι εντελώς διαφορετικό, αντιμετωπίζουμε τον απόηχο του σκανδάλου της ΣΕΒ στην Ευρωπαϊκή Ένωση. Το Ευρωπαϊκό Κοινοβούλιο διατύπωσε στην έκθεση της εξεταστικής επιτροπής του το αίτημα προς την Επιτροπή να διευρυνθεί η οδηγία περί ευθύνης λόγω ελαττωματικών προϊόντων, που ισχύει από το 1985, και στις πρώτες ύλες γεωργίας. Το Ευρωπαϊκό Κοινοβούλιο προέβη στην ενέργεια αυτή προκειμένου να υπάρχει ευθύνη απέναντι στους πολίτες της Ευρώπης σε περιπτώσεις παρόμοιες με το σκάνδαλο της ΣΕΒ. Η Επιτροπή ανταποκρίθηκε στο αίτημα αυτό. Πράγματι, συμπεριέλαβε τα φυσικά γεωργικά προϊόντα. Όμως, το σκεπτικό της δεν έφθασε μέχρι το τέλος. Βέβαια, αυτό συνήθως το κάνει, κύριε Monti, είμαι πεπεισμένη γι' αυτό, ωστόσο αυτήν τη φορά δεν το έκανε. Διότι δεν είναι αρκετό για να αντεπεξέλθει κανείς στην κρίση της ΣΕΒ να περιλάβει μόνο γεωργικά προϊόντα στα ζητήματα ευθύνης που σχετίζονται μ' αυτήν, αλλά πρέπει επιπροσθέτως να επακολουθήσουν ορισμένες τροποποιήσεις στην οδηγία περί ευθύνης λόγω ελαττωματικών προϊόντων.
<P>
Αυτό δεν το έκανε η Επιτροπή. Το έκανα εγώ ως εισηγήτρια. Τροποποίησα το ανώτατο όριο ευθύνης, επειδή το μέχρι τώρα ύψος δεν είναι ανάλογο ενός σκανδάλου σαν εκείνου της ΣΕΒ και δεν ανταποκρίνεται στο μέγεθος των ζημιών για τον άνθρωπο. Ακόμη, προχώρησα σε τροποποιήσεις στο ζήτημα της παραγραφής, της προβολής απαίτησης αποζημίωσης, γιατί τα 10 έτη που ισχύουν μέχρι σήμερα δεν καλύπτουν ούτε καν τον χρόνο επώασης της νέας μορφής της ασθενείας Creutzfeld-Jakob. Πέραν τούτου, δεν αντέστρεψα το ζήτημα του βάρους απόδειξης, όπως ίσως σκεφτούν ορισμένοι άνθρωποι λιγότερο ενημερωμένοι σε νομικά θέματα, παρά προσάρμοσα την απόδειξη στο προϊόν. Προσέθεσα την απόδειξη εκ πρώτης όψεως, γιατί δεν μπορούμε να κάνουμε τίποτα άλλο, όταν πρόκειται για ένα προϊόν που ενδεχομένως καταναλώθηκε πριν από αρκετά χρόνια και δεν μπορεί πλέον να κατατεθεί ως αποδεικτικό στοιχείο.
<P>
Συμπληρωματικά, είπα κάποια πράγματα για τον κίνδυνο λόγω εξέλιξης των επιστημονικών και τεχνικών γνώσεων, ο οποίος προβλεπόταν ήδη στην αρχική οδηγία της Επιτροπής το 1995, όμως δεν είχε περάσει στο συμβούλιο υπουργών κα γι' αυτό προβλεπόταν στην οδηγία σε ένα προαιρετικό άρθρο που τα κράτη μέλη μπορούν να δεχθούν, εάν θέλουν. Σήμερα υπάρχουν ορισμένοι άνθρωποι σ' αυτό το Κοινοβούλιο και στην ευρωπαϊκή βιομηχανία που πιστεύουν ότι αυτό που κάνω δεν είναι από νομική άποψη ούτε απαραίτητο ούτε σωστό. Και στα δύο κάνουν λάθος! Αν θέλει κανείς να κυριαρχήσει στο σκάνδαλο της ΣΕΒ και σε κάποια παρόμοια κατάσταση, πρέπει να δεχθεί, εκτός της διεύρυνσης για τις πρώτες ύλες γεωργίας, συμπληρωματικές τροποποιήσεις. Όποιος το αμφισβητεί αυτό, ουσιαστικά δεν θέλει να παραδεχθεί ότι αν συμβεί κάτι παρόμοιο με τη ΣΕΒ, θα πρέπει να κάνουμε περισσότερα πράγματα. Η Επιτροπή ετοιμάζεται να σφυρίξει, αλλά δεν το κάνετε, κύριε Monti! Όμως εγώ ευχαρίστως θα σας άκουγα να σφυρίζετε. Ίσως θα μπορούσατε να το κάνετε απόψε εδώ.
<P>
Θα ήθελα επίσης να συμπληρώσω ότι αυτό που προβλέπω θεωρείται σε πολλά κράτη μέλη απόλυτα φυσιολογικό. Σε όλα τα κράτη μέλη εκτός από τρία δεν υπάρχει ανώτατο όριο ευθύνης. Δύο κράτη μέλη μάλιστα, η Φινλανδία και το Λουξεμβούργο, φθάνουν τόσο μακριά ώστε να αποκλείουν την κατάργηση της ευθύνης λόγω επιστημονικής και τεχνικής εξέλιξης. Σε όλες τις άλλες χώρες εκτός από την δική μου, την Ισπανία και την Πορτογαλία, δεν υπάρχει ανώτατο όριο ευθύνης. Πέρα απ' αυτό, στην Ισπανία για παράδειγμα δεν είναι δυνατός ο αποκλεισμός της ευθύνης λόγω εξέλιξης όσον αφορά τα τρόφιμα. Αυτό για το οποίο συζητούμε είναι ενδιαφέρον. Για τα φάρμακα, άλλωστε, υπάρχει ειδική ρύθμιση σε όλα τα κράτη μέλη αναφορικά με τον κίνδυνο λόγω εξέλιξης. Γι' αυτό, δεν καταλαβαίνω απόλυτα πώς μπόρεσε το λόμπυ της ευρωπαϊκής βιομηχανίας - που έχει την πλήρη υποστήριξή μου, γιατί κι εγώ ενδιαφέρομαι για μια λειτουργική βιομηχανία - να «πείσει» τόσο πολύ ορισμένους ανθρώπους εδώ στο Κοινοβούλιο και σε μερικές άλλες υπηρεσίες ώστε να πιστέψουν πραγματικά ότι η τροποποίηση της Επιτροπής μπορεί να εκπληρώσει το αίτημα του Κοινοβουλίου. Αυτό δεν ισχύει. Πεποίθησή μου είναι ότι μπορούν ενδεχομένως να αντιμετωπιστούν με διαφορετικούς τρόπους τα θέματα του ανώτατου ορίου ευθύνης, της προβολής αίτησης αποζημίωσης και επίσης του κινδύνου λόγω εξέλιξης.
<P>
Υπέβαλα μαζί με έναν συνάδελφο άλλης Ομάδας συμβιβαστικές τροπολογίες στην Ολομέλεια του Ευρωπαϊκού Κοινοβουλίου, προκειμένου να προσφέρω στους συναδέλφους του Σώματος, καθώς και στην Επιτροπή, μια εναλλακτική λύση. Πιστεύω όμως ότι δεν μπορούμε να υποχωρήσουμε περισσότερο. Δεν πρέπει να το κάνει αυτό το Ευρωπαϊκό Κοινοβούλιο, μετά από όσα έχει επιτύχει, και απέναντι στην Επιτροπή και ενάντια σ' αυτήν, σχετικά με την ΣΕΒ. Όποιος σήμερα ή αύριο κάνει εδώ λιγότερα για το συγκεκριμένο ζήτημα, υπολείπεται όσων επιτύχαμε τα τελευταία χρόνια και δύσκολα θα μπορέσει να δικαιολογηθεί τα επόμενα χρόνια στην ευρωπαϊκή κοινή γνώμη. Πεποίθησή μου είναι ότι πρέπει κατά την τωρινή πρώτη ανάγνωση να πραγματοποιήσουμε με διαδικασία συναπόφασης τουλάχιστον όσα θα κατατεθούν αύριο στο Κοινοβούλιο προς ψηφοφορία. Κύριε Monti, θα ήθελα να σας ακούσω να λέτε ότι το βλέπετε αυτό σαν μια καλή αρχή και ότι θα υποστηρίξετε τις συγκεκριμένες προτάσεις.

<SPEAKER ID=108 NAME="Casini C.">
Κύριε Πρόεδρε, υπολογίζοντας το θετικό αντίκτυπο για την προστασία των καταναλωτών, η Επιτροπή Νομικών Θεμάτων και Δικαιωμάτων των Πολιτών αντιμετωπίζει θετικά την πρόταση οδηγίας η οποία, επεκτείνοντας στα γεωργικά προϊόντα το πεδίο εφαρμογής της οδηγίας του 1985, επεκτείνει σε όλα τα κινητά αγαθά την ευθύνη του παραγωγού για τα ελαττωματικά προϊόντα. Αλλά η Επιτροπή Νομικών Θεμάτων και Δικαιωμάτων των Πολιτών έχει ωστόσο εκφράσει και συνεχίζει να εκφράζει επιφυλάξεις σχετικά με την δυνατότητα αποδοχής των τροπολογιών της Επιτροπής Περιβάλλοντος, Δημόσιας Υγείας και Προστασίας των Καταναλωτών για τους εξής λόγους: πρώτον, σύμφωνα με τις διατάξεις του άρθρου 124, παράγραφος 2, του άρθρου 125, παράγραφος 1, εδάφιο α) του Κανονισμού, καθώς και του άρθρου 138, παράγραφος 2 της Συνθήκης, η Επιτροπή υποστηρίζει ότι το Ευρωπαϊκό Κοινοβούλιο δεν μπορεί να στερήσει με δόλιο τρόπο την Επιτροπή από το αποκλειστικό δικαίωμα νομοθετικής πρωτοβουλίας μέσω τροπολογιών στην πρόταση νομοθετικού περιεχομένου.Το Κοινοβούλιο, πράγματι, στην περίπτωση στην οποία θεωρεί ότι μια νομοθετική πράξη πρέπει να τροποποιηθεί, έχει το δικαίωμα να ζητήσει από την Επιτροπή να παρουσιάσει κατάλληλες προτάσεις. Δεύτερον, η πρόταση για οδηγία θέτει καθ' ολοκληρία σε εφαρμογή την σύσταση του Ευρωπαϊκού Κοινοβουλίου στην έκθεση της προσωρινής εξεταστικής επιτροπής σχετικά με τα ζητήματα που συνδέονται με την σπογγώδη εγκεφαλοπάθεια των βοοειδών, της 7ης Φεβρουαρίου 1997. Τρίτον, η οδηγία του 1985 τροποποίησε ριζικά, αν και μόνο όσον αφορά την ευθύνη του παραγωγού, ορισμένες σημαντικές αρχές του ιδιωτικού δικαίου των κρατών μελών, όπως η αστική ευθύνη, το βάρος απόδειξης, η παροχή αποζημίωσης, η παραγραφή των δικαιωμάτων. Οι λύσεις που λύφθηκαν υπόψη για τις αρχές αυτές, στην οδηγία, ισχύουν ακόμα, από την στιγμή που μετριάζουν τα συμφέροντα που διακυβεύονται, εξισορροπώντας σύμφωνα με ένα λογικό κριτήριο τις διαφορετικές θέσεις των μερών.
<P>
Κατά συνέπεια, η Επιτροπή Νομικών Θεμάτων και Δικαιωμάτων των Πολιτών θεωρεί ότι οι τροπολογίες της Επιτροπής Περιβάλλοντος είναι μη αποδεκτές λόγω του ότι πηγαίνουν πέρα από όσα το Κοινοβούλιο μπορεί να τροποποιήσει σε μια πρόταση της Επιτροπής. Επιπλέον, αυτές οι τροπολογίες είναι, κατά την γνώμη μας, απαράδεκτες επί της ουσίας.
<P>
Η Επιτροπή Νομικών Θεμάτων και Δικαιωμάτων των Πολιτών πιστεύει ότι μια ουσιαστική τροποποίηση της οδηγίας αριθ. 85/374 μπορεί να προταθεί από την Επιτροπή μόνο υπό την μορφή μιας εμπεριστατωμένης μελέτης που θα εμπλέξει τα άλλα κοινοτικά όργανα, τα κράτη μέλη και τους ενδιαφερόμενους ιδιωτικούς φορείς. Αυτή η πρόταση θα μπορέσει να πραγματοποιηθεί έπειτα από την εξέταση της επόμενης έκθεσης της Επιτροπής σχετικά με την εφαρμογή της οδηγίας αριθ. 85/374 που προβλέπεται για το έτος 2000.
<P>
Με λίγα λόγια, υπάρχουν καθαρά νομικοί λόγοι για τους οποίους είμαστε μεν υπέρ της οδηγίας, δεν μπορούμε όμως να συναινέσουμε με τις τροπολογίες που προτείνει η Επιτροπή Περιβάλλοντος, Δημόσιας Υγείας και Προστασίας των Καταναλωτών.

<SPEAKER ID=109 NAME="Barthet-Mayer">
Κύριε Πρόεδρε, αγαπητοί συνάδελφοι, υπήρχε λόγος που εμείς οι βουλευτές θελήσαμε αυτήν την νομοθετική πρόταση. Η σκανδαλώδης υπόθεση της ΣΕΒ μάς οδήγησε να ζητήσουμε στην Ευρωπαϊκή Επιτροπή να παρουσιάσει, σε σύντομο χρονικό διάστημα, μία πρόταση που να επεκτείνει το πεδίο εφαρμογής της βασικής οδηγίας στα πρωτογενή προϊόντα, δηλαδή στα γεωργικά ή όσα προέρχονται από την αλιεία και το κυνήγι.
<P>
Δεν μπορούμε σήμερα να αρνηθούμε αυτήν την επέκταση, κυρίως στα πλαίσια της υπερβολικής δυσπιστίας των καταναλωτών ως προς το τι υπάρχει στο πιάτο τους και τη στιγμή της ολοένα και μεγαλύτερης εκβιομηχάνισης της διαδικασίας της γεωργικής παραγωγής. Εν πάση περιπτώσει, ο μηδενικός κίνδυνος δεν υπάρχει και όταν ένας παραγωγός θέτει ένα προϊόν στην αγορά, γνωρίζει ότι διατρέχει κίνδυνο και ότι μπορεί να κάνει και τον καταναλωτή να διατρέξει κίνδυνο, ο οποίος πρέπει να μπορεί να διεκδικήσει αποζημίωση σε περίπτωση ζημίας.
<P>
Είναι αλήθεια ότι δεν θα ήταν δίκαιο τα γεωργικά προϊόντα να διαφεύγουν από αυτόν τον γενικό κανόνα. Ο καταναλωτής πρέπει να μπορεί να επωφελείται από την ίδια προστασία, όποια κι αν είναι η φύση του ελαττωματικού προϊόντος. Ας υπενθυμίσουμε ότι στο σύστημα ευθύνης άνευ πταίσματος, αυτό που μετρά είναι η διάθεση ενός προϊόντος στην αγορά. Δεν τίθεται θέμα να βρεθούν οι ένοχοι αλλά οι υπεύθυνοι.
<P>
Η Επιτροπή Γεωργίας έχει πλήρη συνείδηση της κατάστασης, αφού μάλιστα η κοινωνία έχει ανάγκη να συμφιλιωθεί εκ νέου με τη γεωργία της και, εν πάση περιπτώσει, η ίδια η ύπαρξη ενός καθεστώτος τέτοιου είδους θα αποτελέσει σίγουρα ένα πραγματικό κίνητρο για τη διάθεση στην αγορά υγιεινών, σίγουρων προϊόντων ποιότητας.
<P>
Η Επιτροπή Γεωργίας αποδέχεται λοιπόν την πρόταση, η οποία δεν πρέπει να ξεχνά, ωστόσο, τις ιδιαιτερότητες που χαρακτηρίζουν τα γεωργικά προϊόντα. Προτείναμε, συνεπώς, έναν αριθμό τροπολογιών - ορισμένες εγκρίθηκαν και χαιρόμαστε για αυτό - αλλά λυπούμαστε που, καταρχήν, λόγω της πολύ μεγάλης εξάρτησης των πρωτογενών γεωργικών προϊόντων από εξωγενείς παράγοντες, προτείναμε να περιληφθεί μία διάταξη που να λαμβάνει υπόψη της αυτήν την ιδιαιτερότητα, παρακάμπτοντας την εφαρμογή αυτής της οδηγίας για τα γεωργικά προϊόντα στις περιπτώσεις καταστροφών οφειλομένων σε φυσικά αίτια ή σε ατυχήματα. Σκεφτήκαμε επίσης ότι ένα τέτοιο καθεστώς δεν έπρεπε με κανέναν τρόπο να χρησιμοποιηθεί ως ένα μέσο αθέμιτων εμπορικών πρακτικών από τους ενίοτε αποκλειστικούς πελάτες των παραγωγών γεωργικών προϊόντων.
<P>
Στα πλαίσια της εκτίμησης της οδηγίας που θα έπρεπε να έχει γίνει, πιο συγκεκριμένα στον τομέα της γεωργίας και της υπαίθρου, ελπίζω ότι οι προτάσεις που οδεύουν προς αυτήν την κατεύθυνση θα πραγματοποιηθούν, αφού εκείνη την στιγμή οι ιδιαιτερότητες που συνδέονται με τη γεωργία θα είναι σαφείς για όλους.
<P>
Γενικότερα, για το σύνολο της οδηγίας, η Ομάδα μας - μιλώ εξ ονόματος της Ομάδας της Ευρωπαϊκής Ριζοσπαστικής Συμμαχίας - δεν θα μπορούσε να συμφωνήσει με την πρόταση της κ. Roth-Behrendt σχετικά με αυτό που, δυστυχώς, αναλύσαμε ως μία αναστροφή του βάρους της απόδειξης. Πρέπει το θύμα να αποδείξει ότι ζημιώθηκε από ένα καθορισμένο προϊόν. Αντίθετα, η Ομάδα μας εκτιμά, όπως και η εισηγήτρια, ότι το χρονικό όριο της ευθύνης θα έπρεπε να είναι μεγαλύτερο των δέκα ετών που προβλέπει η Επιτροπή.
<P>
Τέλος, η Ομάδα μας θα συμφωνήσει με την κ. Roth-Behrendt σχετικά με την αμφισβήτηση της απαλλαγής από την ευθύνη για τους κινδύνους ανάπτυξης, απαλλαγή που, κατά την γνώμη μας, δεν τεκμηριώνεται στα πλαίσια της ίδιας της αρχής της ευθύνης άνευ πταίσματος, που συνδέεται με τη διάθεση ενός προϊόντος στην αγορά.

<SPEAKER ID=110 LANGUAGE="EN" NAME="Whitehead">
Κύριε Πρόεδρε, δεν θέλω να ακολουθήσω την Επιτροπή Νομικών Θεμάτων και των Δικαιωμάτων των Πολιτών στη συζήτησή τους κατά πόσο αυτή η έκθεση είναι εντάξει ή όχι. Η συνάδελφός μου, κ. Roth-Behrendt, είναι πιθανότατα τόσο καλή δικηγόρος όσο ο οποιοσδήποτε στην Επιτροπή Νομικών Θεμάτων και είναι σωστό που προσπάθησε να εισαγάγει ουσιώδεις τροπολογίες στην πρόταση της Επιτροπής. Ωστόσο, αυτό δεν σημαίνει ότι όλοι εμείς της Επιτροπής Περιβάλλοντος, Δημόσιας Υγείας και Προστασίας Καταναλωτών την ακολουθούμε πιστά προς αυτήν την κατεύθυνση.
<P>
Ο λόγος είναι αρκετά απλός. Υπάρχουν πλεονεκτήματα και μειονεκτήματα στη θέση που βρίσκεται η κ. RothBehrendt και όλοι εμείς, όπως ο προηγούμενος ομιλητής, που παλαιότερα συμμετείχαμε στην Προσωρινή Επιτροπή που διερευνούσε την υπόθεση της ΣΕΒ. Χάρη στην έκθεση του κ. Medina είχαμε την ευκαιρία σε μία κρίσιμη κατάσταση να παρουσιάσουμε μία απλή μεταρρύθμιση. Αυτή ήταν η προσθήκη των πρωτογενών προϊόντων στα προϊόντα που υπόκεινται στην εν λόγω οδηγία. Με δεδομένα τα όσα μάθαμε από το σκάνδαλο της ΣΕΒ και αυτά που γνωρίζουμε τώρα για τους κινδύνους που μπορεί να υποβόσκουν για πολλά χρόνια στα πρωτογενή προϊόντα, είναι σίγουρα σωστό που η Επιτροπή παρουσιάζει αυτήν την πρόταση και που εμείς επιδιώκουμε να την βελτιώσουμε όσο καλύτερα μπορούμε.
<P>
Εκεί που πρέπει να εκφράσω μία κάπως διαφορετική άποψη είναι κατά πόσο οι προσπάθειές μας για να τη βελτιώσουμε και να την επεκτείνουμε ήταν υπερβολικά εκτεταμένες. Θα συμφωνούσα με την εισηγήτρια στην άποψη της ότι το χρονικό όριο των δέκα ετών δεν ήταν αρκετό και ότι τα αρχικά χρονικά όρια που είχαν θεσπιστεί για τον όγκο των ζημιών ήταν ανεπαρκή, λαμβάνοντας υπόψη το πλαίσιο βάσει του οποίου παρουσιάστηκε η έκθεση, δηλαδή τον τρόμο του σκανδάλου της ΣΕΒ. Επομένως είμαι υπέρ αυτού του τμήματος των τροπολογιών. Επαινώ την κ. Roth-Behrendt για την απόπειρά της να επιτύχει συμβιβασμούς τόσο αργά. Οι δυσκολίες μου - και αυτό το γνωρίζει - έγκεινται στο βάρος απόδειξης, όπως έχει οριστεί από αυτές τις τροπολογίες καθώς και στο ζήτημα που αφορά τον κίνδυνο ανάπτυξης.
<P>
Όσον αφορά στο βάρος απόδειξης, κοιτάζοντας τώρα την τροπολογία αριθ. 12, αν λέτε ότι μία αιτιώδης σχέση μπορεί να αποδειχθεί, αν παρουσιαστεί ότι είναι αρκετό πιθανό να συμβεί, δεν είμαι σίγουρος πού ακριβώς βρίσκεστε εσείς μεταξύ του αιτιώδους και του τυχαίου. Το πρόβλημα είναι ότι όσο δύσκολο και αν είναι να αποδειχθούν οι ζημίες, πρέπει να είστε σε θέση να δείξετε ότι ένα δεδομένο προϊόν που έχει χορηγηθεί από έναν δεδομένο παραγωγό προκάλεσε αυτές τις επιπτώσεις. Μπορεί να χρειαστείτε περισσότερο χρόνο για να το κάνετε αλλά δεν μπορείτε απλά να πείτε ότι οφείλεται σε συμπεράσματα. Αυτό είναι ένα από τα προβλήματα της τροπολογίας αριθ. 12, ως έχει.
<P>
Η τελευταία μου επισήμανση είναι ότι ως προς τον κίνδυνο ανάπτυξης υποφέρουμε από το γεγονός ότι πρόκειται για ένα επείγον μέτρο που εισαγάγαμε ταχύτατα. Το πρόβλημα είναι ότι πρέπει να εξετάσουμε πολύ προσεχτικά τα κράτη μέλη και τους νόμους τους περί υπαιτιότητας και να δούμε που μας οδηγεί ο κίνδυνος ανάπτυξης αν συμπεριληφθεί ή εξαιρεθεί. Αυτό θα γίνει με σωστότερο τρόπο κατά την αναθεώρηση το έτος 2000.
<P>
Αφού τα είπα όλα αυτά, εκπροσωπώντας απόψεις, όπως υποπτεύομαι, της μειοψηφίας στους κόλπους της Επιτροπής Περιβάλλοντος, εκφράζω τον θαυμασμό μου για την εργασία της εισηγήτριας.

<SPEAKER ID=111 LANGUAGE="FR" NAME="Grossetκte">
Κύριε Πρόεδρε, αγαπητοί συνάδελφοι, θα μιλήσουμε σήμερα για την επέκταση στα γεωργικά προϊόντα του πεδίου εφαρμογής της οδηγίας 85/374/ΕΟΚ περί της ευθύνης που απορρέει από τα ελαττωματικά προϊόντα.
<P>
Η πρόταση της Επιτροπής είναι καλή, γιατί απαντά σε ένα αίτημα του Κοινοβουλίου ύστερα από την κρίση των τρελών αγελάδων. Επιτρέπει επίσης να παρακαμφθούν τα προβλήματα ορισμού των μεταποιημένων προϊόντων και των γεωργικών προϊόντων που είχαμε, ακριβώς, κατά την εφαρμογή αυτής της οδηγίας. Το πρόβλημα είναι η έκθεση της κ. Roth-Behrendt. Με την πρόφαση γενναιοδωρίας, βασιζόμενη την συναισθηματική πλευρά που συνδέεται με την ΣΕΒ, τροποποιεί εντελώς την ουσία της οδηγίας του 1985: αναστροφή του βάρους της απόδειξης, κατάργηση της ρήτρας για την εξέλιξη των επιστημονικών γνώσεων, κατάργηση ή παράταση της προθεσμίας που διαθέτει το ενδεχόμενο θύμα για να δράσει, κτλ.
<P>
Οι προτάσεις της εισηγήτριας διαταράσσουν την ισορροπία που υπάρχει μεταξύ της προστασίας των καταναλωτών και της νομικής ασφάλειας για τους οικονομικούς φορείς. Σίγουρα, η εισηγήτρια συνάντησε πολλές δυσκολίες - εξάλλου, η συζήτηση για αυτήν την έκθεση έχει επανειλημμένως αναβληθεί- και η εισηγήτρια προσπάθησε να κάνει λιγότερο σκληρές προτάσεις. Μας προτείνει τροπολογίες δήθεν συμβιβαστικές, αλλά για τι συμβιβασμούς γίνεται λόγος; Δεν υπήρξε κανένας συμβιβασμός με τις άλλες πολιτικές ομάδες, υπάρχει μόνο, για ορισμένες τροπολογίες, η υπογραφή 29 βουλευτών.
<P>
Όλα αυτά δεν είναι παρά μία καθαρή δημαγωγία, τώρα που πλησιάζει η προεκλογική εκστρατεία, αλλά οι καταναλωτές είναι ωστόσο υπεύθυνοι άνθρωποι, πολύ συχνά και οι ίδιοι παραγωγοί και γνωρίζουν ότι δεν πρέπει να τροποποιηθεί η ισορροπία της οδηγίας του 1985. Ο κίνδυνος έγκειται, εξάλλου, στο να δούμε τον κορεσμό των δικαστηρίων, που θα δυσκολεύονται πολύ να ερμηνεύσουν νομικώς τις περισσότερες τροπολογίες, οι οποίες είναι το λιγότερο αντιφατικές και πολύ ασαφείς.
<P>
Εξάλλου, ποιος υπολόγισε τις οικονομικές επιπτώσεις των τροπολογιών της κ. Roth-Behrendt; Αν εξετάσουμε τις οικονομικές επιπτώσεις, αντιλαμβανόμαστε ότι είναι υπερβολικές και δεν τολμάμε να σκεφτούμε τις συνέπειες, όχι μόνο για τους τομείς της προηγμένης τεχνολογίας - όπως ο τομέας των φαρμάκων, ο τομέας της έρευνας - αλλά επίσης για όλες τις μικρομεσαίες επιχειρήσεις και τις μικρές και μεσαίες βιομηχανίες μας και για τους αγρότες μας, για τους οποίους μιλάμε τόσο πολύ σήμερα στο Σώμα.
<P>
Έλεος, ας περιμένουμε να μας αποστείλει η Επιτροπή την Πράσινη Βίβλο σχετικά με την εφαρμογή της οδηγίας. Γνωρίζουμε ότι η Επιτροπή πρέπει να μας προτείνει αυτήν την Πράσινη Βίβλο, αφού συμβουλευθεί εκτεταμένα διάφορους εταίρους και γνωρίζουμε επίσης ότι αυτή η Πράσινη Βίβλος πρέπει να μας προταθεί, το αργότερο, έως την 1η Ιανουαρίου 2000 - και επιθυμώ εξάλλου να μας πει η Επιτροπή αν σκέφτεται να τηρήσει αυτήν την προθεσμία. Όμως, από ό, τι ξέρω, η 1η Ιανουαρίου 2000, είναι μία πολύ κοντινή ημερομηνία. Φαίνεται ότι η κ. Roth-Behrendt αμέλησε εντελώς να συμβουλευθεί τους εταίρους σε αυτό το πλαίσιο.
<P>
Για όλους αυτούς λοιπόν τους λόγους, οι οποίοι μου φαίνονται ιδιαίτερα σοβαροί, η Ομάδα του Ευρωπαϊκού Λαϊκού Κόμματος επιθυμεί να μην δράσουμε με βιασύνη, να μην αποφασίσουμε γρήγορα την τροποποίηση του περιεχομένου μίας τόσο ευαίσθητης οδηγίας. Για αυτούς τους λόγους η Ομάδα του Ευρωπαϊκού Λαϊκού Κόμματος θα καταψηφίσει όλες τις τροπολογίες της κ. Roth-Behrendt.
<P>
(Χειροκροτήματα)

<SPEAKER ID=112 LANGUAGE="SV" NAME="Olsson">
Κύριε Πρόεδρε, η πρόταση για επέκταση της οδηγίας ώστε να συμπεριλαμβάνει πρώτες γεωργικές ύλες προήλθε από το Κοινοβούλιο και μας χαροποιεί που αυτό έγινε τώρα. Η κ. Roth-Behrendt, ως φιλόδοξη πολιτικός που είναι, άδραξε την ευκαιρία να γράψει όχι μόνο γι' αυτό αλλά και για κάποια άλλα θέματα. Νομίζω, μάλλον, ότι μπορούμε να έχουμε το ελεύθερο, διότι έτσι μπορούμε να επηρεάσουμε την πολιτική. Θέλω να σχολιάσω λίγο αυτά τα θέματα.
<P>
Πιστεύω ότι σε ό, τι αφορά την αύξηση του ανωτάτου ορίου ευθύνης, από 70 εκατομ. Εcu στα 140 εκατομ. Εcu, το οποίο συμπεριλαμβάνεται στην τελευταία πρόταση τροπολογίας, μπορούμε να τη στηρίξουμε. Το ίδο ισχύει, κατ' αρχήν, και για την παράταση του χρόνου παραγραφής, διότι η χρονική διάρκεια που απαιτείται για την ολοκλήρωση της διαδικασίας και για όλα αυτά είναι πάρα πολύ μεγάλη.
<P>
Η πρόταση για το βάρος απόδειξης, το οποίο δεν είναι, ίσως, τώρα αντεστραμμένο, αλλά, είναι, εν πάσει περιπτώσει, κατανεμημένο με διαφορετικό τρόπο από ό, τι ήταν προηγουμένως, είναι πολύ ελκυστική. Προτιμώ να ενεργώ με τρόπο που να βοηθώ τον μικρό άνθρωπο ενάντια στη μεγάλη εταιρεία. Αυτό είναι αναγκαίο. Από την άλλη, δεν γνωρίζουμε ακριβώς ποιες θα είναι οι συνέπειες μίας τέτοιας αλλαγής, δηλαδή, ποιες θα είναι οι επιπτώσεις στον εμποροβιομηχανικό τομέα. Το ίδιο ισχύει για τα ρίσκα που σχετίζονται με την ανάπτυξη. Μία βιομηχανία, ή ο αγροτικός τομέας, θα πρέπει να γνωρίζουν από την πλευρά τους τι κάνουν, ακόμη και σ' ό, τι αφορά την εξέλιξη νέων προϊόντων. Πρέπει να υπάρχει, όμως, η δυνατότητα ανάληψης ρίσκων, αλλοιώς δεν συμβαίνει ποτέ τίποτα.
<P>
Αυτές οι δύο προτάσεις δεν έχουν διερευνηθεί αρκετά στην έκθεση Roth - Behrendt και έτσι θέλω να παραπέμψω στην πρόταση τροπολογίας αριθ. 9, όπου καθιστούμε σαφές ότι η Επιτροπή θα πρέπει να υποβάλει στο Ευρωπαϊκό Κοινοβούλιο και το Συμβούλιο έκθεση ανά πενταετία. Αυτό θα πρέπει λοιπόν να γίνει το αργότερο έως τα τέλη του έτους 2000 και τότε ο στόχος θα πρέπει να είναι επίσης η πραγματοποίηση μίας γενικής αναθεώρησης αυτής της οδηγίας.
<P>
Ελπίζω ότι η Επιτροπή πραγματικά θα λάβει αυτήν τη συζήτηση και τις προτάσεις - ακόμη και αν δεν εγκριθούν - υπόψη και θα εξετάσει τις συνέπειες αυτών των προτάσεων τροπολογίας. Μετά από αυτό μπορούμε να τις ξανασυζητήσουμε εδώ στην Ολομέλεια.

<SPEAKER ID=113 LANGUAGE="FR" NAME="Cabrol">
Κύριε Πρόεδρε, αγαπητοί συνάδελφοι, συγκεντρωθήκαμε για να συζητήσουμε μία πρόταση της Ευρωπαϊκής Επιτροπής που στοχεύει, ας σημειωθεί, στην επέκταση στις γεωργικές πρώτες ύλες και στα προϊόντα του κυνηγίου, των κοινοτικών διατάξεων που αναφέρονται στην ευθύνη άνευ πταίσματος για τα ελαττωματικά προϊόντα.
<P>
Θα ήθελα, καταρχήν, να παρατηρήσω ότι η εισηγήτρια υπερβαίνει την αποστολή της, γιατί απονέμει στον εαυτό της μία νομοθετική πρωτοβουλία. Θα ήθελε, πράγματι, να επαναλάβει όλες τις διατάξεις περί των ελαττωματικών προϊόντων, και όχι μόνο των γεωργικών προϊόντων, κάτι που δεν νομίζω ότι είναι πολύ τίμιο, αφού μάλιστα η Ευρωπαϊκή Επιτροπή ετοιμάζει για το επόμενο έτος μία αναθεώρηση αυτής της οδηγίας περί των ελαττωματικών προϊόντων και ορισμένα κράτη μέλη - όπως η Γαλλία συγκεκριμένα - μόλις τώρα εισήγαγαν τη γενική οδηγία στη νομοθεσία τους.
<P>
Η εισηγήτρια θέλει επίσης να επαναλάβει και να τροποποιήσει ορισμένες συνθήκες που εγγράφονταν ήδη στην προηγούμενη οδηγία. Θα εμμείνουμε μόνο σε δύο από αυτές. Καταρχήν, η εισηγήτρια καταργεί την έννοια της αντικειμενικής ευθύνης, το οποίο προϋποθέτει ότι αρκεί ο ζημιωθείς από το ελαττωματικό προϊόν να αποδείξει την αιτιώδη συνάφεια μεταξύ του ελαττώματος του προϊόντος και της ζημίας για να αρχίσει η ευθύνη του παραγωγού.
<P>
Δεύτερον, θέλει να αμφισβητήσει τη ρήτρα απαλλαγής, αποκαλούμενης «των κινδύνων ανάπτυξης», το οποίο σημαίνει ότι ένας παραγωγός θα θεωρείτο υπεύθυνος ακόμη κι αν το επίπεδο των επιστημονικών και τεχνικών γνώσεων, την στιγμή που το προϊόν ετέθη σε κυκλοφορία, δεν του επέτρεπε σε καμία περίπτωση να ανακαλύψει αυτό το ελάττωμα.
<P>
Κυρία Roth-Behrendt, αν είχατε δώσει ένα προϊόν στα παιδιά σας και συνειδητοποιούσατε μετά ότι δεν είναι καλό, ενώ δεν είχατε καμία απόδειξη, θα τα αλλάζατε όλα αυτά;
<P>
Η ρήτρα απαλλαγής εγκρίθηκε από ορισμένα κράτη μέλη, τα οποία μπορούν τοιουτοτρόπως να αναπτύξουν το δυναμικό τους στη φαρμακευτική έρευνα. Αν το Ευρωπαϊκό Κοινοβούλιο καταργούσε αυτή τη ρήτρα, θα προέκυπτε μία μεταφορά της έρευνας και της ευρωπαϊκής καινοτομίας προς τις ανταγωνίστριες χώρες, οι οποίες δεν θα είχαν δεχθεί μία τέτοια διάταξη, ή την ευνοοούν πάντα. Αυτό θα επέφερε καθυστέρηση στην πιθανότητα χρήσης ορισμένων φαρμάκων για τους πολίτες της Ευρωπαϊκής Ένωσης και μία προβλέψιμη άρνηση των ασφαλιστικών εταιρειών να καλύψουν αυτόν τον κίνδυνο.
<P>
Η ρήτρα αυτή καθιερώθηκε νομολογικά από το Δικαστήριο, με την απόφαση της 29ης Μαϊου 1998. Εκείνη την εποχή, το να μην την λάβει υπόψη δεν του φαινόταν ρεαλιστικό και λογικό. Η διατήρηση της ρήτρας απαλλαγής δικαιολογείται, αφού μάλιστα δεν αφήνει τον ζημιωθέντα χωρίς τη δυνατότητα προσφυγής, δεδομένου ότι θα μπορεί να επικαλεστεί τα δικαιώματα που αναγνωρίζονται από τα καθεστώτα συμβατικής, υπερσυμβατικής και κοινωνικής ευθύνης. Αυτό ορίζει το άρθρο 13 της οδηγίας της 25ης Ιουλίου 1985.
<P>
Λόγω αυτών των δύο τροποποιήσεων και πολλών άλλων, στις οποίες δεν θα επιμείνουμε και οι οποίες, ας υπενθυμίσουμε, δεν εμπίπτουν στο πλαίσιο της αποστολής που ανετέθη στην κ. Roth-Behrendt και αφού η εισηγήτρια οικιοποιείται το δικαίωμα νομοθετικής πρωτοβουλίας της Ευρωπαϊκής Επιτροπής με αυτές τις τροποποιήσεις, που δεν θα επέφεραν μεγαλύτερη προστασία στους καταναλωτές, αλλά θα απειλούσαν σοβαρά τους παραγωγούς και θα μπορούσαν να επιφέρουν μεγάλο αντίκτυπο στην επισφαλή οικονομία ορισμένων και στην απασχόληση, η Ομάδα μας δεν θα ψηφίσει τις τροπολογίες της κ. Roth-Behrendt.

<SPEAKER ID=114 LANGUAGE="DE" NAME="Breyer">
Κύριε Πρόεδρε, ως Ομάδα χαρήκαμε για την πρόταση της Επιτροπής, περισσότερο όμως χαρήκαμε για την πραγματικά μεγάλων αξιώσεων και θαρραλέα έκθεση της κυρίας Roth-Behrendt, γιατί θα ήταν η μόνη που θα είχε συναγάγει με συνέπεια τα επιβαλλόμενα συμπεράσματα από το σκάνδαλο της ΣΕΒ. Γι' αυτό, λυπόμαστε ακόμη περισσότερο που η πλειοψηφία του Ευρωπαϊκού Κοινοβουλίου δεν θα συμπαραταχθεί με την εισηγήτρια, παρά αντίθετα η πλειοψηφία αυτή, ιδίως οι μεγάλες πολιτικές Ομάδες, επιτρέπουν στην βιομηχανία να τις χρησιμοποιεί. Δεν μπορώ σε καμία περίπτωση να καταλάβω τα επιχειρήματα που προβλήθηκαν τελευταία, για υποτιθέμενο οικονομικό κίνδυνο των επιχειρήσεων.
<P>
Αν η γεωργία διατείνεται ότι θέλει να είναι επιχείρηση, πρέπει επίσης να συμπεριφέρεται ανάλογα! Εδώ, το ζητούμενο είναι ακριβώς να δημιουργηθεί με την ευθύνη λόγω ελαττωματικών προϊόντων ένα όργανο προκειμένου η βιομηχανία και η γεωργία να ανταποκριθούν επιτέλους στην ιδία ευθύνη τους. Δεν επιτρέπεται να δημιουργήσουμε εδώ έμμεσες επιδοτήσεις με την απαλλαγή των επιχειρήσεων αυτών από τις ευθύνες τους. Αρχή ενός κράτους δικαίου πρέπει να είναι να εκτιμούνται περισσότερο τα ενδεχόμενα θύματα - που είναι οι καταναλωτές - από τους ενδεχόμενους δράστες, που όπως και να το κάνουμε είναι η βιομηχανία!
<P>
Όταν μιλά κανείς για αυστηρή ευθύνη, αυτό θα έπρεπε να σημαίνει ότι δεν υπάρχουν πλέον δικαιολογίες. Αυτό θα αποτελούσε προστασία για τον καταναλωτή. Εκείνο που σχεδιάζεται τώρα αποτελεί αποδυνάμωση της έκθεσης. Βέβαια, εξακολουθεί να παραμένει καλύτερο από αυτό που αποτελεί τη σημερινή πρακτική, και ως εκ τούτου θα το ψηφίσουμε, αν και με μεγάλη δυσκολία, ωστόσο δεν αποτελεί βελτίωση για τους καταναλωτές. Αντίθετα, θα οδηγήσει στο ότι μελλοντικά οι δικηγόροι θα πλουτίσουν και γι' αυτό βρίσκω τόσο λυπηρό το ότι δεν επιτυγχάνουμε να κάνουμε επιτέλους να αποφέρει καρπούς αυτό που πάντα ζητάμε, δηλαδή η προστασία των καταναλωτών, η αρχή της πρόληψης, επίσης όμως η ιδία ευθύνη της βιομηχανίας, η οποία απαιτείται γενικά στις υπόλοιπες περιπτώσεις.
<P>
Θα ήθελα να ευχαριστήσω γι' άλλη μια φορά θερμά την εισηγήτρια, που έκανε μια πραγματικά αξιόλογη προσπάθεια, όμως βρίσκω ότι οι συμβιβαστικές προτάσεις αποδυναμώνουν πολύ την έκθεση. Είναι εξαιρετικά λυπηρό που δεν θα κατορθώσουμε ως Ευρωπαϊκό Κοινοβούλιο να βάλουμε πραγματικά στην πρώτη θέση την προστασία του καταναλωτή. Νομίζω ότι αυτό θα ήταν το ελάχιστο που θα έπρεπε να επιχειρήσουμε ως Κοινοβούλιο. Κυρία Grosset te και κύριε Olsson, δεν είναι δυνατόν να εκπροσωπούμε εδώ μονίμως μόνο τα συμφέροντα της βιομηχανίας. Έπρεπε να είχαμε προσπαθήσει - ελπίζω να το καταλάβετε έστω και κατά την αυριανή ψηφοφορία - να κάνουμε πραγματικά πρώτη προτεραιότητα την προστασία του καταναλωτή και τα ενδεχόμενα θύματα.

<SPEAKER ID=115 LANGUAGE="NL" NAME="Blokland">
Κύριε Πρόεδρε, διαρκώς αναφέρονται μέχρι σήμερα νέα κρούσματα σπογγώδους εγκεφαλοπάθειας, κάτι που αυξάνει τις ανησυχίες των καταναλωτών όσον αφορά την ποιότητα του κρέατος. Για το λόγο αυτό θεωρώ χρήσιμη και αναγκαία τη σημερινή συζήτηση σχετικά με το πρόβλημα αυτό. Κι ας μην ξεχνάμε ότι η τροποποίηση της οδηγίας 85/374 προτάθηκε ακριβώς εξαιτίας της κρίσης της σπογγώδους εγκεφαλοπάθειας.
<P>
Η πρόταση της Επιτροπής αποσκοπεί στην εξεύρεση λύσης στο πρόβλημα της μέχρι σήμερα ανύπαρκτης ευθύνης για τα πρωτογενή γεωργικά προϊόντα. Η προσπάθεια αυτή με χαροποιεί ιδιαίτερα. Οι παραγωγοί γεωργικών προϊόντων, όπως ακριβώς και οι συνάδελφοί τους στις διάφορες επιχειρήσεις, είναι υπεύθυνοι για την ποιότητα των προϊόντων τους. Ο καθορισμός ευθυνών των παραγωγών αυτών των προϊόντων αποτελεί ένα κίνητρο, ούτως ώστε αυτοί να επιδείξουν μία υπεύθυνη συμπεριφορά. Επιπλέον, με τις προτεινόμενες τροπολογίες διασκεδάζονται οι ασάφειες σχετικά με το πότε ένα προϊόν έχει τύχει πρώτης επεξεργασίας και πότε μεταποίησης.
<P>
Η εισηγήτρια, εκτός από τον καθορισμό αστικής ευθύνης και για τους παραγωγούς γεωργικών προϊόντων, εφιστά επίσης την προσοχή σε διάφορες αδυναμίες της ισχύουσας οδηγίας. Καθώς συζητούμε τώρα την οδηγία αυτή, θα ήθελα να ζητήσω να καλυφθούν τα κενά μέσω της τροποποίησης της οδηγίας, κάτι που θα έχει ως αποτέλεσμα την αποφυγή επαναλήψεων και επικαλύψεων. Θα ήθελα μάλιστα στο σημείο αυτό να επαινέσω ιδιαίτερα την εισηγήτρια για την ακρίβεια της έκθεσής της. Οι προτεινόμενες τροποποιήσεις αποσκοπούν σε μία καλύτερη προστασία των καταναλωτών. Μάλιστα δεν είναι και τόσο θεαματικές όσο θα μας έκαναν να πιστεύσουμε πολλές από τις αντιδράσεις των παραγωγών. Σε αρκετά κράτη μέλη οι σχετικές τροποποιήσεις εφαρμόζονται εδώ και πολύ καιρό. Εγώ τις υποστηρίζω διότι θεωρώ ότι οι καταναλωτές και οι παραγωγοί θα πρέπει να αντιμετωπίζονται ισότιμα. Κάτι τέτοιο συνεισφέρει στην εύρρυθμη λειτουργία της εσωτερικής αγοράς.
<P>
Θα ήθελα να σχολιάσω λεπτομερέστερα μέσω ενός παραδείγματος μία από τις προτεινόμενες τροποποιήσεις. Βάσει της ισχύουσας οδηγίας μπορεί, λόγου χάρη, να αγοράσει ένας καταναλωτής ένα πλυντήριο, το οποίο να πλημμυρίσει την κουζίνα του με νερό. Ο καταναλωτής μπορεί να αποδείξει ότι η συσκευή ήταν ελαττωματική και ότι υπέστη βλάβη, καθώς επίσης και την αιτιώδη σχέση μεταξύ της ελαττωματικής συσκευής και της ζημίας. Ωστόσο, δεν μπορεί να αποζημιωθεί διότι ο παραγωγός έχει ήδη καταβάλει το ανώτατο ποσό αποζημιώσεων το οποίο υποχρεούται να καταβάλει. Ο καταναλωτής μας λοιπόν ατύχησε, διότι δεν ήταν ο πρώτος αλλά ο πολλοστός ο οποίος ζήτησε αποζημίωση. Τέτοιες καταστάσεις θα πρέπει να αποφευχθούν. Γι' αυτό και ζητώ την κατάργηση του ανώτατου ορίου αποζημιώσεων.

<SPEAKER ID=116 LANGUAGE="DE" NAME="Hager">
Κύριε Πρόεδρε, συμφωνώ απόλυτα με την κ. εισηγήτρια ότι ο καταναλωτής έχει δικαίωμα απόλυτης προστασίας που θα καλύπτει στο σύνολό της την αλυσίδα τροφίμων και δεν θα λειτουργεί μόνο μετά από ένα συγκεκριμένο στάδιο επεξεργασίας τους. Με άλλα λόγια, επικροτώ την τροποποίηση της οδηγίας περί ευθύνης για ελαττωματικά προϊόντα που πρότεινε η Επιτροπή συνεπεία της κρίσης εξ αιτίας της ΣΕΒ, με την οποία σκοπεύεται η διεύρυνση του τομέα εφαρμογής της και σε γεωργικά προϊόντα που σχετίζονται με απάτη.
<P>
Αντίθετα, δεν συμφωνώ με την υπερβολή που συνιστούν οι προτάσεις και οι τροπολογίες της Επιτροπής Περιβάλλοντος, Δημόσιας Υγείας και Προστασίας των Καταναλωτών. Δεν μπορώ να κρίνω σε ποιο μέτρο είχε συνείδηση των συνεπειών που επιβαρύνουν την οικονομία, προ πάντων τις ΜΜΕ, και τη γεωργία, οι οποίες μετά δυσκολίας μπορούν να εκτιμηθούν, αλλά και της επέμβασης στο εθνικό αστικό δίκαιο, η οποία δεν δικαιολογείται αντικειμενικά και είναι εν μέρει αντικανονική. Θα ήθελα να είχε υπάρξει εδώ μια διαφορετική εκτίμηση. Αναφέρομαι στα προβλήματα του βάρους της απόδειξης, του κινδύνου λόγω εξέλιξης, αλλα και της συνεισφοράς του ζημιωθέντος, που έχουν επανειλημμένα αναφερθεί. Κατά τα άλλα, πιστεύω ότι ο τρόπος προσέγγισης της κ. εισηγήτριας υπογραμμίζει ότι είναι δικαιολογημένη η πρόταση του Υπουργού Δικαιοσύνης της Αυστρίας Michalik κατά το άτυπο Συμβούλιο Υπουργών Δικαιοσύνης και Εσωτερικών την περασμένη εβδομάδα, σύμφωνα με την οποία το Συμβούλιο Δικαιοσύνης και Εσωτερικών θα πρέπει να συζητά και για τα νομικά θέματα, με τα οποία ασχολούνται τα άλλα συμβούλια, προκειμένου να μπορεί να χειριστεί αυτά τα νομικά προβλήματα. Δεν μπορούμε να συμφωνήσουμε με τις προτάσεις της εισηγήτριας.

<SPEAKER ID=117 LANGUAGE="FR" NAME="Lienemann">
Κύριε Πρόεδρε, αγαπητοί συνάδελφοι, το έργο που επωμίστηκε η κ. Dagmar RothBehrendt ήταν πάρα πολύ ακανθώδες. Η αποστολή της ήταν να ανταποκριθεί στην προσδοκία του Κοινοβουλίου και της κοινής γνώμης σχετικά με το λυπηρό γεγονός της ΣΕΒ, και ο απλός εκσυγχρονισμός της οδηγίας του 1985, με τη συμπερίληψη των γεωργικών προϊόντων, δεν ήταν προφανώς αρκετός ώστε να ανταποκριθεί σε αυτήν την προσδοκία. Λυπούμαστε, λοιπόν, που η Επιτροπή δεν έλαβε την πρωτοβουλία να καταγράψει τα σημεία που άξιζαν να εκσυγχρονιστούν γρήγορα, για να λάβουν υπόψη αυτή τη θλιβερή εμπειρία.
<P>
Η κ. Roth-Behrendt κατέγραψε αυτά τα σημεία. Στο τέλος της συζήτησης στους κόλπους της επιτροπής, προέκυψε μια σειρά προτάσεων, που δεν μας φαίνονταν αρκετά ισορροπημένες, όσον αφορά ορισμένες ανησυχίες που μας αφορούν όλους: την ισορροπία ανάμεσα στην προστασία των καταναλωτών, που είναι η απόλυτη προτεραιότητα, αλλά επίσης τη δυνατότητα για τον παραγωγό να μην πέφτει θύμα, λόγου χάρη, απρόοπτων γεγονότων και μίας άδικης, συστηματικής αντίληψης που στρέφεται εναντίον του και επίσης σε μία μεγάλη ανησυχία σε σχέση με το ερώτημα για το μέλλον της έρευνας και ανάπτυξης.
<P>
Η κ. Dagmar Roth-Behrendt κατέβαλε μία προσπάθεια συνδιαλλαγής και συμβιβασμού. Επέμενε στην προσπάθεια να βρεθεί ό, τι μπορούσε να θεωρηθεί πρόοδος που δεν θέτει υπό αίρεση τις αρχικές ισορροπίες της οδηγίας του 1985. Σε μεγάλο βαθμό, νομίζω ότι οι προτάσεις της οδεύουν προς τη σωστή κατεύθυνση. Ωστόσο, θέλω να εκφράσω δύο επιφυλάξεις.
<P>
Δεν θα υπερψηφίσουμε την τροπολογία αριθ. 12, που είναι διφορούμενη, σχετικά με το ζήτημα του βάρους της ευθύνης της απόδειξης. Η κ. Roth-Behrendt επιμένει, στην αιτιολόγησή της, ότι δεν υπάρχει αντιστροφή του βάρους της απόδειξης, αλλά οι διατυπώσεις που στοχεύουν στο να κάνουν πιο εύκολα κατανοητή την υπεράσπιση του καταναλωτή και όποιου έχει υποστεί ζημία, μας φαίνονται νομικώς πολύ ασαφείς. Αναφέρομαι συγκεκριμένα στη διατύπωση: «αρκεί ο ζημιωθείς να αποδείξει την ύπαρξη της ζημίας και η αιτιώδης συνάφεια είναι αρκετά πιθανή'. Στο γαλλικό δίκαιο, η έννοια «πιθανός' δεν υπάρχει και μου φαίνεται δύσκολο να οριστεί.
<P>
Θα ήθελα απλώς να προσθέσω ότι το ζήτημα της προθεσμίας δεν μπορεί να παρακαμφθεί και ότι ακόμη κι αν οι όροι της τροπολογίας αριθ. 13 σχετικά με τον ορισμό της κρυφής ατέλειας ή του κρυφού ελαττώματος πρέπει να βελτιωθούν, η θέληση που στοχεύει στο να καταστήσει δυνατή, για ορισμένες συγκεκριμένες περιπτώσεις, που δεν θα μπορούσαν να είναι γενικές, την παράταση της προθεσμίας μου φαίνεται απαραίτητη και, κατά την πρώτη ανάγνωση, το Κοινοβούλιο οφείλει να επιβεβαιώσει αυτή τη θέληση διαλόγου για να καταλήξει σε μία ικανοποιητική κατάσταση για όλους.

<SPEAKER ID=118 LANGUAGE="NL" NAME="Oomen-Ruijten">
Κύριε Πρόεδρε, θα ήθελα να επαινέσω κατ·αρχήν την κυρία Roth-Behrendt, καθώς αυτή με μεγάλη δημιουργικότητα και φαντασία, όπως ακριβώς αρμόζει στα μέλη του Κοινοβουλίου, διέκρινε τα όρια της πρότασης που μας υπέβαλε η Ευρωπαϊκή Επιτροπή. Σε τέτοιες περιπτώσεις μπορεί να αντιμετωπίσει κανείς απρόβλεπτα προβλήματα. Πραγματικά διαφωνώ με τα μέλη της νομικής επιτροπής που λένε ότι διάφορες τροπολογίες είναι απαράδεκτες. Γιατί διαφωνώ; Διότι θεωρώ ότι το Ευρωπαϊκό Κοινοβούλιο, χάρη στο ότι πάντοτε διακρίναμε τα όρια αυτά, κατόρθωσε να επιτύχει τη λύση των προβλημάτων σε πάρα πολλές περιπτώσεις. Αυτό ως εισαγωγή.
<P>
Τώρα επί του περιεχομένου. Είπα μόλις ότι κάποτε είναι χρήσιμο να στήνουμε γέφυρες. Συμφωνώ απολύτως με την πρόταση της Ευρωπαϊκής Επιτροπής να περιληφθούν τα πρωτογενή γεωργικά προϊόντα στο εφαρμοστικό πεδίο της οδηγίας. Πιστεύω ότι η κυρία Roth-Behrendt θα πρέπει να είναι ικανοποιημένη που έτσι και τα αποτελέσματα της επιτροπής της για τη σπογγώδη εγκεφαλοπάθεια λαμβάνονται πλήρως υπόψη.
<P>
Εξετάζουμε εδώ μία οδηγία περί ευθύνης των παραγωγών, ζήτημα που συζητήθηκε και το 1985 (μόλις διάβασα τα πρακτικά εκείνων των συζητήσεων) και που θεωρήθηκε και τότε εξαιρετικά ακανθώδες. Η εισηγήτρια, αλλά και το Κοινοβούλιο νομίζω, θεωρούν ότι και σήμερα το ζήτημα αυτό είναι ιδιαίτερα ακανθώδες. Προφανώς υπάρχουν πολλές πτυχές στο πρόβλημα αυτό. Όλα αυτά που υπογράμμισε η εισηγήτρια, για παράδειγμα σχετικά με τη μετάθεση του βάρους απόδειξης, την πλήρη κάλυψη του κινδύνου ανάπτυξης νέων προϊόντων και τη διεύρυνση της αστικής ευθύνης, αποτελούν προβλήματα τα οποία θα πρέπει σίγουρα να αντιμετωπισθούν. Δεν εννοώ βέβαια ότι μπορούμε να τα επιλύσουμε εδώ και τώρα, καθώς οι συζητήσεις που έγιναν και εντός των κομμάτων μας κατέδειξαν ότι ορισμένες από τις τροπολογίες που έχουν προταθεί δεν έχουν ακόμα ωριμάσει πλήρως. Κάτι που σημαίνει επίσης, και θέτω το σχόλιό μου αυτό υπόψη της εισηγήτριας, ότι θα πρέπει να εξετασθεί η περαιτέρω πρόταση της νομικής υπηρεσίας να προβούμε σε περισσότερες εκτιμήσεις και να πραγματοποιήσουμε περισσότερες ακροάσεις πριν καταλήξουμε για το εάν χρειάζονται περισσότερες τροποποιήσεις.

<SPEAKER ID=119 LANGUAGE="NL" NAME="De Clercq">
Κύριε Πρόεδρε, δύο σημαντικές αντιρρήσεις έχω κατά του προτεινόμενου σχεδίου έκθεσης και των τροπολογιών που υπεβλήθησαν. Η πρώτη μου αντίρρηση είναι τυπικής φύσεως. Θα ήθελα σχετικά να σας παραπέμψω στη γνωμοδότηση της νομικής επιτροπής κατά την οποία προτείνεται να χαρακτηριστούν απαράδεκτες οι τροπολογίες που έχει προτείνει η εισηγήτρια. Και αυτό όχι διότι εμείς στο Ευρωπαϊκό Κοινοβούλιο θα πρέπει μόνοι μας να περιορίσουμε τις αρμοδιότητές μας, αλλά διότι δεν θα πρέπει να διαταραχθεί η θεσμική ισορροπία μεταξύ των ευρωπαϊκών οργάνων. Οφείλει να γνωρίζει κανείς τα όριά του σ·αυτή τη ζωή.
<P>
Η δεύτερη αντίρρηση είναι επί του περιεχομένου. Χαιρετίζουμε μεν τη διεύρυνση του εφαρμοστικού πεδίου της οδηγίας για να καλύπτει τα πρωτογενή γεωργικά προϊόντα, αλλά θεωρούμε ότι οι υπόλοιπες συμπληρωματικές τροπολογίες στο σχέδιο οδηγίας είναι ιδιαίτερα βαρύνουσες και δεν είμαι σίγουρος αν έχουμε εξετάσει λεπτομερώς τις συνέπειές τους. Δεν γνωρίζω καν εάν έγιναν προκαταρκτικές έρευνες σχετικά με τις συγκεκριμένες επιτόπιες συνέπειες των προτεινόμενων τροπολογιών, μεταξύ άλλων και όσον αφορά τα ζητήματα του βάρους απόδειξης, της προθεσμίας παραγραφής, την κατάργηση μίας οικονομικής απαλλαγής ή του ανώτατου ορίου των αποζημιώσεων.
<P>
Φοβούμαι ότι αυστηρότερα μέτρα στον τομέα αυτό θα έχουν αντίθετα αποτελέσματα. Μία τέτοια αυστηρότερη ρύθμιση περί αστικής ευθύνης θα αποτρέψει τους παραγωγούς από το να διαθέτουν στην αγορά προϊόντα για τα οποία δεν είναι απολύτως σίγουροι ότι είναι αβλαβή. Κάτι τέτοιο θα έχει αρνητικές συνέπειες και για τους καταναλωτές, καθώς θα δημιουργήσει σημαντικά προσκόμματα στις επιχειρήσεις μας όσον αφορά στην παραγωγή καινοτόμων προϊόντων και επομένως στην πρόοδο. Διότι ποιά επιχείρηση θα ήταν διατεθειμένη να επενδύσει σε νέα έρευνα και ανάπτυξη καινοτόμων προϊόντων εφόσον επικρέμεται επάνω της ο κίνδυνος αυτός; Με τον τρόπο αυτό θα μειωθεί η ανταγωνιστικότητα των επιχειρήσεών μας σε παγκόσμιο επίπεδο, κάτι που μπορεί να έχει πολύ αρνητικές συνέπειες όσον αφορά την απασχόληση.
<P>
Για όλους αυτούς τους λόγους, μου προξενούν φόβο οι προτάσεις της Επιτροπής Περιβάλλοντος, Δημόσιας Υγείας και Προστασίας των Καταναλωτών. Και εδώ ισχύει η φράση ότι οφείλει κανείς να γνωρίζει τα όριά του σ' αυτή τη ζωή.

<SPEAKER ID=120 LANGUAGE="FR" NAME="Buffetaut">
Κύριε Πρόεδρε, κύριε Επίτροπε, αγαπητοί συνάδελφοι, με την ευκαιρία της επέκτασης της οδηγίας περί της ευθύνης των ελαττωματικών προϊόντων στις γεωργικές πρώτες ύλες και στα προϊόντα του κυνηγίου, η Επιτροπή Περιβάλλοντος, Δημόσιας Υγείας και Προστασίας των Καταναλωτών θεώρησε σωστό να εγκρίνει τις τροπολογίες, επαναλαμβάνοντας κατά τα λοιπά τις διατάξεις που είχαν συζητηθεί δύσκολα κατά τις προπαρασκευαστικές εργασίες στην αρχική οδηγία, για να απορριφθούν τελικά. Αναφέρομαι κυρίως στην αναστροφή του βάρους της απόδειξης και στην κατάργηση της ρήτρας απαλλαγής του κινδύνου ανάπτυξης.
<P>
Έχουμε δύο βασικές αντιρρήσεις, μία στο νομικό επίπεδο, την άλλη επί της ουσίας και για οικονομικούς λόγους. Καταρχήν, μπορούμε να αναρωτηθούμε νομίμως για την εγκυρότητα του χειρισμού που έγκειται στο να τροποποιήσει την οδηγία του 1985 και όχι, τελικά, να περιοριστεί στο αντικείμενο της πρότασης της οδηγίας που μας υπέβαλε η Επιτροπή.
<P>
Πράγματι, σχετικά με τις τροπολογίες που προτείνονται από την εισηγήτρια, αυτές που αριθμούνται από το 2 έως το 9 έχουν ως αντικείμενο αυτήν την αρχική οδηγία και όχι την πρόταση οδηγίας του Κοινοβουλίου και του Συμβουλίου που μας υπεβλήθη. Εγκρίνοντας τέτοιου είδους τροπολογίες, το Κοινοβούλιο, στην ουσία, λαμβάνει την νομοθετική πρωτοβουλία, η οποία, μέχρι απόδειξης του αντίθετου, είναι μία δικαιοδοσίαμονοπώλιο της Επιτροπής.
<P>
Επί της ουσίας, είναι σαφές ότι οι τροποποιήσεις που μας υπεβλήθησαν απορυθμίζουν κατά τρόπο εντελώς παράλογο τις συμβατικές σχέσεις και επιβάλλουν στις επιχειρήσεις επιβαρύνσεις - κυρίως ασφαλιστικές, για τις μικρομεσαίες επιχειρήσεις - στις οποίες ορισμένες δεν μπορούν να αντεπεξέλθουν.
<P>
Όσον αφορά τις τροπολογίες συμβιβασμού, δεν νομίζω ότι είναι καθόλου αποδεκτές. Από τη μία, εισάγουν μία πολύ αβέβαιη έννοια από νομική άποψη, όπως αυτή της αιτιώδους συνάφειας, που θα μπορούσε να αποτελέσει την πηγή πολλαπλών διενέξεων και, από την άλλη, αυξάνουν εμφανώς τις επιβαρύνσεις των επιχειρήσεων διπλασιάζοντας την προθεσμία της παραγραφής και το ποσό του ανώτατου ορίου της ευθύνης. Τέλος, μπορούμε να αναρωτηθούμε γιατί να βιαστούμε τόσο και να μην περιμένουμε την Πράσινη Βίβλο της Επιτροπής σχετικά με την εφαρμογή της οδηγίας του 1985.
<P>
Για όλους αυτού τους λόγους δεν θα ψηφίσουμε τις τροπολογίες της κ. Roth-Behrendt.

<SPEAKER ID=121 LANGUAGE="ES" NAME="Valverde Lσpez">
Κύριε Πρόεδρε, κατ' αρχάς θα ήθελα να εκφράσω την υποστήριξή μου προς την παρέμβαση της συναδέλφου μου, κυρίας Grossetκte, και να επισημάνω επίσης την υποστήριξή μου προς την πρόταση της Ευρωπαϊκής Επιτροπής για την επέκταση του πεδίου εφαρμογής αυτής της οδηγίας στα γεωργικά και κτηνοτροφικά προϊόντα ως μέτρο καλύτερης προστασίας των συμφερόντων των καταναλωτών. Και από την άλλη, δεν μπορούμε να στηρίξουμε τις προτάσεις οι οποίες περιέχονται στην έκθεση της εισηγήτριας διότι δεν τις θεωρούμε κατάλληλες από πολιτικής σκοπιάς και επειδή δεν είναι επαρκώς τεκμηριωμένες νομικά, όπως ήδη έχουν πει πολλοί συνάδελφοί μου.
<P>
Αλλά πρέπει όλοι να βγάλουμε κάποια συμπεράσματα από αυτήν την έκθεση. Κατ' αρχάς, δεν μπορούμε να ξεχνάμε πως όταν είχαμε αρχικά συζητήσει σχετικά με αυτήν την οδηγία ευθύνης για τα προϊόντα, είχαμε αφήσει τους εαυτούς μας να επηρεαστούν και αφήσαμε έξω από αυτήν την οδηγία τα γεωργικά προϊόντα. Σήμερα πρέπει να αναγνωρίσουμε αυτό μας το λάθος και να επανορθώσουμε.
<P>
Κατά δεύτερον, οι νομικές υπηρεσίες κάποιων ομάδων πίεσης πλημμύρησαν αυτές τις ημέρες τα μέσα γνωμοδότησης με δηλώσεις οι οποίες μπορούν να προκαλέσουν σύγχυση σχετικά με τη φύση των κοινοτικών θεσμικών οργάνων και του έργου μας, με δηλώσεις πως αυτό το Κοινοβούλιο δεν είναι αρμόδιο για την υποβολή κάποιων τροπολογιών. Και πρέπει να πούμε σαφώς στην κοινή γνώμη πως αυτό το Κοινοβούλιο δεν έχει περισσότερους περιορισμούς ως προς την υποβολή τροπολογιών από την ίδια τη Συνθήκη, και ακόμη και η Συνθήκη είναι μια Συνθήκη ανοικτή, έχει ένα «άρθρο παράθυρο», το άρθρο 235, το οποίο επιτρέπει στο Συμβούλιο να διευρύνει τις αρμοδιότητές του αν παραστεί η ανάγκη, αν το ζητήσει η Επιτροπή και το υποστηρίξει το Κοινοβούλιο.
<P>
Από την άλλη, το κοινοτικό δίκαιο εφαρμόζεται παράλληλα με τα εθνικά δίκαια, και τελευταία αυτό επαναλαμβάνεται. Πρόκειται για μια γελοία δήλωση την οποία συνέχεια διαψεύδει το Ευρωπαϊκό Δικαστήριο. Η εφαρμογή του κοινοτικού δικαίου έχει προτεραιότητα όπως έχει ήδη παγιωθεί.
<P>
Πρέπει επίσης να συγχαρούμε τον Πρόεδρο του Κοινοβουλίου για την εξαίρετη απόφασή του να κηρύξει ως παραδεκτές τις τροπολογίες της εισηγήτριας, παρότι δεν μας αρέσουν, επειδή αυτό θα ήταν πολιτική και νομική γελοιότητα, και παρότι χρειάστηκε να συγκρουστεί με την άποψη της ίδιας της Επιτροπής Νομικών Θεμάτων.

<SPEAKER ID=122 LANGUAGE="NL" NAME="Kestelijn-Sierens">
Κύριε Πρόεδρε, κύριε επίτροπε, συνάδελφοι, η διεύρυνση της αστικής ευθύνης, όπως προτείνεται από την Ευρωπαϊκή Επιτροπή, δεν μας βρίσκει σύμφωνους. Όπως τόνισαν πριν και οι φιλελεύθεροι συνάδελφοι, ούτε κι εγώ δεν μπορώ να συμφωνήσω με αυτή τη σημαντικά αυστηρότερη προσέγγιση απέναντι στην αστική ευθύνη όπως προτείνεται από την εισηγήτρια. Αντιτίθεμαι ιδιαίτερα στη μετάθεση του βάρους απόδειξης στην αστική ευθύνη σχετικά με τους λεγόμενους «κινδύνους από την ανάπτυξη καινοτομιών», καθώς και στην κατάργηση της προθεσμίας λήξης της αστικής ευθύνης.
<P>
Δεν θα πρέπει να λησμονούμε ότι αντίθετα από ότι συμβαίνει στις Ηνωμένες Πολιτείες, εμείς στην Ευρώπη έχουμε προτιμήσει μία διεξοδική νομοθεσία για τα προϊόντα. Με τον τρόπο αυτό το κράτος εγγυάται κατά κάποιο τρόπο στον καταναλωτή ότι τα προϊόντα τα οποία διατίθενται στην αγορά πληρούν όλες τις προδιαγραφές και συνεπώς είναι ασφαλή και ακίνδυνα για την υγεία.
<P>
Εφόσον υποστηρίξουμε τις προτάσεις της εισηγήτριας, επιλέγουμε υπέρ ενός συνδυασμού μίας αυστηρής νομοθεσίας προϊόντων και ενός αυστηρού ορισμού της αστικής ευθύνης. Ένας τέτοιος αυστηρός ορισμός της αστικής ευθύνης είναι, δεδομένης της σημερινής συγκυρίας στην Ευρώπη, απαγορευτικός για τους παραγωγούς. Δεν θα αποτελέσει απλώς ένα σοβαρό εμπόδιο για τις καινοτομίες στις επιχειρήσεις, αλλά θα οδηγήσει επιπλέον σε απαγορευτικά ασφάλιστρα για τους παραγωγούς, κάτι που θα στείλει σε δυσθεώρητα ύψη τις τιμές των νέων προϊόντων. Κάτι τέτοιο θα ήταν για παράδειγμα απαράδεκτο για τον φαρμακευτικό τομέα στον οποίο διεξάγονται διαρκώς έρευνες για νέα φαρμακευτικά προϊόντα.
<P>
Για τους λόγους αυτούς θα καταψηφίσουμε όλες τις τροπολογίες οι οποίες αποβλέπουν σε υπερβολική επιβάρυνση του ορισμού της αστικής ευθύνης.

<SPEAKER ID=123 LANGUAGE="NL" NAME="Thyssen">
Κύριε Πρόεδρε, η οδηγία περί αστικής ευθύνης παραγωγών, η οποία είχε θαυμάσια αποτελέσματα κατά την πρώτη φάση της πολιτικής για τους καταναλωτές, είχε επαναστατικές συνέπειες στη νομοθεσία περί αστικής ευθύνης. Το γεγονός ότι η οδηγία αυτή είναι προγενέστερη ακόμα και από την Ενιαία Ευρωπαϊκή Πράξη και το Μάαστριχτ, δεν σημαίνει αυτομάτως ότι είναι και ξεπερασμένη. Οι ζημιωθέντες από ένα ελαττωματικό προϊόν έχουν χάρη στην οδηγία αυτή το δικαίωμα να ζητήσουν αποζημίωση από τον παραγωγό χωρίς να χρειασθεί να αποδείξουν την αμέλεια, το σφάλμα ή την υπαιτιότητα του παραγωγού. Εφόσον δεν απαιτείται η απόδειξη του σφάλματος, παραμένει διαρκώς ένας κίνδυνος. Η οδηγία δημιουργεί ένα κίνδυνο για τον παραγωγό του ελαττωματικού προϊόντος το οποίο προξένησε τη βλάβη.
<P>
Αυτή η σημαντική παρέμβαση στο κλασσικό δίκαιο είχε (και έχει ακόμα) ως αποτέλεσμα τη δημιουργία περιορισμών στην έννοια της αστικής ευθύνης, ακριβώς για να υπάρχει μία κάποια ισορροπία: χρονικοί περιορισμοί, με μία προθεσμία λήξης της ευθύνης, και τη ρύθμιση των λεγόμενων κινδύνων από την ανάπτυξη καινοτομιών. Δεν υπάρχει απολύτως κανένα βάσιμο επιχείρημα για την τροποποίηση της οδηγίας στα σημεία αυτά, και σίγουρα όχι πριν υπάρξει μια ενδελεχής διαβούλευση με όλες τις ενδιαφερόμενες πλευρές. Αυτό εξάλλου ισχύει και για το βάρος της απόδειξης.
<P>
Το Κοινοβούλιο ποτέ δεν ζήτησε να υπάρξουν παρεκκλίσεις στα σημεία αυτά. Μας δόθηκε αυτό που ζητήσαμε. Στην επιτροπή για τη σπογγώδη εγκεφαλοπάθεια τονίσαμε ότι ο αποκλεισμός των πρωτογενών γεωργικών προϊόντων από το εφαρμοστικό πεδίο της οδηγίας δεν είναι πλέον κοινωνικά αποδεκτός και θα έπρεπε να λάβει τέλος. Από το 1985 μέχρι σήμερα η ίδια η γεωργία έχει αλλάξει άρδην και οι τεχνικές στον τομέα αυτό έχουν σημειώσει σημαντική πρόοδο. Ωστόσο από το 1985 μέχρι σήμερα μεσολάβησε και η κρίση της σπογγώδους εγκεφαλοπάθειας. Αυτή επέφερε ισχυρό πλήγμα στην εμπιστοσύνη για την ασφάλεια των τροφίμων. Και για τον λόγο αυτό είναι σκόπιμη η διεύρυνση του εφαρμοστικού πεδίου της οδηγίας περί ευθύνης προϊόντων, καθώς παρέχει, ας μη λησμονούμε, περισσότερο προστασία και ασφάλεια στον καταναλωτή. Θα συνεισφέρει έτσι στην αποκατάσταση της εμπιστοσύνης του καταναλωτή στον τομέα της γεωργίας. Κι αυτό είναι προς όφελος, όχι μόνο του ευρωπαίου καταναλωτή, αλλά και του ίδιου του γεωργικού τομέα.

<SPEAKER ID=124 LANGUAGE="DE" NAME="Keppelhoff-Wiechert">
Κυρία Πρόεδρε, κυρία εισηγήτρια, αξιότιμοι κυρίες και κύριοι, παραδέχομαι ευχαρίστως ότι δεν ανήκω στους ειδικούς ως προς το αντικείμενο της συγκεκριμένης έκθεσης, αλλά κυρία RothBehrendt, είσαστε μια έξυπνη γυναίκα! Προσπαθώ τώρα να φανταστώ ότι συμπεριλαμβάνουμε στην οδηγία το κυνήγι. Ο καθένας ξέρει πως μπορεί κανείς να αρρωστήσει πολύ σοβαρά μετά από ένα γεύμα. Κάποιος λοιπόν αρρωσταίνει μετά από ένα γεύμα αποτελούμενο από κυνήγι. Για μένα, τώρα αρχίζει το θέμα: από πού αγοράστηκε ο φασιανός; Ποιος τον είχε σκοτώσει; Σε ποια περιοχή ζούσε ο φασιανός, ή μήπως κινείτο σε διάφορες περιοχές; Ή μήπως διάβαινε πετώντας τα σύνορα; Ζω στο μέσον μιας οικογένειας κυνηγών κοντά στα ολλανδικά σύνορα. Μήπως ο συγκεκριμένος φασιανός είχε φάει σπόρους ελαττωματικής σποράς ή γενετικά τροποποιημένο καλαμπόκι; Σε ποιο χωράφι; Σε ποιον αγρότη ανήκε το χωράφι; Ή μήπως είχε φάει ακατάλληλη ζωοτροφή για άγρια ζώα; Απλά θέτω αυτά τα ερωτήματα, κ. Roth-Behrendt. Το ζήτημα είναι πολύ σοβαρό, πιστεύω όμως ότι πρέπει να προσπαθήσουμε να εξηγήσουμε τουλάχιστον ότι αυτό που δρομολογούμε εδώ είναι εφαρμόσιμο.
<P>
Ακόμη, έχω ερωτηματικά και ως προς την παραγραφή. Το θέμα είναι πολύ σοβαρό, όμως εφ' όσον είπατε ότι το διάστημα των δέκα ετών είναι πολύ περιορισμένο, αναγκάζομαι να ρωτήσω ως αδαής την νομικό: θα έχει αυτό ως συνέπεια στο μέλλον κάποιος που κληρονομεί ένα αγρόκτημα π.χ. από τον πατέρα του να υποχρεώνεται να αναλάβει κατά κάποιον τρόπο την ευθύνη για τα προϊόντα εκείνου που του άφησε το κληροδότημα; Πιστεύω ότι η Επιτροπή μας υπέβαλε μια πρόταση που δεν έχει ωριμάσει και που χρειάζεται ακόμη ουσιαστική επεξεργασία. Έχω ήδη πληροφορηθεί ότι το δικαίωμα υποβολής προτάσεων της Επιτροπής δεν μπορεί να περιοριστεί από εμάς, όμως αυτό που ασφαλώς μπορούμε να κάνουμε είναι να ζητήσουμε μια πρόταση της Επιτροπής επεξεργασμένη και καλύτερη από αυτήν που μας έχει υποβληθεί εδώ και τώρα.
<P>
Πιστεύω ότι, όταν καταλήξουμε εκεί, είναι για μας πολύ σημαντικό από τη σκοπιά της αγροτικής οικονομίας να ληφθούν περισσότερο υπ' όψιν και τα προστάδια, το πολλαπλασιαστικό υλικό σπόρων σποράς, τα γενετικά τροποποιημένα προϊόντα κ.λπ.

<SPEAKER ID=125 LANGUAGE="DE" NAME="Schierhuber">
Κύριε Πρόεδρε, αξιότιμοι κυρίες και κύριοι, ως εκπρόσωπος της γεωργίας θα ήθελα να επισημάνω πόσο σημαντική είναι μια λογική για τους αγρότες ρύθμιση για τα ελαττωματικά προϊόντα.Το αίτημα για χωρίς ελαττώματα και υψηλής ποιότητας προϊόντα αποτελεί συμφέρον τόσο των καταναλωτών όσο και της γεωργίας. Όμως, όσον αφορά την ευθύνη των αγροτών για ελαττωματικά προϊόντα, πρέπει οπωσδήποτε να διασφαλιστεί ότι οι παραγωγοί γεωργικών πρώτων υλών, όπως είναι σύμφωνα με την οδηγία 85/374/ΕΟΚ π.χ. οι σπόροι σποράς, τα φυτοφάρμακα, τα λιπάσματα και οι ζωοτροφές, θα ευθύνονται για τα προϊόντα τους.
<P>
Οι αγρότες ως παραγωγοί πρωτογενών γεωργικών προϊόντων δεν πρέπει σε καμία περίπτωση να θεωρηθούν υπεύθυνοι για τα ελαττώματα των γεωργικών πρώτων υλών, επειδή δεν έχουν καμία επιρροή σ' αυτά. Για τον λόγο αυτόν, είναι ιδιαίτερα σημαντικό να διατυπωθεί σαφώς ότι με τον όρο «παραγωγός» δεν εννοείται μόνο ο παραγωγός του τελικού προϊόντος, αλλά επίσης ο παραγωγός ενός βασικού συστατικού ή ενός προϊόντος που αποτελεί μέρος της αλυσίδας παραγωγής. Πρέπει να ληφθεί οπωσδήποτε υπ' όψιν ότι και οι σπόροι σποράς, καθώς και το γενετικό υλικό που χρησιμοποιήθηκε για την παραγωγή, θεωρούνται βασικό συστατικό γεωργικών και δασοκομικών προϊόντων.
<P>
Ακόμη, πρέπει να θεωρηθούν βασικά στοιχεία τα λιπάσματα, τα φυτοφάρμακα και οι ζωοτροφές που χρησιμοποιούνται κατά την παραγωγή γεωργικών και δασοκομικών προϊόντων. Από τη σκοπιά της γεωργίας, οι προϋποθέσεις αυτές είναι απαραίτητες για μια ρύθμιση του ζητήματος της ευθύνης των αγροτών, προς το συμφέρον τόσο των αγροτών όσο και των καταναλωτών.

<SPEAKER ID=126 LANGUAGE="DE" NAME="Mosiek-Urbahn">
Κύριε Πρόεδρε, αξιότιμοι κυρίες και κύριοι, ως μέλος της Επιτροπής Νομικών Θεμάτων και Δικαιωμάτων των Πολιτών συμφωνώ απόλυτα με την άποψη του συναδέλφου Casini και θέλω να επισημάνω ότι αυτή η θέση ψηφίστηκε σχεδόν ομόφωνα από όλες τις Ομάδες. Πέρα από αυτό, θα ήθελα να τονίσω τα εξής: το Ευρωπαϊκό Κοινοβούλιο έχει ζητήσει πολλές φορές σε πολλά διαφορετικά σημεία μια καλύτερη νομοθεσία και έθεσε ως θεμελιώδες αίτημα την προϋπόθεση ότι στο πλαίσιο της νομοθεσίας είναι επειγόντως αναγκαία η ακρόαση των εμπλεκομένων οικονομικών κύκλων και μετά από αυτήν μια εκτίμηση των συνεπαγομένων δαπανών.
<P>
Δεν είναι δυνατόν το Κοινοβούλιο απλώς να αγνοεί αυτά τα αιτήματα. Δεν θέλω να υπεισέλθω στο περιεχόμενο των τροπολογιών της κ. Roth-Behrendt. Πιθανόν να είναι σκόπιμο να γίνουν τροποποιήσεις των ορίων ευθύνης, τουλάχιστον για επί μέρους τομείς. Πιθανόν να είναι σκόπιμο να τροποποιηθούν τα όρια παραγραφής ή και η αποδεικτική διαδικασία. Δεν σκοπεύω να το αξιολογήσω αυτό σήμερα. Για μένα όμως είναι επείγουσα και απαραίτητη η προϋπόθεση να τηρούμε τουλάχιστον και στις δικές μας τροπολογίες τις απαιτήσεις που προβάλλουμε στην Επιτροπή, η οποία έχει το δικαίωμα πρωτοβουλίας.
<P>
Πιστεύω ότι αυτοδυσφημιζόμαστε ως συννομοθέτες αν αγνοούμε τέτοια αιτήματα. Δεν αρκεί η επισήμανση που επαναλαμβάνεται διαρκώς ότι μια ρύθμιση σαν αυτήν που ονειρεύεται η κυρία Roth-Behrendt θα σήμαινε μεγαλύτερη προστασία των καταναλωτών. Αν θέλουμε μεγαλύτερη προστασία για τον καταναλωτή, πρέπει να ζητήσουμε από την αρχή για την απόλυτη ασφάλειά μας, να μην τρώμε πλέον κρέας ή να μην παράγουμε πλέον καθόλου κρέας. Αυτό όμως θα ήταν ασφαλώς υπερβολικό. Θεωρώ ότι εδώ θα πρέπει πραγματικά να επιχειρηματολογούμε κάπως πιο αντικειμενικά και κάπως λιγότερο συναισθηματικά. Αυτό θα βοηθούσε περισσότερο την κατάσταση. Θα έχουμε την ευκαιρία για πιο αντικειμενική συζήτηση όταν η Ευρωπαϊκή Επιτροπή, όπως έχει εξαγγείλει, επεξεργαστεί την πρόταση οδηγίας της, και τότε θα είναι δυνατόν να εξεταστούν όλα αυτά τα επιχειρήματα. Τότε θα είναι ο κατάλληλος χρόνος.

<SPEAKER ID=127 NAME="Roth-Behrendt">
Κύριε Πρόεδρε, αγαπητοί συνάδελφοι, δεν πιστεύω βέβαια ότι μπορώ πλέον σήμερα το βράδυ να μεταπείσω κάποιους. Ασφαλώς, όποιος από μας πιστεύει ότι μπορεί να πείσει κάποιον σε μια παρόμοια συζήτηση είναι αφελής. Επιτρέψτε μου όμως να απαντήσω σε μερικές από τις αντιρρήσεις που εκφράστηκαν, και πρώτα στις αντιρρήσεις της Επιτροπής Νομικών Θεμάτων και Δικαιωμάτων των Πολιτών - δυστυχώς, ο κ. Casini δεν είναι πια εδώ, είναι όμως ο κ. De Clercq και η κ. Mosiek-Urbahn. Βρίσκω ενδιαφέρον το ότι η αντίρρηση προέρχεται από μια επιτροπή που δεν έχει τόσο συχνά να κάνει με νομοθεσία, σε αντίθεση με τη δική μου επιτροπή, όταν όμως συμβαίνει αυτό κάποτε, κάνει ακριβώς αυτό για το οποίο κατηγορεί εμένα, δηλαδή δημιουργεί νέο δίκαιο.
<P>
Θυμηθείτε τί κάνατε σχετικά με την οδηγία περί ευρεσιτεχνίας. Νομοθετήσατε πράγματα που δεν υπήρχαν στην πρόταση της Επιτροπής. Σας θυμίζω επίσης τί κάνατε π.χ. σχετικά με την προστασία σχεδίων, σχετικά με το ζήτημα της εναρμόνισης του κοινοτικού δικαίου για σχεδιασμένα ή προστατευμένα προϊόντα. Εκεί εφεύρατε μια εντελώς καινούργια διάταξη περί αποζημίωσης, που δεν υπήρχε στην πρόταση της Επιτροπής! Τί γίνεται λοιπόν με το δικαίωμα πρωτοβουλίας της Επιτροπής; Εδώ σε κάποιο μέτρο η κατάσταση των πραγμάτων καθορίζει τη συνείδηση. Την χρησιμοποιείτε εκεί που σας αποφέρει πολιτικό όφελος. Δεν έχω αντίρρηση να επιχειρηματολογείτε λέγοντας ότι οι τροπολογίες μου είναι λανθασμένες από άποψη περιεχομένου. Αυτό μπορούμε να το συζητήσουμε. Όμως το παραδεκτό των τροπολογιών δεν είναι βασικά το επίπεδο στο οποίο θα πρέπει να συζητούμε.
<P>
Επιτρέψτε μου να πω κάτι σχετικά με τα περιεχόμενα. Όσοι από σας λένε ότι οι προτάσεις μου πηγαίνουν υπερβολικά μακριά, ξεχνούν το εξής: δεν μπορείτε να λέτε με συνέπεια εδώ και έξω, μπροστά στους ψηφοφόρους σας, ότι θέλετε να εξαγάγετε συμπεράσματα από την κρίση της ΣΕΒ, και να υιοθετείτε λίγα πράγματα από αυτά που κάνει η Επιτροπή και κατά τα άλλα να λέτε ότι δεν θα θίξετε τίποτα άλλο. Όποιος με γνωρίζει, ξέρει ότι το τελευταίο που φοβάμαι είναι οι δυσκολίες.
<P>
Η συνάδελφος που εξέφρασε προηγουμένως αυτή τη γνώμη θα έπρεπε να με γνωρίζει καλύτερα. Ξέρει πολύ καλά ότι οι δυσκολίες μάλλον με ενθαρρύνουν. Δεν έχω πρόβλημα να αποδεχθώ μια ήττα κατά την ψηφοφορία μου, ούτε εγώ ούτε η Ομάδα μου. Εμείς θα ψηφίσουμε θετικά και μπορούμε κατόπιν να αιτιολογήσουμε την ψήφο μας. Φυσικά μπορώ να καταλάβω ότι υπήρξαν εδώ συνάδελφοι που υποστήριξαν ότι η έκθεση είναι βεβιασμένη. Από την δική τους οπτική, φυσικά είναι βεβιασμένη, γιατί αν ένα κράτος μέλος μεταφέρει με δέκα χρόνια καθυστέρηση μια νομοθεσία, το 1998 αντί για το 1888, φυσικά και δεν θέλει μερικούς μήνες μετά μια νέα τροποποίηση. Ούτε αυτό το επίπεδο είναι το κατάλληλο για να επιχειρηματολογήσουμε.
<P>
Σας καταλαβαίνω όταν λέτε ότι θέλετε μια διεξοδική συζήτηση. Αυτή θα γίνει. Βρισκόμαστε στην πρώτη ανάγνωση. Η Επιτροπή θα πρέπει να συζητήσει με το συμβούλιο υπουργών, αν το Κοινοβούλιο αύριο, όπως ελπίζω, κάνει δεκτές με πλειοψηφία ορισμένες αν όχι όλες τις τροπολογίες. Κατόπιν θα λάβουμε μια κοινή θέση και σας διαβεβαιώνω ότι η Επιτροπή μετά θα καλέσει να συμμετάσχουν όλα τα εμπλεκόμενα μέρη, όπως είναι η βιομηχανία και άλλοι, τα οποία άλλωστε έχουν ασκήσει από καιρό επιρροή και έχουν επίσης μιλήσει μαζί μου. Εξ άλλου, θεωρώ απόλυτα νόμιμη την προσπάθεια να επιτύχει κανείς το μεγαλύτερο δυνατό μέτρο συναίνεσης, όλων όμως των ενδιαφερομένων, όχι μόνο της βιομηχανίας, αλλά και των καταναλωτών.
<P>
Δεν αντέστρεψα το βάρος της απόδειξης. Όποιος το λέει, δεν έχει καταλάβει. Τροποποίησα μόνο το βάρος της απόδειξης για προϊόντα που δεν υφίστανται πλέον. Ο ζημιωθείς εξακολουθεί να πρέπει να αποδείξει ότι ζημιώθηκε. Αύριο θα έχουμε την ευκαιρία να δείξουμε ότι έχουμε πάρει σοβαρά την επεξεργασία του σκανδάλου της ΣΕΒ, και εσείς θα αποδείξετε αύριο με την ψήφο σας σε ονομαστικές ψηφοφορίες αν έχετε πάρει σοβαρά το ζήτημα ή όχι.

<SPEAKER ID=128 NAME="Monti">
Κύριε Πρόεδρε, η πρόταση για οδηγία την οποία συζητάμε σήμερα προτίθεται να απαντήσει σε μια σύσταση του Ευρωπαϊκού Κοινοβουλίου έπειτα από την κρίση της σπογγώδους εγκεφαλοπάθειας των βοοειδών (ΣΕΒ). Πρόκειται για την πρόταση σχετικά με την επέκταση έως το τέλος του Σεπτεμβρίου του 1997 του καθεστώτος αστικής ευθύνης άνευ πταίσματος, που προβλέπεται από την οδηγία αριθ. 85/374/ΕΟΚ, στα φυσικά αγροτικά προϊόντα και στα προϊόντα κυνηγίου. Επιμένω ως προς αυτήν την ημερομηνία του Σεπτεμβρίου του 1997, που μας υπέδειξε ακριβώς το Ευρωπαϊκό Κοινοβούλιο για να μας καλέσει να δράσουμε πολύ γρήγορα. Η Επιτροπή θεώρησε συνεπώς κατάλληλο να παρουσιάσει μια δική της πρόταση μέσα στις καθορισμένες προθεσμίες και το έκανε την 1η Οκτωβρίου 1997.
<P>
Η οδηγία του 1985 αναγνωρίζει στους καταναλωτές το δικαίωμα αποζημίωσης από τις ζημιές που υπέστησαν από ένα ελαττωματικό προϊόν χωρίς να πρέπει να αποδείξουν την ευθύνη του παραγωγού. Μέσω της επέκτασης αυτού του δικαιώματος στον αγροτικό τομέα, η Επιτροπή - θα ήθελα να το τονίσω - επανέρχεται σε μια πτυχή που υπήρχε ήδη στην αρχική της πρόταση του 1976. Όλες οι κοινοβουλευτικές επιτροπές που εξέτασαν το κείμενο, και ιδιαίτερα η Επιτροπή Γεωργίας και Ανάπτυξης της Υπαίθρου, υποστηρίζουν αυτήν την αρχή. Ωστόσο, η αρμόδια επιτροπή του Κοινοβουλίου θεωρεί ότι η πρόταση πρέπει να εγκριθεί έπειτα από την εισαγωγή διαφόρων τροπολογιών, που μπορούν να χωριστούν ουσιαστικά σε δύο κατηγορίες. Ευχαριστώ επιπλέον την εισηγήτρια κυρία Roth-Behrendt, που παρουσίασε, μαζί με τον κύριο Lehne και άλλους βουλευτές, συμβιβαστικές τροπολογίες τις οποίες εξετάσαμε με πολλή προσοχή.
<P>
Οι τροπολογίες της πρώτης κατηγορίας αποβλέπουν στην ουσιαστική επανεξέταση της βασικής οδηγίας του 1985, πέρα από τον στόχο που επιδιώκει η πρόταση της Επιτροπής, που περιορίζεται σε μια επέκταση της οδηγίας στα φυσικά αγροτικά προϊόντα: είναι οι τροπολογίες από την υπ' αριθ. 3 στην υπ' αριθ. 9 και από την υπ' αριθ. 11 στην υπ' αριθ. 15, που αφορούν το βάρος της απόδειξης, τον κίνδυνο που συνδέεται με τις νέες εξελίξεις, τις ψυχικές βλάβες, την απαλλαγή, τους όρους παραγραφής, τα ανώτατα όρια ευθύνης και την αναθεώρηση της οδηγίας το 2000. Στην δεύτερη κατηγορία τροπολογιών περιλαμβάνονται αυτές που στοχεύουν στην διευκρίνηση ορισμένων σημείων που αφορούν αποκλειστικά τις πρώτες ύλες γεωργίας: είναι οι τροπολογίες αριθ. 1 και 2 σχετικά με την ευθύνη για ενδιάμεσα προϊόντα και μέσα παραγωγής και η τροπολογία αριθ. 10 σχετικά με την υποχρέωση να παρουσιαστεί μια έκθεση για την εφαρμογή της οδηγίας το 2002.
<P>
Όσον αφορά την πρώτη κατηγορία τροπολογιών, η Επιτροπή κατανοεί τις ανησυχίες που ώθησαν την κυρία Roth-Behrendt να προτείνει μια ουσιαστική τροποποίηση της βασικής οδηγίας, που θα είναι ευρύτερη από την σημερινή πρόταση και από την αρχική σύσταση του Ευρωπαϊκού Κοινοβουλίου. Ωστόσο, τα ζητήματα που εγείρονται από τις τροπολογίες αριθ. 3 και αριθ. 9 και απο τις υπ' αριθ. 11 και 15, απαιτούν μια πιο εμπεριστατωμένη εξέταση από αυτήν που έως σήμερα έχει πραγματοποιηθεί στην έκθεση της αρμόδιας επιτροπής. Αυτή η εξέταση θα έπρεπε να λάβει χώρα σε ένα πλαίσιο ευρύτερο από αυτό που αφορά την κρίση της ΣΕΒ. Η Επιτροπή είναι της γνώμης ότι η κατάλληλη στιγμή και ο σωστότερος τρόπος θα μπορούσαν να αναζητηθούν επ'ευκαιρία της επόμενης έκθεσης σχετικά με την εφαρμογή της οδηγίας που η Επιτροπή πρέπει να παρουσιάσει στο Κοινοβούλιο και στο Συμβούλιο το 2000. Αυτής της έκθεσης θα προηγηθεί μια ευρεία διαβούλευση μέσω μιας Πράσινης Βίβλου, διαβούλευση ανοιχτή σε όλους τους ενδιαφερόμενους τομείς. Διαβεβαιώνω λοιπόν, και ιδιαίτερα την κυρία Grossetκte, ότι θα δημοσιεύσουμε αυτήν την Πράσινη Βίβλο έως την 1η Ιανουαρίου του 2000. Δύο οριζόντιες πτυχές - κίνδυνοι λόγω εξέλιξης, άγνωστοι την στιγμή της διάθεσης του προϊόντος στο εμπόριο και τα ανώτατα χρηματοδοτικά όρια - θα επανεξεταστούν με ιδιαίτερη προσοχή. Αλλες πτυχές, αντικείμενο γενικής εξέτασης, θα είναι οι χρονικοί περιορισμοί που ορίζονται καταστατικά, η δυνατότητα απόδειξης του ελαττώματος, το βάρος της απόδειξης, τα είδη των ζημιών που καλύπτονται, κλπ. Η σημασία της οδηγίας από κοινωνικοοικονομικής άποψης - διάφορες παρεμβάσεις το σημείωσαν - δεν επιτρέπει να αρκεστούμε σε παράτολμες λύσεις.
<P>
Όσον αφορά την δεύτερη κατηγορία - οι τροπολογίες αριθ. 1, 2 και 10 - δηλώνω, εξ ονόματος της Επιτροπής, ότι συμμερίζομαι πλήρως τους στόχους που επιδιώκουν. Ωστόσο, αυτές οι τροπολογίες αποδεικνύονται περιττές, κατά την γνώμη μας, καθώς μια σωστή ερμηνεία των άρθρων 2 και 3 της οδηγίας του 1985, που εισάγουν την ευθύνη όλων όσων συμμετέχουν στην παραγωγική διαδικασία, συμπεριλαμβανομένων και των παραγωγών μέσων παραγωγής και των ενδιάμεσων προϊόντων, και του άρθρου 21 - υποχρέωση για την Επιτροπή να παρουσιάζει μια έκθεση σχετικά με την εφαρμογή της οδηγίας κάθε πέντε χρόνια - επιτρέπει να πετύχουμε, κατά την γνώμη μας, την πλήρη επίτευξη αυτών των στόχων που υποδείχτηκαν. Ωστόσο, η Επιτροπή δεν μπορεί να αποδεχτεί τις προαναφερόμενες τροπολογίες.
<P>
Ελπίζω, κύριε Πρόεδρε, αξιότιμοι κύριοι βουλευτές, ότι αυτές οι παρατηρήσεις μου θα μπορέσουν να καθησυχάσουν εκείνους που υποστηρίζουν, με τις τροπολογίες αριθ. 1, 2 και 10, τα νόμιμα συμφέροντα των αγροτών. Εύχομαι επίσης ότι το Ευρωπαϊκό Κοινοβούλιο θα μπορέσει να συμμεριστεί αυτήν την προσέγγιση την στιγμή της ψηφοφορίας, αύριο, επιτρέποντας κατ'αυτόν τον τρόπο στον συν-νομοθέτη, το Συμβούλιο, να συνεχίσει με την σειρά του την εξέταση της πρότασης ενόψη μιας κοινής θέσης.

<SPEAKER ID=129 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.

<CHAPTER ID=9>
Πολιτισμός 2000
<SPEAKER ID=130 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0370/98) της κυρίας Μούσχουρη, εξ ονόματος της Επιτροπής Πολιτισμού, Νεότητας, Παιδείας και Μέσων Ενημέρωσης, σχετικά με την πρόταση απόφασης τoυ Κoιvoβoυλίoυ και τoυ Συμβoυλίoυ για τη δημιoυργία εvιαίoυ μέσoυ χρηματoδότησης και πρoγραμματισμoύ για τηv πoλιτιστική συvεργασία (Πρόγραμμα «Πoλιτισμός 2000») [COM(98)0266 - C4-0335/98-98/0169(COD)].

<SPEAKER ID=131 NAME="Μούσχουρη">
Κύριε Πρόεδρε, κύριοι εκπρόσωποι της Ευρωπαϊκής Επιτροπής, κυρίες και κύριοι συνάδελφοι, είναι μεγάλη τιμή και συγχρόνως ευθύνη για μένα να παρουσιάσω σήμερα την έκθεση για την πρόταση της Επιτροπής που αφορά το πρόγραμμα-πλαίσιο «Πολιτισμός 2000-2004».
<P>
Η έναρξη του προγράμματος αυτού συμπίπτει με την έναρξη της νέας χιλιετίας και σηματοδοτεί μία νέα εποχή για την Ευρωπαϊκή Κοινότητα και τον ευρωπαίο πολίτη. Ίσως περισσότερο από όλους το πρόγραμμα αφορά τους νέους Ευρωπαίους που θα κτίσουν το μέλλον μας, έχοντας για εφόδιο την πολυμορφία του ευρωπαϊκού πολιτισμού. Με το νέο πρόγραμμα για πρώτη φορά ο πολιτισμός αντιμετωπίζεται ως σύνολο στο πλαίσιο ενός ενιαίου προγράμματος που αντικαθιστά τα τρία υπάρχοντα προγράμματα.
<P>
Η πρόταση που μας παρουσίασε η Επιτροπή ήταν πραγματικά φιλόδοξη, αλλά δεν είχε διαφάνεια και κανένα συγκεκριμένο περιεχόμενο. Γι'αυτό και το νέο πρόγραμμα θα ήταν δύσκολο να εφαρμοσθεί και δεν θα ήταν προσιτό στον ευρωπαίο πολίτη. Με την έκθεση που θα σας παρουσιάσω σήμερα έγινε μία προσπάθεια να διορθωθούν ορισμένες ατέλειες. Νομίζω ότι όλοι συμφωνούμε πως ο πολιτισμός δεν είναι κάτι αόριστο, αλλά έχει συγκεκριμένο περιεχόμενο. Σήμερα μάλιστα, περισσότερο από ποτέ, αποτελεί μία πολύμορφη βιομηχανία που δημιουργεί νέες θέσεις εργασίας. Επίσης, ο πολιτιστικός τομέας είναι άμεσα συνδεδεμένος με τους τομείς της εκπαίδευσης και της κατάρτισης. Ο ευρωπαϊκός πολιτισμός με την πολυμορφία του έχει άμεση ανάγκη της υποστήριξής μας για να επιβιώσει και να αναπτυχθεί.
<P>
Η πρώτη σημαντική αλλαγή αφορά τον τίτλο του προγράμματος: ο όρος «πολιτιστική συνεργασία» δεν καλύπτει ούτε το περιεχόμενο, ούτε την δομή, ούτε τους σκοπούς του νέου προγράμματος. Γι'αυτό προτείνουμε τον όρο «πολιτιστική πολιτική». Έτσι, με το πρόγραμμα αυτό βάζουμε τα θεμέλια για μία πραγματική πολιτική της Κοινότητας στον τομέα του πολιτισμού. Για την δομή του προγράμματος προτείνουμε την προσέγγιση του πολιτισμού κατά τομείς, με κάθετες ενέργειες. Έτσι, οι δράσεις που αναπτύσσονται θα είναι πιο εύστοχες και θα λαμβάνουν υπ'όψη τις ιδιαίτερες ανάγκες κάθε πολιτιστικού τομέα, αλλά και συνεργίες οριζόντιες για μεγαλύτερη έκταση συνεργασίας με άλλα προγράμματα.
<P>
Όσον αφορά την εφαρμογή του προγράμματος, πιστεύουμε ότι θα πρέπει να υπάρχει στενή συνεργασία μεταξύ των κρατών μελών και της Επιτροπής. Γι'αυτό και προτείνουμε μία συμβουλευτική επιτροπή που αποτελείται από έναν αντιπρόσωπο για κάθε κράτος μέλος. Δίπλα σε αυτήν λειτουργεί μία υποεπιτροπή η οποία αποτελείται από εμπειρογνώμονες που προτείνουν τα κράτη μέλη. Με τον τρόπο αυτό, τα κράτη εμπλέκονται ενεργά στην εφαρμογή του προγράμματος. Η αξιολόγηση του προγράμματος είναι απαραίτητη για λόγους διαφάνειας και προβολής. Γι'αυτό και προτείνουμε να γίνεται περιοδική αξιολόγηση των αποτελεσμάτων του από την Επιτροπή, σε συνεργασία με τα κράτη μέλη.
<P>
Θα ήθελα επίσης να αναφερθώ στην ανάπτυξη των ευρωπαϊκών πολιτιστικών πόρων. Με αυτούς θέλουμε, από την μια μεριά, να εξασφαλίσουμε την διάδοση του προγράμματος σε εθνικό και περιφερειακό επίπεδο, έτσι ώστε να είναι προσιτό ακόμα και σε τοπικούς φορείς. Από την άλλη μεριά, θέλουμε να υπάρχει συνεργασία και συντονισμός μεταξύ της Επιτροπής και των κρατών μελών, κάτι που είναι αναγκαίο για την επιτυχία του προγράμματος.
<P>
Πριν ολοκληρώσω, θα ήθελα να τονίσω δύο ακόμα σημεία. Το πρώτο αφορά τις συμφωνίες πολιτιστικής συνεργασίας. Έχουμε επανειλημμένως ζητήσει από την Επιτροπή να μας υποβάλει ένα δείγμα αυτών των συμφωνιών, γιατί ακόμα δεν γνωρίζουμε πιο είναι ακριβώς το περιεχόμενό τους. Το δεύτερο σημείο στο οποίο θα ήθελα να αναφερθώ είναι ο προϋπολογισμός. Ο προϋπολογισμός που πρότεινε η Επιτροπή είναι πάρα πολύ χαμηλός. Με 167 εκατομμύρια ECU το πρόγραμμα θα είναι καταδικασμένο σε αποτυχία. Γι'αυτό προτείνουμε να δοθούν 250 εκατομμύρια ECU, γιατί πιστεύουμε ότι το ποσό αυτό αποτελεί το ελάχιστο για την πραγματοποίηση ενός τόσο σημαντικού προγράμματος. Ας μην ξεχνάμε ότι το νέο πρόγραμμα αφορά το πολιτιστικό μέλλον της Ευρώπης και ότι είμαστε απολύτως υπεύθυνοι απέναντι στους νέους ευρωπαίους για το μέλλον αυτό.
<P>
Αγαπητοί κύριοι συνάδελφοι, κύριε Πρόεδρε, το Ευρωπαϊκό Κοινοβούλιο έχει πολλές φορές στο παρελθόν εκφράσει την σημασία που αποδίδει στον πολιτισμό και στο πολιτιστικό μέλλον της Ευρώπης. Υιοθετώντας την έκθεση που σας παρουσιάζουμε, δίνουμε στον πολιτισμό την θέση που του αξίζει. Παράλληλα, επιβεβαιώνουμε την πολιτική μας βούληση να ενισχύσουμε την πολιτιστική δράση στην Ευρωπαϊκή Ένωση και να δημιουργήσουμε έναν ενιαίο ευρωπαϊκό πολιτιστικό χώρο, μέσα στον οποίο θα αναδεικνύονται και θα αναπτύσσονται οι πολιτισμικές ιδιαιτερότητες και αξίες των κρατών μας.

<SPEAKER ID=132 NAME="Χριστοδούλου">
Κύριε Πρόεδρε, θέλω να συγχαρώ την κ. Μούσχουρη για την προσπάθεια την οποία κατέβαλε και για το αποτέλεσμα αυτής της προσπαθείας.
<P>
Κυρίες και κύριοι συνάδελφοι, αυτό το πρόγραμμα είναι ένα φιλόδοξο πρόγραμμα που βασίζεται κατ'αρχήν στο άρθρο 128 της Συνθήκης και το οποίο, στην εξέλιξή του, έχω την εντύπωση ότι θα γίνει πολύ πιο σημαντικό από ό, τι φαίνεται τώρα. Γι'αυτόν τον λόγο ακριβώς η παρουσίαση της δράσεως αυτής υπό την μορφή πολυετούς προγράμματος πλαισίου αποβλέπει ακριβώς, με βάση την αρχή της επικουρικότητας, στην εξασφάλιση συνοχής και μεγαλύτερης αποτελεσματικότητας. Και, βεβαίως, αυτό δεν αποτελεί ίδιο μόνον των μεγάλων προγραμμάτων. Μπορεί και προγράμματα που ξεκινούν κατά ένα πιο μετριόφρονα τρόπο να εξελιχθούν προς αυτήν την κατεύθυνση. Και βέβαια πρέπει να διέπεται από ένα βαθμό ευελιξίας. Είναι ένα πρόγραμμα το οποίο θα εξελιχθεί. Δεν ξέρουμε ακριβώς ποιά μορφή θα πάρει τελικώς, διότι οι δράσεις που θα αναληφθούν είναι καινούργιες και πρωτοπόρες και ο ρόλος του Ευρωπαϊκού Κοινοβουλίου είναι πολύ σημαντικός, διότι πολλές προτάσεις θα πρέπει να παρακολουθούνται ώστε να γίνεται σωστά και η απορρόφηση των κονδυλίων. Γι'αυτό ακριβώς το ποσό της χρηματοδότησης, που στην πρόταση της κ. Μούσχουρη αυξάνεται από 167 σε 250 εκατομμύρια ECU, θα ήθελα να υπενθυμίσω ότι δεν αποτελεί στόχο δαπάνης και ότι υπόκειται στους κανόνες της χρηστής δημοσιονομικής διαχείρισης και του ελέχγου του προϋπολογισμού.
<P>
Επί πλέον, θα πρέπει να θυμόμαστε ότι το γενικό δημοσιονομικό πλαίσιο δεν έχει ακόμα εγκριθεί. Το ποσό λοιπόν αυτό, χρησιμοποιούμενο σωστά και με την ευελιξία την οποία προσπαθήσαμε να περιλάβουμε μέσα στις προτάσεις τις οποίες κάναμε, μπορεί να αποτελέσει στοιχείο που να αναπτύξει πάρα πολύ το πρόγραμμα. Και εν συνεχεία, εφ'όσον αποδειχθεί ότι τα κεφάλαια που χρειάζονται είναι περισσότερα, θα μπορέσουν να γίνουν οι σχετικές προσαρμογές. Αλλωστε, αυτό το ποσό, σύμφωνα με την δήλωση της 6ης Μαρτίου 1995, συνιστά προνομιακή αναφορά για την Αρχή του Προϋπολογισμού, στο πλαίσιο της ετήσιας διαδικασίας προϋπολογισμού. Κατά συνέπεια, το ύψος που προτείνεται δεν θα πρέπει να αποτελέσει το αντικείμενο αντιπαραθέσεως μεταξύ Συμβουλίου και Κοινοβουλίου, ή πολώσεως στο εσωτερικό τού Συμβουλίου. Διευκρινίζω ότι στην Επιτροπή Προϋπολογισμών δεν αυξήσαμε το προταθέν από την Ευρωπαϊκή Επιτροπή ποσό, αλλά μέσα στο πνεύμα της δηλώσεως της 6ης Μαρτίου 1995 προτείναμε την δυνατότητα αναθεωρήσεως του ποσού αυτού στο πλαίσιο της ετήσιας διαδικασίας προϋπολογισμού μέχρι ύψους 20 %. Εάν ληφθεί δε υπ'όψη και η περίπτωση συγχρηματοδοτήσεως, τότε το ποσό αυτό γίνεται ακόμα μεγαλύτερο.
<P>
Τέλος, κύριε Πρόεδρε, θα πρέπει να πούμε ότι το πρόγραμμα αυτό, που άργησε βέβαια να διαμορφωθεί από την Επιτροπή, κατέληξε τελικά στο να πάρει μορφή και να υποβληθούν οι προτάσεις, και η πολύ καλή έκθεση της κ. Μούσχουρη έρχεται να επικυρώσει και να βελτιώσει αυτά τα οποία προτάθηκαν. Αλλά είναι πολύ σημαντικό, κυρίως για τα δύο προγράμματα ΚΑΛΕΙΔΟΣΚΟΠΙΟ και ΑΡΙΑΔΝΗ, διότι με αυτόν τον τρόπο δεν διακόπτεται η συνέχεια αυτών των προγραμμάτων. Εξακολουθούν οι δραστηριότητες που είναι συνυφασμένες με αυτά, εν αναμονή της τελικής εγκρίσεως των γενικών δημοσιονομικών προοπτικών βάσει των οποίων τα πράγματα θα εξελιχθούν κατά τον καλύτερο, θέλω να ελπίζω, τρόπο.

<SPEAKER ID=133 LANGUAGE="ES" NAME="Sanz Fernαndez">
Κύριε Πρόεδρε, η πρόταση που υποβάλλει η Επιτροπή για τη θέσπιση του πρώτου προγράμματος πλαισίου της Ευρωπαϊκής Ένωσης υπέρ του πολιτισμού ανταποκρίνεται στις επιθυμίες τόσο του Συμβουλίου όσο και του Ευρωπαϊκού Κοινοβουλίου. Σεβόμενοι και συμμεριζόμενοι τους στόχους της πρότασης της Επιτροπής, η Επιτροπή Πολιτισμού έχει ωστόσο εγκρίνει ουσιαστικές τροποποιήσεις όσον αφορά τη διάρθρωση του προγράμματος.
<P>
Η Επιτροπή Πολιτισμού, μπροστά στην αοριστία του κειμένου της Επιτροπής, επιθυμεί ένα πρόγραμμα το οποίο να επικεντρώνεται στους συγκεκριμένους τομείς στους οποίους απευθύνεται η δράση του προγράμματος πλαισίου, ώστε να είναι γνωστό εξ αρχής τι βάρος θα δοθεί κατά τη διάρκεια της δράσης του προγράμματος στους διάφορους πολιτιστικούς τομείς, την πολιτιστική κληρονομιά, τη μουσική, τη λογοτεχνία κ.λπ, διότι έτσι όπως η Επιτροπή υπέβαλε την πρότασή της, θα είναι αυτή που θα μπορεί κατά την εκτέλεση του προγράμματος και μέσα στα επόμενα πέντε χρόνια να κατευθύνει και να αποφασίζει μονομερώς τη σχετική σπουδαιότητα του καθενός των προαναφερόμενων τομέων.
<P>
Ωστόσο, αποδεχόμαστε κάποιες καινοτομικές πτυχές που έχει συμπεριλάβει η Επιτροπή στο κείμενό της, όπως η εγκαινίαση ενός χώρου για οριζόντιες δράσεις ο οποίος να συγκεντρώνει στο ίδιο σχέδιο δραστηριότητες διαφόρων πολιτιστικών τομέων. Από την άλλη, σε αντίθεση με την Επιτροπή, η οποία κατά την υπεράσπιση της πρότασή της ασκεί μεγάλη κριτική στο αποτέλεσμα των σημερινών προγραμμάτων, εμείς πιστεύουμε πως η ουσία αυτών των προγραμμάτων πρέπει να διατηρηθεί διότι το αποτέλεσμα υπήρξε ικανοποιητικό, παρότι οι προσδοκίες που δημιουργήθηκαν υπερβαίνουν κατά πολύ τις δυνατότητες που προσφέρει ο προϋπολογισμός των προγραμμάτων.
<P>
Για αυτόν τον λόγο, η Ομάδα του Ευρωπαϊκού Σοσιαλιστικού Κόμματος μαζί με την Επιτροπή Πολιτισμού υποστηρίζουν ομόφωνα την τροπολογία που έχει ως στόχο να καθορίσει για τα επόμενα πέντε χρόνια έναν προϋπολογισμό της τάξης των 250 εκατ. ecu σε αντίθεση με τα 167 εκατ. που προτείνει η Επιτροπή.
<P>
Τα τελευταία χρόνια υπήρξε μια μείωση στις δαπάνες για ουσιαστικά προγράμματα στο πεδίο της κοινοτικής πολιτιστικής δράσης, όπως συμβαίνει με το πρόγραμμα RAPHAEL, ούτως ώστε οι προσδοκίες της ίδιας της Ευρωπαϊκής Επιτροπής για αυτό το πρόγραμμα στην πρότασή της του 1995, να απέχουν πολύ από την πραγματικότητα. Στο δημοσιονομικό δελτίο εκείνης της πρότασης, η Επιτροπή είχε προβλέψει για το 1999 μια δαπάνη 15 εκατ. Εcu. Το Κοινοβούλιο φιλοδοξούσε να την αυξήσει κατά 40 %. Ωστόσο, η αντίθεση κάποιων, λίγων, κρατών μελών είχε ως αποτέλεσμα της συνδιαλλαγής έναν πολύ μειωμένο προϋπολογισμό, ο οποίος για το 1999 προβλέπει 8, 8 εκατ. ecu, πολύ λιγότερα από τα 15 εκατ. που είχε προτείνει η Επιτροπή αλλά ακόμη λιγότερα σε σχέση με τις δαπάνες για την πολιτιστική κληρονομιά πριν από το 1996, δηλαδή τότε που ενεργούσαμε βάση πειραματικών δράσεων.
<P>
Λοιπόν, αυτό ήταν το πρόγραμμα που ο Επίτροπος Πολιτισμού θεωρούσε ηγέτη της πολιτιστικής δράσης της Ευρωπαϊκής Ένωσης. Αλλά ίσως δεν είχαμε όλοι μαζί την απαραίτητη δύναμη ώστε να προχωρήσουμε εκείνη την πρόταση.
<P>
Εμείς οι σοσιαλιστές πιστεύουμε πως έφτασε η στιγμή να διαδραματίσουν επιτέλους ο ευρωπαϊκός πολιτισμός και οι ευρωπαίοι πολίτες αποφασιστικό ρόλο στην ευρωπαϊκή οικοδόμηση. Για αυτόν τον λόγο είναι σημαντικό να υποστηρίξουμε αυτό το πρόγραμμα, το οποίο δεν είναι φιλόδοξο, και για αυτό η Ομάδα του Ευρωπαϊκού Σοσιαλιστικού Κόμματος θα υποστηρίξει τις τροπολογίες και την έκθεση της κυρίας Μούσχουρη, την οποία και συγχαίρω.

<SPEAKER ID=134 LANGUAGE="IT" NAME="Baldi">
Κύριε Πρόεδρε, κύριε Επίτροπε, αξιότιμοι συνάδελφοι, πρώτα απ' όλα θέλω να συγχαρώ την κυρία Μούσχουρη για την εξαίρετη εργασία που επετέλεσε διότι, με σκοπό να επιτύχει την αποτελεσματικότητα αυτού του προγράμματος πλαισίου για τον πολιτισμό κατά την περίοδο 2000-2004, πρότεινε μια προσέγγιση κατά τομείς που λαμβάνει υπόψη τις διαφορετικές ανάγκες κάθε πολιτιστικού τομέα. Συμμερίζομαι και θεωρώ αναγκαία την αύξηση της χρηματοδότησης η οποία πρέπει να φτάσει, το λιγότερο, τα 250 εκατομμύρια Εcu ώστε να δώσει τη δυνατότητα υλοποίησης αυτών των δράσεων. Είναι βασικό να θεωρήσουμε την πολιτιστική κληρονομιά ως πρωταρχικό πόρο της Ευρωπαϊκής Ένωσης, η οποία παρουσιάζεται στο κατώφλι του 2000 έχοντας να αντιμετωπίσει μεγάλες προκλήσεις όπως: η διαδικασία διεύρυνσης, το φαινόμενο της παγκοσμιοποίησης, η ανάπτυξη της κοινωνίας των πληροφοριών, η απασχόληση και η κοινωνική συνοχή.
<P>
Το πρόγραμμα πλαίσιο για τον πολιτισμό μπορεί να ενισχύσει τη δημιουργικότητα, την γνώση και την διάδοση του πολιτισμού των ευρωπαϊκών λαών μέσω αυτής της τομεακής προσέγγισης, της οποίας η ευελιξία ευνοεί την πραγματοποίηση συνεργιών ανάμεσα σε διάφορους καλλιτεχνικούς τομείς και τις νέες μορφές έκφρασης. Το πρόγραμμα στοχεύει στην ενθάρρυνση της συνεργασίας σε περιφερειακό επίπεδο μεταξύ πολιτιστικών οργανισμών, φορέων και ιδρυμάτων των κρατών μελών, στην προώθηση της εδραίωσης της καλλιτεχνικής δημιουργίας, διασφαλίζοντας την ζωτικότητα των καλλιτεχνικών προγραμμάτων και στην στήριξη δράσεων οι οποίες λόγω της σημασίας και του ευρωπαϊκού χαρακτήρα τους θα μπορέσουν να βοηθήσουν στην ευρύτερη προβολή του ευρωπαϊκού πολιτισμού.
<P>
Σίγουρα, οι δράσεις στον τομέα της πολιτιστικής κληρονομιάς είναι οι πιο σημαντικές - και λόγω των δαπανών που επιφέρουν - παρ'όλα αυτά όμως με προβληματίζει κάπως το γεγονός ότι τοποθετούνται στην τέταρτη θέση. Στα πλαίσια της πολιτιστικής κληρονομιάς είναι αναγκαία έπειτα μια διάκριση μεταξύ κινητής και ακίνητης κληρονομιάς. Η τελευταία μάλιστα απαιτεί αναγκαστικά μεγαλύτερες πιστώσεις από την πρώτη, όπως προκύπτει από τους προϋπολογισμούς του κάθε εθνικού υπουργείου. Η κινητή κληρονομιά εμπλέκει στις παρεμβάσεις αναστήλωσης ευρείες δέσμες αρμοδιοτήτων, ακόμα και μη ειδικευμένων.
<P>
Τέλος, το πρόγραμμα «Πολιτισμός 2000», μέσω της συνεργασίας μεταξύ των κρατών μελών, θα έπρεπε να αποβλέπει στην προώθηση της διατήρησης της κινητής και ακίνητης κληρονομιάς, εντοπίζοντας τις κοινές ευρωπαϊκές βάσεις που καθόρισαν τις διαφορές των εθνικών πολιτισμών.

<SPEAKER ID=135 LANGUAGE="FR" NAME="Guinebertiθre">
Κύριε Πρόεδρε, επιτρέψτε μου να ξεκινήσω συγχαίροντας τη Νανά Μούσχουρη για την εξαίρετη εργασία της. Όμως μία Ελληνίδα τραγουδίστρια δεν είναι και το καταλληλότερο άτομο, στο πλαίσιο της επιτροπής μας, για να φέρει σε πέρας αυτή την εργασία.
<P>
Το Πρόγραμμα «Πολιτισμός 2000» είναι οι πολιτιστικές προοπτικές της Ένωσης για τα επερχόμενα χρόνια και την είσοδο στον 21ο αιώνα. Συμμερίζομαι απολύτως τις νέες κατευθύνσεις ενός προγράμματος που καθιερώνει το ρόλο της συνεργασίας μεταξύ των κρατών στον τομέα αυτό. Τι πρότεινε η Επιτροπή; Να συνενώσει σε ένα, τα προγράμματα ΚΑΛΕΙΔΟΣΚΟΠΙΟ, ARIANE και RAPHAEL, τα οποία επέτρεψαν σε 1400 πολιτιστικά σχέδια να λάβουν οικονομική ενίσχυση από την Ένωση. Διάφορες χώρες της Ένωσης, εταίροι μεταξύ τους, μπόρεσαν έτσι να αναδείξουν, μέσα από πολιτιστικές και καλλιτεχνικές εκδηλώσεις, τον πλούτο της κληρονομιάς μας, την ποικιλομορφία του πολιτισμού μας και την αξία της συμπληρωματικότητάς του.
<P>
Δυστυχώς, θα πρέπει να υπογραμμισθεί ναι μεν 1400 φάκελοι έλαβαν ενίσχυση, αλλά είχαν προταθεί 9000. Σας αφήνω λοιπόν να υπολογίσετε τον αριθμό των απογοητευμένων. Πώς να κάνουμε κάτι καλύτερο, όταν οι πολίτες κατακρίνουν ευρέως ταυτόχρονα τη διασπορά των πόρων και τις δυσκολίες πρόσβασης για όλους. Η συμπληρωματικότητα μεταξύ του έργου που πρότεινε η Επιτροπή και εκείνου που πραγματοποίησε η Νανά Μούσχουρη, υποστηριζόμενη εξάλλου ομόφωνα από ολόκληρη την Επιτροπή Πολιτισμού, θα πρέπει να παρουσιάζει στους Ευρωπαίους ένα ισορροπημένο πρόγραμμα το οποίο να προσδίδει στα μεγάλα, τα μεσαία και τα μικρά σχέδια, το καθένα στο επίπεδό του, τη δυνατότητα να υπάρξουν, και αυτό με χαροποιεί. Πιστεύω ότι είναι ο καλύτερος δρόμος για μία μεγαλύτερη συμμετοχή και μία καλύτερη πρόσβαση όλων στον πολιτισμό, σε κάθε έναν από τους τομείς που τον συνθέτουν.
<P>
Σε μία Ευρώπη που μοιάζει ολοένα και περισσότερο να διοικείται από τους τραπεζικούς και τους χρηματιστές, δεν είναι άραγε αναγκαίο να επαναθέσουμε στη σωστή τους αξία τα ευεργετήματα της πολιτιστικής έκφρασης; Ο πολιτισμός αποτελεί πηγή νέων θέσεων εργασίας, και έχω την ευκαιρία να επισημάνω εδώ πόσο λυπάμαι που το Ευρωπαϊκό Κοινοβούλιο δεν είχε την ευκαιρία να τοποθετηθεί σχετικά με το έγγραφο εργασίας της Επιτροπής «Πολιτιστική Βιομηχανία και Απασχόληση», το οποίο υπογράμμιζε την τεράστια πηγή απασχόλησης προς εκμετάλλευση χωρίς καθυστέρηση. Οι ιδιαίτεροι τομείς των οπτικοακουστικών και του τουρισμού αναγνωρίστηκαν εξάλλου ως τομείς που σίγουρα είναι οι πλέον ελπιδοφόροι στο θέμα αυτό.
<P>
Τελειώνοντας, δεν θα ήθελα να παραλείψω να αναφερθώ στην παγκοσμιοποίηση των συναλλαγών και τις συνακόλουθες συνέπειες για τα πολιτιστικά ζητήματα, και θα ήθελα έτσι να στηρίξω την επιδίωξη μίας πολιτικής που πρέπει να διαφυλάσσει το σεβασμό και την προώθηση της πολιτιστικής ποικιλομορφίας, τόσο στις χώρες της Κεντρικής και Ανατολικής Ευρώπης όσο και στις αναπτυσσόμενες χώρες στις οποίες η Ευρώπη, μέσω συμβάσεων, παρέχει υποστήριξη στον πολιτιστικό τομέα ως μία από τις συνιστώσες της οικονομικής ανάπτυξης. Μήπως δεν πρόκειται άλλωστε για μία νέα νίκη όσων κηρύττουν την ιδιαιτερότητα του πολιτισμού, η οποία κατακτήθηκε σε βάρος του ΟΟΣΑ, ο οποίος αποφάσισε να αντιμετωπίζει όλα τα ζητήματα επενδύσεων χωρίς διάκριση προϊόντων, και ο οποίος οδηγήθηκε σε αναδίπλωση;
<P>
Και για να μην υστερώ στο καθήκον μου ως βουλευτής, δεν μπορώ να μη μιλήσω για τα υπερβολικά περιορισμένα μέσα που διατίθενται για την πολιτική αυτή. Ελπίζω, ότι η πρόταση για τα 250 εκατ. Ecu, που εγκρίθηκε από την Επιτροπή Πολιτισμού, θα γίνει αποδεκτή από το Συμβούλιο Υπουργών. Η εμβέλεια του προγράμματος αυτού το αξίζει πραγματικά.

<SPEAKER ID=136 NAME="Αλαβάνος">
Κύριε Πρόεδρε, θα ήθελα να συγχαρώ κατ'αρχάς την Επιτροπή και την αρμόδια διεύθυνση, γιατί είχε τις πρώτες επεξεργασίες και την σύλληψη για μία ολοκλήρωση και ενοποίηση των πολιτιστικών παρεμβάσεων, οι οποίες σε μεγάλο βαθμό ήταν διασπασμένες και δεν κυβερνούνταν από μία κοινή λογική και από μία ενιαία πολιτική στον τομέα του πολιτισμού.
<P>
Θα ήθελα, βέβαια, να συγχαρώ ιδιαίτερα την εισηγήτρια κ. Μούσχουρη η οποία, νομίζω, κάνει μία αναβάθμιση, μία βελτίωση, μία ανάπτυξη και μία διεύρυνση, εάν θέλετε, των οριζόντων των προτάσεων αυτών της Επιτροπής. Και πιστεύω ότι με μία καλή συνεργασία Ευρωπαϊκού Κοινοβουλίου και Επιτροπής μπορούμε να έχουμε ένα αποτέλεσμα στον τομέα του πολιτισμού όπου, δυστυχώς, υπάρχει ένα από τα μεγάλα ελλείμματα της Ευρωπαϊκής Ένωσης. Πολλές φορές περιοριζόμαστε στο δημοκρατικό ή στο κοινωνικό έλλειμμα. Δυστυχώς όμως, βρισκόμαστε μπροστά σε ένα έλλειμμα πολιτισμού, γιατί εάν όντως η οικοδόμηση μιας ενωμένης Ευρώπης, η οποία έχει μία πολυπολιτιστική διάσταση, η οποία έχει λαούς και πνευματικές και καλλιτεχνικές δυνάμεις με διαφορετικές αφετηρίες, διαφορετικές ιστορίες, διαφορετικές γλώσσες, διαφορετικά βιώματα, εάν αυτή η οικοδόμηση έχει έναν ιστορικό χαρακτήρα, πρέπει να συνοδεύεται από μία μεγάλη πολιτιστική άνθιση και έκρηξη.
<P>
Δεν μπορούμε να πούμε ότι υπάρχει πολιτιστική έρημος στην Ευρώπη, αλλά δυστυχώς οι πολιτιστικές διεργασίες, και ειδικά όσον αφορά τους νέους ανθρώπους, κινούνται σε γραμμές παράλληλες και γι'αυτό δεν συγκλίνουν με την Ευρωπαϊκή Ένωση. Από αυτήν την άποψη, πρέπει να υπάρξουν σημαντικές πρωτοβουλίες εκ μέρους της Ευρωπαϊκής Ένωσης προκειμένου να βρούμε μία επαφή με τις δυνάμεις του πολιτισμού οι οποίες, εξ ίσου με τα ψηφίσματα και τη νομοθεσία του Ευρωπαϊκού Κοινοβουλίου, εξ ίσου με τους οικονομικούς κανόνες που θεσπίζουμε, και με τον δικό τους τρόπο, ο οποίος είναι ανεξιχνίαστος, θα επηρεάσουν σε μεγάλο βαθμό το οικοδόμημα, τον χαρακτήρα, την προσωπικότητα αυτού του πρωτότυπου εγχειρήματος, σε παγκόσμιες διαστάσεις και μέσα σε ιστορικό βάθος, εάν θέλετε, που αναλαμβάνουμε.
<P>
Από εκεί και πέρα, εγώ συμφωνώ με τις βασικές παρατηρήσεις της κ. Μούσχουρη. Νομίζω ότι είναι πολύ σημαντικό να υπάρξει μία αύξηση των κονδυλίων που προβλέπονται για την στήριξη αυτού του προγράμματος στα 250 εκατομμύρια ECU. Επίσης, είναι σημαντικό να υπάρξει μία καταγραφή και μία διαφάνεια σε σχέση με τις ενέργειες οι οποίες θα γίνουν. Και, βέβαια, θα ήθελα και εγώ να πω με την εμπειρία που έχω ως έλληνας ευρωβουλευτής και με την μαζική, εάν θέλετε, απογοήτευση που βλέπω σε πολλούς οι οποίοι έχουν προτείνει διάφορες συμμετοχές σε προγράμματα και, λόγω της έλλειψης ή της στενότητας πόρων αποτυγχάνουν, ότι έχει μεγάλη σημασία να δώσουμε την δυνατότητα σε περισσότερες δυνάμεις και, κυρίως, να τις απαλλάξουμε ίσως από έναν ισχυρό γραφειοκρατικό έλεγχο εκ μέρους της Ευρωπαϊκής Ένωσης, χωρίς αυτό να σημαίνει ότι δεν θα υπάρχει διαφάνεια και οικονομικός έλεγχος.

<SPEAKER ID=137 LANGUAGE="EN" NAME="Kerr">
Κύριε Πρόεδρε, πρώτα απ' όλα θα ήθελα να συγχαρώ τη Νανά Μούσχουρη για την πολύ καλή έκθεσή της. Έχει ήδη ξακουστό όνομα στη μουσική και τώρα θα αποκτήσει και ένα ξακουστό όνομα στην πολιτιστική πολιτική στην Ευρώπη. Ως Πρόεδρος των Φίλων της Μουσικής έχω υποστηρίξει πάρα πολύ την Νανά Μούσχουρη και έχω εργαστεί μαζί της στην επιτροπή για αυτό το θέμα. Συγκεκριμένα, θα ήθελα να της εκφράσω την εκτίμησή μου για το κομμάτι που αφορά την πολιτική για τη μουσική. Η μουσική είναι πολύ σημαντική στην Ευρωπαϊκή Ένωση. 350.000 άτομα περίπου απασχολούνται στη μουσική βιομηχανία και ο κύκλος εργασιών υπερβαίνει τα 15 δισεκατομμύρια Ecu ετησίως. Η εν λόγω έκθεση θα συμβάλει στην ενίσχυσή της από την άποψη της κατάρτισης, της εκπαίδευσης - που είναι κάτι πολύ σημαντικό - και στην υποστήριξη μουσικών έργων, όπως η Ευρωπαϊκή Ορχήστρα των Νέων, στα οποία πρωτοστατεί το Ευρωπαϊκό Κοινοβούλιο. Πρόσφατα, πήγα στην Ευρωπαϊκή Όπερα των Νέων στο Μπάντεν-Μπάντεν για να δω την έναρξη του έργου αυτού με πολύ μεγάλη επιτυχία. Για πρώτη φορά πρόκειται να χρηματοδοτήσουμε την Ευρωπαϊκή Ορχήστρα της Τζαζ, την Ευρωπαϊκή Τζάζ Νέων Swinging Europe, που επίσης χαιρετίζω.
<P>
Σαφέστατα, όπως η Νανά Μούσχουρη αναφέρει στην έκθεσή της, υπάρχει ανάγκη για περισσότερα χρήματα. Πρέπει να χρηματοδοτήσουμε τα μεγάλα και τα μικρά σχέδια στην Ευρώπη. Με έναν προϋπολογισμό περισσότερο ενισχυμένο, αυτό μπορούμε να το πράξουμε. Θα πρέπει να λάβουμε υπόψη τις πολύ καλές συμβουλές που έδωσε η Ευρωπαϊκή Ομοσπονδία Τεχνών και Κληρονομιάς, η οποία μόλις εξέδωσε μία έκθεση από τη συνδιάσκεψη. Ελπίζω ο Επίτροπος Oreja να την έχει διαβάσει και να ανταποκριθεί στις πολύ καλές προτάσεις που επίσης μας έκανε η ΕΟΤΚ.

<SPEAKER ID=138 LANGUAGE="FR" NAME="Fιret">
Κύριε Πρόεδρε, ως Ευρωπαίος πολίτης που είμαι χαίρομαι προφανώς με την δημιουργία ενός νέου μέσου χρηματοδότησης για την πολιτιστική συνεργασία στην Ευρώπη. Η Επιτροπή μάλλον θα έχει επιτέλους συνειδητοποιήσει το κεφαλαιώδες γεγονός ότι η Ευρώπη είναι κάτι διαφορετικό από μία ευρεία ζώνη ελευθέρων συναλλαγών εμπορευμάτων.
<P>
Αλλά οι αιτίες ανησυχίας είναι υπαρκτές. Ο προβλεπόμενος προϋπολογισμός των 167 εκατομμυρίων Ecu για πέντε χρόνια είναι πράγματι εξευτελιστικός. Συμμερίζομαι εξ ολοκλήρου την άποψη της εισηγήτριας, η οποία ζητά περισσότερα κονδύλια -250 εκατομμύρια Ecu - με κατανομή τέτοια που να προάγει την ανάδειξη της ευρωπαϊκής κληρονομιάς μας, με μεγαλύτερη συμμετοχή και με καλύτερη πρόσβαση των πολιτών στις πολιτιστικές δράσεις και η οποία θεωρεί ότι ο πολιτισμός είναι ένας παράγοντας επιβεβαίωσης της ταυτότητάς μας απέναντι στους τρίτους.
<P>
Χάρη στη κ. Μούσχουρη, ως παιδιά της Αθηνάς που είμαστε δεν είμαστε πλέον ορφανά. Έτσι, θα ψηφίσω χωρίς αναστολές και με ενθουσιασμό υπέρ της έκθεσής της, μια ψήφος η οποία, με την δημιουργία του ευρώ και με τη διεύρυνση της Ευρωπαϊκής Ένωσης προς τις χώρες της Κεντρικής και Ανατολικής Ευρώπης, μου μοιάζει να είναι η πιο σημαντική της θητείας μου στο Κοινοβούλιο αυτό.

<SPEAKER ID=139 LANGUAGE="EN" NAME="Tongue">
Κύριε Πρόεδρε, όπως όλοι οι άλλοι, θα ήθελα κι εγώ να εκφράσω την εκτίμησή μου προς την εισήγητρια για τη σκληρή εργασία που έφερε σε πέρας. Θα ήθελα επίσης να ευχαριστήσω την Επιτροπή που κατέστησε πραγματικότητα την εν λόγω πρόταση για ένα κοινό πλαίσιο για τον πολιτισμό, αντανακλώντας την πολιτική βούληση που εκφράζει το άρθρο 128. Όπως είπαν όλοι, καιρός ήταν να αποκτήσουμε μία κοινή προσέγγιση και συνέπεια, καθώς και κάποιους κοινούς στόχους στην πολιτιστική πολιτική της Ευρωπαϊκής Ένωσης που προσθέτουν αξία στις δράσεις που αναλαμβάνουν τα κράτη μέλη. Έφθασε η ώρα να ακουστεί μία καθαρή φωνή για το κοινό πολιτιστικό μας εγχείρημα και, από την άποψη αυτή, θα υποστήριζα ολόθερμα τα όσα είπε ο κ. Αλαβάνος.
<P>
Θα έπρεπε η συζήτηση να ήταν μακρύτερη. Μία διάσκεψη πράγματι δεν ήταν αρκετή. Δεν θα μπορούσαμε απλώς να παραμερίσουμε το ARIANE, το RAPHAEL και το ΚΑΛΕΙΔΟΣΚΟΠΙΟ και έπρεπε να συμφιλιώσουμε φαινομενικά αντιφατικούς στόχους. Το Ευρωπαϊκό Κοινοβούλιο είπε αφενός πολύ σωστά ότι πρέπει να υποστηρίξουμε πολλά μικρά σχέδια και παράγοντες, γιατί βλέπουμε εκείνα που είναι καθηλωμένα. Αφετέρου, πρέπει η ανάδειξή μας να γίνει μεγαλύτερη, και η πολιτιστική πολιτική θα πρέπει να είναι ορατή σε όλες τις κοινοτικές δράσεις. Αυτό είναι πολύ δύσκολο όταν από κάθε άποψη μόνο το 17 % των πολτιτιστικών δράσεων θα προέλθουν από αυτό το πρόγραμμα. Όπως γνωρίζουμε, το μεγάλο χρηματοδοτικό πακέτο για τον πολιτισμό προέρχεται κυρίως από τα διαρθρωτικά ταμεία.
<P>
Επομένως, αυτό που επιχείρησε να επιτύχει η Νάνα Μούσχουρη και για το οποίο κέρδισε την υποστήριξη της επιτροπής μας, ήταν να οικοδομήσει πάνω στο ARIANE, στο RAPHAEL και στο ΚΑΛΕΙΔΟΣΚΟΠΙΟ και σε ό, τι καλύτερο από αυτά, αλλά και να αντικατοπτρίσει τις απόψεις της Επιτροπής, δημιουργώντας μία οριζόντια προοπτική που να λαμβάνει υπόψη την ίδια πρόταση που υπέβαλε η Επιτροπή, προκειμένου να επιτύχει τη δημιουργία δικτύων, διεπιστημονικών έργων και μεγάλων συμβολικών έργων.
<P>
Στη δική μου εκλογική περιφέρεια υπάρχει κάτι που αποκαλείται Θερινό Πανεπιστήμιο του Ανατολικού Λονδίνου. Πρόκειται για μία από τις πλέον θαυμάσιες πολιτιστικές εκπαιδευτικές εκδηλώσεις σε ολόκληρο το Λονδίνο, αλλά πάντοτε αντιμετώπιζε αμφιταλαντεύσεις και δεν κατάφερνε να επιτύχει χρηματοδότηση. Είναι αυτό το είδος εγχειρήματος που θα πρέπει και μπορεί να υποστηριχτεί στο πλαίσιο αυτού του είδους προτάσεων που θέτουμε εμείς. Επομένως, προτείνουμε έναν συμβιβασμό των καλύτερων από το παρελθόν, αλλά προτείνουμε επίσης να στρέψετε την προσοχή σε μία ευρωπαϊκή πολιτιστική δράση με μεγάλα έργα. Είμαι πεπεισμένος ότι μπορούμε να επιτύχουμε συμφωνία μεταξύ των οργάνων. Αυτό πρέπει να αποτελέσει μέρος του ακρογωνιαίου λίθου της Ευρώπης των Πολιτών. Είναι ζωτικής σημασίας και πάντοτε λέω ότι η Ευρωπαϊκή Ένωση δεν μπορεί να ζήσει μόνο με την εμπορευματοποίηση.

<SPEAKER ID=140 LANGUAGE="PT" NAME="Vaz da Silva">
Κύριε Πρόεδρε, ένα πρόγραμμα-πλαίσιο για τον πολιτισμό συνιστά ένα θετικό βήμα προς την κατεύθυνση της επιβεβαίωσης του ρόλου που πρέπει να διαδραματίζει ο πολιτισμός ως επίκεντρο και κινητήρια δύναμη της διαδικασίας ολοκλήρωσης της Ευρώπης. Η Ευρώπη έχει ανάγκη επιβεβαίωσης της ταυτότητάς της μέσω μιας πολιτιστικής πολιτικής η οποία θα ενσωματώνεται ως οριζόντια διάσταση σε όλες τις άλλες πολιτικές. Αυτήν ακριβώς την εικόνα οφείλει να προβάλλει η Ευρώπη προς τα έξω ενόψει του ερχόμενου αιώνα.
<P>
Το πρόγραμμα της Επιτροπής «Πολιτισμός 2000» εμφανίζει κάποιες ιδιαίτερα θετικές πτυχές, όπως οι πολυετείς συμφωνίες και οι διατομεακές ενέργειες, αλλά έχει και σοβαρά κενά. Με πολύ κόπο και με εποικοδομητικό πνεύμα, τα οποία αναγνωρίζω και γι' αυτό συγχαίρω την εισηγήτρια, η κ. Μούσχουρη προσπάθησε στην έκθεσή της να καλύψει αυτά τα κενά. Ωστόσο, παραμέλησε ορισμένα ζητήματα τα οποία θα επιθυμούσα να συμπεριληφθούν στην έκθεση. Μεταξύ αυτών, θα αναφέρω δύο: τον προϋπολογισμό και την πολιτιστική πολυμορφία.
<P>
Κατά ανεξήγητο τρόπο, η πρόσφατη ανακάλυψη από μεριάς των ευρωπαϊκών θεσμικών οργάνων, ότι ο πολιτισμός προάγει την κοινωνική ανάπτυξη, την εσωτερική συνοχή και την έννοια της ιθαγένειας, όπως επίσης ότι συμβάλλει στην ανάδειξη της Ευρώπης στον έξω κόσμο, δεν αντανακλάται στον προϋπολογισμό που διατίθεται γι' αυτό τον τομέα, ο οποίος είναι γελοίος. Είναι λάθος να πιστεύουμε ότι το να αφαιρέσουμε λίγες πιστώσεις από τον πολιτισμό δεν θα έχει περαιτέρω συνέπειες από μια μικρή μείωση του αριθμού των σχεδίων. Το ζήτημα είναι απλό: είτε θα διατίθενται επαρκείς πιστώσεις για να δημιουργηθεί μια «κρίσιμη μάζα» που θα παράσχει στον πολιτισμό τη δυνατότητα να αποδώσει καρπούς, προάγοντας ποιοτικά τα άτομα και την κοινωνία, είτε αυτά που προσφέρονται είναι μόνο ψίχουλα.
<P>
Μια Ευρωπαϊκή Ένωση που θέλει να είναι αντάξια της Ιστορίας της και που συνειδητοποιεί τις προκλήσεις που έχει να αντιμετωπίσει, όπως είναι η διεύρυνση και ο παγκόσμιος ανταγωνισμός, έχει το χρέος να αντιστρέψει αποφασιστικά τη λογική που την ενέπνευσε καθ' όλη την πορεία της ανάπτυξής της. Τώρα είναι η στιγμή - και όχι αργότερα - που οφείλει η Ευρωπαϊκή Ένωση να χειραφετηθεί ως Οικονομική και Πολιτιστική Ένωση. Και οφείλει να διατρανώσει τη συγκεκριμένη πολιτική βούληση ανάγοντας τα κονδύλια για τον πολιτισμό σε ένα ρεαλιστικό ποσοστό του κοινοτικού προϋπολογισμού, ξεκινώντας από ένα ελάχιστο ποσό των 250 εκατομμυρίων. Αυτό μάλιστα, θα αποτελέσει ένα μήνυμα που ο κόσμος θα κατανοήσει.
<P>
Όσο για την πολιτιστική πολυμορφία, δεν είναι δυνατόν να αντιμετωπίζεται ο πολιτισμός σαν κάτι το στάσιμο, σαν μια υπόθεση καθορισμένη μιας δια παντός. Είναι κάτι που βρίσκεται διαρκώς σε κίνηση και που δεν γνωρίζει σύνορα. Για να διαδραματίσει έναν χρήσιμο ρόλο, το ευρωπαϊκό πρόγραμμα στον τομέα του πολιτισμού θα πρέπει να είναι ευρύ και ευέλικτο ώστε να μπορεί ...
<P>
(Ο Πρόεδρος διακόπτει την ομιλήτρια)

<SPEAKER ID=141 LANGUAGE="DE" NAME="Hawlicek">
Κύριε Πρόεδρε, θα ήθελα πρώτα απ' όλα να ευχαριστήσω τη Νανά Μούσχουρη για τον ζήλο που επέδειξε στην εργασία της για τον Πολιτισμό 2000. Υιοθετώ κυρίως το σημαντικότερο αίτημα, δηλαδή την αύξηση της χρηματοδοτικής ενίσχυσης. Γιατί - και αυτό αποτελεί την παράκλησή μου και το αίτημά μου προς την Επιτροπή - αν πάρουμε σοβαρά αυτό που αναφέρεται στο πολιτιστικό πρόγραμμα, ότι δηλαδή ο πολιτισμός αποτελεί κεντρικό μέλημα στο πλαίσιο της ευρωπαϊκής ολοκλήρωσης, αν ο πολιτισμός αποτελεί αξία πάνω στην οποία θεμελιώνεται η Ευρώπη, αν αποτελεί κινητήρια δύναμη για την κοινωνία, τότε πραγματικά είναι σωστή η αύξηση της χρηματοδοτικής ενίσχυσης σε 250 εκ. Ecu, όπως ζητά η επιτροπή μας. Το σημερινό ποσοστό του 0, 003 % του προϋπολογισμού είναι περισσότερο από εξευτελιστικό και πολλοί δημιουργοί στον τομέα του πολιτισμού, των οποίων τα αιτήματα δεν μπορούν να ικανοποιηθούν, απογοητεύονται.
<P>
Θα ήθελα να υπογραμμίσω ακόμη ιδιαίτερα τον ζήλο του προέδρου μας Peter Pex, που θα μιλήσει επίσης αργότερα, τον ζήλο ολόκληρης της Επιτροπής Πολιτισμού, Νεότητας, Παιδείας και Μέσων Ενημέρωσης, επίσης όμως τον ζήλο του Προέδρου του Συμβουλίου δρ. Peter Wittmann, που προσπάθησε ήδη στο άτυπο συμβούλιο των υπουργών Πολιτισμού στο Λιντς να πείσει τους συναδέλφους του ότι είναι αναγκαία η αύξηση της χρηματοδοτικής ενίσχυσης. Ελπίζω μόνο να εγκρίνει και το συμβούλιο υπουργών Πολιτισμού που θα γίνει στις 17 Νοεμβρίου τη χρηματοδοτική ενίσχυση, ούτως ώστε να μπορέσουμε να καταλήξουμε σε μια πρώτη κοινή θέση.
<P>
Επίσης, υποστηρίζω τις τροπολογίες της συναδέλφου Μούσχουρη για την διαμόρφωση του προγράμματος σύμφωνα με πολιτιστικούς τομείς, όπως συνέβαινε στα μέχρι τώρα προγράμματα, και για την ιδιαίτερη προώθηση των πολιτιστικών δικτύων, των σχεδίων μικρής κλίμακας και των καινοτόμων σχεδίων, των μακροπρόθεσμων ενισχύσεων και της ευρείας συμπερίληψης των μη ευνοουμένων κοινωνικών ομάδων.

<SPEAKER ID=142 LANGUAGE="DE" NAME="Stenzel">
Κύριε Πρόεδρε, αν άρχιζα πάλι από την αρχή, θα άρχιζα από τον πολιτισμό. Αυτή η ρήση του μεγάλου Ευρωπαίου πολιτικού Jean Monnet καθιστά σαφή τη μεγάλη σημασία του πολιτισμού για το ευρωπαϊκό έργο της ενοποίησης. Η Ευρωπαϊκή Ένωση δεν είναι μόνο μια οικονομική κοινότητα, αλλά μια κοινότητα αξιών που συνδέει πολλές διαφορετικές γλώσσες και πολιτισμούς. Η Ευρώπη πρέπει να γίνει βίωμα και εμπειρία. Για τον λόγο αυτόν, επικροτώ την συμμετοχή των πολιτών στις πολιτιστικές δράσεις, την οποία προτείνει αυτή η εξαιρετική έκθεση. Επίσης, λαμβάνεται δεόντως υπ' όψιν η αναγνώριση των πτυχών του πολιτισμού που σχετίζονται με την πολιτική για την απασχόληση σε ευρωπαϊκό επίπεδο.
<P>
Κατά την υποστήριξη των πολιτιστικών εκδηλώσεων και σχεδίων που πραγματοποιούνται σε εταιρική μορφή ή υπό μορφήν δικτύου, προϋπόθεση είναι να συμμετέχουν τουλάχιστον τρία κράτη μέλη. Εδώ πρέπει όμως να δοθεί προσοχή στο να διαθέσει η Επιτροπή την απαραίτητη υποδομή, προκειμένου η αναζήτηση εταίρων να μην καταλήξει να γίνει ανυπέρβλητο εμπόδιο. Τους αιτούντες θα μπορούσε να διευκολύνει η βελτίωση της προσφοράς στον τομέα του Internet και των τραπεζών δεδομένων, καθώς επίσης η αύξηση της διαφάνειας και η καλύτερη πληροφόρηση για τα προγράμματα.
<P>
Ασφαλώς, το ποσόν των 167 εκ. Ecu ετησίως που προτείνει η Επιτροπή δεν αρκεί για την υλοποίηση των συγκεκριμένων προτάσεων. Όμως το ποσόν των 250 εκ. Ecu ετησίως που προτείνει το Ευρωπαϊκό Κοινοβούλιο είναι μάλλον επίσης πολύ χαμηλό μπροστά στα ποσά που διατίθενται για άλλα προγράμματα. Για την εκτέλεση του προγράμματος, η έκθεση δικαίως ζητά διαβουλεύσεις με τους δημιουργούς. Επιπροσθέτως, θα πρέπει να προωθηθεί η δημιουργία στα κράτη μέλη ευρωπαϊκών πολιτιστικών κέντρων, που θα διασφαλίζουν την διαρκή επαφή με τους διάφορους φορείς υποστήριξης. Αυτό θα αποτελούσε άλλη μια σημαντική συμβολή σε μια ευρεία ευρωπαϊκή πολιτική για τον πολιτισμό.

<SPEAKER ID=143 LANGUAGE="NL" NAME="Pex">
Κύριε Πρόεδρε, θα ήθελα κι εγώ φυσικά να συγχαρώ την κυρία Μούσχουρη για το αποτέλεσμα των εξαιρετικών προσπαθειών που κατέβαλε και το έργο που πραγματοποίησε σχετικά με το μέλλον της πολιτιστικής πολιτικής, για το οποίο και συζητούμε σήμερα εδώ. Συγχαίρω επίσης και τα μέλη της Επιτροπής Πολιτισμού διότι χάρη στις προσπάθειες και τη συνεργασία τους μπορέσαμε να φθάσουμε σε χρόνο ρεκόρ στη συζήτηση αυτής της τόσο σημαντικής πρότασης. Τέλος θα ήθελα να συγχαρώ τον Επίτροπο Oreja και τους υπαλλήλους του για το δημιουργικό έργο που πραγματοποίησαν κατά την προετοιμασία αυτής της διαδικασίας.
<P>
Το όλο έργο, ωστόσο, αρχίζει σήμερα. Αυτό που χρειαζόμαστε είναι μία καλή διοργανική συνεργασία, ούτως ώστε να εφαρμοσθούν εκείνες οι πολιτικές τις οποίες θα καθορίσουμε σήμερα. Αυτό ακριβώς μας ανησυχεί ιδιαιτέρως. Διότι στην ουσία μας έχουν υποβληθεί τρεις προτάσεις. Μία πρόταση της Επιτροπής, μία πρόταση του Κοινοβουλίου και αυτό το Σαββατοκύριακο είδα επίσης μία πρόταση του Συμβουλίου η οποία διαφέρει σαφώς από αυτά που ακούσατε σήμερα εδώ.
<P>
Ανησυχώ επίσης σχετικά με τις προθέσεις του Συμβουλίου σε σχέση με τον προϋπολογισμό. Όλες μας οι καλές προθέσεις πού θα καταλήξουν τελικά; Βλέπω ότι η πολιτική πολιτισμού θα πρέπει να αποτελέσει τον άξονα της ευρωπαϊκής πολιτικής. Θα τολμούσα μάλιστα να πω ότι χωρίς μία καλή πολιτική για τον πολιτισμό διακυβεύεται η ίδια η εμβάθυνση και διεύρυνση της Ευρωπαϊκής Ένωσης. Γι·αυτό και θα πρέπει να συνεργαστούμε με τα πολιτιστικά όργανα στην Ευρώπη, εκείνα ιδιαίτερα τα οποία διαθέτουν τις γνώσεις και την ενέργεια, ούτως ώστε να βοηθήσουν στην εφαρμογή των προληπτικών σχεδίων που συζητούμε.
<P>
Ελπίζω ότι ο επίτροπος θα μας πει σε λίγο ότι από κοινού με το Συμβούλιο θα καταβάλει προσπάθειες, ούτως ώστε στα πλαίσια προσπαθειών διαβούλευσης να επιτευχθεί ένα καλό αποτέλεσμα και να μην καταλήξουμε σε μία κατάσταση λυπηρή, δηλαδή να χρειαστεί να τροποποιήσουμε την πολιτική μας, ούτως ώστε τελικά θα πρέπει να επιλέξουμε, όπως λέμε στην Ολλανδία, ανάμεσα σε ένα μισοφαγωμένο αυγό και σε ένα άδειο τσόφλι. Ελπίζω ότι θα μπορέσουμε να συμφωνήσουμε και ότι σύντομα, πριν από τα Χριστούγεννα κιόλας, θα μπορέσουμε να επιτύχουμε ένα πολύ καλό αποτέλεσμα.

<SPEAKER ID=144 NAME="Oreja">
Κύριε Πρόεδρε, κυρίες και κύριοι βουλευτές, κυρία εισηγήτρια, θέλω κατ' αρχάς να συγχαρώ την κυρία Μούσχουρη καθώς επίσης και την Επιτροπή Πολιτισμού για αυτήν την έκθεση. Πρόκειται για ένα πολύ καλό έργο, ένα διεξοδικό έργο, το οποίο μας αναδεικνύει τη σπουδαιότητα που το Κοινοβούλιο δίνει στον τομέα του πολιτισμού και δείχνει τη βούλησή του να παγιώσει ένα ευρωπαϊκό κοινωνικό πρότυπο στο οποίο ο πολιτισμός να καταλαμβάνει τη σημαντική θέση που του αναλογεί. Και από αυτήν την άποψη είναι συμφέρον να αναπτύξουμε ένα κοινοτικό πλαίσιο το οποίο να επιτρέπει την υποστήριξη αυτού του τόσου λεπτού και σημαντικού τομέα ούτως ώστε να επιτευχθεί μεγαλύτερη συμμετοχή των πολιτών στην ευρωπαϊκή οικοδόμηση.
<P>
Σύμφωνα με το γράμμα και το πνεύμα του άρθρου 128 της Συνθήκης, ο στόχος του προγράμματος πλαισίου είναι η ανάδειξη ενός κοινού ευρωπαϊκού χώρου με στόχο την προώθηση της δημιουργίας, της συνεργασίας και των ανταλλαγών, της διαφύλαξης και ανάδειξης της ευρωπαϊκής κοινής κληρονομιάς και της ιστορίας των ευρωπαϊκών λαών, καθώς επίσης και η προώθηση της διάδοσης των πολιτισμών των κρατών μελών. Το πρόγραμμα πλαίσιο έχει ως αφετηρία ένα σφαιρικό και διαφανές όραμα, και όσον αφορά τα πολιτιστικά προγράμματα πρώτης γενιάς, παρουσιάζει κάποιους γενικότερους και κατά τη γνώμη μας πληρέστερους στόχους και δομή.
<P>
Περνώντας τώρα στις τροπολογίες, η Επιτροπή μπορεί να δεχτεί την πλειοψηφία των 31 τροπολογιών που έχει υποβάλλει το Κοινοβούλιο. Ιδιαίτερα, αποδέχεται τις τροπολογίες 2, 5, 6, 7, 9, 13 και 21, εφόσον επιφέρουν βελτιώσεις στο κείμενο της πρότασης της Επιτροπής. Αποδέχεται το πνεύμα των τροπολογιών 12, 23, 28, 29 και 31, και δέχεται εν μέρει το πνεύμα των τροπολογιών 10, 15 και 19. Και τέλος, δέχεται εν μέρει τις τροπολογίες 4 και 14, δεδομένου ότι συμφωνούν με τις προτάσεις της Επιτροπής.
<P>
Αντιθέτως, η Επιτροπή επιθυμεί να διατηρήσει την αρχική της θέση ως προς τις εξής 14 τροπολογίες.
<P>
Όσον αφορά τις τροπολογίες 1, 3 και 11, η Επιτροπή δεν μπορεί να δεχτεί τις αναφορές που γίνονται στις αιτιολογικές σκέψεις περί πολιτιστικής πολιτικής και κοινής αγοράς πολιτισμού, εφόσον η Συνθήκη προβλέπει μόνο δράση στήριξης της συνεργασίας μεταξύ των κρατών μελών και των πολιτιστικών φορέων, και επομένως τη δημιουργία ενός κοινού ευρωπαϊκού πολιτιστικού χώρου.
<P>
Ως προς την τροπολογία 8, η Επιτροπή θέλει να διατηρήσει την πλήρη φράση της αιτιολογικής σκέψης εφόσον αποτελεί αναπόσπαστο μέρος του κειμένου της Ατζέντας 2000.
<P>
Σχετικά με τις τροπολογίες 4 και 14, η Επιτροπή δεν μπορεί να δεχτεί την αναφορά στη «δήλωση της ταυτότητας του ευρωπαϊκού πολιτισμού σε σχέση με τρίτες χώρες» και προτιμά να επιμείνει στον διάλογο με τους υπόλοιπους πολιτισμούς του κόσμου.
<P>
Όσον αφορά τις τροπολογίες 17 και 20 σχετικά με την εφαρμογή του προγράμματος, η Επιτροπή θεωρεί πως η συνεργασία με τα κράτη μέλη είναι κάτι δεδομένο και δεν πρέπει να αναφέρεται στον τίτλο του άρθρου 4. Από την άλλη, στο πλαίσιο της αυτονομίας της ως προς τη διαχείριση, η Επιτροπή επιδιώκει την εξασφάλιση συνεχών διαβουλεύσεων με επαγγελματίες και δεν επιθυμεί να γίνει ειδική μνεία σε αυτό στο άρθρο 4.
<P>
Σε ότι αφορά την παρακολούθηση του προγράμματος, η διαβούλευση με την Οικονομική και Κοινωνική Επιτροπή δεν είναι υποχρεωτική σε πολιτιστικά θέματα. Επομένως, η Επιτροπή δεν δέχεται αυτήν την αναφορά ούτε τη σχετική με την παρακολούθηση του προγράμματος, πράγμα που θα οδηγούσε σε μια μακρά, περίπλοκη και πολυδάπανη διαδικασία.
<P>
Οι άλλες τροπολογίες, είτε έχουν γίνει αποδεκτές είτε έχουν απορριφθεί εν μέρει από την Επιτροπή, κινούνται γύρω από τέσσερα κύρια θέματα: την τυπολογία των δράσεων, τον προϋπολογισμό, την επιτροπολογία και τα μέτρα εφαρμογής.
<P>
Σχετικά με την τυπολογία των δράσεων, στην οποία αναφέρονται οι τροπολογίες 15 και 23, μερικώς αποδεκτές, και η 22, η οποία απορρίπτεται, η Επιτροπή αντιλαμβάνεται την ανησυχία του Κοινοβουλίου ώστε να εξασφαλισθεί η θέση κάθε καλλιτεχνικού και πολιτιστικού κλάδου στο πρόγραμμα, και δέχεται την ενσωμάτωση των εννοιών των καθέτων και οριζοντίων δράσεων στο άρθρο 2 καθώς και ως αναφέρονται ενδεικτικά στο προσάρτημα.
<P>
Ωστόσο, θεωρεί πως η κατανομή των ποσοστών του προϋπολογισμού στους διάφορους πολιτιστικούς τομείς μπορεί αφ' ενός να είναι επιζήμια για την ποιότητα των προς επιδότηση έργων και αφ' ετέρου μπορεί να καταστήσει την οργάνωση του προγράμματος υπερβολικά άκαμπτη και στην πράξη δύσκολη ως προς τη διαχείριση.
<P>
Σχετικά με τον προϋπολογισμό, τροπολογία 16, η Επιτροπή ευχαριστεί το Κοινοβούλιο για την εκ νέου εκδήλωση ενδιαφέροντος και την υποστήριξη της πολιτιστικής δράσης της Κοινότητας. Εν τούτοις, υποχρεούται η Επιτροπή να υπενθυμίσει πως ο προτεινόμενος προϋπολογισμός των 167 εκατ. υπολογίσθηκε σύμφωνα με τον προγραμματισμό του προϋπολογισμού που ενέκριναν τα θεσμικά μας όργανα και μπορεί να τροποποιηθεί μόνο από τους δύο κλάδους της δημοσιονομικής αρχής, το Κοινοβούλιο και το Συμβούλιο.
<P>
Ως προς την επιτροπολογία, τροπολογία 18, η Επιτροπή υπενθυμίζει πως αυτήν τη στιγμή αυτό το θέμα αποτελεί αντικείμενο μιας οριζόντιας διαπραγμάτευσης στο πλαίσιο της διοργανικής συμφωνίας. Η Επιτροπή από την άλλη θεωρεί σωστή την πρόταση μιας μικτής επιτροπής για την εξασφάλιση της εκτέλεσης του προγράμματος πλαισίου και δεν μπορεί να αποδεχτεί την εισαγωγή μιας υποεπιτροπής, κάτι που δεν ακολουθεί κανένα από τα πρότυπα επιτροπής που έχουν εγκριθεί από τα τρία θεσμικά όργανα.
<P>
Σχετικά με τα μέτρα εφαρμογής, τροπολογίες 24, 25, 26 και 27, τα εν λόγω μέτρα συνήθως δημοσιεύονται από την Επιτροπή στην Επίσημη Εφημερίδα μεταθέτοντας τους όρους της απόφασης που εγκρίθηκε από τα θεσμικά μας όργανα για την πρακτική χρήση των επαγγελματιών.
<P>
Το Κοινοβούλιο, όταν αναφέρεται στο κείμενό του σε μια σειρά πολύ συγκεκριμένων λεπτομερειών των μέτρων εφαρμογής, φτάνοντας ακόμη και στον καθορισμό των ποσοστών που θα πρέπει να κατανεμηθούν σε κάθε πολιτισμικό τομέα, εισάγει κάποιους όρους οι οποίοι θα μπορούσαν να είναι επιζήμιοι για την εφαρμογή του προγράμματος, την αποτελεσματικότητά του και ιδιαίτερα για την απλούστευση των διαδικασιών που επιθυμούν τόσο οι πολιτιστικοί φορείς όσο και τα θεσμικά μας όργανα.
<P>
Και όσον αφορά την μείωση της ελάχιστης συνεισφοράς προς τις ειδικές δράσεις από 50.000 σε 40.000 Εcu, η Επιτροπή θεωρεί πως, αν αυτή η τροπολογία έχει ως στόχο να παρέχει πρόσβαση σε μικρού μεγέθους πολιτιστικά έργα, υπάρχει κίνδυνος να υπάρξει υποβολή υπερβολικού αριθμού έργων αυτής της κατηγορίας δράσεων σε σχέση με τα όρια του προϋπολογισμού και επομένως να αναπαραχθεί αυτός ο διασκορπισμός για την αποφυγή του οποίου καταβάλλονται προσπάθειες. Στο τέλος, αυτό θα προκαλούσε περισσότερη δυσαρέσκεια παρά ικανοποίηση μεταξύ των φορέων.
<P>
Αυτή, κύριε Πρόεδρε, κυρίες και κύριοι βουλευτές, είναι η θέση της Επιτροπής. Θέλω για ακόμη μια φορά να ευχαριστήσω το Κοινοβούλιο για την έκθεσή του, μια έκθεση σοβαρή, διεξοδική, καθώς και για την αποτελεσματικότητα που επέδειξε εργαζόμενο σε χρόνο ρεκόρ. Ελπίζω όλες αυτές οι συνεισφορές να επιτρέψουν την παγίωση ενός κοινοτικού προγράμματος ευρέως ανοιχτού στους πολίτες μας, τους ευρωπαίους πολιτιστικούς δημιουργούς και φορείς μας.

<SPEAKER ID=145 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.
<P>
(Η συνεδρίαση διακοπείσα στις 20.27 επαναλαμβάνεται στις 21.00)

<CHAPTER ID=10>
Κατάργηση εμποδίων στις συναλλαγές
<SPEAKER ID=146 NAME="Πρόεδρος">
Η ημερήσια διάταξη προβλέπει την συζήτηση επί της έκθεσης του κ. Skinner (A4-0385/98), εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με την πρόταση Κανονισμού (ΕΚ) του Συμβουλίου περί θεσπίσεως μηχανισμού παρέμβασης της Επιτροπής για την κατάργηση ορισμένων εμποδίων στις συναλλαγές (COM(97)0619 - C4-0011/98-9348/98 - C4-0441/98-97/0330(CNS)).

<SPEAKER ID=147 NAME="Skinner">
Κύριε Πρόεδρε, η εν λόγω έκθεση ήταν αρκετά αμφιλεγόμενη από την αρχή έως το τέλος της, και αυτό δεν έχει ακόμα λήξει. Πράγματι, δεν θα σας εκπλήξει το γεγονός ότι η γνώμη μου είναι να έχουμε μία συνεπή στάση ως Ευρωπαϊκό Κοινοβούλιο. Δεν θα πρέπει να εμπλακούμε σε μία εύκολη, πολιτική επιτήδευση αλλά θα πρέπει να συμμετέχουμε άμεσα και με κάθε σοβαρότητα στην προσπάθεια να ανακαλύψουμε κάτι που θα ωφελήσει τους πολίτες και τις εταιρείες στην Ευρωπαϊκή Ένωση, προκειμένου να οικοδομήσουν αποτελεσματικά το εμπόριο και την ευημερία στην Ένωση, ώστε να μπορέσουμε να δημιουργήσουμε θέσεις απασχόλησης, μετριάζοντας έτσι την ανέχεια και όλες τις άλλες πλέον άσχημες πτυχές της κοινωνίας μας. Είμαι σίγουρος ότι οι βουλευτές θα συμφωνήσουν μαζί μου ως προς αυτό.
<P>
Ωστόσο, πρέπει να πω, μια και προέρχομαι από την νοτιοανατολική περιφέρεια του Ηνωμένου Βασιλείου, ότι οφείλω να αναγνωρίσω ότι υπάρχουν και καλά και άσχημα πράγματα που προέρχονται από την ΕΕ. Μία από τις χειρότερες πτυχές ήταν οι συνέπειες από τον αποκλεισμό των λιμένων που προκαλούν καθυστερήσεις.
<P>
(Διακοπή από τον κ. Kerr) Καταλαβαίνω, κύριε Πρόεδρε, ότι ο κ. Kerr θα έχει την ευκαιρία να μιλήσει σε ένα λεπτό. Στο Κεντ, στην νοτιανατολική Αγγλία, είχαμε να αντιμετωπίσουμε μερικά αρκετά σοβαρά προβλήματα. Συγκεκριμένα, υπήρχαν φορτηγά παρκαρισμένα καθ' όλο το μήκος της οδού M20, πράγμα που για πολλά άτομα στα νοτιανατολικά, την πλέον κατοικημένη περιφέρεια του Ηνωμένου Βασιλείου, δεν ήταν καλό. Αυτή η συμπεριφορά από μέρους της ΕΕ δεν οδηγεί σε μία ανωτάτου επιπέδου συζήτηση όσον αφορά στην ΕΕ, αφήνοντας τα άτομα στο Ηνωμένο Βασίλειο, όπως και οπουδήποτε αλλού στην ΕΕ, να μαντεύουν για το τι μπορεί να γίνει προκειμένου να ενισχυθεί η διαδικασία της ελεύθερης κυκλοφορίας των εμπορευμάτων.
<P>
(Διακοπή από τον κ. Kerr: Εμείς λέμε, τι θα γίνει με τους εργάτες!) Το προηγούμενο έγγραφο, που παρουσίασε η Επιτροπή αφού το Συμβούλιο τής είχε ζητήσει να παρέμβει, εισήγαγε ένα συγκεκριμένο έγγραφο που επιτρέπει στην Επιτροπή να δρα πολύ γρήγορα σε τέτοιες περιστάσεις. Η ενιαία ευρωπαϊκή αγορα δεν αφήνει κανένα εμπόδιο για το εμπόριο και επομένως η Συνθήκη περιέχει το νομικό πλαίσιο με το οποίο επιτρέπουμε την ελεύθερη κυκλοφορία του εμπορίου. Στην πράξη, όπως ήδη ανέφερα, η υποχρέωση δεν επιτρέπει την ελεύθερη κυκλοφορία του εμπορίου. Στη χειρότερη περίπτωση αυτή αγνοείται και στην καλύτερη λησμονείται με πολύ βολικό τρόπο. Είτε πρόκειται για Βρετανούς αγρότες ή για Γάλλους φορτηγατζήδες δεν έχει καμία σημασία. Αυτό δεν θα πρέπει να συμβαίνει.
<P>
Το έγγραφο της Επιτροπής ασχολήθηκε με αυτό, προσελκύοντας την εποχή εκείνη μεγάλη προσοχή. Βεβαίως, δεν έλαβε τη συναίνεση και την υποστηρίξη από όλους στο Κοινοβούλιο, κυρίως γιατί έσφαλε προς δύο συγκεκριμένες κατευθύνσεις: στον τομέα της επικουρικότητας όπου οι εθνικές κυβερνήσεις θα θεωρούνταν υπεύθυνες από τα δικαστήρια τους βάσει της ερμηνείας του κοινοτικού δικαίου και επίσης στην έκφραση των θεμελιωδών δικαιωμάτων του ανθρώπου, κυρίως το δικαίωμα στην εργατική κινητοποίηση και την απεργία. Επομένως, το Ευρωπαϊκό Κοινοβούλιο το απέρριψε, εστάλη πίσω στο Συμβούλιο, το οποίο επανήλθε με ένα εκ νέου επεξεργασμένο έγγραφο. Αυτό το τροποποιημένο κείμενο διόρθωσε και τα δύο αυτά συγκεκριμένα προβλήματα και επομένως έχουμε ενώπιον μας στην Ολομέλεια μία έκθεση για την οποία το Κοινοβούλιο, η Επιτροπή και το Συμβούλιο συμφώνησαν ότι είναι προοδευτική. Αυτή μας επιτρέπει να επιταχύνουμε τη νομοθετική διαδικασία, επιτρέπει στις εταιρείες και τους πολίτες τον σεβασμό των δικαιωμάτων τους στο πλαίσιο της Ευρωπαϊκής Ένωσης, χωρίς να προκαλεί ζημία στο κοινωνικό οικοδόμημα πάνω στο οποίο βασίζονται οι εργασιακές σχέσεις σε ολόκληρη την Κοινότητα.
<P>
Πρόκειται για σημαντικές επισημάνσεις όταν επιθεωρούμε οποιαδήποτε νομοθεσία που αφορά τον τομέα του εμπορίου και της κυκλοφορίας του. Θα πρέπει να θυμόμαστε ότι αυτό το συγκεκριμένο μέσο εμπίπτει στο Αρθρο 7(α). Δεν ασχολείται από καμία άποψη με το κοινωνικό πρόγραμμα. Αυτό που θα πρέπει να ζητήσουμε είναι το κοινωνικό πρόγραμμα να χαίρει του ιδίου σεβασμού και ζητώ από την Επιτροπή...
<P>
(Διακοπή από τον κ. Kerr) Ελπίζω να μου προσθέσετε χρόνο, κύριε Πρόεδρε, λόγω των διακοπών που υφίσταμαι από τον συνάδελφό μου. Στην έκθεσή μου καλώ την Επιτροπή και το Συμβούλιο να λάβουν ειδικά μέτρα ώστε να υπάρχει ισοτιμία στο πλαίσιο της ΕΕ για την εξασφάλιση της ίσης μεταχείρισης των εργαζομένων και του κεφαλαίου.
<P>
Όσον αφορά στις τροπολογίες, θα ωφελούσαν εκείνες που υπέβαλε η Επιτροπή Νομικών Θεμάτων και Δικαιωμάτων των Πολιτών που διευκρινίζουν τα ζητήματα και που τοποθέτουν οποιαδήποτε απόπειρα από μέρους των κυβερνήσεων να μεταβάλλουν αμέσως την κατάσταση στην ιστοσελίδα της Επιτροπής παρά στην Επίσημη Εφημερίδα. Σημειώνω με ενδιαφέρον ότι η Επιτροπή Απασχόλησης και Κοινωνικών Υποθέσεων υποστηρίζει τις απόψεις μου όσον αφορά στην ισότιμη μεταχείριση κεφαλαίων και εργαζομένων. Ωστόσο, αυτό έχει καλύτερη θέση ως πολιτική δήλωση παρά για την ίδια την αλλαγή του κειμένου. Αυτό θα μας επιτρέψει να αναπνεύσουμε ευκολότερα και να προχωρήσει το κείμενο. Πιστεύω ότι η εν λόγω έκθεση θα ειδωθεί ως πρωτοποριακή. Πραγματικά θα βοηθήσει τις εταιρείες της Ευρωπαϊκής Ένωσης.
<P>
(Διακοπή από τον κ. Kerr: Τι θα γίνει με τη συνέλευση των εργαζομένων; ) Πιστεύω ότι οι περισσότεροι στην Ευρωπαϊκή Ένωση θα μας ευχαριστήσουν που σημειώσαμε αυτό το λογικό και προοδευτικό βήμα προς τα εμπρός σε αντίθεση με τα όσα έπρεπε να υποστούμε τις τελευταίες δεκαετίες.

<SPEAKER ID=148 NAME="Palacio Vallelersundi">
Κύριε Πρόεδρε, επιτρέψτε μου να αρχίσω με μια αναφορά στην εξαιρετική στάση του κυρίου Skinner, ο οποίος συνδύασε την καλή πράξη και τη νομική υπευθυνότητα με το πολιτικό ένστικτο και την ικανότητα του καλού ακροατή κατά τη διάρκεια της περίπλοκης κοινοβουλευτικής διαδικασίας αυτής της έκθεσης. Θέλω επίσης να αναφερθώ στον κύριο Wijsenbeek, οι προτάσεις του οποίου στην πρώτη σύνταξη γνωμοδότησης της Επιτροπής Νομικών Θεμάτων αντανακλούν μια αποφασιστική υποστήριξη της ευρωπαϊκής ολοκλήρωσης και μια συμμεριζόμενη ανησυχία σχετικά με την προστασία των συμφερόντων των πολιτών.
<P>
Ο κανονισμός που εξετάζουμε πρέπει, όπως πολύ καλά επεσήμανε ο εισηγητής, να τεθεί σε σχέση με την πρόταση της Επιτροπής του Νοεμβρίου 1997. Το κείμενο εκείνο έθετε πολλά νομικά προβλήματα, μεταξύ των οποίων και μια κάποια παραβίαση της θεσμικής ισορροπίας που καθορίζει η Συνθήκη. Για αυτόν τον λόγο, το Κοινοβούλιο αντιμετώπισε θετικά το νέο σχέδιο του Συμβουλίου, το οποίο υποβλήθηκε τον περασμένο Ιούλιο, και από το οποίο προέκυψε αυτή η έκθεση. Η κύρια διαφορά εστιάζεται στο ότι εξαφανίζεται το μέσο λήψης αποφάσεων της Επιτροπής, το οποίο δημιουργούσε τις περισσότερες δυσκολίες.
<P>
Η Επιτροπή Νομικών Θεμάτων εξέτασε πρωταρχικά δύο πτυχές: τη νομική βάση και την προστιθέμενη αξία του σχεδίου. Ως προς τη νομική βάση, προτείνεται το άρθρο 235 της Συνθήκης το οποίο σύμφωνα με τη νομολογία είναι σχετικό όταν συντρέχουν οι εξής συνθήκες: ότι πρόκειται για την επίτευξη των στόχων της Κοινότητας στη λειτουργία της αγοράς, ότι στη Συνθήκη δεν έχουν προβλεφθεί οι σχετικές ειδικές διατάξεις και πως η δράση η οποία επιδιώκεται είναι αναγκαία.
<P>
Η Επιτροπή Νομικών Θεμάτων αναρωτήθηκε αν στην παρούσα περίπτωση ετηρείτο η δεύτερη συνθήκη. Εν τούτοις, τελικά θεώρησε ότι το αναθεωρημένο σχέδιο δεν συμπεριλαμβάνει μέτρα εναρμόνισης, στα οποία αναγκαστικά αναφέρεται το άρθρο 100 Α. Και συνεπώς, η Επιτροπή Νομικών Θεμάτων και Δικαιωμάτων των Πολιτών συμφωνεί πλήρως πως το άρθρο 235 αποτελεί επαρκή νομική βάση.
<P>
Όσον αφορά την προστιθέμενη αξία των τροπολογιών, η Επιτροπή Νομικών Θεμάτων συμμερίζεται τη σχετικότητα των τροπολογιών 11, 13 και 14, παρότι γνωρίζει ότι δεν είναι πλήρως απαλλαγμένες από κάποιες δυσκολίες όσον αφορά την εποικοδομητική τους ενσωμάτωση στο πρωταρχικό πλαίσιο δικαίου, γιατί είναι βέβαιο πως το άρθρο 191 καθορίζει μόνο την υποχρέωση δημοσίευσης των γενικών κανονισμών και οδηγιών. Αλλά, σε τελική ανάλυση, με την ελαφρά τροποποίηση του εισηγητή, κυρίου Skinner, πιστεύω πως στην περίπτωση της τροπολογίας 11 μπορεί να υπάρξει μια πλήρως συμβατή ερμηνεία, κυρίως αν λάβουμε υπόψη πως η Συνθήκη του Αμστερνταμ δίνει έμφαση στη διαφάνεια, και πως ένα από τα σημαντικά μέσα για τη διαφάνεια είναι η χρήση αυτών των νέων τεχνολογιών, ούτως ώστε όλοι όσοι επηρεάζονται από μια ανοιχτή διαδικασία στα πλαίσια του εν λόγω πολύ σημαντικού κανονισμού να τον γνωρίσουν.
<P>
Ως προς την τροπολογία 13, σίγουρα τα τυπικά του άρθρου 169 της Συνθήκης είναι ουσιαστικής σημασίας και δεν υπάρχει νόημα να τα τροποποιήσουμε σε ένα κείμενο απορρέοντος δικαίου όπως είναι το παρόν. Η Επιτροπή Νομικών Θεμάτων θεώρησε επίσης την προτεινόμενη σύνταξη συμβατή με αυτήν τη διάταξη αν γίνει μια ευέλικτη ερμηνεία η οποία, κύριε Πρόεδρε, θα είναι επίσης σύμφωνη με τις αρχές που στηρίζουν το μεγάλο ευρωπαϊκό οικοδόμημα.
<P>
Οι υπόλοιπες τροπολογίες έχουν ως στόχο να διευρύνουν το πεδίο του κανονισμού στις σοβαρές ανωμαλίες της ελεύθερης κυκλοφορίας των εργαζομένων. Η Επιτροπή Νομικών Θεμάτων συμμερίζεται αυτήν την ανησυχία, αλλά αντιλαμβάνεται πως αυτό δεν είναι επαρκές μέσο για την συμπερίληψη αυτού του κανόνα για τρεις λόγους:
<P>
Πρώτον: ας μην ξεχνάμε πως αυτός ο κανονισμός ανταποκρίνεται σε μια εντολή του Ευρωπαϊκού Συμβουλίου του Αμστερνταμ του Ιουλίου του 1997, το εύρος της οποίας περιορίζεται στην ελεύθερη κυκλοφορία των εμπορευμάτων.
<P>
Δεύτερον: ας μην ξεχνάμε την ειδική φύση των εμποδίων που τίθενται στην ελεύθερη κυκλοφορία των εμπορευμάτων που ο εν λόγω κανονισμός έχει ως στόχο να παρακάμψει. Πρόκειται για παράνομες ενέργειες, για αυθαίρετες ενέργειες, για φυσικά εμπόδια. Οι ανωμαλίες που παρουσιάζονται στην ελεύθερη κυκλοφορία των εργαζομένων είναι διαφορετικού χαρακτήρα. Ένα παράδειγμα, το οποίο δυστυχώς έχει συμβεί συχνά, όπως είπε ο εισηγητής, είναι η παρεμπόδιση της διέλευσης φορτηγών σε κάποιον οδικό άξονα, αλλά από όσο γνωρίζω ποτέ δεν εμποδίστηκε κανείς εργαζόμενος από το να διασχίσει κάποια σύνορα ή να πάει στην εργασία του, που θα ήταν κάτι αντίστοιχο. Η προσπάθεια να συμπεριλάβει το ίδιο νομικό μέσο τόσο διαφορετικές καταστάσεις θα ήταν ενάντια στην ίδια την εσωτερική του συνέπεια, δηλαδή θα επηρέαζε αρνητικά την ποιότητα της νομοθεσίας, δηλαδή, την νομική ασφάλεια. Κύριε Πρόεδρε, κύριε Επίτροπε, με το να μπλέξουμε τα πίτουρα με τις κότες δεν θα κάνουμε και μεγάλη χάρη στους πολίτες.
<P>
Τρίτον: αυτό δεν είναι ούτε απαραίτητο ούτε συμφέρον, γιατί έχουμε στη διάθεσή μας τον κατάλληλο τρόπο, το κατάλληλο μέσο για να δώσουμε υπόσταση σε αυτές τις ανησυχίες. Πρόκειται για τον Κανονισμό 1612/68 σχετικά με την ελεύθερη κυκλοφορία των εργαζομένων και την Οδηγία 68/360. Έχω μπροστά μου τα έγγραφα COM 98/0229, 98/0230 και 98/0231, τα οποία θέτουν ως συνέπεια του σχεδίου δράσης για την ελεύθερη κυκλοφορία των εργαζομένων που υπέβαλε η Επιτροπή, τη μεταρρύθμιση αυτού του κανονισμού και αυτής της οδηγίας.
<P>
Κύριε Πρόεδρε, αυτός είναι ο τρόπος. Εκεί πρέπει να συμπεριληφθούν οι εν λόγω τροπολογίες.

<SPEAKER ID=149 NAME="Ettl">
Κύριε Πρόεδρε, δυο λόγια μόνο για όσα είπε η προηγούμενη ομιλήτρια. Όταν το Συμβούλιο αναθέτει μια εντολή στην Επιτροπή όπου διαπιστώνει και λέει «ας εμβαθύνουμε την ελεύθερη κυκλοφορία των εμπορευμάτων», αυτό είναι μάλλον λίγο, γιατί πρέπει να έχουμε στο νου μας τη σύλληψη της ενιαίας αγοράς και να σκεφτόμαστε λίγο μακρύτερα, όταν αναφερόμαστε στην εμβάθυνση της ενιαίας αγοράς στο σύνολό της. Για τον λόγο αυτόν, πρέπει να συζητάμε και πολιτικά για τα ζητήματα αυτά. Θα πω όμως πρώτα τί μου αρέσει. Μου αρέσει ότι κατ' αρχήν εμβαθύνεται η ελευθερία της κυκλοφορίας εμπορευμάτων, ότι δημιουργούνται ρυθμιστικοί μηχανισμοί που αποτρέπουν παράνομες πράξεις, διασφαλίζουν την κυκλοφορία αγαθών και σήμερα μας έχουν υποβληθεί με μια τέτοια πρώτη μορφή, την οποία μπορούμε να εγκρίνουμε.
<P>
Θα ήθελα όμως να πω από την αρχή ότι δεν ζηλεύω τον Peter Skinner για το πολύπλοκο καθήκον που ανέλαβε. Πιστεύω άλλωστε ότι το έφερε αρκετά καλά σε πέρας, ακόμη κι αν δεν συμφωνούμε σε όλα τα σημεία, πράγμα που πρέπει επίσης να παρατηρήσω. Θεωρώ δεδομένο ότι είναι σημαντικό να εμβαθυνθεί η ελευθερία της κυκλοφορίας αγαθών, να αρθούν τα μέτρα προστατευτισμού που εξακολουθούν να υπάρχουν στα διάφορα κράτη μέλη. Γι' αυτό άλλωστε επικροτώ το παρόν σχέδιο.
<P>
Βέβαια, πρέπει να δοθεί προσοχή σε μία δύσκολη πτυχή του συμπλέγματος αυτού, δηλαδή στο ότι είναι δύσκολο να διαπιστωθεί πότε μια πράξη είναι παράνομη και πότε είναι νόμιμη. Αυτό οδήγησε επίσης σε προβλήματα, επειδή ορισμένα κράτη ενέκριναν παράνομα μέτρα. Ο λόγος που χρειαζόμαστε σήμερα έναν κανονισμό είναι ότι ορισμένα κράτη δεν κατάλαβαν σωστά την έννοια της ενιαίας αγοράς. Γι' αυτό χρειαζόμαστε σήμερα αυτόν τον ειδικό κανονισμό. Όμως, το πρόβλημα και ο κίνδυνος που υπήρχε εδώ ήταν ότι θα μπορούσαν να παρακωλυθούν ταυτόχρονα και θεμελιώδη δικαιώματα όπως το δικαίωμα της απεργίας ή της ελευθερίας πραγματοποιήσεως της απεργίας καθώς και της ελευθερίας του συνέρχεσθαι και το δικαίωμα διαδήλωσης. Γι' αυτό, επικροτώ επίσης το ότι διασαφηνίστηκε στο πλαίσιο της διαδικασίας διαβούλευσης μεταξύ Συμβουλίου, Κοινοβουλίου και Επιτροπής ότι δεν θα θιγούν τα θεμελιώδη δικαιώματα όπως το δικαίωμα της απεργίας και η ελευθερία πραγματοποίησής της. Αυτό αποτελεί βασική προϋπόθεση για να μπορεί κανείς να συναινέσει στο σύμπλεγμα αυτό. Κατά την άποψή μου, το ζήτημα κανονίστηκε καλά, και με τη δική μας συμμετοχή.
<P>
Αυτό που δεν μου αρέσει είναι ότι εμβαθύνουμε και βελτιώνουμε μόνο μία από τις τέσσερις ελευθερίες και αφήνουμε άλλα ζητήματα έξω. Δημιουργούμε για την ελεύθερη κυκλοφορία των εμπορευμάτων έναν μηχανισμό παρέμβασης που μπορεί να επέμβει ταχύτατα, συγκεκριμένα εντός πέντε ημερών. Αυτό είναι σωστό και θετικό. Δημιουργούμε δηλαδή ένα ειδικό σύστημα νομικής προστασίας για την κυκλοφορία αγαθών. Όταν όμως αντιπαραβάλλω την ελεύθερη κυκλοφορία εμπορευμάτων με την ελεύθερη κυκλοφορία εργαζομένων, βλέπω μια μεγάλη ανισότητα. Είχαμε διαδικασίες που για τους εργαζομένους εντός της ΕΕ διήρκεσαν μέχρι και έξι χρόνια. Τόσο διάστημα απαιτήθηκε μέχρι οι εργαζόμενοι να βρουν το δίκιο τους σε ασφαλή νομική βάση και με τη συμβολή του Ευρωπαϊκού Δικαστηρίου. Αυτό σημαίνει ότι απέναντι στον σημερινό μηχανισμό παρέμβασης των πέντε ημερών εξακολουθεί να βρίσκεται μια δυσμενής κατάσταση για τους εργαζομένους, οι οποίοι φυσικά θα πρέπει να μπορούν να κυκλοφορούν ελεύθερα στην Ευρωπαϊκή Ένωση. Ο εργαζόμενος δηλαδή έχει να διανύσει μεγάλο δρόμο προκειμένου να βρει το δίκιο του.
<P>
Αυτό μπορεί να σημαίνει ότι θα υπάρξουν μειονεκτήματα σχετικά με τις συντάξεις, ότι η αναμονή για τις επικουρικές συντάξεις θα διαρκέσει για χρόνια, και πολλά άλλα ακόμη. Αυτό επισημαίνει κυρίως η Επιτροπή Απασχόλησης και Κοινωνικών Υποθέσεων. Η επιτροπή λέει ότι δεν πρέπει να δημιουργήσουμε ανισορροπία μεταξύ των τεσσάρων ελευθεριών παρά να δώσουμε ώθηση και στην ελεύθερη κυκλοφορία εργαζομένων εμβαθύνοντας έτσι την έννοια της ενιαίας αγοράς. Τότε, το σύνολο θα αποκτήσει νόημα και με αυτό το πνεύμα πρέπει να γίνουν αντιληπτές οι τροπολογίες μας. Στην πραγματικότητα, πρόκειται για ένα μήνυμα προς τον Επίτροπο να συνεχίσει προς αυτήν την κατεύθυνση, προκειμένου να μη διαμορφωθεί μία μονομερής περαιτέρω εξέλιξη που θα στηρίζεται μόνο στην οικονομία.

<SPEAKER ID=150 LANGUAGE="ES" NAME="Garcνa-Margallo y Marfil">
Κύριε Πρόεδρε, θα προσπαθήσω να κάνω κάποιες παρατηρήσεις όσον αφορά τις προηγούμενες παρεμβάσεις, δεδομένου ότι τόσο αργά τη νύχτα δεν έχει νόημα να προβώ σε έναν αυτόνομο λόγο.
<P>
Στις διάφορες παρεμβάσεις υπογραμμίστηκε πως αυτός ο κανονισμός είχε μια λανθασμένη πορεία. Όλα τα θεσμικά όργανα και οι πολιτικές ομάδες συμφώνησαν ότι πρέπει να γίνει κάτι ούτως ώστε να εξασφαλισθεί η ελεύθερη κυκλοφορία των εμπορευμάτων εντός της Ευρωπαϊκής Ένωσης, και δεύτερον για να δώσουμε ένα τέλος στις πράξεις βανδαλισμού που διεξάγονται ολοένα και συχνότερα σε κάποιες χώρες κατά αγαθών, εμπορευμάτων και προϊόντων που προέρχονται από άλλες χώρες της Ένωσης.
<P>
Το Ευρωπαϊκό Δικαστήριο χειρίστηκε το ζήτημα, αλλά έλειπε μια διάταξη η οποία πραγματικά θα καθιστούσε εφαρμόσιμη την ελεύθερη κυκλοφορία την οποία παγιώνει η Συνθήκη. Και αν όλοι συμφωνούσαν ότι θα έπρεπε να γίνει κάτι, ήταν δύσκολο να γνωρίζουν τι ήταν αυτό το κάτι, να συγκεκριμενοποιήσουν ποια ήταν αυτά τα μέσα. Κάποιες από τις αντικρουόμενες αρχές αναφέρθηκαν εδώ απόψε. Το αποτέλεσμα αυτής της συζήτησης, και εδώ θα συμφωνήσω με τον κύριο Ettl, είναι πως η πρόταση που εξετάζουμε αυτήν τη στιγμή είναι μια πρόταση η οποία είναι ανεπαρκής όσον αφορά τις φιλοδοξίες μας. Αλλά το γεγονός αυτό είναι ένα πρώτο βήμα στο οποίο θα πρέπει να εμβαθύνουμε, και από αυτήν την άποψη επικροτώ την πρόταση που συζητάμε.
<P>
Αλλά υπάρχουν κάποιες παρατηρήσεις, κυρίως σχετικά με τις τελευταίες παρεμβάσεις που με ανησυχούν και τις οποίες θα ήθελα να διευκρινίσω. Ο κ. Ettl είναι χαρούμενος που αυτός ο κανονισμός σέβεται κάποια ουσιαστικά δικαιώματα -το δικαίωμα της απεργίας και το δικαίωμα της προσχώρησης σε συνδικαλιστικές οργανώσεις. Αλλά για αυτό δεν πρέπει να υπάρχει αμφιβολία. Καμία διάταξη της Ένωσης δεν μπορεί να βλάψει αυτά τα δικαιώματα. Αυτό που δεν μπορώ να καταλάβω είναι τι είδους δράσεις θεωρείται πως μπορεί να είναι συμβατές με αυτό το δικαίωμα και ασύμβατες με την ελεύθερη κυκλοφορία των εμπορευμάτων. Κατά τη γνώμη μου δεν υπάρχει καμία μορφή άσκησης του δικαιώματος για απεργία που επιτρέπει το αναποδογύρισμα φορτηγών άλλων κρατών μελών. Το δικαίωμα για απεργία είναι ένα δικαίωμα ρυθμιζόμενο εντός του περιεχομένου του και του σκοπού του.
<P>
Δεν καταλαβαίνω γιατί υπάρχει αυτή η ανησυχία ότι μπορεί να υπάρξει σύγκρουση μεταξύ του δικαιώματος προσχώρησης σε συνδικαλιστικές οργανώσεις ή το δικαίωμα της συνάθροισης με την ελεύθερη κυκλοφορία των εμπορευμάτων. Γιατί σε καμία περίπτωση, δεν θα επέτρεπε η άσκηση του δικαιώματος συνάθροισης τη διεξαγωγή βανδαλισμών, όπως είναι το αναποδογύρισμα φορτηγών άλλων κρατών μελών.
<P>
Αν εδώ διαφωνώ με την ερμηνεία του κυρίου Ettl, συμφωνώ σε άλλα μαζί του. Πιστεύω όντως πως δύο αρχές πρέπει να καταστούν συμβατές: η αρχή της εντατικοποίησης ή του να καταστεί αποτελεσματικότερη η ελεύθερη κυκλοφορία των εμπορευμάτων με κάποια ιδιαίτερη προσοχή στην ελεύθερη κυκλοφορία των εργαζομένων. Και για αυτόν τον λόγο πρότεινα στην επιτροπή μου να υπερψηφίσει η πολιτική μου ομάδα, αυτή του ΕΛΚ, τις τροπολογίες της Επιτροπής Απασχόλησης και Κοινωνικών Υποθέσεων προειδοποιώντας πως θα είμαστε όντως εκτός του στόχου αυτού του κανονισμού. Έστειλα στον εισηγητή που αυτήν τη στιγμή δεν βρίσκεται στην αίθουσα, μια επιστολή στην οποία του έλεγα πως ο τρόπος για να καταστεί συμβατός ο σεβασμός προς τις δύο ελευθερίες, την ελεύθερη κυκλοφορία των εμπορευμάτων και την ελεύθερη κυκλοφορία των εργαζομένων, και παράλληλα να μην βγούμε από το πεδίο αυτού του κανονισμού, θα ήταν μια προφορική τροπολογία, η οποία δεν γνωρίζει αν θα γίνει αποδεκτή ή όχι, στην οποία να καλείται η Επιτροπή να καταρτίσει έναν κανονισμό ούτως ώστε να καταστεί αποτελεσματική η ελεύθερη κυκλοφορία των εργαζομένων. Αν πει ο Επίτροπος πως θα το κάνει σε άλλο κείμενο, θα τροποποιήσουμε το κείμενο των τροπολογιών μας στην Επιτροπή Οικονομικής Πολιτικής, επιστρέφοντας στο αρχικό κείμενο και επιμένοντας αποκλειστικά στην ελεύθερη κυκλοφορία των εμπορευμάτων, καθιστώντας όμως σαφές, ως πολιτική δήλωση, το ενδιαφέρον μας για την προώθηση της άλλης ελεύθερης κυκλοφορίας, σχετικά με την οποία η ανησυχία της ομάδας μας είναι εξίσου μεγάλη με τη δική σας, κύριε Ettl.

<SPEAKER ID=151 LANGUAGE="PT" NAME="Ribeiro">
Κύριε Πρόεδρε, μια έκθεση όπως αυτή, με αντικείμενο την πρόταση κανονισμού του Συμβουλίου περί θεσπίσεως μηχανισμού παρέμβασης της Επιτροπής για την κατάργηση ορισμένων εμποδίων στις συναλλαγές, θα άξιζε μια άλλη συζήτηση, και όχι αυτή που διεξάγουμε τη συγκεκριμένη χρονική στιγμή, και εμβόλιμα με αυτό τον τρόπο μέσα στη διάταξη των εργασιών. Αλλωστε, θα μπορούσα μέχρι και να πω ότι ένα τέτοιο θέμα και η παρούσα έκθεση θα άξιζαν μια πραγματική συζήτηση, και όχι τη μεθόδευση που φαίνεται να έχει γίνει ώστε να μην υπάρξει καν συζήτηση και, αντιθέτως, να επιβληθεί ένας μηχανισμός ταχείας και αποτελεσματικής παρέμβασης, κάτι που απ' ό, τι φαίνεται δεν θεωρείται συμβιβάσιμο με στάσεις που ενθαρρύνουν και φέρνουν σε πέρας τη διεξαγωγή συζητήσεων με δημοκρατικό χαρακτήρα. Στην πραγματικότητα, και προτού πω οτιδήποτε για το θέμα που πραγματεύεται η παρούσα πρόταση κανονισμού για την οποία ζητείται η γνωμοδότηση του Κοινοβουλίου, θεωρώ απαραίτητο να επισημάνω τρία ή τέσσερα γεγονότα που είναι τόσο σημαντικά ώστε να μη χρειάζονται καν σχόλια.
<P>
Η έκθεση Skinner εγκρίθηκε στα τέλη της περασμένης εβδομάδας στους κόλπους της Επιτροπής Οικονομικής Πολιτικής. Μετά το πρώτο στάδιο, και με γνώμονα το τί θα μπορούσε να ικανοποιήσει το Συμβούλιο όταν αυτό θα προχωρούσε στην επαναδιατύπωση του κειμένου, ο εισηγητής δεν κατέθεσε καμία τροπολογία. Αλλά τη στιγμή της ψηφοφορίας ενσωματώθηκαν κάποιες τροπολογίες μέσω των γνωμοδοτήσεων της Επιτροπής Απασχόλησης και Κοινωνικών Υποθέσεων και της Επιτροπής Νομικών Θεμάτων. Και σύμφωνα με τις προβλέψεις, η έκθεση προοριζόταν να εγγραφεί στην ημερήσια διάταξη της δεύτερης περιόδου συνόδου του Νοεμβρίου ή σε αυτήν του Δεκεμβρίου. Σε κανένα σχέδιο ημερήσιας διάταξης για την τρέχουσα περίοδο συνόδου, ούτε καν σε αυτό που λέγεται τελική έκδοση, δεν εμφανίζεται να συμπεριλαμβάνεται αυτή η έκθεση. Στη συνέχεια, αφού παρήλθε στην κυριολεξία και η ύστατη στιγμή, και κατόπιν αποφάσεως που ελήφθη χθες το βράδυ από τη Διάσκεψη των Προέδρων ή από κάποιο φορέα που την υποκατέστησε, η έκθεση ενεγράφη στην ημερήσια διάταξη, ακολουθούμενη από την «αναπόσπαστη» απόφαση να γίνονται δεκτές προτάσεις τροπολογίας το πολύ μέχρι σήμερα στις 12 το μεσημέρι.
<P>
Η διαδικασία που ακολουθήθηκε δεν είναι φυσιολογική: αναδεικνύει έναν επείγοντα χαρακτήρα ο οποίος ούτε γνωστός ήταν αλλά ούτε και κανείς τον υποψιαζόταν, πέραν του ότι δεν μας δόθηκε καν η δυνατότητα να εγείρουμε αμφιβολίες όσον αφορά για το νομότυπο της εν λόγω διαδικασίας, μιας και η έκθεση δεν είχε μεταφραστεί σε ορισμένες γλώσσες και δεδομένης της καθορισθείσας προθεσμίας για την κατάθεση τροπολογιών.
<P>
Ομολογούμε πως μας εκπλήσσει και ξεπερνάει τη λογική μας η συνοπτική αυτή μέθοδος στην οποία προσφεύγει αυτό το Κοινοβούλιο για να εκφέρει άποψη επί θεμάτων όπως είναι το συγκεκριμένο. Αυτό που τίθεται επί τάπητος είναι να εξετάσουμε τα μέσα και τους μηχανισμούς που θα επιτρέπουν την αποτελεσματική διασφάλιση της ελεύθερης διακίνησης εμπορευμάτων, όπου συμπεριλαμβάνεται το ενδεχόμενο επιβολής κυρώσεων στα κράτη μέλη κατόπιν προτάσεως της Επιτροπής, στο πλαίσιο της εφαρμογής συμπερασμάτων της Συνθήκης του Αμστερνταμ. Μήπως πρόκειται για μια υπόθεση ή ένα θέμα αμελητέο; Προφανώς όχι. Πρόκειται μήπως για ένα λεπτό θέμα; Βεβαίως και είναι, εφόσον ασχολείται με το κατά πόσο συμβιβάζονται διαφορετικά εθνικά δίκαια και, αντιστοίχως, διαφορετικά επίπεδα νομοθετικών διατάξεων, αλλά επίσης διότι θίγει - με ιδιαίτερα ωμό τρόπο, θα έλεγα - το πρόβλημα της διασύνδεσης ανάμεσα στα θέματα εθνικής αρμοδιότητας και που εμπίπτουν στην εθνική κυριαρχία, αφενός, και την καθιέρωση μηχανισμών σε κοινοτικό επίπεδο και την ανάλογη ρύθμισή τους, αφετέρου.
<P>
Πολύ ορθώς, ο εισηγητής περιλαμβάνει στην αιτιολογική του έκθεση ορισμένα σημεία που αναδεικνύουν το λεπτό χαρακτήρα του συγκεκριμένου μηχανισμού παρέμβασης που επιδιώκεται να καθιερωθεί. Πολύ σωστά επισημαίνει ότι στόχος αυτού του μηχανισμού δεν πρέπει να είναι ο προσδιορισμός του τί είναι οι πολιτικές ή συλλογικές ελευθερίες και δικαιώματα, ούτε η διευθέτηση πιθανών αντιφάσεων ανάμεσα σε διαφορετικές διατάξεις δικαίου ή σε εξίσου θεμιτές ελευθερίες, δικαιώματα ή συμφέροντα, από τη στιγμή που τα ζητήματα αυτά εμπίπτουν στην αρμοδιότητα της κάθε εθνικής έννομης τάξης, ή εξετάζονται, το πολύ πολύ, στο πλαίσιο της Ευρωπαϊκής Σύμβασης για τα Δικαιώματα του Ανθρώπου.
<P>
Για το λόγο αυτό, ο ορισμός του εμποδίου στις συναλλαγές δεν πρέπει να έρχεται σε σύγκρουση με το δικαίωμα και την υποχρέωση του κάθε κράτους μέλους να λαμβάνει μόνο τα «αναγκαία και ισορροπημένα μέτρα», δίχως να παρεμποδίζει την «άσκηση των θεμελιωδών δικαιωμάτων ». Παρά την ικανοποίηση που εκφράζει ο συνάδελφος Skinner για το γεγονός ότι η δεύτερη απόδοση άρει, κατά τη γνώμη του, «κάθε διφορούμενη διατύπωση επί του θέματος», δεν παύει να είναι αξιοπρόσεκτο το ότι επισημαίνει, αν και μονάχα στην αιτιολογική έκθεση, το γεγονός ότι οι εργασιακές διενέξεις που προκάλεσαν εμπόδια στις συναλλαγές, και που στάθηκαν αφορμή για τη λήψη της παρούσας πρωτοβουλίας του Συμβουλίου και της Επιτροπής, δεν ξέσπασαν τυχαία και οφείλονται στην ύπαρξη ή μη ύπαρξη άλλων νομοθετικών διατάξεων και κανονισμών, εξίσου επείγοντος χαρακτήρα, που αφορούν την άσκηση επαγγελματικών δραστηριοτήτων.
<P>
Εξάλλου, η γνωμοδότηση της Επιτροπής Κοινωνικών Υποθέσεων θέτει πολύ ορθώς το πρόβλημα της ισορροπίας μεταξύ των τεσσάρων πτυχών της ελεύθερης κυκλοφορίας που προσδιορίζουν την εσωτερική αγορά, ενώ υπογραμμίζει ότι γι' άλλη μια φορά δόθηκε έμφαση στην οικονομική πτυχή, ότι η πρόταση κανονισμού που μας υπεβλήθη τείνει αποκλειστικά και μόνο στο να ενισχύσει την ελεύθερη διακίνηση εμπορευμάτων, υπερτονίζοντας ακόμη παραπέρα τη συγκεκριμένη τάση. Πρόκειται για ένα περίπλοκο και λεπτό ζήτημα, το οποίο προτιθέμεθα να συζητήσουμε σε αυτή την Ολομέλεια με εσπευσμένο τρόπο και δίχως την ελάχιστη απαιτούμενη προετοιμασία. Από την πλευρά μας, παρά τις προσπάθειες που καταβάλλουμε για να παρακολουθήσουμε αυτό τον ξέφρενο ρυθμό - έναν ρυθμό αμφισβητήσιμο, για να μην πω ύποπτο -, φρονούμε ότι υπό αυτούς τους όρους η παρούσα συζήτηση καθίσταται ανεπιθύμητη, και μάλιστα αδικαιολόγητη και απαράδεκτη, οπότε δεν μπορούμε να εκφράσουμε τη συμφωνία μας με μια έκθεση η οποία μας επιβάλλεται με τον τρόπο αυτό προς έγκριση.

<SPEAKER ID=152 LANGUAGE="DE" NAME="Wolf">
Κύριε Πρόεδρε, νομίζω ότι εδώ υπάρχει ένα βασικό πρόβλημα. Γνωρίζω ότι ο συνάδελφος Skinner και ο συνάδελφος Ettl είναι άτομα με νοημοσύνη και κρίση, πιστεύω όμως ότι η συγκεκριμένη διαδικασία δεν έχει γίνει πλήρως κατανοητή. Το δίκαιο που αφορά στη συλλογική δράση στο ζήτημα της εργασίας πάντοτε αποτελεί μια προσπάθεια νομικής οριοθέτησής της, αυτό δε λειτουργούσε πάντα μόνον όταν διασφαλίζονταν δικαιώματα και για τις δύο πλευρές. Δεν είναι ατομικά δικαιώματα ελευθερίας ή ιδιοκτησίας, αλλά είναι και τα δικαιώματα έναντι του αυθαίρετου lockout και της ποινικής διώξης των ακτιβιστών των απεργιών. Αυτό δεν έχει συμπεριληφθεί καθόλου εδώ.
<P>
Ο συνάδελφος Skinner αφαίρεσε με λεπτό τρόπο από την αρχική πρόταση της Επιτροπής την επιθετικότητά της. Το αναγνωρίζω. Ο συνάδελφος Ettl προσέθεσε μερικά σημεία που καθιστούν σαφές ότι δεν είναι δυνατόν να λάβει η πρόταση τη συγκεκριμένη κατεύθυνση, παρ' όλ' αυτά όμως το αρχικό σχέδιο παραμένει ένα στραβό σχέδιο. Δεν θα αποκτήσουμε με τον έμμεσο αυτόν τρόπο ένα πολιτισμένο ευρωπαϊκό δίκαιο συλλογικής δράσης σε ζητήματα εργασίας. Θα το αποκτήσουμε αν συζητήσουμε πραγματικά για το ποιο μπορεί να είναι το ευρωπαϊκό απεργιακό δίκαιο, η διασφάλιση και τα όριά του. Αυτός είναι ο μόνος πραγματικός τρόπος προσέγγισης και στο μέτρο αυτό εξακολουθούμε να μην είμαστε ικανοποιημένοι με το αποτέλεσμα. Βρισκόμαστε ενδεχομένως σε μια κατάσταση εκ των πραγμάτων εξαναγκασμού, όπου δεν μπορεί κανείς να κάνει πλέον τίποτε περισσότερο, ωστόσο η προσέγγιση παραμένει λανθασμένη. Γι' αυτό δεν φταίει ο κ. Skinner.

<SPEAKER ID=153 LANGUAGE="DE" NAME="Lukas">
Κύριε Πρόεδρε, από τη σκοπιά μας είναι σημαντικό που δεν έγινε δεκτή η αρχική πρόταση της Επιτροπής, η οποία προέβλεπε υπερβολικά μεγάλες δυνατότητες παρέμβασης στην κυριαρχία των κρατών μελών. Ο παρών κανονισμός του Συμβουλίου είναι ένας υποφερτός συμβιβασμός. Οι συλλογικές δράσεις σχετικά με την εργασία, που οδηγούν στα υπό συζήτηση εμπόδια, δεν εμφανίζονται χωρίς λόγο και μερικές φορές συνδέονται στενά με ελλείψεις στο ευρωπαϊκό νομικό σύστημα. Βεβαίως, η διασφάλιση της λειτουργίας της ενιαίας αγοράς πρέπει να αφεθεί σε όσο μεγαλύτερο μέτρο είναι δυνατόν στα κυρίαρχα κράτη.
<P>
Το δικαίωμα της απεργίας αυτό καθ' εαυτό δεν πρέπει να τεθεί υπό αμφισβήτηση. Είναι επίσης, αναμφίβολα, σωστό ότι κατά την στάθμιση των τεσσάρων ελευθεριών, το κέντρο βάρους πέφτει περισσότερο στον οικονομικό τομέα. Όμως, η συσχέτιση της κυκλοφορίας αγαθών με κοινωνικοπολιτικούς προβληματισμούς, έτσι όπως εκφράζεται στις υποβληθείσες τροπολογίες, δεν μου φαίνεται σωστή.

<SPEAKER ID=154 LANGUAGE="EN" NAME="Gillis">
Κύριε Πρόεδρε, παρουσιάστηκαν πολλά παραδείγματα αναστάτωσης της ελεύθερης κυκλοφορίας των αγαθών στην ΕΕ τα τελευταία χρόνια, είτε εξαιτίας εργατικών κινητοποιήσεων, όπως για παράδειγμα ο αποκλεισμός από τους γάλλους φορτηγατζήδες που προκάλεσε τόσο μεγάλη ζημιά στη διευρωπαϊκό εμπόριο, ή οι πλέον πρόσφατοι αποκλεισμοί των λιμανιών της Ουαλλίας από εξαγριωμένους γεωργούς που διαμαρτύρονταν για την απαγόρευση στις εξαγωγές βρετανικών βοδινών εξαιτίας της ΣΕΒ, ή εξαιτίας της πτώσης των τιμών των προβάτων. Σε κάθε περίπτωση, εμπόδισαν τα φορτηγά με κρέατα και άλλα φορτηγά από την Ιρλανδία να φτάσουν διαμέσου του Ηνωμένου Βασιλείου οδικά στην ηπειρωτική Ευρώπη.
<P>
Είναι ουσιώδους σημασίας η εξεύρεση από μας μέσων που να εξασφαλίζουν την πραγματική ελεύθερη κυκλοφορία αγαθών σε όλη την ΕΕ χωρίς ζημία σε βάρος εκείνων που κερδίζουν τα προς το ζην από το ενδοκοινοτικό εμπόριο. Συμφωνώ με τον εισηγητή ότι το μεγαλύτερο μέρος του προβλήματος συνδέεται με το κενό που υπάρχει μεταξύ των συνθηκών ελεύθερης αγοράς που απολαμβάνουμε σήμερα και της έλλειψης εναρμόνισης των κανόνων που αφορούν τις συνθήκες εργασίας. Όποια μέτρα και αν λάβουμε προκειμένου να εξασφαλίσουμε την ελεύθερη κυκλοφορία των αγαθών δεν πρέπει να υπονομεύουν το δικαίωμα στην εργατική κινητοποίηση ή την ειρηνική διαμαρτυρία από το εργατικό δυναμικό της ΕΕ. Είναι ωστόσο ουσιώδης η ύπαρξη ενός ταχέος συστήματος παρέμβασης, για να μειωθούν τα εμπόδια στην ελεύθερη κυκλοφορία και, όπου χρειάζεται, να παρέχεται αποζημίωση για ζημίες σε εκείνους που επηρέαστηκαν αρνητικά από τέτοιες ενέργειες.

<SPEAKER ID=155 LANGUAGE="EN" NAME="Kerr">
Κύριε Πρόεδρε, πρώτα από όλα θα ήθελα να εκφράσω την εκτίμησή μου προς τον κ. Skinner που είναι ο τέλειος αγγελιοφόρος των Νέων Εργατικών. Μπορώ τώρα να καταλάβω γιατί αποτελεί το νούμερο ένα στον κατάλογο για επανεκλογή του χρόνου στα νοτιανατολικά. Υποστηρίζει τους Βρετανούς ιδιοκτήτες φορτηγών - μερικούς από τους πλέον απεχθείς, πλέον αντιδραστικούς δεξιούς που θα μπορούσατε να συναντήσετε - και επιτίθεται στους Γάλλους φορτηγατζήδες που αγωνίζονται για λιγότερες ώρες και καλύτερες κοινωνικές συνθήκες. Θα πιστεύατε ότι οι βουλευτές του Κόμματος των Εργατικών θα έδειχναν την υποστήριξή τους ως προς αυτό. Αλλά, φυσικά, αυτός είναι βουλευτής των Νέων Εργατικών.
<P>
Νωρίτερα σήμερα το βράδυ, ο κ. John Prescott, Αντιπρόεδρος της Κυβέρνσης, μιλούσε σε αυτό το κτίριο στους βουλευτές του βρετανικού Εργατικού Κόμματος. Πριν από τριάντα χρόνια ηγείτο της απεργίας των ναυτικών. Σύμφωνα με τους νόμους του κ. Skinner, τον κ. Prescott θα έπρεπε να τον ρίξουν στη φυλακή. Βεβαίως, ο κ. Prescott ήταν τότε μέλος της Σοσιαλιστικής Διεθνούς. Σήμερα είναι Αντιπρόεδρος της Κυβέρνσης του Νέου Εργατικού Κόμματος. Η αλήθεια είναι ότι αυτός ο Κανονισμός του Συμβουλίου έχει σκοπό να κρατήσει ικανοποιημένο τον κ. Blair, ο οποίος μετέβη στη Σύνοδο Κορυφής του Αμστερνταμ και διαμαρτυρήθηκε για τους Γάλλους φορτηγατζήδες. Εμείς σε αυτό το Ευρωπαϊκό Κοινοβούλιο θα πρέπει να προστατέψουμε το δικαίωμα των εργαζομένων να αναλαμβάνουν δράσεις, να αναλαμβάνουν δράσεις αλληλεγγύης και να απολαμβάνουν την ελευθερία του συνεταιρίζεσθαι. Θα ήθελα να δω τον κ. Skinner να ενδιαφέρεται περισσότερο για τα δικαιώματα των εργαζομένων και την ελεύθερη κυκλοφορία τους παρά για την ελεύθερη κυκλοφορία των αγαθών.

<SPEAKER ID=156 NAME="Skinner">
Κύριε Πρόεδρε, κατά τη γνώμη μου η κ. Palacio συνόψισε πολύ καλά την νομική αναγκαιότητα να δεχτούμε ότι το μέσο αυτό θα ασχολείται με τη δυσλειτουργία της αγοράς και ότι θεσπίστηκε για αυτό τον σκοπό. Σαφώς δεν υπάρχουν αντιρρήσεις ως προς αυτό, γιατί το ανέφερε η Συνθήκη. Ο κ. Ettl παρουσίασε την άποψή του ότι η πολιτική ισορροπία είναι ουσιώδης, με την οποία συμφωνώ με ευχαρίστηση. Αυτό είναι σωστό και θα έπρεπε συνολικά να είναι ο μακροπρόθεσμος στόχος μας. Αλλά δεν πιστεύω ότι αυτό το μέσο πρόκειται απαραιτήτως να το επιτύχει εν μία νυχτί. Παρ'όλα αυτά, θα πρέπει να κάνουμε τη δήλωση αυτή. Ο κ. Garcia-Margallo y Marfil γνωρίζει επίσης από τις δύο πλευρές της συζήτησης, ότι είναι ουσιώδης η προσέγγιση αυτών των ελευθεριών και αυτός, όπως και εγώ, θα ζητήσει ένα ανεξάρτητο μέσο για να κάνει κάτι για αυτό κάποια στιγμή στο μέλλον. Αυτό είναι κάτι που θα πρέπει να εξετάσουν η Επιτροπή και το Συμβούλιο.
<P>
Θα πρέπει να διαφωνήσω με τον κ. Ribeiro για το χρόνο που μας πήρε να φτάσουμε εκεί. Φτάσαμε γρήγορα στην Ολομέλεια αλλά χρειάστηκαν οκτώ μήνες συζητήσεων. Με χαρά μου αναφέρω ότι το μεγαλύτερο μέρος της συζήτησης έγινε με τον κ. Ribeiro. Δεν ελέγχω τις διαδικασίες του Ευρωπαϊκού Κοινοβουλίου προκειμένου αυτό να τεθεί στην ημερήσια διάταξή τους. Θα έλεγα στον κ. Wolf ότι η νομική βάση για την εγγύηση της απεργίας δεν είναι ανεπαίσθητη, αλλά πολύ ουσιώδης. Θα πρέπει να είναι μία ελευθερία στην οποία θα προσβλέπουν όλοι στην Ευρωπαϊκή Ένωση, είτε ως πολίτες, μέλη εργατικών ενώσεων ή όχι. Χαίρομαι που ο κ. Wolf το αναγνώρισε αυτό, αν και όχι τόσο επιδέξια αλλά εμφανέστατα. Για παράδειγμα, το Ηνωμένο Βασίλειο έχει τώρα σε αυτόν τον κανονισμό την πρώτη αναφορά για νομικά ελεύθερες απεργίες.
<P>
Ευχαριστώ τον κ. Lukas για τα σχόλια του αν και δεν τα συμμερίζομαι όλα απαραιτήτως. Ο κ. Gillis έκανε λόγο για τον αποκλεισμό από τα γαλλικά φορτηγά, τους γεωργούς του Ηνωμένου Βασιλείου και τα προβλήματα στην Ιρλανδία. Συμφωνώ μαζί του και κυρίως με την επίσημανση από μέρους του των κοινωνικών δικαιωμάτων. Αλλά, για τον κ. Kerr! Λύπαμαι τόσο πολύ. Ξέρω ότι πάντα είναι πολύ καλός στις πλάκες και ακόμα τέτοια ώρα το βράδυ παρατείνει το κέφι μας. Ωστόσο, δεν μπορώ να συμφωνήσω με τίποτα από όσα λέει.

<SPEAKER ID=157 NAME="Monti">
Κύριε Πρόεδρε, θα ήθελα να ευχαριστήσω ειλικρινά το Κοινοβούλιο το οποίο εξέτασε αυτήν την πρόταση κανονισμού σε υψηλό επίπεδο αρμοδιότητας και με πολλή επιμέλεια. Θα ήθελα να συγχαρώ ιδιαίτερα τους βουλευτές Skinner, Wijsenbeek, Palacio και Ettl οι οποίοι, όπως και οι αντίστοιχες επιτροπές, απέδειξαν ότι έχουν μεγάλη θέληση για συνεργασία και βαθιά αποφασιστικότητα. Σίγουρα το γεγονός ότι πλησιάσαμε τόσο πολύ στο αποτέλεσμα το οποίο, ελπίζω, ότι θα πετύχουμε σύντομα, το οφείλουμε και σε αυτούς.
<P>
Όπως υπενθύμισε ο κ. Skinner στην έκθεσή του, το Ευρωπαϊκό Συμβούλιο του Αμστερνταμ είχε ζητήσει από την Επιτροπή να διατυπώσει προτάσεις που θα στόχευαν στην ενίσχυση, υπό όρους ταχύτητας και αποτελεσματικότητας, της εφαρμογής της αρχής της ελεύθερης κυκλοφορίας των εμπορευμάτων. Επ' ευκαιρία των προηγούμενων παρεμβάσεών μου στις διάφορες κοινοβουλευτικές επιτροπές, που κλήθηκαν να εκφράσουν την άποψή τους στα πλαίσια αυτής της διαδικασίας, μπόρεσα ήδη να τονίσω ότι έπρεπε ιδιαίτερα να βρεθούν λύσεις κατάλληλες να αντιμετωπίσουν περιορισμούς κατά την εισαγωγή εμπορευμάτων που θα επέφεραν την καταστροφή και/ή τον αποκλεισμό των ίδιων των εμπορευμάτων και θα απαιτούσαν ταχείες ανασταλτικές παρεμβάσεις από την πλευρά του ενδιαφερόμενου κράτους μέλους. Σε παρόμοιες περιπτώσεις, όπως είναι γνωστό, η διαδικασία αθέτησης που προβλέπεται στο άρθρο 169 της Συνθήκης, κινδυνεύει να αποτελεί μια όχι αρκετά ταχεία και αποτελεσματική λύση.
<P>
Η πρόταση κανονισμού που παρουσίασε η Επιτροπή, έτσι όπως ορίζεται στο πλαίσιο της συμφωνίας αρχών, που επιτεύχθηκε στο Συμβούλιο για την ενιαία αγορά στις 18 Μαΐου 1998, προβλέπει μια ειδική λύση που στηρίζεται στην υποχρέωση, για τα κράτη μέλη, να παρεμβαίνουν με σκοπό την εξάλειψη των εν λόγω εμποδίων. Για τον σκοπό αυτό, θεσπίζεται ένα ιδιαίτερο σύστημα άμεσου κινδύνου και παρέχεται στην Επιτροπή η δυνατότητα να απευθύνει μια επίσημη έκκληση στα κράτη μέλη ώστε να δράσουν.
<P>
Μερικές από τις τροπολογίες που συζητώνται σήμερα προτείνουν να επεκταθεί το πεδίο εφαρμογής του κανονισμού στα εμπόδια στην ελεύθερη κυκλοφορία των εργαζομένων, που προβλέπεται από το άρθρο 48 της Συνθήκης. Η ιδέα προκαλεί σίγουρα ενδιαφέρον. Αλλωστε, η αναγνώριση των δικαιωμάτων των ατόμων, της ελευθερίας τους να κυκλοφορούν και να δρουν μέσα στην ενιαία αγορά - γνωρίζω ότι αυτό το Κοινοβούλιο το έχει αντιληφθεί - είναι μια από τις μεγαλύτερες ανησυχίες της Επιτροπής μας.
<P>
Ωστόσο, η Επιτροπή πρέπει σήμερα να απαντήσει γρήγορα σε μια σαφή εντολή του Ευρωπαϊκού Συμβουλίου, εντολή που περιορίζεται ρητά μόνο στον τομέα της ελεύθερης κυκλοφορίας των εμπορευμάτων. Η επέκταση του πεδίου εφαρμογής του κανονισμού, και ιδιαίτερα στην ελεύθερη κυκλοφορία των εργαζομένων, αποκλίνει συνεπώς από το αίτημα που διατύπωσε το Συμβούλιο. Η Επιτροπή, όμως, ήδη στην έκθεση σχετικά με την πρόταση της για κανονισμό, δεν είχε αποκλείσει την πιθανότητα να επεκτείνει το πεδίο εφαρμογής της και στις άλλες ελευθερίες. Εξ ονόματος της Επιτροπής, σημειώνω αυτήν την κατεύθυνση που εκφράστηκε από διάφορους βουλευτές και πιστεύω ότι είναι πράγματι αναγκαίο, στο μέλλον, να συλλογιστούμε περαιτέρω σχετικά με αυτήν την πιθανή επέκταση.
<P>
Θα ήθελα ακόμα να θυμίσω, ελπίζω προς ανακούφιση όσων πρότειναν αυτές τις τροπολογίες, ότι μερικοί μηχανισμοί που προορίζονται ειδικά να εφαρμοστούν σε περίπτωση εμποδίων στην ελεύθερη κυκλοφορία των εργαζομένων, έχουν ήδη προβλεφθεί - το υπενθύμισε ιδιαίτερα η κ. Palacio - από τον κανονισμό του Συμβουλίου, αριθ. 1612/68 σχετικά με την εφαρμογή του άρθρου 48 της Συνθήκης. Αυτοί οι μηχανισμοί θα έπρεπε να μπορούν να λειτουργήσουν πιο αποτελεσματικά σήμερα, χάρη στις δεσμεύσεις που ανέλαβαν τα κράτη μέλη και η Επιτροπή στο πλαίσιο του πεδίου δράσης σχετικά με την ελεύθερη κυκλοφορία των εργαζομένων του 1997.
<P>
Μου φαίνεται όμως ότι η πρόταση να επεκταθεί το πεδίο εφαρμογής του κανονισμού, σε αυτό το στάδιο, στους εργαζομένους, πέρα του ότι δεν ανταποκρίνεται σε όσα ζήτησε το Ευρωπαϊκό Συμβούλιο του Αμστερνταμ, θα κινδύνευε να διπλασιάσει τους μηχανισμούς αντιμετώπισης που έχουν ήδη προβλεφθεί στον κανονισμό 1612/68, και να μην παρουσιάσει συνεπώς μια επιπλέον σημαντική αξία. Η Επιτροπή δεν μπορεί έτσι να αποδεχτεί, στην παρούσα κατάσταση εξέλιξης του κοινοτικού δικαίου, τις εν λόγω τροπολογίες.
<P>
Οι άλλες τροπολογίες προτείνουν τροποποιήσεις στην διαδικασία που ορίζεται από το άρθρο 5 του κανονισμού, σχετικά με την κοινοποίηση που η Επιτροπή είναι αρμόδια να απευθύνει στα κράτη μέλη. Η τροπολογία αριθ. 11 σκοπεύει να επιβάλλει στην Επιτροπή την δημοσίευση της κοινοποίησης στην Επίσημη Εφημερίδα, έτσι ώστε να αυξήσει την διαφάνεια και την δημοσιότητα της δράσης μας. Παρά τον στόχο της αυτό, που σε γενικές γραμμές είναι παραδεκτός, δεν μου φαίνεται αποδεκτή αυτή η τροπολογία αφού θα έβλαπτε την δυνατότητα διακριτικής ευχέρειας που έχει αναγνωριστεί στην Επιτροπή σε θέματα παραβάσεων. Επιπλέον, επιτρέψτε μου να προσθέσω ότι αυτή η τροπολογία δεν μου φαίνεται απαραίτητη. Πράγματι, θα ήθελα να μάθουν ακριβώς οι αξιότιμοι βουλευτές ότι θα κάνω φυσικά χρήση αυτής της διακριτικής ευχέρειας για να εξασφαλίσω την δημοσίευση της κοινοποίησης όσο πιο συχνά γίνεται.
<P>
Όσον αφορά την δημοσίευση της κοινοποίησης στην ιστοσελίδα της Επιτροπής στο Ιντερνέτ, πρόκειται για μια σημαντική εσωτερική πτυχή της Επιτροπής και ειλικρινά συνεπώς η απευθείας αναφορά της σε έναν κανονισμό του Συμβουλίου μού φαίνεται κάπως πλεονάζουσα και περιττή.
<P>
Σχετικά με την τροπολογία αριθ. 13 θα ήθελα να διευκρινίσω ότι, παρ' ότι και αυτή επιδιώκει τον αξιέπαινο στόχο να καταστούν ταχύτεροι οι διαδικαστικοί χρόνοι όσον αφορά τις παραβιάσεις στην ενιαία αγορά οι οποίες εντάσσονται στο πεδίο εφαρμογής του κανονισμού, δεν είναι δυνατόν να γίνει αποδεκτή λόγω του ότι κινδυνεύει να δημιουργήσει μια σύγχυση μεταξύ μηχανισμών που στηρίζονται σε δύο διαφορετικές νομικές βάσεις. Πράγματι, μέσω ενός κανονισμού πρώην άρθρο 235, η τροπολογία αυτή, δεν είναι δυνατόν να επηρεάσει το πεδίο εφαρμογής του άρθου 169 και την ελευθερία δράσης που αυτό το άρθρο παρέχει στην Επιτροπή.
<P>
Είμαι εξάλλου εξαιρετικά ευαίσθητος στην ratio που ενέπνευσε τον προτεινόμενο κανονισμό και θέλω συνεπώς να δηλώσω ότι προτίθεμαι να προτείνω στην Επιτροπή να στέλνει συστηματικά στο ενδιαφερόμενο κράτος μέλος μια προειδοποιητική επιστολή σύμφωνα με το άρθρο 169, παράλληλα με την κοινοποίηση της πράξης που προβλέπεται από την πρόταση κανονισμού που συζητάμε αυτήν την στιγμή. Αυτό θα επιτρέψει μια άμεση έναρξη εφαρμογής των προθεσμιών που αφορούν την διαδικασία επί παραβάσει, πρώην άρθρο 169, και θα επιτρέψει να φτάνουμε έτσι γρήγορα στην προσφυγή στο Συνταγματικό Δικαστήριο, όταν είναι αναγκαίο. Η τροπολογία αριθ. 14, αντίθετα, διευκρινίζει την σύνταξη της παραγράφου 5 του άρθρου 5 και φαίνεται βάσιμη.
<P>
Εν κατακλείδι, κύριε Πρόεδρε, η Επιτροπή θεωρεί ότι η συμβιβαστική πρόταση, που συγκέντρωσε την ομόφωνη συναίνεση του Συμβουλίου για την εσωτερική αγορά της 18ης Μαΐου 1998, είναι σε θέση να επιφέρει αυτήν την πρόσθετη αξία που ζήτησε το Ευρωπαϊκό Συμβούλιο. Δεν χρειάζεται να τονίσω για μια ακόμα φορά πόσο αναγκαίο θεωρώ αυτές οι εξελίξεις που έχουν επιτευχθεί έως τώρα, χάρη στην πολιτική βούληση του Συμβουλίου και του Κοινοβουλίου, να μπορέσουν το συντομότερο δυνατό να πραγματοποιηθούν έμπρακτα στο αποτέλεσμα της έγκρισης της πρότασης κανονισμού.
<P>
Αυτή είναι η ευχή μου καθώς και η σταθερή πολιτική μου δέσμευση ως προς ένα σημείο που δεν είναι σίγουρα το μοναδικό, είναι όμως ένα από τα πιο κρίσιμα όλης της λειτουργίας της ενιαίας αγοράς.

<SPEAKER ID=158 NAME="Kerr">
Κύριε Πρόεδρε, παρατήρησα ότι ο Επίτροπος δεν μίλησε για τις τροπολογίες αριθ. 15 και 16, αυτές τις θαυμάσιες τροπολογίες που κατέθεσα στο όνομά μου εκ μέρους της Ομάδας των Πρασίνων, ζητώντας την ελευθερία του συνεταιρίζεσθαι. Πρόκειται για κάτι που η Επιτροπή δεν συμμερίζεται πλέον ή ενδιαφέρεται άραγε, όπως ο κ. Skinner, περισσότερο για την ελευθερία των αγαθών από την ελευθερία των ανθρώπων;

<SPEAKER ID=159 NAME="Monti">
Κύριε Πρόεδρε, τα δικαιώματα στα οποία αναφέρεται ο κ. Kerr, έχουν υψίστη σημασία. Ωστόσο, κατά τη γνώμη μας, ολόκληρος ο προτεινόμενος κανονισμός καθώς και η συγκεκριμένη γλώσσα του δεν καθιστούν απαραίτητη την προσθήκη των προδιαγραφών που προτείνουν οι τροπολογίες που αναφέρατε.

<SPEAKER ID=160 LANGUAGE="ES" NAME="Palacio Vallelersundi">
Κύριε Πρόεδρε, ο κύριος Επίτροπος αναφέρθηκε στον Κανονισμό 1612/68 αλλά δεν αναφέρθηκε στο ότι αυτό το Κοινοβούλιο εξετάζει την πρόταση τροποποίησης του εν λόγω Κανονισμού, έγγραφο COM 98/229, και την πρόταση οδηγίας στην οποία αναφέρθηκα, έγγραφο COM 98/230.
<P>
Κύριε Πρόεδρε, συμφωνώ με όσα είπε ο κύριος Επίτροπος. Έχουμε ήδη το μέσο μέσω του οποίου πρέπει να κινηθούν όλες οι τροπολογίες σχετικά με την ελεύθερη κυκλοφορία των εργαζομένων που όλους μας απασχολεί. Επομένως δεν υπάρχει ανάγκη να ζητήσουμε από την Επιτροπή να θεσπίσει ένα νέο μέσο, να προβεί σε μια νέα πρωτοβουλία.

<SPEAKER ID=161 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.

<CHAPTER ID=11>
Συντονισμός των δραστηριοτήτων υπέρ των ΜΜΕ και της βιοτεχνίας
<SPEAKER ID=162 NAME="Πρόεδρος">
Η ημερήσια διάταξη προβλέπει την συζήτηση επί της έκθεσης της κ. Thyssen (A4-0359/98), εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με την έκθεση της Επιτροπής στο Ευρωπαϊκό Κοινοβούλιο, το Συμβούλιο, την Οικονομική και Κοινωνική Επιτροπή και την Επιτροπή Περιφερειών για τον συντονισμό των δραστηριοτήτων υπέρ των μικρομεσαίων επιχειρήσεων (ΜΜΕ) και της βιοτεχνίας 1997 (COM(97)0610 - C4-0019/98).

<SPEAKER ID=163 NAME="Thyssen">
Κύριε Πρόεδρε, οι μικρομεσαίες επιχειρήσεις εδώ και πολύ καιρό αποτελούν την ενσάρκωση των ελπίδων μας για αύξηση των θέσεων απασχόλησης. Η Επιτροπή θεωρεί την υποστήριξη των επιχειρήσεων αυτών ως έναν από τους άξονες της πολιτικής για την απασχόληση, όπως κατέστησε σαφές τόσο το 1998 όσο και το 1999 και τονίζει με αυτόν τον τρόπο πολύ σωστά ποιες είναι οι οικονομικές βάσεις της πολιτικής της για την απασχόληση.
<P>
Η αυστριακή Προεδρία συνεισέφερε και αυτή προς αυτή την κατεύθυνση διοργανώνοντας, για πρώτη φορά μετά από τη βελγική Προεδρία πριν από μερικά χρόνια, άλλη μία διάσκεψη στρογγυλής τραπέζης υψηλού επιπέδου με θέμα τις μικρομεσαίες επιχειρήσεις. Με δύο λόγια, θα έλεγα ότι οι μικρομεσαίες επιχειρήσεις περιλαμβάνονται τον τελευταίο καιρό σε όλα τα σημειώματα πολιτικής και σε όλες τις δηλώσεις προθέσεων και βρίσκονται μάλιστα στο κέντρο του ενδιαφέροντος. Φαίνεται ότι δεκαπέντε χρόνια μετά από το Ευρωπαϊκό Έτος των Μικρομεσαίων Επιχειρήσεων, τώρα κάθε χρόνο οι προβολείς στρέφονται ξανά σε αυτό το τμήμα των επιχειρήσεων. Αλλά αυτό που είναι σημαντικό για τον κόσμο δεν είναι τόσο οι συζητήσεις, όσο οι απαντήσεις που δίνονται στο ερώτημα σχετικά με τον ρόλο που παίζουν οι μικρομεσαίες επιχειρήσεις σε όλους τους τομείς της πολιτικής μας, εάν ο ρόλος τους ενισχύεται και αν όλες οι προσπάθειες προς την κατεύθυνση αυτή συντονίζονται με τον καλύτερο τρόπο.
<P>
Η έκθεση την οποία συζητούμε απόψε αφορά ακριβώς αυτόν τον συντονισμό. Εμείς οι ίδιοι ζητήσαμε να εκπονηθεί και περιμένουμε ότι θα αποτελέσει ένα χρήσιμο πολιτικό όργανο. Γνωρίζουμε βέβαια ότι η πολιτική για τις μικρομεσαίες επιχειρήσεις μοιάζει απλή. «Προτεραιότητα στις μικρότερες» είναι το σύνθημα το οποίο όλοι αναφωνούν και το οποίο είναι ιδιαίτερα δημοφιλές. Στην πραγματικότητα ωστόσο η πολιτική για τις μικρομεσαίες επιχειρήσεις είναι ιδιαίτερα δύσκολη, όχι μόνο διότι ο τομέας αυτός δεν είναι καθόλου ομογενής, αλλά επίσης διότι η πολιτική αυτή είναι οριζόντια και έχει κοινά σημεία με τους πιο διαφορετικούς πολιτικούς τομείς, τις δε αρμοδιότητες για αυτή φέρει τόσο η Ευρωπαϊκή Επιτροπή, η Ευρωπαϊκή Ένωση, όσο και τα κράτη μέλη και πρόκειται για αρμοδιότητες οι οποίες διακλαδώνονται σε όλα τα πολιτικά επίπεδα και σε διάφορα υπουργεία και τμήματά τους.
<P>
Κάτι τέτοιο περιπλέκει φυσικά τους ελέγχους και την αξιολόγηση. Μια τέτοια πρόταση περί συντονισμού είναι επομένως ιδιαίτερα χρήσιμη. Είναι χρήσιμη για να καταδείξει εάν και πώς θα πρέπει να διεξάγεται συντονισμός μεταξύ των διαφόρων πολιτικών επιπέδων και τομέων και για να εξετάσει πού βρίσκονται περιθώρια βελτίωσης και πού η πολιτική που ακολουθείται θα πρέπει να τροποποιηθεί.
<P>
Είναι θετικό στην έκθεση αυτή το γεγονός ότι υπογραμμίζει πως ο ρόλος των επιχειρήσεων εκτιμάται σήμερα στην κοινωνία περισσότερο απ·ότι κατά το παρελθόν και ότι φαίνεται πως κατανοείται σήμερα περισσότερο επιτέλους ότι οι μικρομεσαίες επιχειρήσεις έχουν ιδιαίτερα χαρακτηριστικά, εξαιτίας των οποίων δεν αρκεί να αντιμετωπίζονται όπως οι μεγαλύτερες επιχειρήσεις του τομέα τους. Οι μικρομεσαίες επιχειρήσεις ως κανόνας και όχι ως εξαίρεση αποτελούν μία αρχή η οποία φαίνεται να γίνεται όλο και περισσότερο αποδεκτή. Χαιρόμαστε ιδιαίτερα για το λόγο αυτό, καθώς θεωρούμε ότι η προσέγγιση αυτή είναι ρεαλιστική.
<P>
Ένα όργανο το οποίο είναι ιδιαίτερα χρήσιμο για την αξιολόγηση και τον συντονισμό στην πολιτική για τις μικρομεσαίες επιχειρήσεις αποτελεί ο ορισμός των μικρομεσαίων επιχειρήσεων του 1996. Ο ορισμός αυτός επιφέρει σαφήνεια όσον αφορά τα όρια που αυτός καλύπτει και παρέχει τη δυνατότητα να εξετάζεται με τρόπο συστηματικό εάν τα υφιστάμενα όργανα αποβαίνουν πραγματικά προς όφελος της ομάδας στόχου. Ο ορισμός αυτός είναι καλός, ωστόσο θα πρέπει να χρησιμοποιείται από δω και πέρα συστηματικότερα. Μια πρώτη σημαντική ευκαιρία προς τον σκοπό αυτό παρέχεται στα διαρθρωτικά ταμεία κατά την επόμενη προγραμματική περίοδο. Από την έκθεση του Ελεγκτικού Συνεδρίου καθίσταται σαφές ότι κατά το παρελθόν συχνά μεγάλες επιχειρήσεις μπορούσαν να καρπωθούν τα κονδύλια που έπρεπε να διατεθούν προς όφελος των μικροτέρων. Καί η ομάδα εργασίας BEST ζητά τα κοινοτικά προγράμματα να λαμβάνουν περισσότερο υπόψη τις μικρομεσαίες επιχειρήσεις. Κάτι τέτοιο είναι δυνατό μόνο μέσω μιας καλύτερης και αυστηρότερης εφαρμογής του ορισμού των μικρομεσαίων επιχειρήσεων.
<P>
Παρά τα μηνύματα που νομίζω ότι δέχομαι σχετικά με το γεγονός ότι ορισμένες επιχειρήσεις θα ήθελαν να αυξηθεί το ανώτατο όριο αυτών των ορισμών, θα ζητούσα από την Ευρωπαϊκή Επιτροπή να μην υποχωρήσει. Το μόνο που θα πετύχαινε με τον τρόπο αυτό θα ήταν να μπουν πάλι σε δεύτερη μοίρα οι μικρές επιχειρήσεις για τις οποίες τελικά καταβάλουμε τόσο έντονες προσπάθειες όσον αφορά τους πόρους και την προσοχή που τους παρέχονται.
<P>
Τέλος θα ήθελα να κάνω κάποιες προτάσεις και να θέσω διάφορα ερωτήματα. Στις μικρομεσαίες επιχειρήσεις εργάζονται άνθρωποι οι οποίοι έχουν πρακτικούς στόχους. Αδιαφορούν για μεγαλόστομες εκθέσεις οι οποίες αποσκοπούν στο να ορίσουν σε πόσα επίπεδα ασχολείται κανείς μαζί τους. Το κυριότερο που τους ενδιαφέρει, αυτό που πρώτα απ·όλα καταλαβαίνουν, είναι οι συγκεκριμένες δράσεις, τα συγκεκριμένα αποτελέσματα, όπως η ελάττωση της γραφειοκρατίας, η εξασφάλιση περισσότερης σταθερότητας στη νομοθεσία, η μείωση των φόρων στην εργασία, η αύξηση της νομικής ασφάλειας, η διευκόλυνση της πρόσβασης σε πιστώσεις και μία απρόσκοπτη λειτουργία της εσωτερικής αγοράς. Θέλουν να γνωρίζουν σαφώς σε ποιον θα πρέπει να απευθυνθούν και για ποια περίπτωση. Γι·αυτό θα ήθελα να παρακαλέσω την Επιτροπή, όχι μόνο να καθιστά σαφές σε κάθε ανακοίνωσή της σχετικά με την πολιτική περί μικρομεσαίων επιχειρήσεων ποιος διαθέτει ποιες αρμοδιότητες, αλλά επίσης να εξετάσει και το χρόνο εργασίας τον οποίο διαθέτει πραγματικά η επιτροπή κατά την εκπόνηση εκθέσεων σχετικά με την πολιτική που εφαρμόζεται, καθώς επίσης και την ποσότητα του χρόνου εργασίας ο οποίος διατίθεται κατά την εξέταση, εκπόνηση και εφαρμογή της ίδιας της πολιτικής για τις μικρομεσαίες επιχειρήσεις.
<P>
Περαιτέρω θα καλούσα την Ευρωπαϊκή Επιτροπή να μας πει τι θα κάνει στο μέλλον, ούτως ώστε να μπορέσει να μας παρέχει ακριβέστερα στατιστικά στοιχεία, διότι πολλά από τα στοιχεία που περιέχονται στην έκθεση αυτή μας είναι άχρηστα και δεν μας βοηθούν στις προσπάθειές μας να πραγματοποιήσουμε το καθήκον μας διεξάγοντας ελέγχους και διατυπώνοντας προτάσεις.
<P>
Τέλος, θα ήθελα να κάνω ακόμα ένα σχόλιο με το οποίο και θα ολοκληρώσω. Μια καλή πολιτική δεν είναι μόνον αποτελεσματική και χρήσιμη, αλλά είναι επίσης και αξιόπιστη. Την αξιοπιστία αυτή ενισχύει η εφαρμογή μίας πολιτικής διαλόγου και διαβούλευσης με τα ενδιαφερόμενα μέρη. Διακηρύττουμε προς τον κλάδο των μικρομεσαίων επιχειρήσεων ότι θα πρέπει να αποτελέσει ένα συνομιλητή όσον αφορά τις διαβουλεύσεις, τις ακροάσεις και τις γνωμοδοτήσεις, αλλά όταν οι διαβουλεύσεις και οι γνωμοδοτήσεις δώσουν τη θέση τους σε εξουσία και πραγματικές αρμοδιότητες, τότε αποκλείουμε τις μικρομεσαίες επιχειρήσεις. Καταλαβαίνετε, Πρόεδρε, ότι αναφέρομαι τη στιγμή αυτή στον ευρωπαϊκό κοινωνικό διάλογο και ότι το τελικό μου ερώτημα είναι το εξής: πότε θα πρέπει να περιμένουμε εδώ συγκεκριμένες αλλαγές στη στάση της Ευρωπαϊκής Επιτροπής; Πότε θα καταβάλει επιτέλους η Ευρωπαϊκή Επιτροπή μία προσπάθεια για να αντιμετωπίσει αποτελεσματικά αυτή τη κατάφορη έκφραση του δημοκρατικού ελλείμματος;

<SPEAKER ID=164 NAME="Cellai">
Κύριε Πρόεδρε, παρατήρησα με λύπη ότι η έκθεση της κυρίας Thyssen δεν χρησιμοποίησε καθόλου ορισμένες ενδιαφέρουσες προτάσεις που υπέβαλαν βουλευτές που είχαν αναλάβει να μιλήσουν εξ ονόματος επιτροπών, όπως ο υπογεγραμμένος. Η έκθεση φαίνεται άτολμη και περιορίζεται στην παρουσίαση μιας πανοραμικής εικόνας των μικρών και μεσαίων επιχειρήσεων χωρίς να προβάλλει προτάσεις που θα μπορούσαν να φέρουν έναν καινούργιο άνεμο. Στα πλαίσια της διαδικασίας παγκοσμιοποίησης, ο ρόλος των ΜΜΕ αποκτά όλο και περισσότερο μια διεθνή προβολή και σημασία. Είναι πλέον ένα ευρέως αναγνωρισμένο δεδομένο: οι ΜΜΕ αποτελούν τον τομέα κλειδί για τους στόχους της οικονομικής ανάπτυξης και της συνεπαγόμενης δημιουργίας θέσεων εργασίας. Ωστόσο, το σημερινό σύστημα του ΦΠΑ επιβάλλει στις επιχειρήσεις ένα υπερβολικό βάρος και αποθαρρύνει τις διασυνοριακές ανταλλαγές.
<P>
Όσον αφορά την μείωση του έμμεσου κόστους της εργασίας που προέρχεται από τις εθνικές νομοθεσίες, η Επιτροπή τόνισε ότι οι ΜΜΕ είναι αυτές που πλήττονται περισσότερο από φορολογικά βάρη και σχετικά υψηλές εισφορές. Η ανάγκη να ελαφρυνθεί το φορολογικό βάρος που πλήττει το εργατικό δυναμικό έχει γίνει τώρα ιδιαίτερα αντιληπτή από όλους τους πολιτικούς παράγοντες. Τρεις είναι, κατά συνέπεια, οι κατευθύνσεις που πρέπει να ακολουθηθούν για την βελτίωση του ανταγωνισμού του βιομηχανικού ιστού των ΜΜΕ σε ολόκληρη την Ευρώπη: μείωση του φορολογικού βάρους που πλήττει την εργασία, διοικητική απλοποίηση για τις ΜΜΕ, δυνατότητα δοκιμαστικών μειώσεων του ΦΠΑ.
<P>
Το άνοιγμα των ΜΜΕ στην παγκόσμια αγορά πραγματοποιείται όλο και περισσότερο με την μορφή της εισαγωγής σε δίκτυα επιχειρήσεων για την απόκτηση και την ανταλλαγή παραγωγικών παραγόντων. Η συνεργασία μεταξύ των επιχειρήσεων παράγει πλούτο και αποτελεί πηγή καινοτομίας και νέων θέσεων απασχόλησης: αυτά τα στοιχεία την καθιστούν ένα μέσο ανάπτυξης του ενδογενούς τοπικού δυναμικού. Χρειάζεται, τέλος, μια άριστη συνεργασία μεταξύ ευρωπαϊκών οργάνων, κρατών μελών, περιφερειακών και τοπικών αρχών, επαγγελματικών ενώσεων και των ίδιων των ΜΜΕ. Με τον τρόπο αυτό, θα μπορέσουμε να μειώσουμε την διοικητική κατάτμηση.

<SPEAKER ID=165 LANGUAGE="SV" NAME="Lindqvist">
Κύριε Πρόεδρε, αυτή η έκθεση αναφέρεται στις δραστηριότητες και τον συντονισμό των δραστηριοτήτων υπέρ των μικρών και μεσαίων επιχειρήσεων. Πρόκειται δηλαδή για συστάσεις, ανακοινώσεις και μία ανταλλαγή εμπειριών. Είναι ένας τρόπος να παρακινηθούν τα κράτη μέλη να προβούν σε ενέργειες. Είναι ένας καλός και σωστός επίσης τρόπος προσέγγισης. Θα ήταν λάθος να υπάρξει νομοθετική παρέμβαση ή να καταβληθούν προσπάθειες με χρήση κανονισμών και οδηγιών.
<P>
Θέλω να υπογραμμίσω ιδιαιτέρως τέσσερεις τομείς. Ο πρώτος αφορά μία γενική τόνωση των μικρών επιχειρήσεων εν γένει, την αναβάθμιση της επιχειρηματικότητας ως δραστηριότητα. Η επιχειρηματική δραστηριότητα πρέπει να θεωρείται ως κάτι καλό και δεν θα πρέπει να αντιμετωπίζεται με καχυποψία&#x02D9; υπάρχουν μερικές φορές κάποιες τέτοιες τάσεις που είναι κακοί οιωνοί!
<P>
Ο δεύτερος τομέας αφορά την εκπαίδευση, κάτι που είναι καθοριστικής σημασίας και σκέφτομαι εν προκειμένω την κατάρτιση τόσο των επιχειρηματιών όσο και των εργαζομένων σε μικρές επιχειρήσεις, όπου πρέπει να δοθεί μεγαλύτερη προτεραιότητα. Σκέφτομαι ειδικά την πρωτοβάθμια εκπαίδευση στο δημοτικό και στο γυμνάσιο και το να συμπεριληφθεί εκεί το θέμα της επιχειρηματικής δραστηριότητας ως μία φυσιολογική φάση της ζωής. Θα πρέπει λοιπόν όχι μόνο να εκπαιδεύουν τους ανθρώπους για να εργαστούν κάπου, αλλά, θα πρέπει να τους εκπαιδεύουν για να δημιουργήσουν νέες θέσεις εργασίας, να δημιουργήσουν επιχειρηματική δραστηριότητα όταν θα εισέλθουν στη σφαίρα της εργασίας.
<P>
Ο τρίτος τομέας αφορά τη διαμόρφωση απλούστερων κανόνων και τη διευκόλυνση των μικρών επιχειρήσεων που δεν μπορούν πάντοτε να συγκρίνονται με τις μεγάλες.
<P>
Τέταρτον, πρέπει, όταν κατανέμονται οι πόροι των διαρθρωτικών ταμείων στα κράτη μέλη, να συμμετέχουν και οι μικροεπιχειρηματίες ώστε να επιλέγεται πιο εύκολα ο καλύτερος τρόπος παροχής οικονομικής ενίσχυσης για την ανάπτυξή τους. Εμείς της Ομάδας του ΦΙΛ στηρίζουμε αυτήν την έκθεση.

<SPEAKER ID=166 LANGUAGE="DE" NAME="Rόbig">
Κύριε Πρόεδρε, αξιότιμοι συνάδελφοι, οι στόχοι μιας σωστής πολιτικής για τις ΜΜΕ για τη νέα χιλιετία αναγνωρίζονται με σαφήνεια στην παρούσα έκθεση. Η διάσταση που αφορά τις ΜΜΕ πρέπει να συμπεριληφθεί στην κοινοτική πολιτική περισσότερο από ό, τι μέχρι σήμερα. Τόσο σε εθνικό επίπεδο όσο και στους κοινοτικούς κανονισμούς εξακολουθούν να υπάρχουν πολλοί τομείς, όπου πρέπει να αρθούν εμπόδια και να μειωθεί η επιβάρυνηση των ΜΜΕ. Ως εκ τούτου, αισθάνομαι ευγνώμων για την αναλυτική έκθεση της ομάδας εργασίας BEST, που συνέβαλε σημαντικά στη διαμόρφωση ενός καλύτερου ευρωπαϊκού επιχειρηματικού περιβάλλοντος. Πέραν τούτου, υποστηρίζω τον στόχο να υπάρξει επαρκής πληροφόρηση για τις ΜΜΕ και να τεθούν οι πληροφορίες στη διάθεση των διαφόρων πολιτικών επιπέδων.
<P>
Είμαστε ικανοποιημένοι με τα στοιχεία που παρέχει τόσο το Ευρωπαϊκό Στατιστικό Σύστημα για τις ΜΜΕ όσο και το Παρατηρητήριο. Όμως, δεν ξεχνάμε επίσης ότι η συλλογή στατιστικών στοιχείων δημιουργεί προβλήματα σε πολλές επιχειρήσεις. Η διοικητική επιβάρυνση, ειδικά για τις επιχειρήσεις που απασχολούν λίγα άτομα, έχει φθάσει στα μέγιστα όριά της. Από δω και πέρα πρέπει να καταβάλουμε προσπάθειες για μια αποτελεσματική απορρύθμιση στον τομέα της υποχρέωσης παροχής στατιστικών στοιχείων. Αλλά και το δεύτερο σημείο προσέγγισης του παρόντος σχεδίου βαίνει προς τη σωστή κατεύθυνση. Οι ΜΜΕ πρέπει να αποκτήσουν μεγαλύτερη συμμετοχή στα κοινοτικά προγράμματα. Αναφέρομαι εδώ στο τρίτο πολυετές πρόγραμμα που θα είναι ανοιχτό τον επόμενο χρόνο και σε μερικές υποψήφιες προς ένταξη χώρες. Την ερχόμενη εβδομάδα θα ληφθεί μια άλλη σημαντική απόφαση που θα έχει αξιοσημείωτες συνέπειες. Την Τρίτη θα συνεδριάσει η Επιτροπή Συνδιαλλαγής για να συζητήσει το πέμπτο πρόγραμμα πλαίσιο για την έρευνα.
<P>
Είμαι πεπεισμένος ότι θα εξαντληθούν όλες οι δυνατότητες προκειμένου να διασφαλιστεί η εκκίνηση του συγκεκριμένου προγράμματος με το νέο έτος, γιατί αναφέρεται κυρίως στις ΜΜΕ, οι οποίες σύμφωνα με τις ιδέες του Κοινοβουλίου πρέπει να τύχουν ιδιαίτερης υποστήριξης.

<SPEAKER ID=167 LANGUAGE="FR" NAME="Souchet">
Κύριε Πρόεδρε, υπάρχει η αίσθηση ότι από την εισηγήτριά μας προβάλει ένας σχετικός σκεπτικισμός αναφορικά με την πραγματική χρησιμότητα αυτής της επαναλαμβόμενης και συμβατικής πρακτικής, που έχει καταστεί η διετής έκθεση της Επιτροπής για το συντονισμό των δραστηριοτήτων υπέρ των ΜΜΕ και της βιοτεχνίας. Γνωρίζουμε όλοι, ωστόσο, ποιος ο σημαντικός ρόλος που διαδραματίζουν οι ΜΜΕ σε θέματα καινοτομίας, δημιουργίας θέσεων εργασίας, χωροταξίας, ιδιαίτερα στις αγροτικές ζώνες. Στη Γαλλία για παράδειγμα, 37 % των μισθωτών εργάζονται σε επιχειρήσεις με λιγότερο από εκατό μισθωτούς. Η βιοτεχνία αντιμετωπίζει το 13 % του ενεργού πληθυσμού και η απασχόληση έχει τάση να μετατοπίζεται όλο και περισσότερο προς τις ΜΜΕ.
<P>
Γιατί, συνεπώς, η εισηγήτρια μας υπογραμμίζει τη «χωρίς νόημα επαναλαμβανόμενη επεξεργασία εκθέσεων και ψηφισμάτων δύσκολα αναγνώσιμων, πάνω σε ένα θέμα»; Είναι που στο τομέα αυτό, εθνικής αρμοδιότητας, πλανώνται σοβαρές αμφιβολίες σχετικά με τη χρησιμότητα του ρόλου της Επιτροπής ως προς τον συντονισμό και τη διαρθρωτική βοήθεια. Στο τελευταίο αυτό σημείο, η Επιτροπή μας υποδεικνύει ότι σημαντικά ποσά των δημόσιων ταμείων βρίσκονται στη διάθεση των ΜΜΕ, ιδιαίτερα στο πλαίσιο των περιφερειακών ταμείων και ορισμένων προγραμμάτων κοινοτικής πρωτοβουλίας.
<P>
Αλλά σε ποιά αναλογία χρησιμοποιούνται οι πόροι αυτοί; Με ποιό τρόπο και από ποιούς; Η βοήθεια αυτή είναι πράγματι χρήσιμη και αποτελεσματική; Αλλα δίκτυα δεν θα ήταν περισσότερο οικονομικά και καλύτερα προσαρμοσμένα στις πραγματικές ανάγκες των επιχειρήσεων; Δεν έχουμε απαντήσεις σε όλες αυτές τις θεμελιώδεις ερωτήσεις, δεν υπάρχει αξιολόγηση. Μία τέτοια αβεβαιότητα, μία τέτοια απουσία ελέγχου είναι εντελώς απαράδεκτη. Δεν μπορούμε να είμαστε ικανοποιημένοι, όπως υπογραμμίζεται από την εισηγήτρια, να βλέπουμε την Επιτροπή «να αρκείται στη διαβεβαίωση, στη βάση θεωρητικών καθαρά δεδομένων, ότι δίδεται επαρκής προσοχή στις ΜΜΕ». Πρόκειται για ξύλινη γλώσσα. Οι παρατηρήσεις του Ελεγκτικού Συνεδρίου δεν είναι τέτοιες που να μας καθησυχάζουν. Μας υποδεικνύουν ότι τα σπάνια δεδομένα που παρέχονται από την Επιτροπή δεν είναι αξιόπιστα και ότι οι μεγάλες επιχειρήσεις έχουν λάβει βοήθεια προοριζόμενη για τις ΜΜΕ.
<P>
Βρισκόμαστε συνεπώς, στην απόλυτη ασάφεια και δεν μπορούμε να μην αναρωτηθούμε για την ορθότητα τέτοιων μηχανισμών κοινοτικής βοήθειας. Αντίθετα, είναι περίεργο που η Επιτροπή δεν αναρωτιέται για τον πολλαπλασιασμό των κανονιστικών ρυθμίσεων που έχει επιβάλλει στις ΜΜΕ, ούτε για την αναγκαιότητα να τις προστατέψει από τον αθέμιτο ανταγωνισμό, την παραποίηση, την παράνομη εργασία, το κοινωνικό και περιβαλλοντικό ντάμπινγκ και κύριε Πρόεδρε, από τους κινδύνους από τη μεταφορά των επιχειρήσεων.

<SPEAKER ID=168 LANGUAGE="DE" NAME="Lukas">
Κύριε Πρόεδρε, το βασικό περιεχόμενο της παρούσας έκθεσης πρέπει να επικροτηθεί απόλυτα. Έτσι, στο μέλλον θα είναι πραγματικά αναπόφευκτο να ληφθεί μέριμνα ώστε οι ΜΜΕ να επωφεληθούν σε πολύ μεγαλύτερη έκταση από τα διαρθρωτικά ταμεία. Θα ήθελα όμως να επισημάνω ότι τόσο η έκθεση συντονισμού της Επιτροπής όσο και η παρούσα έκθεση δείχνουν γι'άλλη μια φορά σαφώς πόσο πολύ κυριαρχεί στη σκέψη μας η μανία της επιδότησης. Θα ήταν καιρός να μπει σαφώς στο προσκήνιο η επιχειρηματική ανεξαρτησία. Τότε θα μπορούσαμε ασφαλώς και εμείς οι Ευρωβουλευτές να παίξουμε έναν εποικοδομητικό ρόλο. Έτσι, θα έπρεπε π.χ. να επανερχόμαστε διαρκώς κατά τις συνομιλίες μας με τις ΜΜΕ στον ΕΟΟΣ, δηλαδή τον Ευρωπαϊκό Όμιλο Οικονομικού Σκοπού. Αυτή η εξαιρετικά ενδιαφέρουσα δυνατότητα απόλυτα μη γραφειοκρατικής και ευέλικτης διασυνοριακής συνεργασίας δεν έχει μέχρι τώρα αξιοποιηθεί επαρκώς. Και όμως, πρόκειται για μια μορφή συνεργασίας που δεν παρέχει μόνο πλεονεκτήματα στην οικονομία των επιχειρήσεων, αλλά είναι επίσης ιδιαίτερα ταιριαστή με το πνεύμα της ενιαίας αγοράς.
<P>
Τελειώνοντας θα ήθελα να υιοθετήσω το αίτημα της εισηγήτριας προς την αυστριακή Προεδρία του Συμβουλίου να φέρει σε αίσιο τέλος την διοργάνωση ενός σεμιναρίου των κοινωνικών εταίρων και των ΜΜΕ σχετικά με την βελτίωση του ευρωπαϊκού κοινωνικού διαλόγου.

<SPEAKER ID=169 NAME="Thyssen">
Κύριε Πρόεδρε, βλέπω ότι ο συνάδελφός μου καθηγητής Secchi απουσιάζει. Θα είχατε την καλοσύνη να μου παραχωρήσετε 30 δευτερόλεπτα από τον χρόνο του για να απευθυνθώ λιγάκι προς τους εισηγητές της γνωμοδότησης;
<P>
Κύριε Πρόεδρε, για τους εισηγητές της γνωμοδότησης άκουσα μία σωστή παρατήρηση από τον συνάδελφο Cellai, ο οποίος λέει ότι έχει εξαφανιστεί το μεγαλύτερο τμήμα των συγκεκριμένων προτάσεων οι οποίες είχαν διατυπωθεί στις εκθέσεις γνωμοδότησης. Όντως αυτό είναι σωστό, αλλά θα ήθελα να παρακαλέσω τους συναδέλφους να μην ερμηνεύσουν το γεγονός αυτό ως έλλειψη σεβασμού στο έργο το οποίο πραγματοποιήθηκε στις άλλες επιτροπές. Στο μέλλον σίγουρα θα λάβουμε υπόψη το έργο αυτό στην Επιτροπή Οικονομικής Πολιτικής, όταν συζητήσουμε την πολιτική για τις μικρομεσαίες επιχειρήσεις. Ωστόσο, το πρόβλημά μας είναι το εξής: έχουμε συγκεκριμένα περιθώρια χώρου όσον αφορά τις γνωμοδοτήσεις που μπορούμε να εκπονούμε. Διαπιστώσαμε ότι δεν μπορούσαμε να διατυπώσουμε καμία απολύτως συγκεκριμένη, λεπτομερή και χρήσιμη πρόταση για όλα τα επιμέρους τμήματα της πολιτικής για τις μικρομεσαίες επιχειρήσεις. Αυτό το καταστήσαμε σαφές στους συναδέλφους και καταλήξαμε κατόπιν στο συμπέρασμα στην Επιτροπή Οικονομικής Πολιτικής ότι θα έπρεπε να αυτοπεριοριστούμε στη μεθοδολογία της πολιτικής για τις μικρομεσαίες επιχειρήσεις στα πλαίσια της Επιτροπής και να μην συζητήσουμε κατόπιν καθόλου σχετικά με αυτή καθεαυτή την πολιτική σε όλες της τις λεπτομέρειες. Γι' αυτό και βλέπετε τόσο λίγες από τις γνωμοδοτήσεις σας εδώ, αλλά πιστέψτε αυτό που σας λέω εγώ και οι συνάδελφοί μου, ότι δηλαδή εκτιμούμε ιδιαίτερα τις γνωμοδοτήσεις σας.

<SPEAKER ID=170 NAME="Monti">
Κύριε Πρόεδρε, ευχαριστώ το Ευρωπαϊκό Κοινοβούλιο για την σταθερή του δέσμευση υπέρ της δράσης που επιτελεί η Επιτροπή για την προώθηση δράσεων που στοχεύουν στις μικρομεσαίες επιχειρήσεις, και ιδιαίτερα για την συμβολή του στην έκθεση της Επιτροπής του έτους 1997 σχετικά με τον συντονισμό των κοινοτικών δραστηριοτήτων υπέρ των ΜΜΕ και της βιοτεχνίας.
<P>
Είναι ζωτικής σημασίας ότι οι μικρομεσαίες επιχειρήσεις μπορούν να εκμεταλλεύονται τις ευκαιρίες που τους προσφέρονται από τα κοινοτικά προγράμματα ώστε να αξιοποιήσουν πλήρως τις δυνατότητές τους για καινοτομία και ανάπτυξη και κυρίως για δημιουργία θέσεων εργασίας, που είναι επιτακτική ανάγκη και κοινός μας στόχος.
<P>
Θα ήθελα να εκφράσω τις ευχαριστίες μου στην κυρία Thyssen για την πρόταση ψηφίσματος και την έκθεσή της, που θεωρώ κείμενα εξαιρετικά χρήσιμα και εποικοδομητικά. Επεκτείνω τις ευχαριστίες και στους άλλους βουλευτές που συνέβαλαν σε αυτήν την έκθεση, δηλαδή τους Cellai, Peter, Adam, Robles Piquer και Ferrer.
<P>
Η έκθεση της Επιτροπής παρουσιάζει μια οργανική επισκόπιση των κοινοτικών μέτρων υπέρ των μικρομεσαίων επιχειρήσεων και της βιοτεχνίας και περιγράφει τα αποτελέσματα που έχουν επιτευχθεί χάρη στην συντονισμένη προσέγγιση που υιοθετήθηκε από την Επιτροπή, ώστε όλες οι κοινοτικές πολιτικές να λάβουν υπόψη τα συμφέροντα των ΜΜΕ αλλά και για να διευκολυνθεί η πρόσβαση των επιχειρήσεων αυτών στα κοινοτικά προγράμματα.
<P>
Η συμβολή του Ευρωπαϊκού Κοινοβουλίου, όπως πάντα ιδιαίτερα στα ζητήματα που αφορούν τις ΜΜΕ, είναι ουσιαστική και φτάνει την κατάλληλη στιγμή. Είναι πράγματι ανοιχτές οι διαπραγματεύσεις σχετικά με τις προτάσεις μεταρρύθμισης των διαρθρωτικών ταμείων για την περίοδο προγραμματισμού 2000-2006, αλλά και για τα νέα προγράμματα, όπως το πέμπτο πρόγραμμα πλαίσιο έρευνας και τεχνολογικής ανάπτυξης και το νέο πρόγραμμα LEONARDO.
<P>
Είναι φανερό ότι ένας αποτελεσματικός συντονισμός θα επιφέρει πρακτικά πλεονεκτήματα για τις ΜΜΕ. Μπορώ να πω ότι στην πραγματικότητα υπήρξε ήδη μια πρόοδος, όπως υπογραμμίζει και η έκθεση της κυρίας Thyssen. Ωστόσο, η Επιτροπή δεσμεύτηκε να επιτύχει ακόμα καλύτερα αποτελέσματα στο μέλλον. Δράττω αυτήν την ευκαιρία για να θυμίσω και τον ρόλο της ομάδας Επιτρόπων για τις μικρομεσαίες επιχειρήσεις και το επιχειρησιακό πνεύμα, της οποίας προήδρευε ο Επίτροπος κ. Παπουτσής.
<P>
Ο στόχος μας είναι να βελτιώσουμε περαιτέρω τον συντονισμό των δραστηριοτήτων της Επιτροπής που αφορούν τα προγράμματα και τις δράσεις υπέρ των ΜΜΕ. Μπορώ να σας διαβεβαιώσω για την δέσμευση της Επιτροπής όσον αφορά την επίτευξη αυτού του στόχου. Θα ήθελα να παρατηρήσω ότι, σε γενικές γραμμές, συμφωνούμε με τις υποδείξεις που διατυπώθηκαν στην πρόταση ψηφίσματος.
<P>
Συγκεκριμένα θα ήθελα να υπενθυμίσω την αποφασιστική σημασία τριών ζητημάτων. Πρώτον, την ανάγκη για μια αποτελεσματική χρησιμοποίηση του κοινοτικού ορισμού για τις μικρομεσαίες επιχειρήσεις σε όλα τα προγράμματα, σε κοινοτικό και εθνικό επίπεδο. Δεύτερον, την σημασία να διευκολυνθεί η πρόσβαση των ΜΜΕ σε προγράμματα, και ιδιαίτερα στο πλαίσιο των διαρθρωτικών ταμείων και των προγραμμάτων έρευνας και κατάρτισης. Τρίτον, εξίσου σημαντικό, την ανάγκη μιας μεγαλύτερης εμπλοκής των μικρομεσαίων επιχειρήσεων κατά την προετοιμασία των προγραμμάτων που τις αφορούν, μέσω μιας άμεσης εκπροσώπευσής τους.
<P>
Θα ήθελα να προσθέσω και μερικές παρατηρήσεις. Έγινε λόγος για έναν ταχύ πολλαπλασιασμό κανονιστικών διατάξεων: αυτός είναι ένας κίνδυνος που πρέπει να έχουμε πάντα υπόψην μας, αλλά θα ήθελα ιδιαίτερα να τονίσω στον κύριο Souchet ότι τόσο οι δραστηριότητες της ομάδας εργασίας BESΤ, όσο και οι δραστηριότητες των ομάδων SLIM (απλούστερη νομοθεσία για την εσωτερική αγορά) αποβλέπουν ακριβώς - και αρχίζουν να δίνουν τα πρώτα συγκεκριμένα αποτελέσματα, όπως γνωρίζει πολύ καλά το Κοινοβούλιο - στην κανονιστική απλοποίηση, έχοντας κυρίως κατά νου τις απαιτήσεις των μικρομεσαίων επιχειρήσεων.
<P>
Ο κύριος Cellai έθιξε ένα φλέγον ζήτημα - αυτό της φορολογίας - που καταλήγει να πλήττει, ως βάρος και ως δαπάνες εκτέλεσης, συχνά με τρόπο περισσότερο από αναλογικό τις μικρομεσαίες επιχειρήσεις. Έτσι, αυτό είναι ένα καλό παράδειγμα του πώς ορισμένες δραστηριότητες της Επιτροπής, παρότι δεν αναφέρονται απευθείας και ρητώς στις μικρομεσαίες επιχειρήσεις, στοχεύουν, όμως, στην ουσία στις επιχειρήσεις αυτές. Αναφέρομαι στον αγώνα κατά του επιζήμιου φορολογικού ανταγωνισμού που τα δεκαπέντε κράτη μέλη, έπειτα από πρόταση της Επιτροπής, αποφάσισαν να ξεκινήσουν. Φυσικά, ο αγώνας κατά του επιζήμιου φορολογικού ανταγωνισμού έχει έπειτα τον σκοπό να επιτρέψει στα κράτη μέλη, όταν θα έχουν κλείσει ορισμένοι τομείς και ορισμένοι φορολογικοί παράδεισοι, να μειώσουν την συνολική φορολογική πίεση στο εσωτερικό τους και, ενώ συχνά είναι οι μεγάλες και όχι οι μικρές επιχειρήσεις αυτές που καταφέρνουν να επωφεληθούν από αυτούς τους τομείς και από αυτούς τους παραδείσους, θα είναι κυρίως οι μικρές επιχειρήσεις αυτές που θα έχουν καθαρά πλεονεκτήματα από αυτήν την μείωση της φορολογικής πίεσης που θα επιτευχθεί χάρη σε αυτόν τον αγώνα κατά του επιζήμιου φορολογικού ανταγωνισμού. Δεν θα αναφέρω έπειτα τις ιδέες που εκφράστηκαν από την Επιτροπή στο θέμα της πιθανότητας να εφαρμοστούν μειωμένοι συντελεστές ΦΠΑ στις δραστηριότητες υψηλής έντασης εργασίας, υπόθεση που στηρίχθηκε από το Κοινοβούλιο αυτό, και σχετικά με την οποία τα κράτη μέλη επιφυλάσσονται ακόμα να πάρουν μια οριστική απόφαση.
<P>
(ΕΝ) Θα ήθελα να κάνω την τελευταία μου παρατήρηση σε ένα σημείο που τόνισαν αρκετοί βουλευτές, δηλαδή τη θέση των ΜΜΕ σε σχέση με τα προγράμματα των διαρθρωτικών ταμείων. Η Επιτροπή, όντας ενήμερη της έλλειψης αναλυτικών πληροφοριών, ξεκίνησε μία αξιολόγηση κατά θέματα για τον αντίκτυπο που έχουν τα διαθρωτικά ταμεία στις ΜΜΕ. Τα τελικά αποτελέσματα θα είναι διαθέσιμα πριν από τα τέλη του 1998. Τα πρώτα αποτελέσματα αυτής της αξιολόγησης επιβεβαιώνουν προηγούμενες εκτιμήσεις, δηλαδή μερίδιο των διαρθρωτικών ταμείων που αφιερώνεται στις ΜΜΕ και τυπολογία των μέτρων. Επομένως, δεν μπορούμε πραγματικά να πούμε ότι οι πληροφορίες δεν είναι διαθέσιμες, παρ'όλο που μπορεί να μην είναι αρκετά αναλυτικές από την άποψη της διάκρισης της κατηγορίας μεγέθους των δικαιούχων, γεγονός που είναι σημαντικό. Εξάλλου, η Επιτροπή ανέλαβε μία ανάλυση των συστημάτων χρηματοοικονομικής μελέτης για μερικές χώρες, τα οποία θα χρησιμοποιηθούν για την καθοδήγηση των μελλοντικών προγραμμάτων. Πρέπει να λαμβάνεται υπόψη ότι τα κράτη μέλη είναι κατά πρώτο λόγο υπεύθυνα για την αξιολόγηση και ανάλυση της επίδοσης των προγραμμάτων των διαρθρωτικών ταμείων και θα πρέπει να ενθαρρύνονται να παρέχουν περισσότερο αναλυτικά και ακριβή στοιχεία για τη συμμετοχή των ΜΜΕ. Η μελέτη που ανέφερα πριν από λίγο δεν θα μείνει να σκονίζεται σε ένα ράφι. Σκοπός της δεν είναι μόνο η συγκέντρωση χρήσιμων στοιχείων, αλλά και η υποβολή συστάσεων για την επόμενη περίοδο προγραμματισμού για τον τρόπο βελτίωσης των μέτρων για τις ΜΜΕ και της εφαρμογής τους σε μελλοντικά προγράμματα.
<P>
Τέλος, θα ήθελα να αναφέρω επίσης το γεγονός ότι η Επιτροπή θα πρέπει να εκδώσει κατευθυντήριες γραμμές για το 1999, για να βοηθήσει τα κράτη μέλη στην προετοιμασία των μελλοντικών τους προγραμμάτων που πρόκειται να συγχρηματοδοτηθούν από τα διαρθρωτικά ταμεία. Σε αυτό πλαίσιο, θα δοθεί πολύ ιδιαίτερη προσοχή στην υποστήριξη της ανάπτυξης και της επιχειρηματικής δραστηριότητας των ΜΜΕ.

<SPEAKER ID=171 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 11.00.
<P>
(Η συνεδρίαση λήγει στις 22.15)

