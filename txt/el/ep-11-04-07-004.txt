<CHAPTER ID="004">
Εμβολιασμός κατά του καταρροϊκού πυρετού του προβάτου (συζήτηση) 
<SPEAKER ID="048" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Janusz Wojciechowski, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου για την τροποποίηση της οδηγίας 2000/75/ΕΚ όσον αφορά τον εμβολιασμό κατά του καταρροϊκού πυρετού των προβάτων - 05499/2011 - C7-0032/2011 -.
<SPEAKER ID="049" NAME="Janusz Wojciechowski" LANGUAGE="PL">
Κύριε Πρόεδρε, με μεγάλη ικανοποίηση παρουσιάζω στο Κοινοβούλιο την έκθεσή μου σχετικά με την τροποποίηση της οδηγίας όσον αφορά τον εμβολιασμό κατά του καταρροϊκού πυρετού των προβάτων, μιας ασθένειας που συνιστά τεράστιο κίνδυνο για την εκτροφή βοοειδών και αιγοπροβάτων σε πολλά κράτη μέλη της ΕΕ. Είμαι ιδιαίτερα ευτυχής που, πριν από τρία χρόνια σε αυτήν εδώ την Αίθουσα, κατά τη διάρκεια μιας προηγούμενης θητείας, είχα το προνόμιο να παρουσιάσω μια έκθεση σχετικά με μια νέα στρατηγική για την υγεία των ζώων βάσει της αρχής "η πρόληψη είναι καλύτερη από τη θεραπεία". " σημερινή τροποποίηση της οδηγίας όσον αφορά τον εμβολιασμό κατά του καταρροϊκού πυρετού των προβάτων είναι μια πρακτική συνειδητοποίηση αυτής ακριβώς της αρχής. Βελτιώνουμε την προστασία έναντι αυτής της ασθένειας και συμβάλλουμε στη βελτίωση της υγείας των ζώων. Το κόστος της θεραπείας τους θα είναι χαμηλότερο και η όλη διαδικασία εμβολιασμού θα είναι καλύτερα οργανωμένη.
<P>
" τροποποίηση σχετίζεται με το γεγονός ότι η ισχύουσα από το 2000 οδηγία προσαρμόστηκε στις συνθήκες που επικρατούσαν εκείνη την εποχή και, ειδικότερα, στα εμβόλια που ήταν τότε διαθέσιμα στην αγορά. Οι εμβολιασμοί αυτοί ήταν αναγκαίο να πραγματοποιηθούν τόσο τότε όσο και σήμερα, αλλά με κάποιους περιορισμούς λόγω του ότι υπάρχει κίνδυνος μεταφοράς του ιού από τα εμβολιασμένα ζώα στα ζώα που δεν έχουν εμβολιαστεί. Αυτό σημαίνει ότι διάφοροι περιορισμοί είναι απαραίτητοι κατά τη διάρκεια της διαδικασίας εμβολιασμού, για παράδειγμα οι εμβολιασμοί να πραγματοποιούνται σε καθορισμένες περιοχές και να εφαρμόζονται περιορισμοί στη μετακίνηση των ζώων. Αυτό επιβαρύνει τους κτηνοτρόφους και έχει ως αποτέλεσμα την περιορισμένη αποτελεσματικότητα αυτών των εμβολιασμών. " επιστήμη έχει κάνει ένα βήμα προόδου. Έχουμε μια δεύτερη γενιά εμβολίων που έχουν δοκιμαστεί και μπορούν τώρα να χορηγηθούν χωρίς τον φόβο μετάδοσης ιών σε μη εμβολιασμένα ζώα. Ως αποτέλεσμα, μπορούν να χορηγηθούν χωρίς την εφαρμογή των σημερινών περιορισμών. Ως εκ τούτου, η χορήγηση αυτών των εμβολιασμών θα είναι ευεργετική για τους κτηνοτρόφους, καθώς θα αποτελούν μικρότερη επιβάρυνση και θα είναι ασφαλώς πιο αποτελεσματικοί. Θα είναι δυνατόν να χορηγηθούν σε πολύ μεγαλύτερη έκταση.
<P>
Οι διαδικασίες κινούνται πολύ γρήγορα όσον αφορά το εν λόγω θέμα. " Επιτροπή Γεωργίας διεξήγαγε τις εργασίες της σε σύντομο χρονικό διάστημα αφότου έλαβε τη νομοθετική πρόταση από την Ευρωπαϊκή Επιτροπή, και τώρα την υποβάλει στο Κοινοβούλιο. Ελπίζουμε ότι θα καταστεί δυνατό να πραγματοποιηθούν μαζικοί εμβολιασμοί με τη χρήση του νέου εμβολίου κατά τη διάρκεια της φετινής θερινής περιόδου. Αυτός είναι ο λόγος που καθιστά απαραίτητη την τροποποίηση και ο λόγος για τον οποίο το Κοινοβούλιο, στις τροπολογίες του επί της έκθεσης που υπέβαλα, έχει συμπεριλάβει χρονοδιαγράμματα εντός των οποίων η νομοθεσία των κρατών μελών θα πρέπει να προσαρμοστεί στις απαιτήσεις της οδηγίας, έτσι ώστε οι εμβολιασμοί να μπορέσουν να πραγματοποιηθούν φέτος και να μην χρειαστεί να περιμένουμε μέχρι την επόμενη περίοδο.
<P>
Θα ήθελα να σας υπενθυμίσω την αντιπαράθεση που έχει δημιουργηθεί γύρω από την έκθεση και τις τροπολογίες της οδηγίας όσον αφορά τους πίνακες αντιστοιχίας που προτείνει η Επιτροπή. Στην έκθεσή μου, συμφωνούμε με την εισαγωγή της υποχρέωσης συμπερίληψης πινάκων αντιστοιχίας που περιέχουν πληροφορίες αναφορικά με τη μεταφορά της οδηγίας στην εθνική νομοθεσία και με το ποιες συγκεκριμένες διατάξεις μεταφέρουν διατάξεις της οδηγίας στην εθνική νομοθεσία. Αυτό θεωρείται ότι αποτελεί γραφειοκρατική απαίτηση των διοικήσεων ορισμένων κρατών μελών, αλλά θα έπρεπε να αντιμετωπίζεται διαφορετικά. Χάρη στην εισαγωγή αυτής της απαίτησης, το ευρωπαϊκό δίκαιο θα καταστεί πιο διαφανές. Θα είναι ευκολότερο για τους πολίτες να ελέγξουν αν μια οδηγία έχει μεταφερθεί στην εθνική νομοθεσία και με ποιον τρόπο. Νομίζω ότι αυτό αποτελεί μια καλή πρακτική. Απ' όσο γνωρίζω, αυτή είναι η πρώτη ή μία από τις πρώτες οδηγίες που πρόκειται να εγκριθούν και η οποία εισάγει αυτήν την απαίτηση, και θεωρώ ότι το κάνει με τον σωστό τρόπο. Αυτό θα πρέπει να γίνει συνήθης πρακτική για τη νομοθεσία μας.
<P>
Θα ήθελα για μία ακόμη φορά να σας ευχαριστήσω που μου δώσατε τη δυνατότητα να παρουσιάσω την έκθεση και φρονώ ότι βελτιώνουμε την τύχη των κτηνοτρόφων περιορίζοντας παράλληλα την ταλαιπωρία των ζώων στην ΕΕ.
<SPEAKER ID="050" NAME="Maroš Šefčovič" LANGUAGE="EN">
Κύριε Πρόεδρε, η Επιτροπή είναι ευγνώμων στο Κοινοβούλιο για τη στήριξή του προς την πρόταση σχετικά με την περαιτέρω διευκόλυνση του εμβολιασμού κατά του καταρροϊκού πυρετού των προβάτων και τη σύστασή του σε σχέση με αυτό το πολύ σημαντικό ζήτημα. Ειδικότερα θα ήθελα να ευχαριστήσω τον εισηγητή, κ. Wojciechowski, για τη δέσμευσή του όσον αφορά αυτό το θέμα.
<P>
Ο καταρροϊκός πυρετός των προβάτων αποτέλεσε πηγή σοβαρής ανησυχίας για όλους τους κτηνοτρόφους στην Ευρωπαϊκή Ένωση. Μέχρι τη δεκαετία του 1990, ο καταρροϊκός πυρετός των προβάτων εθεωρείτο εξωτική ασθένεια για την ΕΕ, με σποραδική μόνο εμφάνιση κρουσμάτων στη Νότια Ευρώπη. Ωστόσο, τα τελευταία χρόνια ξέσπασαν αρκετά επιδημικά κύματα της ασθένειας, τα οποία επηρέασαν πολλά κράτη μέλη, μεταξύ άλλων στην Κεντρική και Νότια Ευρώπη, προκαλώντας σημαντικές ζημιές στην κτηνοτροφική παραγωγή και διαταράσσοντας το εμπόριο ζώντων ζώων.
<P>
Τα τελευταία χρόνια έχει σημειωθεί σημαντική βελτίωση της κατάστασης όσον αφορά τον καταρροϊκό πυρετό των προβάτων σε ολόκληρη την ΕΕ, κυρίως χάρη στις εκστρατείες μαζικού εμβολιασμού που συγχρηματοδοτούνται σε μεγάλο βαθμό από την Ευρωπαϊκή Ένωση. " ΕΕ πρόσφερε συγχρηματοδότηση ύψους 150 εκατομμυρίων ευρώ το 2008, και διέθεσε 120 εκατομμύρια ευρώ το 2009 και 100 εκατομμύρια ευρώ για τα επόμενα χρόνια. Σύμφωνα με τους τρέχοντες κανόνες, ο εμβολιασμός επιτρέπεται μόνο σε περιοχές που υπόκεινται σε ορισμένους περιορισμούς εξαιτίας της παρουσίας της ασθένειας του καταρροϊκού πυρετού των προβάτων. Οι προτεινόμενες τροπολογίες της οδηγίας εισάγουν τη δυνατότητα χρησιμοποίησης αδρανοποιημένων εμβολίων παντού στην ΕΕ. " τροποποίηση θα επέτρεπε την ευρύτερη χρήση προληπτικού εμβολιασμού κατά του καταρροϊκού πυρετού των προβάτων και αυτό θα διασφαλίσει καλύτερο έλεγχο της ασθένειας και θα μειώσει το βάρος που δημιουργεί η ασθένεια αυτή στον αγροτικό τομέα.
<P>
" έκθεση του Κοινοβουλίου είναι εξαιρετικά επίκαιρη και σημαντική για την κατάσταση της υγείας των ζώων στην Ευρωπαϊκή Ένωση. " έκθεση ορθώς αναγνωρίζει την ανάγκη για ανάληψη επείγουσας δράσης, προκειμένου να δοθεί στα κράτη μέλη επαρκής χρόνος να εμβολιάσουν τα ζώα πριν ξεκινήσει η επόμενη περίοδος του καταρροϊκού πυρετού των προβάτων. Δεν πρέπει να λησμονούμε ότι, αν και η κατάσταση όσον αφορά τον καταρροϊκό πυρετό των προβάτων έχει βελτιωθεί σημαντικά τα τελευταία χρόνια, η ασθένεια δεν έχει εξαλειφθεί. " ΕΕ εξακολουθεί να απειλείται από την εμφάνιση νέων επιδημικών κυμάτων καταρροϊκού πυρετού των προβάτων στο μέλλον και είναι σημαντικό τα κράτη μέλη να έχουν την ευκαιρία να προστατεύσουν τα ζώα από τον ιό έναντι ενός τέτοιου κινδύνου. Τα κράτη μέλη θα πρέπει να είναι σε θέση να βελτιστοποιούν τα προγράμματα εμβολιασμού τους με στόχο τη μείωση του αντίκτυπου των μελλοντικών επιδημικών εκρήξεων καταρροϊκού πυρετού των προβάτων στην Ευρωπαϊκή Ένωση. Πράγματι, ορισμένα κράτη μέλη έχουν ήδη εκφράσει την επιθυμία τους να εφαρμόσουν αυτό το μέτρο το ταχύτερο δυνατό.
<P>
Ο εισηγητής αναφέρεται στο πραγματικά πολύ δύσκολο ζήτημα των πινάκων αντιστοιχίας, που είναι πολύ σημαντικοί για την παρακολούθηση της ορθής, ενδεδειγμένης μεταφοράς της νομοθεσίας της ΕΕ στα εθνικά νομικά συστήματα. Πρόκειται για ένα χρόνιο ζήτημα και πραγματοποιήσαμε πολλές συζητήσεις σε αυτό το Σώμα σχετικά με τον τρόπο ελέγχου και παρακολούθησης της ορθής μεταφοράς του δικαίου της ΕΕ στα εθνικά νομικά συστήματα. Μπορούμε να δούμε ότι οι πίνακες αντιστοιχίας είναι το καλύτερο εργαλείο γι' αυτόν τον σκοπό, για την παρακολούθηση και την εξασφάλιση της ορθής μεταφοράς του δικαίου της ΕΕ.
<P>
Παράλληλα, γνωρίζουμε πολύ καλά ότι, ιδίως με τέτοια επείγοντα ζητήματα όπως αυτό που συζητούμε σήμερα, πρέπει να εργαστούμε πολύ σκληρά για να βρούμε μια λύση μεταξύ του Κοινοβουλίου και του Συμβουλίου, προκειμένου να αποφευχθούν οι άσκοπες παρεμποδίσεις. Ελπίζω ότι το Συμβούλιο θα επιδείξει επαρκή ευελιξία, έτσι ώστε η νομοθεσία αυτή να μπορέσει να εγκριθεί εγκαίρως πριν από την έναρξη της περιόδου κατά την οποία μπορεί να ξεσπάσει ο καταρροϊκός πυρετός των προβάτων.
<SPEAKER ID="051" NAME="Elisabeth Jeggle" LANGUAGE="DE">
Κύριε Πρόεδρε, κύριε Επίτροπε, κυρίες και κύριοι, όπως έχει ήδη αναφερθεί, η πρόταση οδηγίας για τον εμβολιασμό κατά του καταρροϊκού πυρετού των προβάτων είναι ένα πολύ σημαντικό βήμα προς την εξάλειψη αυτής της επικίνδυνης ασθένειας των ζώων. Πρόκειται για μία ασθένεια που πλήττει τα μηρυκαστικά όπως τα βοοειδή και τα αιγοπρόβατα και μπορεί να οδηγήσει στον θάνατο των ζώων. Τα νέα αδρανοποιημένα εμβόλια δίνουν τη δυνατότητα να αποκλειστεί ο κίνδυνος μόλυνσης, έτσι ώστε αυτό το εμβόλιο να μπορεί επίσης να χρησιμοποιηθεί με επιτυχία σε περιοχές όπου η ασθένεια δεν έχει ακόμη εμφανιστεί.
<P>
Αυτό θα επιτρέψει στα κράτη μέλη να χρησιμοποιήσουν τους εμβολιασμούς πιο αποτελεσματικά, μειώνοντας σημαντικά το βάρος που δημιουργεί η ασθένεια αυτή στον γεωργικό τομέα. Τα νέα εμβόλια δίνουν τη δυνατότητα της οριστικής καταπολέμησης της ασθένειας σε ένα πραγματικά ευρύ μέτωπο, και ελπίζω ότι τα κράτη μέλη και οι κτηνοτρόφοι θα εκμεταλλευτούν αυτήν την ευκαιρία. Παρέχει μεγαλύτερη ασφάλεια και συνιστά αναμφισβήτητα σημαντική βελτίωση για την υγεία των ζώων.
<P>
Όσο περισσότερο περιορίζουμε την εξάπλωση του καταρροϊκού πυρετού των προβάτων με τη χρησιμοποίηση των νέων εμβολίων τόσο καλύτερες θα είναι οι ευκαιρίες εξαγωγής ζώων εκτροφής προς όφελος της οικονομίας.
<P>
Προκειμένου να μπορέσει να τεθεί σε ισχύ η οδηγία και τα νέα εμβόλια να καταστούν διαθέσιμα, είναι, πράγματι, σημαντικό να λάβουμε γρήγορα μια απόφαση. Τη Δευτέρα, η Επιτροπή Γεωργίας και Ανάπτυξης της Υπαίθρου έστειλε ένα σαφές μήνυμα εγκρίνοντας ομόφωνα την έκθεση, και η Κοινοβουλευτική Ομάδα του Ευρωπαϊκού Λαϊκού Κόμματος (Χριστιανοδημοκράτες) θα ακολουθήσει το παράδειγμά της στη σημερινή ψηφοφορία στην Ολομέλεια. Υποστηρίζω την έκκληση του εισηγητή να παραμείνουν στην έκθεση οι πίνακες αντιστοιχίας. Άλλωστε, δεν μπορούμε να λαμβάνουμε αποφάσεις στην Ευρώπη αν τα κράτη μέλη δεν παρέχουν πληροφορίες για το πώς αυτές εφαρμόζονται. Χρειαζόμαστε επίσης αυτήν τη διαφάνεια -και το λέω αυτό με μεγάλη σαφήνεια στο Συμβούλιο- προκειμένου να ενισχυθεί η αξιοπιστία της ΕΕ.
<P>
Τέλος, θα ήθελα να ευχαριστήσω τον εισηγητή για το ικανοποιητικό του έργο και την εποικοδομητική συνεργασία. Σας ευχαριστώ πολύ! " έκθεση θα λάβει τη στήριξή μας.
<SPEAKER ID="052" NAME="John Stuart Agnew" AFFILIATION="EFD">
(EN) Κύριε Πρόεδρε, θέλω να κάνω μια επισήμανση και όχι ερώτηση. " ψήφος δεν ήταν ομόφωνη, επειδή εγώ δεν ψήφισα υπέρ.
<SPEAKER ID="053" NAME="Sergio Gutiérrez Prieto" LANGUAGE="ES">
Κύριε Πρόεδρε, ο καταρροϊκός πυρετός των προβάτων αποτελεί σταθερή απειλή για τα ζώα μας και, ως εκ τούτου, για τη δημόσια υγεία.
<P>
Μέχρι στιγμής, χρησιμοποιούσαμε ενεργά εμβόλια για να καταπολεμήσουμε αυτήν την ασθένεια, η χρήση των οποίων συνεπάγεται την ανάγκη περιορισμού της μετακίνησης των ζώων σε ορισμένες ζώνες, προκειμένου να αποτραπεί η εξάπλωση του ιού στα μη μολυσμένα ζώα.
<P>
" χρήση του εμβολίου, η χρήση του εμβολιασμού, ήταν συνεπώς περιορισμένη σε ζώνες όπου είχαν εντοπιστεί στο παρελθόν μολυσμένα ζώα. Αυτό ήταν επιζήμιο για τους κτηνοτρόφους που επλήγησαν, οι οποίοι υπέφεραν για δύο λόγους: πρώτον, εξαιτίας της ασθένειας, και δεύτερον, εξαιτίας των περιορισμών.
<P>
Όλα αυτά τα προβλήματα μπορούν προφανώς να αποφευχθούν μέσω της χρήσης ενός νέου αδρανοποιημένου εμβολίου, το οποίο, πέραν του ότι θα αποτρέψει δυνητικές αναταραχές στην εσωτερική κτηνοτροφική αγορά, θα επιτρέψει επίσης την ανάπτυξη νέων, πιο εκτεταμένων -και αυτό είναι που έχει όντως σημασία- στρατηγικών πρόληψης για την καταπολέμηση αυτής της ασθένειας.
<P>
Είναι, συνεπώς, ζωτικής σημασίας για τον κτηνοτροφικό κλάδο να τροποποιήσουμε την οδηγία, έτσι ώστε να επιτραπεί η χρήση αυτού του εμβολίου, και να το κάνουμε το συντομότερο δυνατόν.
<P>
Κυρίες και κύριοι, η τήρηση των Συνθηκών μας, ιδίως όσον αφορά τους πίνακες αντιστοιχίας, δεν θα πρέπει να αποτελεί δικαιολογία για να μην τεθεί σε ισχύ αυτή η ρύθμιση πριν από το καλοκαίρι. Μια τέτοια καθυστέρηση θα προκαλούσε μόνο περαιτέρω ζημιά στους κτηνοτρόφους.
<SPEAKER ID="054" NAME="Marit Paulsen" LANGUAGE="SV">
Κύριε Πρόεδρε, θα ήθελα να πω ένα μεγάλο ευχαριστώ στον κ. Wojciechowski για την εξαιρετική και αποδοτική εργασία του. Οι προηγούμενοι ομιλητές ανέφεραν ήδη περί τίνος πρόκειται: πρόκειται για ένα νέο αποτελεσματικό εμβόλιο. Θα ήθελα, ως εκ τούτου, να χρησιμοποιήσω τα λίγα δευτερόλεπτα που έχω στη διάθεσή μου για να επισημάνω ότι πρόκειται ίσως για την πρώτη απτή απόδειξη του τι θα συμβεί στη γεωργία μας όταν το κλίμα αλλάξει δραματικά. Στη χώρα μου, τη Σουηδία, η ιδέα ότι θα είχαμε μια ασθένεια όπως ο καταρροϊκός πυρετός των προβάτων στα μηρυκαστικά θα φαινόταν εντελώς παράλογη πριν από τέσσερα-πέντε χρόνια. Ήταν μια σποραδική ασθένεια στη Νότια Ευρώπη. Σήμερα όμως αποτελεί πραγματικότητα και αντιμετωπίσαμε ήδη την πρώτη μας επιδημία. Είναι, συνεπώς, πολύ σημαντικό να προχωρήσουμε τώρα με τον εμβολιασμό, αλλά είναι επίσης εξαιρετικά σημαντικό, όταν μιλάμε για το κλίμα, το περιβάλλον και το μέλλον, να συνειδητοποιήσουμε ότι δεν είναι μόνο η ξηρασία και η κατακρήμνιση που θα αλλάξουν. Μια μεγάλη αλλαγή στο κλίμα θα συνοδευτεί και από κάτι αρκετά διαφορετικό: επιδημίες ασθενειών και επιζωοτίες τόσο στους ανθρώπους όσο και στα ζώα. Πρέπει να το συμπεριλάβουμε και αυτό στην εξίσωση όταν συζητούμε τη στρατηγική Ευρώπη 2020, για παράδειγμα. Ποια κατεύθυνση σκοπεύουμε να ακολουθήσουμε; Αυτό είναι επίσης σημαντικό να το κατανοήσουμε εμείς, ως νομοθέτες. Μπορούμε να λάβουμε αποφάσεις μόνο βάσει των γνώσεων που έχουμε σήμερα, αλλά πρέπει να έχουμε την ευελιξία να μπορούμε να λαμβάνουμε νέες αποφάσεις όταν αποκτούμε νέες γνώσεις και -στην προκειμένη περίπτωση- νέα εμβόλια.
<SPEAKER ID="055" NAME="James Nicholson" LANGUAGE="EN">
Κύριε Πρόεδρε, καταρχάς, θα ήθελα να ευχαριστήσω τον κ. Wojciechowski για την ταχύτητα με την οποία κατόρθωσε να φέρει αυτήν την έκθεση προς συζήτηση στο Σώμα. Εργάστηκε εξαιρετικά σκληρά για το θέμα αυτό. Θέλω να επανέλθω στο ζήτημα των πινάκων αντιστοιχίας. Ο Επίτροπος είπε ότι ήλπιζε πως θα ήταν αρκετά καλοί, αλλά πρέπει να του πω ότι η "ελπίδα" δεν αρκεί. Πρόκειται για μια πολύ σοβαρή ασθένεια την οποία πρέπει να θέσουμε υπό έλεγχο αυτό το καλοκαίρι. Φορέας της ασθένειας είναι μικρές μύγες, οι λεγόμενες κηκιδόμυγες, και πρέπει να την θέσουμε υπό έλεγχο αυτό το καλοκαίρι.
<P>
Ο κ. Wojciechowski έκανε το χρέος του και δεν μπορεί να κατηγορηθεί για οιαδήποτε καθυστέρηση. Θα ήταν κρίμα αν οι εσωτερικές διαμάχες στις Βρυξέλλες ή η υπερβολική γραφειοκρατία είχαν ως αποτέλεσμα κάποια καθυστέρηση. Σίγουρα χρειάζεται να αναλάβουμε δράση, επειδή η ασθένεια ταξιδεύει με εξαιρετική ταχύτητα και πρέπει να μπορέσουμε να προβούμε σε εμβολιασμούς εκτός των ζωνών που έχουν πληγεί. Πρέπει να υπενθυμίσω στο Κοινοβούλιο ότι σε πολλές περιπτώσεις, όπως είπαν ο κ. Wojciechowski και άλλοι, η πρόληψη είναι καλύτερη από τη θεραπεία. Στην προκειμένη περίπτωση, νομίζω ότι πρέπει να κινηθούμε γρήγορα, και θέλω η Επιτροπή να μας διαβεβαιώσει ότι δεν θα υπάρξει περιττή γραφειοκρατία.
<SPEAKER ID="056" NAME="John Stuart Agnew" LANGUAGE="EN">
Κύριε Πρόεδρε, πρόκειται για μια ασθένεια για την οποία οι κτηνοτρόφοι θα πρέπει να λάβουν τις δικές τους αποφάσεις, βάσει των ιδιαίτερων συνθηκών τους. Ως βρετανός κτηνοτρόφος, θα εμπιστευτώ μια κτηνιατρική σύσταση και όχι την άποψη γραφειοκρατών σε άλλες χώρες. Εκτιμώ τη στήριξη του βρετανού φορολογούμενου που χρηματοδοτεί τα εμβόλια μου και είμαι απογοητευμένος που η ΕΕ πρέπει να παρέμβει και εδώ. Εσείς μας μεταδώσατε αυτήν την ασθένεια. Σας παρακαλώ μην επιδεινώνετε τα πράγματα.
<P>
Συζητούμε τώρα αυτό το ζήτημα παρά τις διαβεβαιώσεις ότι η Συνθήκη της Λισαβόνας δεν αποτέλεσε θεμελιώδη αλλαγή. Αν είναι έτσι, τότε γιατί τόσο πολλά μέτρα, μεγάλα και μικρά, όπως το συγκεκριμένο, πρέπει να αναδιατυπωθούν προκειμένου να συμμορφωθούν με τη Συνθήκη για τη λειτουργία της Ευρωπαϊκής Ένωσης; Δεν γνωρίζουμε πώς πρόκειται να επιλυθεί το ζήτημα των πινάκων αντιστοιχίας, και αυτό το θέμα καταδεικνύει με τον καλύτερο δυνατό τρόπο τη σύγχυση στην οποία μπορεί να οδηγήσει η λεγόμενη συναπόφαση. Ενώ η βρετανική κυβέρνηση θα προβεί στις απαραίτητες δαπάνες για να συμμορφωθεί με τις ιδέες σας, άλλα κράτη μέλη μπορεί να βλέπουν τα πράγματα πολύ διαφορετικά.
<SPEAKER ID="057" NAME="Diane Dodds" AFFILIATION="NI">
(EN) Κύριε Πρόεδρε, θέλω να ευχαριστήσω τον εισηγητή γι' αυτήν την έκθεση. Ενώ είμαι γενικά υπέρ της αρχής την οποία πρεσβεύει αυτή η έκθεση, θα ήθελα να προσθέσω ότι το εμβόλιο αυτό θα πρέπει να χρησιμοποιείται μόνο όταν η αρμόδια αρχή εντοπίσει σοβαρό κίνδυνο για τον πληθυσμό των ζώων. Στη Βόρεια Ιρλανδία, τόσο οι κτηνοτρόφοι όσο και το Υπουργείο Γεωργίας και Αγροτικής Ανάπτυξης έχουν εργαστεί εξαιρετικά σκληρά για να κρατήσουν τη Βόρεια Ιρλανδία απαλλαγμένη από τη νόσο.
<P>
Είναι σημαντικό η Επιτροπή και το Συμβούλιο να αναγνωρίσουν καθεστώς ζώνης απαλλαγμένης από νόσους εντός της ΕΕ και να θεσπίσουν διασφαλίσεις γι' αυτές τις ζώνες. Ωστόσο, εξακολουθεί να υπάρχει σημαντικός κίνδυνος εντός της Ευρώπης η ασθένεια αυτή να εξαπλωθεί και, ως αποτέλεσμα, πιστεύω ότι είναι απαραίτητο η Βόρεια Ιρλανδία να έχει τη δυνατότητα να χρησιμοποιήσει τα εμβόλια. Είναι επιτακτική ανάγκη η αρμόδια αρχή να παρακολουθεί τις μετακινήσεις και να επιβάλλει εμπορικούς αποκλεισμούς όπου είναι απαραίτητο, προκειμένου να σταματά η εξάπλωση του καταρροϊκού πυρετού των προβάτων και να υιοθετούνται οι ορθές πρακτικές από όλους τους παράγοντες.
<P>
Είναι σημαντικό όλα τα κράτη μέλη να εργαστούν εποικοδομητικά από κοινού για να μειωθεί ο κίνδυνος της εξάπλωσης αυτής της ασθένειας και να προστατευθεί ο κλάδος από μια μείζονα επιδημική έκρηξη. " επικοινωνία μεταξύ των κρατών μελών και της Επιτροπής είναι ζωτικό στοιχείο της παρακολούθησης και του ελέγχου των επιδημικών εκρήξεων της ασθένειας. Θα ενθαρρύνω αυτήν την προσπάθεια.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Κύριε Πρόεδρε, οι επιδημίες, όπως ο καταρροϊκός πυρετός των προβάτων, έχουν σοβαρό αντίκτυπο όχι μόνο στους κτηνοτρόφους, αλλά και στους καταναλωτές και στην ευρωπαϊκή οικονομία γενικά, ως αποτέλεσμα του ότι προκαλούν θνησιμότητα των ζώων και διακοπή στο εμπόριο.
<P>
Οι περιορισμοί στη μετακίνηση των ζώων πλήττουν σοβαρά τους οικονομικούς πόρους των τοποθεσιών ή των περιοχών στις οποίες επιβάλλονται. Με μια εκστρατεία προληπτικού εμβολιασμού, για παράδειγμα, σύμφωνα με την ισχύουσα νομοθεσία, μια ζώνη περιορισμού πρέπει να διατηρηθεί ακόμη και αν δεν έχει καταγραφεί κανένα κρούσμα καταρροϊκού πυρετού των προβάτων. Για τον λόγο αυτόν, το μέτρο που προτείνει η Επιτροπή είναι δίκαιο και οικονομικά επωφελές για τους παραγωγούς και τους καταναλωτές. Ταυτόχρονα, το μέτρο συνάδει με την αρχή της χρησιμοποίησης κάθε επιστημονικής προόδου στη γεωργία.
<P>
Θα πρέπει επίσης να αναφέρω τη μέχρι στιγμής σημαντική συμβολή των ευρωπαϊκών ταμείων στη βελτίωση της κατάστασης όσον αφορά την επιδημία του καταρροϊκού πυρετού των προβάτων. " Ένωση έχει συγχρηματοδοτήσει μεγάλες εκστρατείες εμβολιασμού, που ανήλθαν σε 370 εκατομμύρια ευρώ τα τρία τελευταία χρόνια, όπως ανέφερε επίσης ο Επίτροπος. Πιστεύω ότι η συγχρηματοδότηση των προγραμμάτων εμβολιασμού θα πρέπει επίσης να συνεχιστεί τα ερχόμενα χρόνια, δεδομένης της αποτελεσματικότητάς τους και του νέου, πολύ απλούστερου νομοθετικού πλαισίου το οποίο συζητάμε σήμερα.
<SPEAKER ID="059" NAME="Paolo De Castro" AFFILIATION="S&amp;D">
(IT) Κύριε Πρόεδρε, κυρίες και κύριοι, καταρχάς, θα ήθελα να ευχαριστήσω τον κ. Wojciechowski και όλους τους σκιώδεις εισηγητές για το έργο που επιτέλεσαν όσον αφορά αυτήν την έκθεση, η οποία έχει ως στόχο να καταστήσει πιο ευέλικτους τους κανόνες για τον εμβολιασμό κατά του καταρροϊκού πυρετού των προβάτων. " Επιτροπή Γεωργίας και Ανάπτυξης της Υπαίθρου κατέβαλε κάθε δυνατή προσπάθεια για να εγκρίνει επειγόντως το κείμενο, προκειμένου η εκστρατεία εμβολιασμού να μπορέσει να πραγματοποιηθεί πριν από το καλοκαίρι.
<P>
" Ευρωπαϊκή Επιτροπή παρουσίασε μια πρόταση που δεν λάμβανε υπόψη την έγκριση της Συνθήκης της Λισαβόνας. Με άλλα λόγια, άφηνε την εξουσία λήψης αποφάσεων αποκλειστικά στο Συμβούλιο, αποκλείοντας εντελώς το Κοινοβούλιο. Μετά από έντονες συζητήσεις, για τις οποίες θα ήθελα να ευχαριστήσω τη Νομική Υπηρεσία του Κοινοβουλίου και τη γραμματεία της Επιτροπής Γεωργίας και Ανάπτυξης της Υπαίθρου, κατορθώσαμε να καταλήξουμε σε συμφωνία σχετικά με την αλλαγή της νομικής βάσης, σύμφωνα με το άρθρο 43, παράγραφος 2 της Συνθήκης· με άλλα λόγια, εντός του πλαισίου της συνήθους νομοθετικής διαδικασίας.
<P>
Τώρα αναμένουμε από το Συμβούλιο να είναι εξίσου αποτελεσματικό όσον αφορά την αποδοχή της θέσης μας και τη συμπερίληψη των πινάκων αντιστοιχίας, προκειμένου να δοθεί μια άμεση απάντηση στους ευρωπαίους κτηνοτρόφους.
<SPEAKER ID="060" NAME="Liam Aylward" AFFILIATION="ALDE">
(EN) Κύριε Πρόεδρε, χάρη στον συνδυασμό εμβολίων και περιορισμών στη μετακίνηση των ζώων, ο αριθμός των κρουσμάτων καταρροϊκού πυρετού των προβάτων έχει μειωθεί σημαντικά τα τελευταία χρόνια. " ασθένεια προκαλεί έντονο πόνο και τον θάνατο των μολυσμένων ζώων και έχει σοβαρό αρνητικό αντίκτυπο στην αγροτική οικονομία και την αγροτική κοινότητα. Επικροτώ τα μέτρα που επιτρέπουν στα κράτη μέλη να χρησιμοποιούν αδρανοποιημένα εμβόλια κατά του καταρροϊκού πυρετού των προβάτων σε ζώνες που δεν έχουν πληγεί από την ασθένεια, και ευχαριστώ τον εισηγητή για την εργασία του σε αυτό το ζήτημα.
<P>
Θα πρέπει να δοθεί στα κράτη μέλη η ευελιξία να είναι προορατικά και να αξιοποιούν τις τεχνολογικές προόδους στην παραγωγή εμβολίων, μειώνοντας κατ' αυτόν τον τρόπο το βάρος που δημιουργεί η ασθένεια αυτή στον γεωργικό κλάδο και προλαμβάνοντας την εμφάνιση κρουσμάτων χωρίς να στερήσουμε από τα κράτη μέλη το καθεστώς της απαλλαγμένης από νόσους ζώνης, όπως συνέβαινε στο παρελθόν. Ο εμβολιασμός αποτελεί ένα αποτελεσματικό κτηνιατρικό μέτρο αντιμετώπισης του καταρροϊκού πυρετού των προβάτων το οποίο, όταν συνοδευτεί από περαιτέρω μέτρα όπως η επιτήρηση, καθιστά την εξάλειψη της ασθένειας στην Ευρώπη μια πραγματική πιθανότητα.
<P>
Ο εμβολιασμός με σκοπό τον έλεγχο και τελικά την εξάλειψη της ασθένειας θα οδηγήσει σε μειωμένες οικονομικές ζημίες και θα ωφελούσε την ευρωπαϊκή κτηνοτροφία.
<SPEAKER ID="061" NAME="Julie Girling" AFFILIATION="ECR">
(EN) Κύριε Πρόεδρε, αυτή η νομοθεσία θα δώσει στους αγρότες ευελιξία, επιλογή και ελπίδα, και αυτό με χαροποιεί.
<P>
Εδώ και πάρα πολύ καιρό, η στρατηγική εμβολιασμού μας παρεμποδίζεται από το γεγονός ότι δεν έχουμε αναπτύξει αρκετά εξελιγμένα προϊόντα που να επιτρέπουν τον εμβολιασμό των ζώων έξω από τις ζώνες αποκλεισμού. Το γεγονός ότι ένας αγρότης βρίσκεται σε μια ζώνη αποκλεισμού μπορεί να είναι καταστροφικό για τους πόρους διαβίωσης του. Μπορεί να είναι επίσης καταστροφικό το να μην προστατεύει κανείς τα ζώα του από την ασθένεια, ιδίως μια ασθένεια τόσο επιβλαβή και μολυσματική όσο ο καταρροϊκός πυρετός των προβάτων. " ανάπτυξη νέων εμβολίων και οι αλλαγές των κανόνων που ελπίζω ότι θα εγκρίνει σήμερα το Κοινοβούλιο θα επιτρέψουν στο "νωμένο Βασίλειο να αποκτήσει το καθεστώς ζώνης απαλλαγμένης από τον καταρροϊκό πυρετό των προβάτων. Θα επιτρέψει την περισσότερο ελεύθερη μετακίνηση των ζώων και θα εξοικονομήσει πόρους στις αγροτικές περιοχές.
<P>
Ωστόσο, είναι ζωτικής σημασίας οι κανόνες αυτοί να τεθούν σε ισχύ το συντομότερο δυνατόν. Οι αγρότες στα δυτικά της χώρας πρέπει να μπορέσουν να προβούν σε εμβολιασμούς πριν από το τέλος Μαΐου, προκειμένου να διασφαλιστεί ότι τα ζώα είναι πλήρως προστατευμένα. Όλοι εμείς εδώ κατανοούμε το υπόβαθρο της μάχης που έχει ξεσπάσει μεταξύ των θεσμικών οργάνων όσον αφορά τους πίνακες αντιστοιχίας, όμως μπορώ να σας πω ότι οι αγρότες που εκπροσωπώ δεν το κατανοούν και στηρίζονται σε εμάς, στους εκλεγμένους αντιπροσώπους τους, που οφείλουμε να διευθετήσουμε το ζήτημα εκ μέρους τους. Πρόκειται για ένα επείγον ζήτημα και η κοινή λογική πρέπει να πρυτανεύσει. Ας προχωρήσουμε με αυτό τώρα, ας συμφωνήσουμε σε μια ταχεία διαδικασία για τέτοιου είδους επείγοντα ζητήματα και ας προχωρήσουμε στον εμβολιασμό των ζώων μας.
<SPEAKER ID="062" NAME="Elisabeth Köstinger" AFFILIATION="PPE">
(DE) Κύριε Πρόεδρε, ο καταρροϊκός πυρετός των προβάτων είναι μια επιδημία των ζώων που πλήττει τα μηρυκαστικά και έχει ήδη προκαλέσει σοβαρή ζημιά σε ολόκληρο τον κλάδο της κτηνοτροφίας και της παραγωγής. Από το ξέσπασμα της επιδημίας σε ορισμένα κράτη μέλη το 2000 έχει προκληθεί σημαντική οικονομική ζημιά. Όπως πάντα, όταν σημειώνονται οικονομικές απώλειες, η χρηματοοικονομική ζημία πλήττει περισσότερο εκείνους που βρίσκονται στη βάση της παραγωγικής αλυσίδας. Συγκεκριμένα, το ακμάζον εμπόριο βοοειδών εκτροφής κατέρρευσε. Παρά τον εμβολιασμό, οι εξαγωγές παρέλυσαν εντελώς σε ορισμένες χώρες. Ακόμη και στην Αυστρία, όπου η εκτροφή βοοειδών έχει μακρά παράδοση, πολλοί αγρότες είδαν τους πόρους διαβίωσής τους να απειλούνται.
<P>
Πρέπει τώρα να αφιερώσουμε χρόνο στην ανάληψη προληπτικής δράσης. " ασθένεια δεν έχει εξαλειφθεί και θα μπορούσε να επανεμφανιστεί ανά πάσα στιγμή. Πρέπει να διδαχθούμε από την εμπειρία και να μπορέσουμε να προσφέρουμε βοήθεια γρήγορα. Ό,τι ίσχυε πριν από δέκα χρόνια δεν ισχύει πλέον. " παλιά οδηγία του 2000 για τα μέτρα καταπολέμησης του καταρροϊκού πυρετού των προβάτων πρέπει να βελτιωθεί και να επικαιροποιηθεί.
<P>
Οι κανόνες για τον εμβολιασμό που ίσχυαν εκείνη την περίοδο πρέπει να προσαρμοστούν στις τεχνολογικές εξελίξεις, προκειμένου να καταπολεμηθεί αποτελεσματικότερα ο καταρροϊκός πυρετός των προβάτων και να μειωθεί το βάρος για τους αγρότες. Οι κανόνες εκείνης της περιόδου είχαν σχεδιαστεί για τη χρησιμοποίηση ζώντων εξασθενημένων εμβολίων, που ήταν και τα μόνα διαθέσιμα όταν εγκρίθηκε η οδηγία πριν από μία δεκαετία. Τα σημερινά εμβόλια είναι πιο προηγμένα. Πρέπει να λάβουμε υπόψη αυτό το γεγονός.
<P>
Επικροτώ την ταχεία ανάληψη δράσης από πλευράς της Επιτροπής και του Κοινοβουλίου και υποστηρίζω την ταχεία εφαρμογή της νέας οδηγίας. Ως αντιπρόσωπος της γεωργικής κοινότητας, γνωρίζω πόσο σημαντικό είναι να λαμβάνουμε υπόψη τον ετήσιο κύκλο. " γρήγορη λήψη μιας απόφασης θα μας επιτρέψει να έχουμε έναν χρήσιμο και ενιαίο κανόνα μέχρι το φθινόπωρο, πράγμα που είναι προς το συμφέρον των κρατών μελών και, πάνω απ' όλα, των κτηνοτρόφων και των αγροτών. Ευχαριστώ πολύ τον εισηγητή.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Κύριε Πρόεδρε, κύριε Επίτροπε, κυρίες και κύριοι, δεν έχω καμία ουσιαστική αντίρρηση στις προτάσεις αυτού του νομοθετικού ψηφίσματος, και θα ήθελα να συγχαρώ την Επιτροπή γι' αυτήν την πρωτοβουλία, η οποία αποσκοπεί στο να αναγνωρίσει επιστημονικές εξελίξεις και να επιτρέψει τη χρήση εμβολίων κατά του καταρροϊκού πυρετού των προβάτων εκτός των ζωνών που υπόκεινται σε περιορισμούς μετακίνησης των ζώων, καθώς αυτό το είδος εμβολίου δεν παρουσιάζει κανέναν κίνδυνο ως προς την ανεπιθύμητη κυκλοφορία του ιού.
<P>
Θα ήθελα επίσης να συγχαρώ και να εκφράσω τις ευχαριστίες μου για το έργο που πραγματοποίησε ο εισηγητής για την Επιτροπή Γεωργίας και Ανάπτυξης της Υπαίθρου, ο κ. Wojciechowski, και ο πρόεδρός της, ο κ. De Castro, το οποίο επέτρεψε στο Συμβούλιο και την Επιτροπή να καταλήξουν σε άμεση συμφωνία όσον αφορά τη νομική βάση αυτής της πρότασης. Ως εκ τούτου, σε αντίθεση με ό,τι είχε προταθεί αρχικά, το Κοινοβούλιο και το Συμβούλιο μοιράζονται από κοινού τις νομοθετικές εξουσίες σύμφωνα με τη συνήθη νομοθετική διαδικασία που θεσπίστηκε από τη Συνθήκη της Λισαβόνας.
<P>
" Επιτροπή Γεωργίας και Ανάπτυξης της Υπαίθρου συζήτησε και ενέκρινε την έκθεσή της σε σύντομο χρονικό διάστημα, προκειμένου να επιτρέψει τη διεξαγωγή της σημερινής ψηφοφορίας, έτσι ώστε το επόμενο βήμα προς την κατεύθυνση της συμφωνίας με το Συμβούλιο να μπορέσει να πραγματοποιηθεί το συντομότερο δυνατό και οι νέες διατάξεις αυτής της οδηγίας να τεθούν σε ισχύ. Θα ήθελα, ως εκ τούτου, να καλέσω το Συμβούλιο να καταλήξει σε συμβιβασμό με τη θέση της Επιτροπής και του Κοινοβουλίου, η οποία είμαι βέβαιος ότι θα εγκριθεί σήμερα εδώ με μεγάλη πλειοψηφία.
<SPEAKER ID="064" NAME="Horst Schnellhardt" AFFILIATION="PPE">
(DE) Κύριε Πρόεδρε, κυρίες και κύριοι, η προσαρμογή των κανόνων για τον εμβολιασμό κατά του καταρροϊκού πυρετού των προβάτων συνάδει με τη νέα πολιτική της ΕΕ για τον εμβολιασμό όπως εκφράζεται στη στρατηγική για την υγεία των ζώων 2007-2013, που έχει ως σύνθημα: "" πρόληψη είναι καλύτερη από τη θεραπεία".
<P>
Μια πιο ευέλικτη διαδικασία για τον εμβολιασμό των ζώων είναι απαραίτητη αν θέλουμε να καταπολεμήσουμε επιδημίες όπως ο καταρροϊκός πυρετός των προβάτων πιο αποτελεσματικά και να μειώσουμε τον αντίκτυπό τους στην κτηνοτροφία. " μεγαλύτερη ευελιξία και πρόληψη θα ήταν αναμφίβολα επιθυμητές για ορισμένες επιδημίες ζώων.
<P>
Μια αυστηρή πολιτική μη εμβολιασμού όπως αυτή που ακολουθούσαμε επί μακρόν στην ΕΕ δεν έχει πλέον λόγο ύπαρξης. Κατά συνέπεια, είμαι της γνώμης ότι κάνουμε ένα σωστό βήμα εδώ. Θα ήθελα επίσης να υποστηρίξω την κ. Paulsen, η οποία είπε ότι πρέπει να περιμένουμε να δούμε και άλλες επιδημίες ζώων στο εγγύς μέλλον ως αποτέλεσμα της αλλαγής του κλίματος. Αυτό, με τη σειρά του, υποδεικνύει ότι χρειαζόμαστε μια σαφή στρατηγική, και εδώ φυσικά μπορούμε να την εφαρμόσουμε σωστά στην πράξη. Σε αυτό το πλαίσιο, θα ήθελα επίσης να επαναλάβω ότι δεν θα πρέπει να υπάρξει καμία περαιτέρω συζήτηση περί σφαγής στην Επιτροπή.
<P>
Στην περίπτωση του καταρροϊκού πυρετού των προβάτων, επωφεληθήκαμε φυσικά από το γεγονός ότι υποστηρίξαμε την έρευνα και έχουμε τώρα ένα αδρανοποιημένο εμβόλιο και είμαστε σε θέση να διεξαγάγουμε εκτενή εμβολιασμό, ο οποίος στο παρελθόν ήταν πολύ επικίνδυνος και πολύ δύσκολος. Βρισκόμαστε, συνεπώς, μπροστά σε μια νέα κατάσταση.
<P>
Θα ήθελα επίσης να ευχαριστήσω τον εισηγητή για το γεγονός ότι εργάστηκε τόσο γρήγορα. Όπως μας έχει διδάξει η εμπειρία, θα πρέπει να αναμένουμε τα πρώτα κρούσματα στο τέλος του καλοκαιριού και αρχές του φθινοπώρου. Συνεπώς, τα κράτη μέλη πρέπει να καταρτίσουν στρατηγικές εμβολιασμού και να τις εφαρμόσουν.
<P>
Στον κ. Agnew, θα ήθελα να πω ότι αν έχετε έναν καλό κτηνίατρο, τότε θα συστήσει εμβολιασμό, επειδή αυτό θέλουν οι κτηνίατροι που γνωρίζω προσωπικά και αυτό έχω ακούσει επανειλημμένα κατά τη διάρκεια των συζητήσεων.
<P>
Φυσικά, δεν είναι αυτό το τέλος. " Επιτροπή πρέπει να εκπονήσει εκτελεστικούς κανονισμούς και να τους προσαρμόσει στη νέα διαδικασία, και αυτό πρέπει να γίνει τόσο γρήγορα όσο εξελίχθηκαν τα πράγματα εδώ στο Κοινοβούλιο. Καλώ, ως εκ τούτου, την Επιτροπή να εργαστεί γρήγορα για να μπορέσουμε να χρησιμοποιήσουμε στην πράξη αυτήν την επιστημονική πρόοδο πριν από το τέλος του έτους.
<SPEAKER ID="065" NAME="Marc Tarabella" AFFILIATION="S&amp;D">
(FR) Κύριε Πρόεδρε, κύριε Επίτροπε, κυρίες και κύριοι, είμαι ευγνώμων στον συνάδελφό μας, κ. Wojciechowski, για την έκθεσή του, η οποία μας υπενθυμίζει τη σημασία της κατάλληλης νομοθεσίας σε αυτό το θέμα.
<P>
Ωστόσο, ανεξαρτήτως του αν το εμβόλιο είναι ζωντανό εξασθενημένο ή αδρανοποιημένο, με τις γνώσεις που έχουμε σήμερα, οι αιματολογικές εξετάσεις δεν μας δίνουν τη δυνατότητα να προσδιορίσουμε τον τρόπο με τον οποίο ο παθογόνος οργανισμός εισήλθε στο αίμα του ζώου - με άλλα λόγια αν προήλθε από ένα εμβόλιο ή από τη φύση. Ως εκ τούτου, εάν δεν αναπτυχθεί ένα χαρακτηρισμένο αδρανοποιημένο εμβόλιο -δηλαδή ένα εμβόλιο ο παθογόνος οργανισμός του οποίου προέρχεται από εμβόλιο- θα είναι αδύνατον να κάνουμε τη διάκριση μεταξύ ενός εμβολιασμένου ζώου και ενός ζώου που έχει μολυνθεί από τον ιό. Ωστόσο, αυτό αποτελεί απαραίτητη προϋπόθεση για να ανακηρυχθεί μια περιοχή ή μια χώρα ασφαλής από οιαδήποτε μόλυνση. Υπάρχει μεγάλος κίνδυνος, ως εκ τούτου, χώρες που είναι προστατευμένες από οποιαδήποτε μόλυνση να θέσουν εμπορικούς φραγμούς μεταξύ αυτών και χωρών που χρησιμοποιούν αυτό το αδρανοποιημένο εμβόλιο.
<P>
Συνεπώς, η Ευρωπαϊκή Ένωση έχει καθήκον να ενθαρρύνει τη συνεχιζόμενη έρευνα για ένα χαρακτηρισμένο αδρανοποιημένο εμβόλιο, προκειμένου να διασφαλίσει μεγαλύτερη βιοπροστασία εντός της Ένωσης, πράγμα που θα μας δώσει τη δυνατότητα να συνδυάσουμε τις προσεγγίσεις μας για την υγεία και το εμπόριο πιο αποτελεσματικά.
<SPEAKER ID="066" NAME="Mairead McGuinness" AFFILIATION="PPE">
(EN) Κύριε Πρόεδρε, αξίζει να σημειωθεί το σχόλιο του Επιτρόπου ότι τα κρούσματα του καταρροϊκού πυρετού των προβάτων μειώνονται: 48.000 κρούσματα το 2008 και 120 το 2010. Ωστόσο, δεν είμαστε ακόμη βέβαιοι ποια θα είναι η τάση στο μέλλον, επομένως η ανάπτυξη αυτού του αδρανοποιημένου εμβολίου και η συζήτηση για τις τεχνικές λεπτομέρειες αναφορικά με τη χρήση του είναι ιδιαίτερα ευπρόσδεκτες.
<P>
Θα ήταν χρήσιμο αν το Συμβούλιο βρισκόταν στην Αίθουσα για να μπορέσουμε να συζητήσουμε το ζήτημα του κατά πόσον επιθυμεί πραγματικά να παράσχει τους πίνακες αντιστοιχίας τους οποίους το Κοινοβούλιο και η Επιτροπή θεωρούν ουσιώδεις - και ίσως αυτό είναι κάτι για το οποίο το Συμβούλιο θα μπορούσε να μας απαντήσει πολύ σύντομα. " πρόληψη όλων των ασθενειών, και της συγκεκριμένης ιδιαίτερα, επικεντρώνεται στην κτηνοτροφία, στον περιορισμό της μετακίνησης των ζώων, στην προστασία από φορείς και στο ζήτημα που συζητείται σήμερα - ήτοι τον εμβολιασμό.
<SPEAKER ID="067" NAME="Oldřich Vlasák" AFFILIATION="ECR">
(CS) Κύριε Πρόεδρε, το πρόβλημα με τη χρήση αδρανοποιημένου εμβολίου για εμβολιασμούς εκτός της κλειστής ζώνης είναι ότι τα ζώα θα δείξουν θετικά αποτελέσματα στην ορολογική ανάλυση και προκειμένου να διαπιστωθεί αν τα ζώα έχουν εμβολιαστεί ή είναι πραγματικά άρρωστα θα είναι απαραίτητο να πραγματοποιηθεί μια ιολογική εξέταση, η οποία είναι πιο ακριβή. Αυτό θα δημιουργήσει προβλήματα όσον αφορά το εμπόριο και τις μεταφορές ζώων. Λόγω του ότι το θέμα αυτό αφορά τη μεταφορά της οδηγίας στο εθνικό δίκαιο, θα είναι επίσης δύσκολο, για διαδικαστικούς λόγους, να τηρηθεί η προθεσμία της 30ής Ιουνίου 2011. Προσωπικά, διαφωνώ επίσης με την αλλαγή της ημερομηνίας θέσης σε ισχύ της οδηγίας από την 20ή ημέρα μετά τη δημοσίευσή της στην επομένη της δημοσίευσής της. Θα πρέπει επίσης να κατανοήσουμε ότι η κατάρτιση πινάκων αντιστοιχίας θα αυξήσει περισσότερο τον διοικητικό φόρτο.
<SPEAKER ID="068" NAME="Giommaria Uggias" AFFILIATION="ALDE">
(IT) Κύριε Πρόεδρε, κυρίες και κύριοι, θεωρώ ότι κάνουμε ένα βήμα προόδου, καθώς αντιλαμβανόμαστε ότι δεν πρόκειται για πρόβλημα που συνδέεται με ορισμένες περιοχές της Ευρώπης, με τη Νότια Ευρώπη ή τη Βόρεια Αφρική. Ωστόσο, η άποψη που έχω για το μέτρο είναι θετική.
<P>
Θα ήθελα να ρωτήσω τον κ. Tarabella αν ο ίδιος ή η Επιτροπή πιστεύουν ότι το πρόβλημα της εφαρμογής στις κτηνιατρικές υπηρεσίες θα πρέπει επίσης να αντιμετωπιστεί άμεσα, έτσι ώστε να μπορέσει να υπάρξει ένα μέτρο που θα καθιστούσε δυνατή την εξάλειψη του προβλήματος σε ολόκληρη την Ευρωπαϊκή Ένωση.
<SPEAKER ID="069" NAME="Peter Jahr" AFFILIATION="PPE">
(DE) Κύριε Πρόεδρε, η βελτίωση των συνθηκών εμβολιασμού για τον καταρροϊκό πυρετό των προβάτων είναι ένα εξαιρετικά σημαντικό θέμα. Τα νέα αδρανοποιημένα εμβόλια επιτρέπουν στους παραγωγούς, για πρώτη φορά, να αποκλείσουν τον κίνδυνο μόλυνσης με αυτήν τη δυνητικά εξαιρετικά επικίνδυνη ασθένεια, διότι τα εμβόλια μπορούν τώρα επίσης να χρησιμοποιηθούν σε περιοχές στις οποίες ο καταρροϊκός πυρετός των προβάτων δεν έχει εντοπιστεί στο παρελθόν. Υπό το πρίσμα αυτό, πρέπει να τονίζουμε επανειλημμένα ότι η γεωργία -συμπεριλαμβανομένων των εξαγωγών ζώων αναπαραγωγής- είναι ένας σημαντικός παράγοντας σε όλες τις χώρες της Ευρώπης. Οι αγρότες, ως εκ τούτου, πρέπει να είναι σε θέση να επωφεληθούν από τις πλέον πρόσφατες γνώσεις στον τομέα της υγείας των ζώων, οι οποίες χρησιμοποιήθηκαν για να αναπτυχθούν αυτά τα εμβόλια.
<P>
Υπάρχουν δύο πράγματα που χρειαζόμαστε τώρα ιδιαιτέρως. Πρώτον, χρειαζόμαστε μια ταχεία λύση όσον αφορά την πρακτική στην Ευρωπαϊκή Ένωση. Δεύτερον, κατά την άποψή μου, χρειαζόμαστε εξίσου επειγόντως μια υποχρέωση κοινοποίησης των μέτρων που θα εισαχθούν στα κράτη μέλη· με άλλα λόγια, μια υποχρέωση των κρατών μελών να υποβάλουν έκθεση στην Επιτροπή.
<SPEAKER ID="070" NAME="Maroš Šefčovič" LANGUAGE="EN">
Κύριε Πρόεδρε, θα ήθελα καταρχάς να ευχαριστήσω το Σώμα για τη σθεναρή του υποστήριξη γι' αυτήν την πρόταση, καθώς επίσης και για την αναγνώριση του επείγοντος χαρακτήρα του θέματος και για τις πολύ ταχείες διαδικασίες.
<P>
Αρκετοί από εσάς αναφερθήκατε στο πρόβλημα των πινάκων αντιστοιχίας. Θα ήθελα απλώς να σας υπενθυμίσω ότι η Διάσκεψη των Προέδρων έδωσε νέα ώθηση όσον αφορά την αντιμετώπιση αυτού του ζητήματος, και του προσέδωσε μεγαλύτερη σημασία, ιδίως αναγνωρίζοντας το πρόβλημα της μεταφοράς της νομοθεσίας της ΕΕ στο εθνικό δίκαιο.
<P>
Θα ήθελα να ρωτήσω αν είναι πραγματικά τόσο δύσκολο για τα κράτη μέλη να κοινοποιήσουν στην Επιτροπή τη νομική βάση επί της οποίας μετέφεραν τον κοινοτικό κανονισμό στην εθνική έννομη τάξη τους. Είναι πραγματικά τόσο δύσκολο; Είμαι βέβαιος ότι όταν εξετάζουν τον τρόπο με τον οποίο πρόκειται να μεταφέρουν νομοθεσία, πρέπει να κάνουν κάποια προετοιμασία και να αποφασίζουν πώς σκοπεύουν να προβούν στη μεταφορά της νομοθεσίας.
<P>
Νομίζω πως όλοι αναγνωρίζουμε -και είχαμε αρκετές συζητήσεις επ' αυτού- ότι πλήττεται η Ευρωπαϊκή Ένωση όταν η μεταφορά της νομοθεσίας της δεν είναι ομοιόμορφη. Συγκεκριμένα, σε ένα ζήτημα τόσο σημαντικό όπως αυτό που συζητούμε σήμερα, η εσφαλμένη μεταφορά θα μπορούσε να έχει επιζήμιες συνέπειες.
<P>
Ταυτόχρονα, όπως είπα στις εισαγωγικές παρατηρήσεις μου, θα ήθελα να υπογραμμίσω ότι η Επιτροπή τάσσεται σαφώς κατά των άσκοπων παρεμποδίσεων. Έχουμε απόλυτη επίγνωση του επείγοντος χαρακτήρα του θέματος. Ως εκ τούτου, ελπίζω ότι, μέσω της αυξημένης ευελιξίας και των εντατικών διαπραγματεύσεων, μπορούμε να βρούμε μια λύση σε αυτό το πρόβλημα. " Επιτροπή θα προσπαθήσει να βοηθήσει όσο το δυνατόν περισσότερο, προκειμένου να μπορέσουμε να εγκρίνουμε αυτήν τη νομοθεσία πριν από την έναρξη της περιόδου κατά την οποία μπορεί να ξεσπάσει μια επιδημία καταρροϊκού πυρετού των προβάτων.
<P>
Όσον αφορά την ετοιμότητα της Επιτροπής να εφαρμόσει αυτό το μέτρο, θα ήθελα να διαβεβαιώσω τον κ. Schnellhardt και τον κ. Uggias ότι η Επιτροπή επιτέλεσε το χρέος της. Τα εκτελεστικά μας μέτρα είναι σχεδόν ολοκληρωμένα. Αυτό που χρειαζόμαστε είναι έγκριση αυτής της πρότασης από τον νομοθέτη. Μόλις συμβεί αυτό, θα μπορέσουμε να προχωρήσουμε πολύ γρήγορα.
<P>
Θα ήθελα για μία ακόμη φορά να ευχαριστήσω τον εισηγητή μας και να ευχαριστήσω το Σώμα για την σθεναρή υποστήριξη αυτού του μέτρου.
<SPEAKER ID="071" NAME="Janusz Wojciechowski" LANGUAGE="PL">
Κύριε Πρόεδρε, θα ήθελα να ευχαριστήσω όλους τους βουλευτές που συμμετείχαν στη συζήτηση και εξέφρασαν τη στήριξή τους στην έκθεσή μου. Ευχαριστώ όλους τους σκιώδεις εισηγητές και τα μέλη της Επιτροπής Γεωργίας, χάρη στους οποίους μπορέσαμε να προχωρήσουμε τόσο γρήγορα και αποτελεσματικά με την έκθεση. Δεν συμβαίνει συχνά να υπάρχει τέτοια ομοφωνία όσον αφορά την έγκριση ενός χρήσιμου εγγράφου, το οποίο προφανώς αποσκοπεί στη βελτίωση της τρέχουσας κατάστασης.
<P>
Όσον αφορά τους πίνακες αντιστοιχίας που αναφέρθηκαν στη συζήτηση ως μια πιθανή πηγή προβλημάτων, νομίζω ότι θα ήταν δύσκολο εδώ να συμμεριστούμε τις ανησυχίες των διοικητικών οργάνων ή των κυβερνήσεων των κρατών μελών. " δημιουργία των πινάκων και η αποστολή τους στην Επιτροπή δεν θα αποτελέσει στην πραγματικότητα τόσο μεγάλο πρόβλημα. Αυτό που είναι βέβαιο είναι ότι οι πολίτες που επιθυμούν να ελέγξουν αν η νομοθεσία των κρατών μελών τους εναρμονίζεται με το δίκαιο της Ευρωπαϊκής Ένωσης θα έχουν μεγαλύτερα προβλήματα. Θα πρέπει οι ίδιοι να καταβάλουν μεγάλη προσπάθεια και να επιδοθούν στην έρευνα αν δεν υπάρχουν πίνακες, όπως συμβαίνει σήμερα. Είναι πολύ συχνά δύσκολο να μπορέσει κανείς να βρει άκρη με τη νομοθεσία της ΕΕ. Πιστεύω και ελπίζω ότι αυτό το μέσο θα είναι διαθέσιμο σε όλους όσοι ενδιαφέρονται, όχι μόνο στην Επιτροπή, και ότι θα είναι ένα εύκολα προσβάσιμο έγγραφο που θα είναι διαθέσιμο όταν χρειάζεται. Θα είναι επίσης ένα πολύ χρήσιμο έγγραφο.
<P>
Καλώ το Συμβούλιο να μην διαφωνήσει με τους πίνακες αντιστοιχίας και, αν πρέπει να το κάνει, τουλάχιστον όχι στην προκειμένη περίπτωση, ούτως ώστε οι νέοι εμβολιασμοί να μπορέσουν να τεθούν σε εφαρμογή κατά τη διάρκεια αυτής της περιόδου, όπως αναμένεται. Δεν μπορούμε να επιτρέψουμε καμία καθυστέρηση, διότι αυτό θα αναιρούσε το γρήγορο και αποτελεσματικό μας έργο. Σας ευχαριστώ όλους για μία ακόμη φορά για τη συνεργασία σας σε αυτήν την έκθεση.
<SPEAKER ID="072" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί σύντομα.
