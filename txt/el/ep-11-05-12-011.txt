<CHAPTER ID="011">
Εκστρατεία για μια καθαρή Ευρώπη και η πρωτοβουλία «Let's do it world» για το 2012 (γραπτή δήλωση) 
<SPEAKER ID="118" NAME="Πρόεδρος">
Κυρίες και κύριοι, η γραπτή δήλωση 0003/2011 που υπέβαλαν η κ. Jordan Cizelj, η κ. Gomes, η κ. Lepage, η κ. Morkūnaitė-Mikulėnienκαι ο κ. Tarand σχετικά με την εκστρατεία "για μια καθαρή Ευρώπη" και την πρωτοβουλία "Let's do it World 2012" υπογράφηκε από την πλειοψηφία των βουλευτών του Κοινοβουλίου. Σύμφωνα με το άρθρο 123, θα διαβιβαστεί στους αποδέκτες της και θα δημοσιευθεί στα κείμενα που εγκρίθηκαν κατά την παρούσα συνεδρίαση, με μνεία των ονομάτων των προσυπογραφόντων στα Συνοπτικά Πρακτικά. Από όσο γνωρίζω, η κ. Jordan Cizelj ήθελε να αναφερθεί σε αυτό το ζήτημα. Κυρία Jordan Cizelj, έχετε το λόγο.
<SPEAKER ID="119" NAME="Romana Jordan Cizelj" AFFILIATION="PPE">
(SL) Κύριε Πρόεδρε, κυρίες και κύριοι, πρώτα από όλα θα ήθελα να σας ευχαριστήσω για την υποστήριξή σας σε αυτήν τη γραπτή δήλωση. Με αυτήν τη δήλωση δείχνουμε τη δέσμευσή μας για ένα καθαρό περιβάλλον στο φετινό ευρωπαϊκό έτος εθελοντισμού. Ωστόσο, θα ήθελα να σας ζητήσω να μην σταματήσετε σε αυτήν την υπογραφή και να βοηθήσετε να εξασφαλιστεί ότι τον επόμενο χρόνο, το 2012, αυτή η δράση, δηλαδή η μονοήμερη αυτή δράση για τον καθαρισμό του περιβάλλοντος, θα εκτελεστεί με επιτυχία σε όσο το δυνατόν περισσότερες χώρες, σε ακόμα περισσότερες από όσες μέχρι σήμερα, και με τον τρόπο αυτόν να υποστηρίξετε τις περιβαλλοντικές ομάδες που δραστηριοποιούνται στις χώρες σας.
<SPEAKER ID="120" NAME="Indrek Tarand" AFFILIATION="Verts/ALE">
(EN) Κύριε Πρόεδρε, θα ήθελα να ευχαριστήσω όλους όσοι υποστήριξαν αυτήν την πρωτοβουλία. Θα είμαι πολύ σύντομος. Ήταν εξαιρετικά ευχάριστη η εργασία υπό την εποπτεία της κ. Jordan Cizelj και η συνεργασία με την κ. Gomes, την κ. Morkūnaitė-Mikulėnienκαι την κ. Lepage. Αυτή η πρωτοβουλία είναι μια αυθεντική πρωτοβουλία πολιτών και θα δείξει τον τρόπο με τον οποίο οι πολίτες μπορούν να οδηγήσουν την Ευρώπη σε ένα καλύτερο μέλλον.
<P>
Ωστόσο, γνωρίζοντας τις αμφισβητήσεις για τις γραπτές δηλώσεις και τις διαφορετικές απόψεις σχετικά με τη χρησιμότητά τους, θα ήθελα να απολογηθώ σε εκείνους τους βουλευτές, οι οποίοι ένοιωσαν ότι προσβάλλονται από την εκστρατεία μας και να επαναλάβω την υπόσχεση που έδωσα στον πρόεδρο της υποεπιτροπής μου, τον κ. Danjean, ότι δεν πρόκειται να υποβάλω ξανά γραπτή δήλωση κατά τη διάρκεια της παρούσης κοινοβουλευτικής περιόδου.
<P>
Ελπίζω να με βοηθήσετε να τηρήσω την υπόσχεσή μου και ελπίζω να συναντηθούμε ξανά στην "μέρα Δράσης για το 2012.
