<CHAPTER ID="004">
Νεκρολογία
<SPEAKER ID="063" NAME="Πρόεδρος">
Κυρίες και κύριοι, χθες το βράδυ έλαβα μια λυπηρή είδηση. Στο τέλος της ημέρας μάθαμε ότι η Loyola de Palacio, Αντιπρόεδρος της Ευρωπαϊκής Επιτροπής, Υπουργός της ισπανικής κυβέρνησης, επικεφαλής του εκλογικού ψηφοδελτίου του Λαϊκού Κόμματος στις εκλογές του 1999, απεβίωσε.
<P>
Κατά τη διάρκεια των τελευταίων μηνών της ζωής της, αντιμετώπισε την ασθένειά της με ένα κουράγιο που πρέπει να αποτελέσει παράδειγμα για όλους μας.
<P>
" Loyola de Palacio, η οποία ήταν υπεύθυνη για τις σχέσεις με το Ευρωπαϊκό Κοινοβούλιο ως Αντιπρόεδρος της Επιτροπής και προηγουμένως διετέλεσε βουλευτής του Κοινοβουλίου, ήταν ένα έντιμο άτομο, μια αποφασιστική και δυνατή συνομιλήτρια, πάντα πιστή στις αξίες της και στις αξίες της Ευρώπης.
<P>
Μια ακούραστη εργάτρια που αντιμετώπιζε τους ανθρώπους γύρω της με ευθύ και ειλικρινή τρόπο, ήταν εύκολο να εκτιμήσει κανείς τη σταθερότητα και την ευθύτητα της Loyola, τόσο στο γραφείο της όσο και στους διαδρόμους του Κοινοβουλίου. Μπορώ να το διαβεβαιώσω αυτό διότι είχα πολλές επαφές μαζί της. Ήμουν υπουργός της ισπανικής κυβέρνησης και εκείνη εκπρόσωπος της αντιπολίτευσης. Είχαμε σκληρές λογομαχίες, αλλά οι λογομαχίες μας ήταν πάντα γεμάτες ουσία και είχαμε επίσης μια καλή ανθρώπινη σχέση.
<P>
Ο θάνατός της είναι μια θλιβερή είδηση για όλους εμάς που τη γνωρίζαμε. Θα ήθελα να πω ότι τα συναισθήματά μου σήμερα υπερβαίνουν το θεσμικό και πολιτικό επίπεδο. Παρακαλώ πιστέψτε με όταν λέω ότι είναι επίσης προσωπικά. Είμαι βέβαιος ότι όλοι εμείς που τη γνωρίσαμε θρηνούμε για τον θάνατό της. Είμαι βέβαιος επίσης ότι η Επιτροπή θα θέλει να προσθέσει κάτι στα λόγια μου.
<SPEAKER ID="064" NAME="Jacques Barrot">
αντιπρόεδρος της Επιτροπής. (FR) Κύριε Πρόεδρε, εξ ονόματος του προέδρου της Επιτροπής μας, κ. Barroso, και εξ ονόματος της Επιτροπής και της κ. Grybauskaitė, που βρίσκεται εδώ δίπλα μου, θα ήθελα να σας ευχαριστήσω για τον φόρο τιμής που αποτίσατε στην Loyola de Palacio και να συμμετάσχω στο πένθος του Κοινοβουλίου για τον χαμό της.
<P>
Όπως πολλοί Ευρωπαίοι, λυπήθηκα ιδιαίτερα όταν πληροφορήθηκα τον αιφνίδιο θάνατο της Loyola de Palacio. Όλοι όσοι είχαν την ευκαιρία να τη γνωρίσουν, θαύμαζαν την ενέργειά της, το θάρρος της έως το τέλος, κύριε Πρόεδρε.
<P>
Γυναίκα με έντονες πεποιθήσεις, αφοσιωμένη Ευρωπαία, η Loyola de Palacio άφησε το στίγμα της την Ευρωπαϊκή Επιτροπή, της οποίας υπήρξε αντιπρόεδρος από το 1999 έως το 2004. Εργάστηκε κυρίως για την προώθηση των ευρωπαϊκών μεταφορών και της ευρωπαϊκής ενέργειας. Ως υπεύθυνη για τις σχέσεις με το Ευρωπαϊκό Κοινοβούλιο, κατάφερε να καθιερώσει μια συνεργασία εμπιστοσύνης και εποικοδομητική με αυτό το όργανο και με όλους τους βουλευτές του ΕΚ, προς όφελος της Ένωσης.
<P>
Έως το τέλος, εργαζόταν σκληρά για να βοηθήσει την Ευρώπη. Συνέχισε να εργάζεται με αυτόν τον τρόπο μαζί μου, συντονίζοντας την ολοκλήρωση των διευρωπαϊκών δικτύων μεταφορών και την επέκτασή τους σε γείτονες χώρες της Ένωσης.
<P>
Όπως πολλοί από εσάς, έχασα μια φίλη από την οποία ζητούσα πάντα σωστές συμβουλές και αδιάλειπτη στήριξη. Ευχαριστώ το Κοινοβούλιο για τη συμμετοχή του σε αυτόν τον φόρο τιμής.
<P>
(Χειροκροτήματα)
<SPEAKER ID="065" NAME="Πρόεδρος">
Οι στιγμές απώλειας θέτουν τα προβλήματά μας και τις διαφορές μας στη σωστή τους διάσταση. Ας τηρήσουμε ενός λεπτού σιγή στη μνήμη της συναδέλφου μας.
<P>
(Χειροκροτήματα)
<P>
(Το Σώμα, όρθιο, τηρεί ενός λεπτού σιγή)
