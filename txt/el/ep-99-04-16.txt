<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="FR" NAME="Herman">
Κύριε Πρόεδρε, στη σελίδα 9 των συνοπτικών πρακτικών γίνεται αναφορά σε τρεις διαδοχικές παρεμβάσεις, τη δική μου, την παρέμβαση του κ. Fabre-Aubrespy και εκείνη του κ. Wijsenbeek, σχετικά με την απόφαση, την οποία προσωπικά θεωρώ σημαντική, να πραγματοποιηθεί ψηφοφορία για τις τροποποιήσεις των αρμοδιοτήτων των κοινοβουλευτικών επιτροπών με απλή πλειοψηφία. Ωστόσο, οι αρμοδιότητες των επιτροπών περιλαμβάνονται στον Κανονισμό και για οποιαδήποτε αλλαγή του Κανονισμού απαιτείται απόλυτη πλειοψηφία.
<P>
Γνωρίζω ότι υπάρχει προηγούμενο και ότι βάσει αυτού αποφάσισε ο Πρόεδρος να παραμερίσει το πρόβλημα. Θα ήθελα ωστόσο να επισημάνω ότι, για να μην συνεχιστεί μία κακή παράδοση, θα έπρεπε τουλάχιστον να δοθεί η δυνατότητα στην Επιτροπή Κανονισμού να συζητήσει το ζήτημα γιατί, κατά τη γνώμη μου, θα ήταν καταχρηστικό ή, εν πάσει περιπτώσει, θα αποτελούσε υποκειμενική ερμηνεία το να επιτρέψουμε σε μία απλή πλειοψηφία να τροποποιήσει τις αρμοδιότητες των επιτροπών και, όταν θελήσει, να αφαιρέσει κάθε νόημα από τις επιτροπές των οποίων αυτή η σχετική πλειοψηφία δεν θα έχει την προεδρία.
<P>
Επομένως, εδώ υπάρχει μία δυνατότητα κατάχρησης και ο Κανονισμός έχει καταρτιστεί για να προστατεύει τις μειοψηφίες. Πιστεύω επομένως ότι αξίζει τον κόπο να θέσουμε το πρόβλημα στην Επιτροπή Κανονισμού και να μην διαγράψουμε με μία μονοκοντυλιά αυτή τη - θεμελιώδη κατά τη γνώμη μου - ένσταση.

<SPEAKER ID=3 NAME="Πρόεδρος">
Κύριε Herman, γνωρίζετε πως πάντα θεωρώ ότι σε περίπτωση συζήτησης επί της ουσίας η Προεδρία πρέπει να λαμβάνει απόφαση για την τρέχουσα κατάσταση και στη συνέχεια, αν χρειάζεται, να αναφέρει το ζήτημα στην Επιτροπή Κανονισμού. Θα της υποβάλω επομένως το ζήτημα που θίξατε εσείς και άλλοι συνάδελφοι.

<SPEAKER ID=4 LANGUAGE="DE" NAME="Schmidbauer">
Κύριε Πρόεδρε, χθες διεξαγάγαμε ψηφοφορία επί της έκθεσής μου σχετικά με τη Λευκή Βίβλο της Επιτροπής με τίτλο «Τέλη Υποδομής». Διαπιστώνω τώρα ότι οι μεταφραστικές υπηρεσίες άλλαξαν το κείμενο που είχαμε ψηφίσει στο σημείο 1, προφανώς λόγω γλωσσικής αίσθησης. Στην έκθεσή μου, η οποία εγκρίθηκε χωρίς αλλαγή του σημείου 1 και από την επιτροπή, ζητούσα τη θέσπιση ενός ενιαίου συστήματος υπολογισμού των τελών για όλα τα μεταφορικά μέσα, το οποίο έχει «ως μία βάση το κοινωνικό οριακό κόστος». Αυτό διατυπώθηκε έτσι σκόπιμα, διότι έτσι παρέχεται η δυνατότητα ενσωμάτωσης και άλλων τομέων. Κάποιος μανιακός της γλώσσας το μετέτρεψε τώρα στο εξής: «...επί τη βάσει του κοινωνικού οριακού κόστους», και αυτό αποτελεί βέβαια μια διαφορετική πλέον διατύπωση. Θα ήθελα να επιμείνω να περιληφθεί εκ νέου στην έκθεση η αρχική διατύπωση ως είχε, τόσο στο γερμανικό κείμενο όσο και στις αντίστοιχες μεταφράσεις.

<SPEAKER ID=5 NAME="Πρόεδρος">
Ευχαριστώ πολύ κ. Schmidbauer. Οι υπηρεσίες θα το επαληθεύσουν και θα διατηρηθεί η αρχική μετάφραση που ψηφίστηκε, σύμφωνα με την επιθυμία του Σώματος.
<P>
Εγκρίνονται τα συνοπτικά πρακτικά

<CHAPTER ID=2>
Ανακοίνωση του Προέδρου
<SPEAKER ID=6 NAME="Πρόεδρος">
Στις ψηφοφορίες που πραγματοποιήθηκαν χθες το πρωί, σχετικά με την πρόταση απόφασης όσον αφορά τον αριθμό και τις αρμοδιότητες των κοινοβουλευτικών επιτροπών, το Σώμα ενέκρινε δύο αντιφατικές τροπολογίες σχετικά με τις αρμοδιότητες σε θέματα νομικής προστασίας των καταναλωτών, ειδικότερα την τροπολογία 31 της Ομάδας του Ευρωπαϊκού Σοσιαλιστικού Κόμματος, και την τροπολογία 60 του Ευρωπαϊκού Λαϊκού Κόμματος.
<P>
Από τον Κανονισμό δεν επιτρέπεται να είναι ταυτόχρονα αρμόδιες για το ίδιο ζήτημα δύο επιτροπές. Η αρμοδιότητα σχετικά με τη νομική προστασία των καταναλωτών πρέπει να ανατεθεί στην Επιτροπή Νομικών Θεμάτων και Εσωτερικής Αγοράς, προκειμένου να εξασφαλιστεί η εσωτερική συνοχή του κειμένου που έχει εγκριθεί.
<P>
Κατά συνέπεια, έχω δώσει τις απαραίτητες οδηγίες σχετικά με το θέμα στις αρμόδιες υπηρεσίες.

<SPEAKER ID=7 NAME="Πρόεδρος">
Έλαβα εχθές μία πρόταση μομφής κατά της Επιτροπής, της οποίας το σύνολο των μελών έχει υποβάλει συλλογικώς την παραίτησή του στις 16 Μαΐου 1999.
<P>
Το αποτέλεσμα μιας πρότασης μομφής, σύμφωνα με τη δεύτερη παράγραφο του άρθρου 144 της Συνθήκης για την Ευρωπαϊκή Ένωση, συνεπάγεται τη συλλογική παραίτηση των μελών της Επιτροπής από τα αξιώματά τους.
<P>
Επομένως, κατ' εφαρμογήν των νομικών αρχών nulla quia absurdum και ad impossibilia nemo tenetur , δεν γίνεται αποδεκτή μια πρόταση μομφής κατά εκείνων που έχουν ήδη συλλογικά παραιτηθεί από τα αξιώματά τους.
<P>
Ως εκ τούτου αποφάσισα να κηρύξω την πρόταση μομφής ως μη παραδεκτή.
<P>
Χειροκροτήματα

<SPEAKER ID=8 LANGUAGE="FR" NAME="Fabre-Aubrespy">
Κύριε Πρόεδρε, δεν καταλαβαίνω πώς είναι δυνατόν να λαμβάνετε παρόμοιες αποφάσεις. Ομολογώ ότι εκπλήσσομαι με την τακτική να αναζητούμε, συστηματικά, νομικά επιχειρήματα εναντίον της τάδε ή της δείνα κατηγορίας βουλευτών.
<P>
Στην προκείμενη περίπτωση πρόκειται για το ένα δέκατο των μελών του Κοινοβουλίου: 66 βουλευτές από όλες τις πολιτικές ομάδες: 5 βουλευτές από την Ομάδα ΕΣΚ, 8 από την Ομάδα ΕΛΚ, 4 από την Ομάδα ΦΙΛ, 6 από την Ένωση για την Ευρώπη, 6 από την Ομάδα ΕΕΑ/ΑρΠρΒΧ, 9 από την Ομάδα των Πρασίνων, 3 από την Ομάδα ΕΡΣ, 15 από την Ομάδα ΕΕ, και 10 μη εγγεγραμμένοι. Δεν πρόκειται λοιπόν για μία πρωτοβουλία του τάδε ή του δείνα συναδέλφου μας· πρόκειται για το ένα δέκατο των μελών του Κοινοβουλίου.
<P>
Το εν λόγω ερώτημα υποβλήθηκε στη νομική υπηρεσία στις 6 Απριλίου. Σε σημείωμα που έστειλε στις 7 Απριλίου στον κ. Priestley, ο νομικός μας σύμβουλος κατέληγε στο εξής συμπέρασμα: «μία πρόταση μομφής εναντίον της Επιτροπής θα μπορούσε να κριθεί παραδεκτή προκειμένου να διασαφηνιστεί η νομική κατάσταση στην οποία βρίσκεται και να περιοριστεί ακόμα περισσότερο η άσκηση των εξουσιών της, έστω και αν, από νομική άποψη, η προστιθέμενη αξία μιας τέτοιας πρότασης θεωρείται αρκετά μικρή».
<P>
Η παραιτηθείσα Επιτροπή θα μείνει στη θέση της τουλάχιστον μέχρι το τέλος Σεπτεμβρίου ή τις αρχές Οκτωβρίου. Διαθέτει όλες τις εξουσίες διότι παραιτήθηκε στα πλαίσια του άρθρου 159. Έτσι είδαμε την παραιτηθείσα Επίτροπο κ. Bonino να επισκέπτεται την έδρα του ΝΑΤΟ, ενός διεθνούς οργανισμού, και να συναντά για πρώτη φορά τον γενικό γραμματέα. Μπορείτε να θεωρήσετε ότι αυτή η θέση ελήφθη στα πλαίσια μίας Επιτροπής που διεκπεραιώνει τις τρέχουσες υποθέσεις;
<P>
Επομένως δεν μπορούμε να θεωρήσουμε ότι είναι δυνατόν, για περισσότερο από έξι μήνες μετά την παραίτησή της, η Επιτροπή να ασκεί πλήρως τις εξουσίες της χωρίς να μπορείτε εσείς να ασκήσετε το δικαίωμά σας, το θεμελιώδες δικαίωμά σας, να ασκείτε έλεγχο στην Επιτροπή, να ασκείτε έλεγχο κυρίως διά της προτάσεως μομφής.
<P>
Να γιατί θεωρώ, κύριε Πρόεδρε, ότι η απόφαση που λαμβάνετε είναι πολύ σοβαρή, πολύ σοβαρή στο παρόν πλαίσιο - αλλά αυτό δεν είναι το πιο σοβαρό - και πολύ σοβαρή επίσης για το μέλλον του Κοινοβουλίου, για το μέλλον της δημοκρατίας στην Ευρώπη.

<SPEAKER ID=9 LANGUAGE="EN" NAME="Green">
Κύριε Πρόεδρε, νομίζω ότι ο κύριος Fabre-Aubrespy παρεξήγησε το όλο θέμα διότι γεγονός είναι ότι, ακόμα και αν η πρόταση μομφής που διατυπώνει ψηφιζόταν από το Κοινοβούλιο, η ίδια Επιτροπή θα συνέχιζε, όπως δεσμεύεται νομικώς να πράξει βάσει της Συνθήκης, έως ότου την αντικαταστήσουμε. Κύριε Πρόδρε, ενεργείτε απόλυτα ορθά διατηρώντας την αξιοπρέπεια αυτού του Σώματος. Όπως και εσείς έτσι και εγώ πιστεύω ότι αυτή είναι η σωστή απόφαση και από μέρους μου δεν πιστεύω στον ακρωτηριασμό των πτωμάτων.

<SPEAKER ID=10 LANGUAGE="NL" NAME="Martens">
Κύριε Πρόεδρε, αγαπητοί συνάδελφοι, θεωρώ ότι προφανώς θα πρέπει να εξετάσουμε το θέμα αυτό στα πλαίσια της Συνθήκης. Έχουμε μία γνωμοδότηση από τον νομικό σύμβουλο του Κοινοβουλίου, μεταξύ άλλων, σχετικά με το ζήτημα των τρεχουσών υποθέσεων. Η γνωμοδότηση αυτή περιέχει σημαντικές αναφορές στο θέμα που μας απασχολεί. Ο νομικός σύμβουλος του Κοινοβουλίου αναφέρεται στη σημερινή κατάσταση της Ευρωπαϊκής Επιτροπής.
<P>
«Επειδή πρόκειται για ομαδική παραίτηση του συνόλου των μελών της Επιτροπής εξαιτίας της απώλειας της εμπιστοσύνης του Κοινοβουλίου, φαίνεται ότι, από τις περιπτώσεις που προβλέπονται στη Συνθήκη, αυτή που είναι περισσότερο σχετική είναι αυτή που αναφέρεται στο άρθρο 144, το οποίο αναφέρει την περίπτωση μίας πρότασης μομφής που αποφασίζεται από το Κοινοβούλιο. Αυτή η πρόταση μομφής αποτελεί έκφραση της αρχής της κοινοβουλευτικής εμπιστοσύνης που έχει ενισχυθεί, με τη Συνθήκη του Μάαστριχτ, από κανόνες που θεσπίζουν τον παραλληλισμό μεταξύ της διάρκειας της θητείας του Κοινοβουλίου και της διάρκειας της εντολής της Επιτροπής αφενός, και της έγκρισης του Κοινοβουλίου για τον διορισμό της Επιτροπής και του Προέδρου της αφετέρου. Επομένως, ακόμα και αν η απλή εξομοίωση με την πρόταση μομφής δεν είναι ενδεδειγμένη, η αναζήτηση λύσεων συμβατών με την αρχή αυτή της κοινοβουλευτικής εμπιστοσύνης είναι μάλλον σύμφωνη προς το πνεύμα της Συνθήκης. Από αυτά προκύπτει λοιπόν ότι, η σημερινή κατάσταση της Επιτροπής πλησιάζει εκείνη που αναφέρεται στο άρθρο 144 της Συνθήκης.»
<P>
Η απόφασή σας, κύριε Πρόεδρε, είναι απολύτως ορθή και συμφωνεί πλήρως με τη Συνθήκη, οπότε και η αίτηση απόρριψης δεν είναι παραδεκτή.

<SPEAKER ID=11 NAME="Πρόεδρος">
Θα δώσω τον λόγο στον κ. Kerr, ο οποίος έχει κι αυτός υπογράψει την πρόταση μομφής και στη συνέχεια θα λάβουμε την οριστική απόφαση.

<SPEAKER ID=12 LANGUAGE="EN" NAME="Kerr">
Κύριε Πρόεδρε, μπορεί πράγματι οι δικηγόροι σας να κατόρθωσαν να παρακάμψουν τις πολιτικές υποχρεώσεις αυτού του Κοινοβουλίου. Αλλά το θέμα είναι σίγουρα ηθικής φύσεως. Αυτή η Επιτροπή παραιτήθηκε εδώ και πάνω από δύο μήνες, παρόλα αυτά εξακολουθεί να ασκεί τα καθήκοντά της, να εισπράττει τους μισθούς της, να λαμβάνει αποφάσεις και τελικά να μην λαμβάνει αποφάσεις. Η Ευρώπη βρίσκεται σε κρίση και αυτό το Κοινοβούλιο υποχρεούται να της πει: διορίστε γρήγορα μία προσωρινή Επιτροπή. Εάν δεν το πράξουν, συνιστώ σε όλους τους βουλευτές να απορρίψουν τον κύριο Prodi τον Μάιο ως ένδειξη ένστασης σε αυτή την κατάσταση. Σε δύο μήνες θα έχουμε εκλογές. Οι πολίτες της Ευρώπης δεν καταλαβαίνουν γιατί μία Επιτροπή, η οποία παραιτήθηκε πριν δύο μήνες, θα εξακολουθήσει να ασκεί τα καθήκοντά της για άλλους εννέα μήνες. Είναι ντροπή και πρέπει να το πούμε!

<SPEAKER ID=13 NAME="Πρόεδρος">
Ευχαριστώ κ. Kerr. Πιστεύω ότι η συζήτηση ήταν επαρκής και απαντώ σε εκείνους που υπέβαλαν την πρόταση μομφής ότι επιμένω ότι δεν είναι παραδεκτή.
<P>
Οι εκθέσεις της Νομικής Υπηρεσίας πρέπει να μελετώνται προσεκτικά, αλλά δεν είναι δεσμευτικές για την Προεδρία όσον αφορά την ερμηνεία του Κανονισμού. Μόνον η Επιτροπή Κανονισμού μπορεί να τροποποιήσει μία ερμηνεία εκ μέρους της Προεδρίας, γεγονός που αποτελεί και υποχρέωσή της. Μπορώ να εγγυηθώ ότι το έπραξε με αίσθημα πλήρους ευθύνης, όχι μόνο για την παρούσα στιγμή αλλά και για το μέλλον.
<P>
Ο σκοπός της πρότασης μομφής, στο κοινοβουλευτικό δίκαιο, είναι να επιβεβαιώσει ότι η εκτελεστική εξουσία έχει χάσει την εμπιστοσύνη της πλειοψηφίας του Σώματος, ή σε περίπτωση απόρριψής της, ότι διατηρεί αυτή την εμπιστοσύνη. Είναι προφανές ότι, στην προκειμένη περίπτωση, η ενδεχόμενη απόρριψη μιας πρότασης μομφής δεν θα μπορούσε ποτέ να έχει αυτό το αποτέλεσμα, δηλαδή να επαναφέρει μια εμπιστοσύνη η οποία δεν θα χρησίμευε πια σε τίποτα.
<P>
Για τον λόγο αυτό, είπα ότι η διαδικασία αυτή θα οδηγούσε στο παράλογο, και το παράλογο πρέπει πάντοτε να απορρίπτεται κατά την ερμηνεία οποιουδήποτε άρθρου, και πολύ περισσότερο στην περίπτωση μιας πρότασης μομφής, η οποία αποτελεί ένα μέσο κατ' εξοχήν πολιτικό.
<P>
Σέβομαι όλους τους προσυπογράψαντες, καθώς και όλους τους βουλευτές αυτής της Συνέλευσης, αλλά αποτελεί δική της ευθύνη να επιλέξει την οδό που αρμόζει, είτε ενώπιον του Δικαστηρίου είτε μέσω των κατάλληλων ψηφισμάτων, δεδομένου ότι ο Κανονισμός παρέχει πολλούς τρόπους για την έκφραση αυτής της βούλησης.
<P>
Η πρόταση μομφής δεν είναι ο κατάλληλος τρόπος, και δεν είναι το παρόν Σώμα υπεύθυνο για το ότι η Επιτροπή θα διατηρήσει τα καθήκοντά της για πολλούς μήνες. Το παρόν Σώμα πρότεινε τη δυνατότητα συνεργασίας με το Συμβούλιο για την αντικατάσταση της Επιτροπής το συντομότερο δυνατόν. Δεν μπορούσε να κάνει τίποτε άλλο και δεν είναι δική του ευθύνη αν το Συμβούλιο, αξιολογώντας μια σειρά συλλογισμών, αποφάσισε ότι δεν μπορεί να διορίσει ακόμη τους αντικαταστάτες Επιτρόπους.
<P>
Εμείς κάναμε ό, τι μπορούσαμε μέχρι αυτή τη στιγμή και πρέπει να διατηρήσουμε αυτό το επίπεδο υπευθυνότητας.
<P>
Η απόφαση επί του ζητήματος έχει επομένως ληφθεί.
<P>
Χειροκροτήματα

<SPEAKER ID=14 LANGUAGE="NL" NAME="Oomen-Ruijten">
Κύριε Πρόεδρε, θα αναφερθώ κυρίως στο κείμενο που έγινε δεκτό και τις τροπολογίες 60 και 61 που επίσης έχουν γίνει δεκτές. Λέτε ότι αντιφάσκουν μεταξύ τους. Εγώ, κύριε Πρόεδρε, δεν έχω αυτή την εντύπωση. Όπως και να έχει, η ομάδα μας υπέβαλε σκόπιμα μία τροπολογία για να αντιμετωπισθεί το ζήτημα της νομικής προστασίας των καταναλωτών στην Επιτροπή Νομικών Θεμάτων και Δικαιωμάτων των Πολιτών. Γι' αυτό, κύριε Πρόεδρε, δεν μπορώ να συμφωνήσω με την ερμηνεία σας στο σημείο αυτό.

<SPEAKER ID=15 LANGUAGE="EN" NAME="Collins, Kenneth">
Κύριε Πρόεδρε, έχω δύο ρόλους: πρώτον, ως συγγραφέας του πρωτοτύπου εγγράφου με το οποίο επιδιώκετο η αλλαγή της διάρθρωσης των επιτροπών και, δεύτερον, ως πρόεδρος της επιτροπής που επί του παρόντος είναι αρμόδια για την πολιτική καταναλωτών. Στο τέλος της Διάσκεψης των Προέδρων που συνεδρίασαν εχθές, μίλησα με τον κύριο Rψmer και άλλους αξιωματούχους. Η θέση είναι ότι η νομική προστασία των καταναλωτών θα αποτελεί αρμοδιότητα της Επιτροπής Νομικών Θεμάτων και Δικαιωμάτων των Πολιτών. Εντούτοις, τα δικαιώματα των καταναλωτών ως τέτοια, και η πολιτική καταναλωτών στο βαθμό που επηρεάζει, για παράδειγμα, την ασφάλεια των τροφίμων και τα συναφή, θα εξακολουθήσει να αποτελεί ευθύνη της Επιτροπής Περιβάλλοντος, Δημόσιας Υγείας και Προστασίας των Καταναλωτών. Αυτή είναι η ξεκάθαρη εξήγηση και εξ' όσων γνωρίζω, αυτή είναι η κατάσταση που έγινε αποδεκτή από τους ανώτερους αξιωματούχους στο Κοινοβούλιο. Νομίζω ότι αυτό είναι απόλυτα λογικό. Το θέμα είναι ότι, πραγματικά, έπρεπε να υιοθετήσουμε το Παράρτημα VI, προκειμένου να αποφύγουμε τις συγκρούσεις αρμοδιοτήτων που έχουν μερικές φορές προκαλέσει τόσα προβλήματα τα τελευταία πέντε ή δέκα χρόνια και η εξήγηση που μόλις έδωσα αποφεύγει τέτοιες συγκρούσεις.

<SPEAKER ID=16 NAME="Πρόεδρος">
Η τροπολογία 60 αναφέρει ότι η Επιτροπή Περιβάλλοντος, Δημόσιας Υγείας και Προστασίας των Καταναλωτών είναι υπεύθυνη για τα δικαιώματα των καταναλωτών, στοιχείο που παραμένει, καθώς και για την νομική τους προστασία, στοιχείο το οποίο πρέπει να απαλοιφθεί. Γιατί; Διότι η τροπολογία 31 αναφέρει ότι η Επιτροπή Νομικών Θεμάτων και Δικαιωμάτων των Πολιτών είναι υπεύθυνη για τη νομική προστασία των καταναλωτών. Υπάρχει σαφής αντίφαση. Η νομική προστασία των δικαιωμάτων των καταναλωτών θα πρέπει να παραμείνει ευθύνη της Επιτροπής Νομικών Θεμάτων και Δικαιωμάτων των Πολιτών και τα δικαιώματα των καταναλωτών θα πρέπει να παραμείνουν ευθύνη της Επιτροπής Περιβάλλοντος, Δημόσιας Υγείας και Προστασίας των Καταναλωτών, όπως μόλις τώρα μας εξήγησε ο κύριος Collins.

<SPEAKER ID=17 LANGUAGE="NL" NAME="Oomen-Ruijten">
Κύριε Πρόεδρε, μπερδεύτηκα λίγο. Νομίζω μάλιστα πως ό, τι λέω μεταφράζεται στα αγγλικά. Για ποιο θέμα έγινε η πρώτη ψηφοφορία χθες; Η πρώτη ψηφοφορία αφορούσε φαντάζομαι την αρμοδιότητα της Επιτροπής Νομικών Θεμάτων. Επ' αυτής έγινε η πρώτη ψηφοφορία. Κατόπιν υιοθετήθηκε και η δική μας τροπολογία, με την οποία ανατίθεται η legal protection του καταναλωτή στην Επιτροπή Προστασίας των Καταναλωτών. Εφόσον έτσι έχουν τα πράγματα, δεν μπορείτε με κανένα τρόπο να δώσετε την ερμηνεία που αναφέρατε, κύριε Πρόεδρε. Σκόπιμα επιλέξαμε εμείς την ανάθεση της νομικής προστασίας των καταναλωτών στην Επιτροπή Περιβάλλοντος, Δημόσιας Υγείας και Προστασίας των Καταναλωτών. Ελέγξτε λοιπόν σας παρακαλώ, κύριε Πρόεδρε, ποιο ήταν το αντικείμενο της χθεσινής ψηφοφορίας.

<SPEAKER ID=18 LANGUAGE="DE" NAME="Μombaur">
Κύριε Πρόεδρε, νομίζω πως σφάλλει αυτή τη φορά η αξιόλογη συνάδελφος, κ.Oomen-Ruijten. Ναι μεν ανέφερε σωστά πως η Ομάδα μας ψήφισε μία τροπολογία. Πρέπει όμως να επισημάνω ότι η τροπολογία αυτή που κατέθεσε η Ομάδα μας απορρίφθηκε χθες εδώ στην Ολομέλεια. Συνεπεία τούτου, είναι σωστή η ερμηνεία που έδωσε ο Πρόεδρος.

<SPEAKER ID=19 NAME="Πρόεδρος">
Θα αναθέσω στις υπηρεσίες να επαληθεύσουν ποια ήταν εκείνη η πρώτη ψηφοφορία. Σύμφωνα με τις πληροφορίες μου, ψηφίστηκε πρώτα η τροπολογία της Ομάδας του Ευρωπαϊκού Σοσιαλιστικού Κόμματος. Επομένως, δεν είναι δυνατό να έχει ψηφιστεί η τροπολογία του ΕΛΚ. Θα ήταν άκυρη εφόσον θα ήταν αντίθετη με άλλη προηγούμενή της. Το σύστημα που ισχύει μάς επιτρέπει την αποσαφήνιση του θέματος ώστε να διατηρήσει τις αρμοδιότητες τις οποίες επρόκειτο να διατηρήσει ακριβώς η Επιτροπή Περιβάλλοντος, Δημόσιας Υγείας και Προστασίας των Καταναλωτών, και παράλληλα να διατηρηθούν οι λογικές αρμοδιότητες της Επιτροπής Νομικών Θεμάτων. Πιστεύω επομένως ότι δεν υπάρχει άλλη δυνατή απόφαση, λαμβάνοντας υπόψη την εξέλιξη των γεγονότων. Δεν υπάρχει άλλη λύση από το να τη διατηρήσουμε ως έχει. Συνεπώς, η απόφαση ελήφθη όσον αφορά αυτό το σημείο.

<SPEAKER ID=20 LANGUAGE="DE" NAME="Theato">
Κύριε Πρόεδρε, είχα ζητήσει και πριν τον λόγο ήδη κατά την έγκριση των συνοπτικών πρακτικών, προφανώς όμως δεν είχε γίνει αντιληπτό αυτό. Θέλω απλώς να επιστήσω την προσοχή στο γεγονός ότι δεν είναι συμβατές έτσι οι δύο τροπολογίες που κατατέθηκαν από την Ομάδα μας σχετικά με το ζήτημα της επανεγγραφής των πιστώσεων. Αυτές απορρίφθηκαν. Οι τροπολογίες αυτές στηρίζονται στον ισχύοντα Κανονισμό, και τώρα ψηφίσαμε κατά τρόπο ώστε να βρισκόμαστε σε αντίθεση προς τον υφιστάμενο Κανονισμό, όπου για μια επανεγγραφή πίστωσης από το αποθεματικό της Επιτροπής Προϋπολογισμών και για όλες τις άλλες επανεγγραφές πιστώσεων - μιλώ τώρα κάπως γενικά - αρμόδια είναι η Επιτροπή Προϋπολογισμών. Σας παρακαλώ να το ελέγξετε, διότι εδώ βρισκόμαστε πραγματικά σε αντίφαση. Για τον λόγο αυτό είχα καταθέσει μάλιστα τις τροπολογίες αυτές μέσω της Ομάδας μας. Τη στιγμή αυτή δεν μπορώ να σας πω τους αριθμούς των δύο αυτών τροπολογιών, σίγουρα όμως δεν είναι δύσκολο να ελεγχθεί αυτό.

<SPEAKER ID=21 NAME="Πρόεδρος">
Ευχαριστώ κυρία Theato. Γι' αυτό δεν σας είχα δώσει τον λόγο. Για να μην αναμιχθούν δύο θέματα.
<P>
Οι υπηρεσίες θα επαληθεύσουν αυτό που μας λέτε, και αναλόγως θα ληφθεί η αρμόζουσα απόφαση.

<SPEAKER ID=22 LANGUAGE="EN" NAME="Provan">
Κύριε Πρόεδρε, θα ήθελα να επανέλθω στο θέμα των αρμοδιοτήτων των επιτροπών. Είναι πολύ σημαντικό το Κοινοβούλιο να γνωρίζει με σαφήνεια τις διάφορες αρμοδιότητες των επιτροπών. Ειδάλλως, η αντίληψη του κόσμου σχετικά με την Ευρωπαϊκή Κοινότητα θα περιπλακεί περαιτέρω. Θα δουν το Κοινοβούλιο να υιοθετεί διαφορετικές θέσεις σε διαφορετικές επιτροπές. Συνεπώς, είναι ζωτικής σημασίας να υπάρξει αποσαφήνιση των αρμοδιοτήτων.
<P>
Σέβομαι την απόφαση που πήρατε και κατανοώ πλήρως αυτό που είπε ο κ. Collins. Αλλά στο μέλλον πρέπει να φροντίσουμε ώστε ότι αυτό το Κοινοβούλιο, εάν προτίθεται να αλλάξει τις αρμοδιότητες μίας επιτροπής, να το πράττει με σαφή πλειοψηφία. Εάν, επί του παρόντος, δεν υπάρχει τέτοια διάταξη, η Επιτροπή Κανονισμού, Ελέγχου της Εντολής και Ασυλιών θα πρέπει να εξετάσει το θέμα, όπως έχει ήδη προτείνει ο κ. Herman. Θα πρέπει να υπάρξει καθαρή πλειοψηφία στο Σώμα για να πραγματοποιηθεί κάποια αλλαγή των αρμοδιοτήτων, όχι απλώς μία μικρή διαφορά, ειδικά όταν, όπως επί του παρόντος, έχουμε πει δύο διαφορετικά πράγματα σε δύο διαφορετικές τροπολογίες.
<P>
Παροτρύνω το Σώμα να συστήσει στην Επιτροπή Κανονισμού ότι χρειάζεται συνολική πλειοψηφία για την αλλαγή των αρμοδιοτήτων των επιτροπών.

<SPEAKER ID=23 NAME="Πρόεδρος">
Κύριε Provan, όπως είπα, θα διαβιβάσω το ζήτημα άμεσα στην Επιτροπή Κανονισμού, Ελέγχου της Εντολής και Ασυλιών. Είναι σημαντικό να επενδυθεί περισσότερος χρόνος στις μελλοντικές αλλαγές. Αυτή η σύγχυση προέκυψε επειδή οι υπηρεσίες μας είναι αναγκασμένες να εργάζονται εντός πολύ στενού χρονοδιαγράμματος, οι πολιτικές ανάγκες συχνά προηγούνται της κατάλληλης προετοιμασίας για την περίοδο συνόδου και αυτό δυσκολεύει τις συνθήκες εργασίας.

<SPEAKER ID=24 LANGUAGE="FR" NAME="Fontaine">
Κύριε Πρόεδρε, δεν προήδρευα εκείνη τη στιγμή. Αντιθέτως, οφείλω να ομολογήσω ότι δεν καταλαβαίνω καθόλου για ποιο πράγμα συζητάμε εδώ και λίγη ώρα, εφόσον βλέπω ότι η τροπολογία 31 έχει εγκριθεί και η τροπολογία 60 έχει απορριφθεί.
<P>
Επομένως, πού βρίσκεται η αντίφαση; Δεν υπάρχει καμία αντίφαση. Ίσως να υπάρχει κάποιο λάθος στα συνοπτικά πρακτικά, αλλά διαβάζω: τροπολογίες 60 και 61, απορρίπτονται και, αντίθετα, τροπολογία 31 της Σοσιαλιστικής Ομάδας, εγκρίνεται. Επομένως δεν υπάρχει αντίφαση εφόσον η τροπολογία 31 εγκρίθηκε και η 60 απορρίφθηκε!
<P>
Έχω την εντύπωση ότι αυτή η συζήτηση είναι άνευ αντικειμένου, αλλά δεν πειράζει, έχει ωστόσο ενδιαφέρον.

<SPEAKER ID=25 NAME="Πρόεδρος">
Ευχαριστώ, κυρία Fontaine. Αυτό ενισχύει την απόφαση που λάβαμε. Όπως και να έχει, θα το ελέγξω γιατί, αν η τροπολογία 60 έχει απορριφθεί, η υπόθεση είναι σαφέστατη.
<P>
Οι ενέργειές μου βασίζονται στις πληροφορίες της ΓΔ ΙΙ. Φυσικά, μπορεί να έγινε κάποιο λάθος μετά την ψηφοφορία και σας ευχαριστώ πάρα πολύ για την παρατήρησή σας.

<SPEAKER ID=26 LANGUAGE="FR" NAME="Pasty">
Κύριε Πρόεδρε, επιβεβαιώνω αυτό που είπε πριν από λίγο η κ. Fontaine. Εγώ ο ίδιος έκανα μία παρατήρηση επί της εφαρμογής του Κανονισμού χτες, μετά τη δεύτερη ψηφοφορία, και είπα ότι αυτή η τροπολογία έπρεπε να είχε θεωρηθεί άκυρη και να μην τεθεί σε ψηφοφορία διότι ήταν αντιφατική με την πρώτη. Ο προεδρεύων της συνεδρίασης μου είχε πει τότε: «δεν έχει σημασία εφόσον η τροπολογία αυτή απορρίφθηκε».
<P>
Επιβεβαιώνω λοιπόν όσα ειπώθηκαν και εκφράζω την έκπληξή μου που δεν περιλαμβάνεται στα συνοπτικά πρακτικά η παρέμβασή μου με την παρατήρηση επί της εφαρμογής του Κανονισμού. Δεν το είχα αντιληφθεί, αλλά μπορείτε να το επαληθεύσετε από τη μαγνητοταινία.

<SPEAKER ID=27 NAME="Πρόεδρος">
Η κατάσταση όσο πάει γίνεται και πιο σουρεαλιστική.
<P>
Γέλια
<P>
Θα ελέγξουμε τα συνοπτικά πρακτικά και θα ενεργήσουμε αναλόγως.

<SPEAKER ID=28 LANGUAGE="FI" NAME="Seppδnen">
Αξιότιμε κύριε Πρόεδρε, επανέρχομαι στο θέμα της πρότασης μομφής. Διακόψατε τη συζήτηση του θέματος προτού αναδειχθούν όλες οι πτυχές του.
<P>
Διαμαρτυρίες

<SPEAKER ID=29 NAME="Πρόεδρος">
Ήδη έχουν μιλήσει δύο άτομα υπέρ και δύο κατά για ένα θέμα το οποίο, εν τέλει, αποτελεί αποκλειστική αρμοδιότητα του Προέδρου. Η συζήτηση έληξε. Δεν μπορώ να δώσω τον λόγο σχετικά με αυτό το θέμα.

<SPEAKER ID=30 NAME="Πρόεδρος">
Κυρίες και κύριοι βουλευτές, προτείνω να αφήσουμε τον σουρεαλισμό και να επανέλθουμε στον ήρεμο ρεαλισμό της Παρασκευής. Γι'αυτό παρακαλώ, χαλαρώστε. Σας καλώ να ξεκινήσουμε την ψηφοφορία σχετικά με την έκθεση Bennasar Tous.

<CHAPTER ID=3>
Ψηφοφορίες
<SPEAKER ID=31 NAME="Πρόεδρος">
Συγχαίρω την κ. Bennasar Tous και παρακαλώ την κ. Colombo Svevo, η οποία την εκπροσώπησε στην χθεσινή συζήτηση, να διαβιβάσει τα συγχαρητήριά μας στην κ. Bennasar Tous.

<SPEAKER ID=32 NAME="Delcroix">
Η Ευρωπαϊκή Επιτροπή τροποποίησε την πρώτη της πρόταση και επέλεξε ως νομική βάση το άρθρο 129 της Συνθήκης (δημόσια υγεία, διαδικασία συναπόφασης) αντί του άρθρου 235.
<P>
Η τροποποιημένη πρόταση περιλαμβάνει τώρα κάποιες τροπολογίες της Επιτροπής για τα Δικαιώματα της Γυναίκας που περιέχονταν στην αρχική έκθεση. Από την άλλη πλευρά, η κ. Anita Gradin, μέλος της Επιτροπής, δήλωσε στην Ολομέλεια ότι η επιλογή του άρθρου 129 δεν θα είχε ως αποτέλεσμα τον περιορισμό της εμβέλειας του προγράμματος. Χαίρομαι πάρα πολύ γι' αυτό, γιατί πρόκειται για ένα πρόβλημα σοβαρό και επείγον.
<P>
Είναι επείγον κυρίως γιατί στην Ευρώπη μία στις πέντε γυναίκες είναι θύμα βίας και το 50 % των δολοφονιών γυναικών διαπράτονται από τον σύζυγο ή τον σύντροφό τους. Η βία γενικά, και αυτή η μορφή βίας ειδικότερα, είναι απαράδεκτη και συνιστά σοβαρότατη παραβίαση των ανθρωπίνων δικαιωμάτων. Η Ευρώπη πρέπει να προχωρήσει γρήγορα στον τομέα αυτόν. Γνωρίζουμε ότι η επιτροπή των Ηνωμένων Εθνών για τη θέση των γυναικών περιέλαβε το θέμα αυτό στην ημερήσια διάταξη των εργασιών της τον Μάρτιο του 1999. Εγώ ο ίδιος είχα ενημερώσει την εκπρόσωπο του Βελγίου σε αυτήν την επιτροπή σχετικά με το ευρωπαϊκό πρόγραμμα Daphne και τις εργασίες της Επιτροπής για τα Δικαιώματα της Γυναίκας. Εκείνη μου υπενθύμισε ότι κατά την προπαρασκευαστική διάσκεψη που πραγματοποιήθηκε το 1998 στη Βιέννη, η επιτροπή των Ηνωμένων Εθνών για τη θέση των γυναικών είχε ακούσει κυρίως Ευρωπαίες να διηγούνται τον πόνο τους, τα βάσανά τους, την κακομεταχείριση και τους εξαναγκασμούς που υπέστησαν κατά τις δραματικές εθνικιστικές συγκρούσεις στην πρώην Γιουγκοσλαβία.
<P>
Το Ευρωπαϊκό Κοινοβούλιο οφείλει να συνεχίσει να εργάζεται πάνω στο πρόγραμμα Daphne - για την έναρξη του οποίου είχε άλλωστε προβλέψει ειδική γραμμή πιστώσεων. Πρέπει πάνω απ' όλα να επαγρυπνεί ώστε να μην φτάσουμε στο σημείο να περιοριστεί το πρόβλημα της βίας εναντίον των παιδιών, των εφήβων και των γυναικών σε ένα απλό πρόβλημα υγείας.

<SPEAKER ID=33 NAME="Deprez">
Βρισκόμαστε στο τέλος του εικοστού αιώνα και η βία σε όλες τις μορφές της εναντίον των παιδιών, των εφήβων και των γυναικών λαμβάνει μία ολοένα και πιο ανησυχητική μορφή. Κανείς πλέον δεν το αρνείται αυτό. Τουλάχιστον αρχίζει να εκδηλώνεται αγανάκτηση!
<P>
Υπό αυτό το πρίσμα, συμφωνώ με τη συντάκτρια γνωμοδότησης ότι είναι σημαντικό να δοθεί ιδιαίτερη προσοχή σε αυτή τη συγκεκριμένη μορφή βίας, τη σεξουαλική κακοποίηση και τη σεξουαλική εκμετάλλευση αυτών των κατηγοριών ανθρώπων.
<P>
Τα απαραίτητα μέτρα για την υποστήριξη και την κοινωνική επανένταξη των θυμάτων επιβάλλεται παράλληλα να συμπληρώνονται από άλλα μέτρα, τα οποία θα στοχεύουν πιο συγκεκριμένα στην πρόληψη αυτών των αδικημάτων, και αυτό αφορά και τους αυτουργούς.
<P>
Η ενημέρωση του κοινού σχετικά με τον ποινικό χαρακτήρα αυτών των πράξεων και η αυστηρή ποινική δίωξη πρέπει να αντικαταστήσουν τη σιωπή και την επιείκεια που ακόμα συνοδεύουν πολλές φορές αυτές τις πράξεις στις αναπτυγμένες κατά τα άλλα κοινωνίες μας.
<P>
Γενικότερα, θα ήθελα να πω ότι όλα τα μέτρα που προτείνονται σε αυτό το πρόγραμμα κοινοτικής δράσης μπορούν και πρέπει να τύχουν υποστήριξης για να καταπολεμήσουμε αυτήν την πραγματική μάστιγα, τη βία σε όλες της τις μορφές. Θα ήθελα ωστόσο να επισημάνω εκ νέου ότι αυτά τα μέτρα δεν μπορούν από μόνα τους να επιτρέψουν την εξάλειψή της.
<P>
Θα ήθελα σε αυτό το σημείο να σας υπενθυμίσω πόσο η κοινωνική ανασφάλεια και η φτώχεια αποτελούν ένα ιδιαίτερα πρόσφορο έδαφος για την ανάπτυξη της βίας σε όλες της τις μορφές. Επιβάλλεται λοιπόν αυτό το πρόγραμμα κοινοτικής δράσης να ενταχθεί σε ένα γενικό πλαίσιο το οποίο, παράλληλα, θα διατηρεί μία ισχυρή κοινωνική προστασία και θα επιτρέπει μία οικονομική ανάπτυξη με την οποία θα δημιουργούνται μόνιμες θέσεις εργασίας.
<P>
Υπό αυτό το πρίσμα υποστηρίζω το πρόγραμμα δράσης όπως τροποποιήθηκε.

<SPEAKER ID=34 NAME="Martin, David">
Θα ψηφίσω υπέρ της έκθεσης Bennasar Tous - Daphne καθότι πιστεύω ότι η βία εις βάρος παιδιών, εφήβων και γυναικών είναι ένα σημαντικό θέμα που πρέπει να αντιμετωπιστεί.
<P>
Σε όλα τα κράτη-μέλη αυτό είναι ένα θέμα που επηρεάζει μία γυναίκα στις τέσσερις, αλλά συχνά παραβλέπεται ή θεωρείται ταμπού. Συχνά, τα προγράμματα που έχουν ως αντικείμενο την αντιμετώπιση αυτού του θέματος λαμβάνουν βραχυπρόθεσμη μόνο χρηματοδότηση. Εντούτοις, προκειμένου να επιτευχθούν κάποιοι στόχοι και να υπάρξει αντίκτυπος, απαιτείται πρόγραμμα μακροπρόθεσμης χρηματοδότησης.
<P>
Το Ευρωπαϊκό πρόγραμμα αντλεί την έμπνευσή του από την εκστρατεία «Μηδενική Ανοχή» την οποία διεξήγαγε το Συμβούλιο του Εδιμβούργου στην εκλογική μου περιφέρεια στα μέσα του 1990. Στο πρόγραμμα Daphne του έτους 1997 αν και υπήρξε εξαιρετικά μεγάλος αριθμός συμμετοχών, χρηματοδότηση έλαβε ένα ποσοστό μικρότερο του 10 % των αιτήσεων. Έκτοτε, έχει αυξηθεί ο προϋπολογισμός αλλά εξακολουθεί να υπολείπεται του απαραίτητου ποσού.
<P>
Συνεπώς, θεωρώ αυτή την έκθεση ένα ευπρόσδεκτο βήμα προς την κατεύθυνση της μείωσης της βίας έναντι των γυναικών και των παιδιών.

<CHAPTER ID=4>
Νέοι ορίζοντες ζωής τον 21ον αιώνα για τους ηλικιωμένους
<SPEAKER ID=35 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0160/99) των κ.κ. McMahon και Schiedermeier, εξ ονόματος της Επιτροπής Απασχόλησης και Κοινωνικών Υποθέσεων «Οι ηλικιωμένοι τον 21ο αιώνα - νέοι ορίζοντες ζωής».

<SPEAKER ID=36 NAME="McMahon">
Κύριε Πρόεδρε, αυτή είναι μία έκθεση την οποία συντάξαμε από κοινού ο κύριος Schiedermeier και εγώ. Πράγματι, σχετικά με το θέμα της Ιταλίας, το οποίο θα συζητήσουμε, θυμάμαι ότι πριν από μερικά χρόνια πήγαμε στην Ιταλία με την Επιτροπή Κοινωνικών Υποθέσεων. Η Γραμματεία δεν γνώριζε ποιος ήταν ο doyen d'age , ο γηραιότερος βουλευτής. Νόμιζαν ότι είναι ο κύριος Schiedermeier επειδή είχε λευκά μαλλιά. Στην πραγματικότητα, όταν έλεγξαν τα πρακτικά, ήμουν λίγες εβδομάδες μεγαλύτερος από αυτόν, άρα ο γηραιότερος πρέπει να ήμουν εγώ. Ήταν λοιπόν ενδιαφέρον ότι και οι δύο μας πλησιάζαμε το 60ο έτος της ηλικίας μας.
<P>
Η παρούσα έκθεση είναι το αποτέλεσμα της διάσκεψης για τους ηλικιωμένους που πραγματοποιήθηκε τον Οκτώβριο. Παρουσιάστηκαν οι απόψεις των ηλικιωμένων πολιτών της Κοινότητας, τί θα επιθυμούσαν να δουν να γίνεται στο μέλλον και τι είδους συστάσεις θα κάναμε για το Έτος των Ηλικιωμένων των Ηνωμένων Εθνών. Οι ηλικιωμένοι - οι συνταξιούχοι ή αλλιώς «γκρίζοι πάνθηρες», όπως τους αποκαλούν στις Ηνωμένες Πολιτείες, «γκρίζα δύναμη» στο Η.Β αποτελούν ένα πολύ σημαντικό τμήμα της Κοινότητας. Βλέπω πολλούς από τους «χρυσούς παλιόφιλους» ή «γκριζομάλληδες παλιόφιλους» γύρω μου σήμερα το πρωί: αριστερά μου, ο κύριος Schiedermeier, στα δεξιά μου ο κύριος Falconer. Έχουν αλλάξει τις συνήθεις πολιτικές τους θέσεις.
<P>
Στη διάσκεψη προέκυψαν ορισμένες συστάσεις τις οποίες θα πρέπει να υποβάλουμε στην Επιτροπή. Η Επιτροπή φέρει προς συζήτηση μία ανακοίνωση σχετικά με τα προβλήματα των ηλικιωμένων. Δεν μιλάμε απλώς για άτομα πέραν της ηλικίας συνταξιοδότησης, μιλάμε για άτομα από 60 έως 75 ετών. Υπάρχουν 75 εκατομμύρια άτομα άνω των 60 στην Ευρωπαϊκή Ένωση. Αυτός ο αριθμός θα αυξηθεί. Οι δημογραφικές τάσεις θα δημιουργήσουν στο μέλλον μία ωρολογιακή βόμβα για τους υπεύθυνους λήψης αποφάσεων. Πρέπει να είμαστε σε θέση να απαντήσουμε σ' αυτό. Η γήρανση έχει σημαντική προτεραιότητα στην πολιτική ατζέντα της ΕΕ. Είμαι σχεδόν βέβαιος ότι μέσα στις επόμενες εβδομάδες, όταν οι συνάδελφοί μας πάνε στις προεκλογικές τους εκστρατείες, θα πολιορκηθούν από πολλούς συνταξιούχους της Κοινότητας, οι οποίοι θα ζητούν να μάθουν τί προτίθεται να κάνει το Ευρωπαϊκό Κοινοβούλιο γι' αυτούς. Πάνω από 42 % των ψηφοφόρων στην ΕΕ είναι άνω των 50 ετών. Έτσι, όταν έχουμε 75 εκατομμύρια άτομα άνω των 60 και 42 % των ψηφοφόρων είναι άνω των 50 ετών, προφανώς τα θέματα που απασχολούν τους συνταξιούχους και τους ηλικιωμένους θα είναι σημαντικά στις προεκλογικές εκστρατείες.
<P>
Οι άνω των 50 αποτελούν το 33 % του συνολικού πληθυσμού της ΕΕ, ένα τρίτο της ΕΕ είναι άνω των 50. Το άρθρο 13 της Συνθήκης του Αμστερνταμ απαγορεύει τις διακρίσεις λόγω ηλικίας, φύλου, γένους, ειδικών αναγκών, του σεξουαλικού προσανατολισμού, κ.λπ. Δίνει τώρα στην Επιτροπή μία νομική βάση για να εισαγάγει μέτρα για τους ηλικιωμένους και τους συνταξιούχους. Επί του παρόντος η Επιτροπή περιορίζεται από τις υφιστάμενες νομικές βάσεις. Αλλά η Συνθήκη του Αμστερνταμ δίνει πλέον στην Επιτροπή την ευκαιρία να αντιμετωπίσει τις διακρίσεις που βασίζονται στη φυλή ή την ηλικία. Ανυπομονούμε να δούμε τί θα βγει από τις κατευθυντήριες γραμμές για την ανεργία τις οποίες υιοθέτησε η Επιτροπή στη διάσκεψη του Λουξεμβούργου και από μερικές από τις συζητήσεις σχετικά με το Ευρωπαϊκό Κοινωνικό Ταμείο και τους πιο ηλικιωμένους εργαζομένους. Υπάρχουν τρομερές δυνατότητες εκεί. 51 % του συνόλου των ανδρών που αναζητούν εργασία ανήκουν στην ηλικιακή ομάδα των 50-64. Πιθανόν να υπάρξουν ορισμένοι βουλευτές, όπως εγώ, που θα βρεθούν σε παρόμοια θέση μετά την 13η Ιουνίου. Το ποσοστό για τις γυναίκες είναι το ίδιο: 51 % των γυναικών που αναζητούν εργασία εργασία ανήκουν στην ηλικιακή ομάδα των 50-64.
<P>
Η απασχόληση είναι ένα πολύ σοβαρό θέμα για την συγκεκριμένη ηλικιακή ομάδα. Είναι καιρός, εμείς που αποτελούμε τα θεσμικά όργανα, να τακτοποιήσουμε τα του οίκου μας και να αντιμετωπίσουμε το θέμα των διακρίσεων λόγω ηλικίας που εφαρμόζουμε σε ορισμένες από τις πολιτικές προσλήψεων που σχεδιάζουμε.
<P>
Τί μπορούμε να κάνουμε λοιπόν γι' αυτό, τώρα που αναφέραμε το πρόβλημα; Η Συνθήκη του Αμστερνταμ είναι ένας τομέας όπου μπορούμε να κάνουμε κάτι. Και η υγεία είναι ένας άλλος τομέας. Θέλω να ελπίζω ότι η Επιτροπή θα παρουσιάσει ένα πρόγραμμα δράσης σχετικά με την υγεία για τους ηλικιωμένους και για ολόκληρη την Κοινότητα βάσει του άρθρου 137.
<P>
Οι ηλικιωμένοι δεν είναι μία ομοιογενής ομάδα. Δεν πρέπει να τους αντιμετωπίζουμε απλώς ως ηλικιωμένους και να τους κλειδώνουμε σε ένα ντουλάπι ή να τους απομονώνουμε και να λέμε «αυτοί είναι ηλικιωμένοι». Πρέπει να προσπαθήσουμε να φέρουμε την Ένωση κοντά στους πολίτες της και να υπάρξει γνήσια αλληλεγγύη. Δεν πρέπει απλώς να περιορίζουμε τα μέτρα μας στα ίδια τα ηλικιωμένα άτομα.
<P>
Αυτά λοιπόν είναι ορισμένα από τα μέτρα που προτείνουμε. Θα ήθελα να ευχαριστήσω τον κύριο Schiedermeier για τη συνεργασία του. Ευχαριστώ το προσωπικό της Επιτροπής Απασχόλησης και Κοινωνικών Υποθέσεων. Καθώς αυτό είναι το κύκνειο άσμα μου ως εισηγητή για αυτήν την εντολή, πρέπει να πω ότι απήλαυσα τις εμπειρίες που αποκόμισα εφέτος.
<P>
Ζωηρά χειροκροτήματα

<SPEAKER ID=37 NAME="Πρόεδρος">
Κύριε McMahon, είναι απόλυτα σίγουρο ότι στα πρακτικά θα καταγραφεί «ζωηρά χειροκροτήματα» , διότι προσελκύσατε πολλούς fans σε αυτή την έκθεση.
<P>
Κυρίες και κύριοι βουλευτές, θα δώσω τώρα τον λόγο στον κ. Schiedermeier, επίσης ως εισηγητή, και εφόσον είπε ο κ. McMahon ότι είστε κατά μερικούς μήνες μεγαλύτερός του, αντί για πέντε λεπτά διαθέτετε πεντέμισι λεπτά.

<SPEAKER ID=38 NAME="Schiedermeier">
Κύριε Πρόεδρε, το θέμα αυτής της διάσκεψης με τον τίτλο «Οι ηλικιωμένοι τον 21ο αιώνα - νέοι ορίζοντες ζωής», αποδεικνύει την ύπαρξη της διαφοράς ανάμεσα στα λόγια και τις πράξεις όταν πρόκειται για τους ηλικιωμένους. Εδώ υπάρχει αφενός η έκθεση μιάμισης σελίδας σχετικά με τις μέχρι τούδε γνώσεις, συνεδριάσεις, ψηφίσματα, αναφορές και εκθέσεις, και αφετέρου μεσολάβησε ένας χρόνος μεταξύ της απόφασης που ελήφθη κατά τη διάσκεψη της 16ης Οκτωβρίου 1997 και της διάσκεψης της 1ης και 2ας Οκτωβρίου 1998. Εμείς οι εισηγητές χρειάστηκε να αντιμετωπίσουμε πολλές δυσκολίες στο προπαρασκευαστικό πεδίο. Για παράδειγμα, ο Πρόεδρος του Ευρωπαϊκού Κοινοβουλίου αρνήθηκε να μας παραχωρήσει την αίθουσα συνεδριάσεων της Ολομέλειας, και έτσι αναγκαστήκαμε να διεξάγουμε έναν κοπιαστικό αγώνα για την εξασφάλιση των χώρων στις Ομάδες μας. Ύστερα, η μετάφραση επρόκειτο να γίνει αρχικά σε τρεις μόνον γλώσσες και πολλά άλλα ακόμα.
<P>
Το Ευρωπαϊκό Κοινοβούλιο των Ηλικιωμένων του Λουξεμβούργου της 22ας και 24ης Νοεμβρίου 1993, συνάδελφε κ. Lulling, αριθμούσε 508 ηλικιωμένους ως συμμετέχοντες, στους οποίους προστέθηκαν 50 μέλη του Ευρωπαϊκού Κοινοβουλίου καθώς και 15 αντιπρόσωποι από τα θεσμικά όργανα. Η διάσκεψή μας για τους ηλικιωμένους είχε λάβει πλέον έγκριση για 131 συμμετέχοντες και 2 μέλη του Ευρωπαϊκού Κοινοβουλίου, δηλαδή τους εισηγητές. Η έκθεση συζητείται και παρουσιάζεται σήμερα που απουσιάζουν, ως γνωστόν, οι περισσότεροι βουλευτές. Ποιός τολμά να κάνει λόγο για αυξανόμενη αναγνώριση των ηλικιωμένων ενόψει αυτών των γεγονότων; Όχι εγώ, πάντως! Όλοι μιλούν για τη δημογραφική εξέλιξη. Όπως είπε ο κ. McMahon, 75 εκατομμύρια πολίτες έχουν υπερβεί το 60ό έτος της ηλικίας τους. Αυτό είναι πάνω από το 20 %, και με αυξητική τάση λόγω της συνεχούς αύξησης της προσδοκώμενης διάρκειας ζωής.
<P>
Δυστυχώς, ελάχιστοι από τους παρατηρητές συνειδητοποιούν το γεγονός ότι οι ηλικιωμένοι δεν αποτελούν ομοιογενή ομάδα. Υπάρχουν μεγάλες διαφορές όσον αφορά το βιοτικό τους επίπεδο, την κοινωνική τους θέση και τη φυσική τους κατάσταση. Πολλοί φθάνουν σήμερα στην ηλικία συνταξιοδότησης διατηρώντας, δόξα τω Θεώ, πλήρως τις διανοητικές και σωματικές τους ικανότητες, παραμένοντας σε φόρμα μέχρι το βαθύ γήρας.
<P>
Ας έρθουμε τώρα στα οφθαλμοφανή προβλήματα. Αναφέρθηκε ήδη η ανεργία, τα ποσοστά της οποίας είναι δυσανάλογα υψηλά στους ηλικιωμένους. Όμως οι στατιστικές δεν παρουσιάζουν πουθενά όσους δεν εμφανίζονται πλέον στα στατιστικά στοιχεία περί ανεργίας λόγω πρόωρης συνταξιοδότησης ή άλλων μέτρων, πράγμα που σημαίνει πως στην πραγματικότητα η ανεργία των ηλικιωμένων είναι κατά πολύ μεγαλύτερη. Σε αυτό προστίθεται ο αποκλεισμός και η κακομεταχείριση στον χώρο εργασίας, όπου καταβάλλονται προσπάθειες να εκτοπισθούν οι ηλικιωμένοι τόσο από τη πλευρά της διεύθυνσης των ομίλων επιχειρήσεων, από τη διεύθυνση της επιχείρησης, όσο και από την πλευρά των εργαζομένων. Σε αυτό προστίθενται οι τακτικές διακρίσεις στην καθημερινή ζωή.
<P>
Απορίας άξιον είναι το γεγονός ότι βασικά δεν αναγνωρίζεται η ελιπής αξιοποίηση των εμπειριών και του υφιστάμενου δυναμικού για την κοινωνία. Θα ήταν πολύ πιο σημαντικό να συμπεριληφθούν ακόμα περισσότερο οι ηλικιωμένοι προ πάντων στον τομέα των τιμητικών υπηρεσιών, αλλά και στον επαγγελματικό τομέα, διότι θα μπορούσαν να μεταφέρουν πολλές πολύτιμες εμπειρίες στους νεώτερους. Και δεν αμφισβητείται καθόλου το γεγονός ότι ιδιαίτερα οι ηλικιωμένες γυναίκες είναι αυτές που εξακολουθούν να πλήττονται σε μεγάλο βαθμό από τη φτώχεια. Στο σημείο αυτό πρέπει να γίνουν πολλά ακόμη!
<P>
Εδώ όμως υπάρχουν έξυπνοι άνθρωποι, προ πάντων νεώτεροι άνθρωποι που διακηρύσσουν πως καταγγέλλουν το συμβόλαιο μεταξύ των γενεών. Ρώτησα κάποιους από αυτούς αν σκοπεύουν να παραιτηθούν και από τις υπηρεσίες που τους παρείχαν οι ηλικιωμένοι. Τους ρώτησα αν σκοπεύουν να μην χρησιμοποιούν πλέον στο μέλλον τους αυτοκινητοδρόμους, αν θέλουν πλέον να μην σπουδάζουν δωρεάν στα πανεπιστήμια κι αν σκοπεύουν να μην χρησιμοποιούν πλέον τα νοσοκομεία και τις κλινικές που κτίσαμε εμείς. Τότε επικράτησε σιγή. Μία συμπληρωματική ασφάλιση γήρατος οικειοθελούς χαρακτήρα δεν επιτρέπεται να οδηγήσει στη δημιουργία αρνητικών επιπτώσεων στις υφιστάμενες ρυθμίσεις σχετικά με το καθεστώς αλληλεγγύης. Αυτό είναι πολύ σημαντικό για μένα.
<P>
Οι κοινωνικοί εταίροι, οι κυβερνητικές οργανώσεις, τα κράτη μέλη και η ΕΕ πρέπει να προβούν στη λήψη αντίστοιχων αντιμέτρων στο πλαίσιο των αρμοδιοτήτων τους, δηλαδή να μην έχουν στο πλαίσιο των αρμοδιοτήτων τους συγκέντρωση, αλλά συντονισμό και σκόπιμη συνεργασία στα ζητήματα που αφορούν τους ηλικιωμένους εντός της ΕΕ. Κατά κύριο λόγο, πρέπει να θεσπισθεί και να προωθηθεί μια διαδικασία κοινωνικού προβληματισμού με στόχο την πρόληψη των διακρίσεων εις βάρος των ηλικιωμένων εργαζομένων και των ηλικιωμένων γενικά, πράγμα το οποίο θεωρώ πολύ σημαντικό. Χωρίς αλλαγή στον τρόπο σκέψης της κοινωνίας δεν μπορούν να έχουν επιτυχία ακόμα και εναγώγιμα δικαιώματα. Στην έκθεσή μας παρουσιάσαμε έναν μακρύ κατάλογο μέσων για την επίτευξη των στόχων μας για τους ηλικιωμένους. Η ανταλλαγή εμπειριών με πολλούς εμπειρογνώμονες στο προπαρασκευαστικό στάδιο της διάσκεψης με την Ομάδα του Ευρωπαϊκού Λαϊκού Κόμματος και την Ένωση των Ηλικιωμένων απέφερε αρκετές καλές γνώσεις.
<P>
Ευχαριστώ την Ομάδα, ιδιαίτερα τους συναδέλφους Ria Oomen-Ruijten και Bartho Pronk, καθώς και τη συνεργάτιδά μου κ. Stein και τους συνεργάτες της Ομάδας στην Επιτροπή Απασχόλησης και Κοινωνικών Υποθέσεων καθώς και τη γραμματεία της Ομάδας. Όλοι εκπλήρωσαν το καθήκον τους υπέρ το δέον σε αυτή την εργασία.
<P>
Τελειώνοντας, ας μου επιτραπεί να εκφράσω τις θερμές μου ευχαριστίες, συνάδελφε κ. McMahon, εκ μέρους της Ομάδας του Ευρωπαϊκού Σοσιαλιστικού Κόμματος για την καλή και αρμονική συνεργασία για διάστημα ενάμισι έτους, η οποία μας έκανε φίλους. Πόνος που μοιράζεται είναι μισός πόνος. Και οι δύο διαπιστώσαμε πως η απόδοση και η πείρα των ηλικιωμένων δεν μετρούν. Τα κόμματά μας - ειδικότερα οι αρχηγοί των κομμάτων - μας εμπόδισαν και τους δύο να θέσουμε κι άλλη υποψηφιότητα. Αμφότεροι έχουμε λοιπόν την ίδια μοίρα. Παρ' όλες τις αντίθετες διαβεβαιώσεις, συνυπάρχουν στενά και στην πολιτική ο υψηλός έπαινος και οι διακρίσεις για ηλικιωμένους ανθρώπους. Πρέπει να γίνουν πολλά ακόμα για τους ηλικιωμένους. Σας ζητώ να ξεκινήσουμε το έργο αυτό! Αυτή ήταν και η τελευταία μου έκθεση εδώ, κύριε Πρόεδρε, και σας ευχαριστώ για την υπομονή σας!
<P>
Χειροκροτήματα

<SPEAKER ID=39 LANGUAGE="DE" NAME="Schmidbauer">
Κύριε Πρόεδρε, κατά πρώτον θα ήθελα να ευχαριστήσω και τους δύο εισηγητές γι' αυτήν την εξαιρετική και λίαν περιεκτική έκθεση. Δεν είναι ανάγκη να απαριθμήσω για άλλη μία φορά τις πραγματικά καλές πρωτοβουλίες και δυνατότητες που αναφέρονται σε αυτήν. Αυτές μπορεί να τις διαβάσει ο καθένας. Είμαι της άποψης ότι είναι μεγάλων αξιώσεων και δεσμευτικός ο τίτλος «Οι ηλικιωμένοι τον 21ο αιώνα - νέοι ορίζοντες ζωής». Εμείς, ως Κοινοβούλιο, η Επιτροπή και το Συμβούλιο καλούμεθα να αναπτύξουμε μια πολιτική που θα αποβλέπει στο μέλλον για τους πολίτες της ΕΕ που έχουν υπερβεί το 60ό έτος της ηλικίας τους, ο αριθμός των οποίων φθάνει ήδη σήμερα τα 75 εκατομμύρια. Η πλειονότητα των πολιτών άνω των 60 ετών διαθέτουν πλήρως τις διανοητικές και σωματικές τους δυνάμεις. Στο σημείο αυτό μπορώ να συμφωνήσω με τους κυρίους Schiedermeier και McMahon. Οι διακρίσεις εξακολουθούν να είναι πολύ μεγάλες σε όλους τους τομείς, και πιστεύω ότι όλοι αυτοί οι άνθρωποι δεν επιθυμούν να τους συμπεριφέρονται ως αντικείμενα πρόνοιας, αλλά δικαίως απαιτούν από τους πολιτικούς φορείς και την κοινωνία τα δικαιώματά τους σε μια ζωή με ίσα δικαιώματα εντός ενός ασφαλούς, από κοινωνική άποψη, πλαισίου.
<P>
Με τη Συνθήκη του Αμστερνταμ και το άρθρο 13 σχετικά με την καταπολέμηση των διακρίσεων, μεταξύ άλλων και λόγω ηλικίας, έχουμε τώρα μια νομική βάση για μια κοινή ευρωπαϊκή δράση. Ήδη πριν από μερικά χρόνια είχαμε ψηφίσει ένα πρόγραμμα για τους ηλικιωμένους, το οποίο όμως αποκλείστηκε στο Συμβούλιο από τις τότε συντηρητικές κυβερνήσεις της Βρετανίας και της Γερμανίας με τη φτηνή δικαιολογία ότι δεν υπήρχε δήθεν επαρκής νομική βάση και ότι η εφαρμογή αυτής της πολιτικής αποτελούσε σε τελική ανάλυση αποκλειστικό καθήκον των μεμονωμένων κρατών. Μόνο που στη συνέχεια δεν σημειώθηκε καμία απολύτως παράλληλη ευρωπαϊκή δραστηριότητα και έπαψε η χρηματοδότηση των ήδη δημιουργηθέντων δικτύων πληροφόρησης μεταξύ οργανώσεων για τους ηλικιωμένους σε ευρωπαϊκό επίπεδο, πράγμα που στη συνέχεια οδήγησε στη μερική αποτελμάτωσή τους.
<P>
Θα μπορούσαμε πραγματικά να έχουμε ήδη κάνει κάποια επιπλέον βήματα, και ελπίζω πως στο μέλλον θα προχωρήσουμε με γνώμονα αυτήν την έκθεση. Εύχομαι να καταστεί εφικτή η αλληλέγγυη συμβίωση όλων των Ευρωπαίων πολιτών, τόσο των ηλικιωμένων όσο και των νεώτερων στην ηλικία.

<SPEAKER ID=40 LANGUAGE="DE" NAME="Lulling">
Κύριε Πρόεδρε, επειδή σήμερα δεν είμαι πλέον η νεώτερη μεταξύ των 626 βουλευτών όπως τον Οκτώβριο του 1965, όταν έγινα για πρώτη φορά μέλος αυτού του Κοινοβουλίου, με ενδιαφέρει φυσικά ιδιαίτερα αυτή η έκθεση για τους νέους ορίζοντες ζωής των ηλικιωμένων στον 21ο αιώνα, κι αυτό και λόγω της ιδιότητάς μου ως προέδρου μιας μεγάλης εθνικής ευρωπαϊκής γυναικείας οργάνωσης, τα ηλικιωμένα μέλη της οποίας είναι και τα πλέον δραστήρι· χωρίς τις τιμητικές υπηρεσίες τους δεν θα μπορούσαν να επιβιώσουν πλέον οι οργανώσεις αυτές - καθώς και πολλές άλλες - επειδή τα νεώτερα μέλη είναι τόσο υπερφορτωμένα με επαγγελματικές και οικογενειακές υποχρεώσεις, ώστε να αποκλείεται σχεδόν να θέλουν να ασχοληθούν με τιμητικές δραστηριότητες.
<P>
Αυτό που προτείνουν και οι δύο εισηγητές μας στα 30 εδάφια του ψηφίσματος και έχουν γράψει σχετικά στις αιτιολογικές σκέψεις μας έρχεται γάντι, όπως είναι φυσικό. Αποτελεί πραγματικό βάλσαμο στις πληγές πολλών ηλικιωμένων συμπολιτών, και ιδιαίτερα των γυναικών, τα ειδικά προβλήματα των οποίων δεν αγνοήθηκαν, πράγμα για το οποίο ευχαριστώ θερμά τους εισηγητές. Μα έχετε τόσο δίκιο να τονίζετε το γεγονός ότι οι ηλικιωμένοι στις χώρες μας διαθέτουν πλούτο εμπειριών, γνώσεων, μόρφωσης και αξιών που μας είναι απαραίτητος, ότι είναι αναγκαία μια γενική επανεξέταση των παραδοσιακών αντιλήψεων και της εικόνας των ρόλων, ότι πρέπει να υπάρξει μια διαδικασία κοινωνικού προβληματισμού με στόχο την καταπολέμηση των ποικίλων διακρίσεων και κοινωνικών αποκλεισμών των ηλικιωμένων, τόσο εντός όσο και εκτός του επαγγελματικού βίου.
<P>
Απαιτείτε τη διεξαγωγή έρευνας και την εφαρμογή μιας καλύτερης πρακτικής σε σχέση με την περίθαλψη σε περίπτωση ασθενειών που προκαλεί το γήρας. Σχετικά με αυτό δεν θα ήθελα να παραλείψω την επισήμανση ότι χρειάζεται απαραιτήτως μια καλύτερη ενημέρωση σχετικά με το γεγονός ότι η μέτρια και τακτική κατανάλωση οίνου αποτελεί την καλύτερη πρόληψη κατά των ασθενειών του γήρατο, ς όπως η ασθένεια του Alzheimer, πράγμα που έχει αποδειχθεί εν τω μεταξύ επιστημονικά.
<P>
Χειροκροτήματα
<P>
Ωστόσο, θα ήταν απαραίτητη μια μείωση των υπερβολικών φόρων κατανάλωσης επί του οίνου στα κράτη μέλη του Βορρά, όπως και στη χώρα σας, Επίτροπε κ. Liikanen, για να παρασχεθεί η δυνατότητα απόλαυσης αυτής της προληπτικής ιατρικής σε όλους τους πολίτες της Ένωσης, τόσο στους νεώτερους όσο και στους ηλικιωμένους!
<P>
Όσον αφορά τα συνταξιοδοτικά δικαιώματα των ηλικιωμένων συμπολιτών, και ιδιαίτερα των γυναικών, θα ήθελα να σας υπενθυμίσω δύο πρωτοβουλίες που ανέλαβα εδώ και οι οποίες οδήγησαν στην εκπόνηση εκθέσεων που ψηφίσθηκαν ομόφωνα από αυτό το Κοινοβούλιο. Πρόκειται για το splitting των δικαιωμάτων σύνταξης που αποκτήθηκαν κατά τη διάρκεια του γάμου προς όφελος των γυναικών, οι οποίες είχαν σταματήσει την επαγγελματική τους δραστηριότητα για να αφοσιωθούν στην οικογένεια και οι οποίες σε περίπτωση διαζυγίου μετά την πάροδο 20 και πλέον ετών έγγαμου βίου χωρίς συνταξιοδοτικά δικαιώματα πλήττονται από τη φτώχεια σε μεγάλο βαθμό που υπερβαίνει τον μέσο όρο. Και εδώ είχαμε απαιτήσει μια πρωτοβουλία της Επιτροπής. Δεν έγινε όμως τίποτα!
<P>
Η δεύτερη πρωτοβουλία αφορούσε την ασφάλεια των συζύγων ελεύθερων επαγγλεματιών που βοηθούν στην επιχείρηση. Και εδώ είχαμε ζητήσει μια βελτίωση της οδηγίας του 1986 αναφορικά με την ίση μεταχείριση των ελεύθερων επαγγελματιών και των βοηθούντων συζύγων τους. Ούτε και εδώ έγινε κάτι!
<P>
Κύριε Πρόεδρε, επιτρέψτε μου να πω ακόμα κάτι. Θα ήθελα, ξέρετε, να επισημάνω ακόμα ένα θέμα του ψηφίσματος αναφορικά με τη συμμετοχή των ηλικιωμένων στη διαδικασία λήψης αποφάσεων και στην πολιτική, διότι υπάρχει βέβαια, ως γνωστόν, η τάση να κομπάζουμε για έναν κατά το δυνατόν χαμηλό μέσο όρο ηλικίας του καταλόγου των υποψηφίων. Το γεγονός ότι οι εισηγητές μας έπεσαν θύματα μιας τέτοιας τάσης και δεν ανακηρύχθηκαν πλέον υποψήφιοι, αποτελεί σίγουρα μια ειρωνία της τύχης. Λυπάμαι γι' αυτό ακόμα περισσότερο, επειδή εδώ εκτιμούσαμε πολύ το έργο τους, και αποτελεί σίγουρα μια διάκριση εις βάρος των διαρκώς αυξανομένων τον αριθμό ηλικιωμένων ανθρώπων να μην ανακηρύσσονται πλέον υποψήφιοι τόσο ικανοί και ακμαίοι συνάδελφοι. Έπρεπε να το πω αυτό εδώ μία φορά, κύριε Πρόεδρε. Ναι μεν θα με χαροποιούσε πολύ η επανεκλογή μου ως μέλος αυτού του Κοινοβουλίου. Θα λυπόμουν όμως πάρα πολύ εάν αναγκαζόμουν να γίνω πρόεδρος των ηλικιωμένων!
<P>
Γέλια και χειροκροτήματα

<SPEAKER ID=41 NAME="Πρόεδρος">
Ευχαριστώ πολύ κυρία Lulling, αργότερα, όταν θα τελειώσουμε τη συνεδρίαση, στον διάδρομο, σας παρακαλώ να μου πείτε τί ποσότητα κρασιού πίνετε ημερησίως, ποια μάρκα κρασιού, και κυρίως την τιμή του, μαζί με τους φόρους.

<SPEAKER ID=42 LANGUAGE="SV" NAME="Lindqvist (ELDR).">
Κύριε Πρόεδρε, θέλω και εγώ να ευχαριστήσω τους δύο εισηγητές που με αυτήν την έκθεση δείχνουν ότι υπάρχουν «νέοι όλων των ηλικιών». Η υγεία πολλών ηλικιωμένων έχει βελτιωθεί, κάτι που συνεπάγεται ότι η κατάσταση στη σημερινή κοινωνία είναι διαφορετική απ' ό, τι ήταν πριν είκοσι ή τριάντα χρόνια. Γι' αυτό, είναι σημαντικό να εργαστούμε σχετικά με το θέμα της διαμόρφωσης της κοινής γνώμης, ώστε το αποτέλεσμα να είναι μια καλή τρίτη ηλικία, μέσω της ενημέρωσης, της στήριξης και της συμπλήρωσης της εθνικής νομοθεσίας. Ειδικά, όταν πρόκειται για θέματα που αφορούν τις διακρίσεις ενάντια στους ηλικιωμένους, τα προβλήματα όρασης και ακοής, την ανεργία που πλήττει συχνότερα τους ηλικιωμένους και την κοινωνική αποξένωση, είναι σημαντικό να προωθούμε συνεχώς τα θέματα αυτά μέσω της διαμόρφωσης της κοινής γνώμης, ώστε να μην περιθωριοποιούνται κάποιες κοινωνικές ομάδες.
<P>
Κατά την άποψή μου, τα θέματα που αφορούν τους ηλικιωμένους αποτελούν πρωτίστως εθνική υπόθεση και θα πρέπει να αντιματωπίζονται με την εθνική νομοθεσία. Στη Σουηδία, η Βουλή λαμβάνει αποφάσεις όσον αφορά το πλαίσιο, την ευθύνη όμως για την περίθαλψη και τη μέριμνα των ηλικιωμένων την έχουν τα περιφερειακά όργανα και οι δήμοι που βρίσκονται στη βάση της πυραμίδας, κοντά στους πολίτες. Έτσι θα πρέπει να γίνεται και στο μέλλον. Γι' αυτό δεν χρειάζεται νομοθεσία σε επίπεδο ΕΕ, αυτό που είναι σημαντικό όμως σε αυτό το επίπεδο είναι ακριβώς η πληροφόρηση, οι διαβουλεύσεις, η ανταλλαγή εμπειριών, η πρακτική εργασία, η έρευνα και η ανταλλαγή εμπειριών όσον αφορά ασθένειες όπως η νόσος του Αλτζχάιμερ, ή άλλες ασθένειες.
<P>
Η νομοθεσία που αφορά κοινωνικά ακριβώς θέματα είναι, ίσως, η πλέον σημαντική και αυτή που αγγίζει περισσότερο τους πολίτες μίας χώρας. Γι' αυτόν τον λόγο, είναι πολύ σημαντικό να μην προβούμε σε υποχωρήσεις σ' αυτόν τον τομέα, αλλά να εξακολουθήσουν και στο μέλλον να αντιμετωπίζονται αυτά τα θέματα σε περιφερειακό και τοπικό επίπεδο.
<P>
Στρέφομαι, σε κάποιον βαθμό, ενάντια στην έκκληση που απευθύνεται στην έκθεση προς την Επιτροπή και τα κράτη μέλη να υλοποιήσουν μέτρα που αφορούν π.χ. τις συντάξεις, την περίθαλψη, τη στέγαση και την εργασία. Δεν είναι λάθος όσα αναφέρονται, όμως δεν είναι όντως καθήκον της ΕΕ να λάβει αποφάσεις γι' αυτά, αλλά θα πρέπει να αντιμετωπιστούν σε εθνικό επίπεδο. Μπορούμε βέβαια να έχουμε απόψεις επ' αυτού, όμως, μία καλύτερη λέξη από την έκκληση θα ήταν: συνιστούμε, ή ίσως: προτείνουμε .
<P>
Υπάρχει, όμως, ένας τομέας στον οποίο έχουμε πολλές δυνατότητες να βελτιώσουμε την κατάσταση για τους ηλικιωμένους πολύ συγκεκριμένα και μέσω της ευρωπαϊκής συνεργασίας, συγκεκριμένα σε ό, τι αφορά τη διασφάλιση της αμοιβαίας αναγνώρισης των κοινωνικών παροχών, όπως π.χ. επιδόματα ασθενείας και συντάξεις, που συνήθως αφορούν τους ηλικιωμένους. Σ' αυτόν τον τομέα υπάρχει περιθώριο για μεγάλες παρεμβάσεις, διότι υπάρχουν πολλές ελλείψεις στο σύστημα όταν μεταβαίνει κανείς από μία χώρα σε μία άλλη.
<P>
Τέλος, όσον αφορά το έργο της διαμόρφωσης της κοινής γνώμης, τις διασκέψεις για θέματα που αφορούν την τρίτη ηλικία, τα θέματα ενημερωτικών εκστρατειών που αφορούν τους ηλικιωμένους - όλα αυτά είναι καλά, όμως, η νομοθεσία και η εφαρμογή της θα πρέπει να είναι εθνική, περιφερειακή και τοπική αρμοδιότητα.

<SPEAKER ID=43 NAME="Πρόεδρος">
Σας ευχαριστώ κ. Lindqvist.
<P>
Κυρίες και κύριοι βουλευτές, τώρα εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/ Αριστεράς των Πρασίνων των Βορείων Χωρών και, για τον μέγιστο χρόνο των έξι λεπτών, θα δώσω τον λόγο στην κ. Ilivitzky.
<P>
Η κ. Ilivitzky, η οποία αντικατέστησε την κ. Ojala, παρεμβαίνει για πρώτη φορά στην παρούσα Συνέλευση. Επιτρέψτε μου λοιπόν, εκ μέρους όλων σας, να καλοσωρίσω την κ. Ilivitzky. Tervetuloa rouva Ilivitzky.

<SPEAKER ID=44 LANGUAGE="FI" NAME="Ilivitzky">
Αξιότιμε κύριε Πρόεδρε, σας ευχαριστώ για τα λόγια σας στη φινλανδική γλώσσα. Αξιότιμοι κύριοι συνάδελφοι, αυτή είναι πράγματι η πρώτη μου παρέμβαση στο Ευρωπαϊκό Κοινοβούλιο και είμαι πολύ ευτυχής που μπορώ να τη χρησιμοποιήσω για ένα τόσο σπουδαίο θέμα. Τα προβλήματα των ηλικιωμένων λαμβάνουν επί του παρόντος πάρα πολύ μικρή προσοχή σε επίπεδο Ευρωπαϊκής Ένωσης, σε σχέση με το εύρος και τη σοβαρότητά τους. Οι εισηγητές κ.κ. Hugh McMahon και Edgar Schiedermeier, εκτός από το εξαιρετικό έργο που πραγματοποίησαν κατά τη σύνταξη αυτής της έκθεσης, προετοίμασαν επίσης τη διάσκεψη για τους ηλικιωμένους, στα συμπεράσματα της οποίας βασίζεται κατά πολύ η συγκεκριμένη έκθεση. Θα ήθελα να συγχαρώ τους εισηγητές διότι επέτυχαν να συμπεριλάβουν όλες τις ουσιαστικές πλευρές του θέματος: τη θέση των ηλικιωμένων στην αγορά εργασίας, τις ειδικές ανάγκες επιμόρφωσής τους, τα ζητήματα εισοδήματος και τις ανάγκες για υπηρεσίες. Επιπλέον, η βασική στάση τους είναι κατά τη γνώμη μου σωστή. Οι ηλικιωμένοι θεωρούνται ως ένας πόρος τον οποίο θα μπορούσε να αξιοποιήσει η κοινωνία περισσότερο απ' ό, τι στο παρελθόν, και όχι ως ένα πρόβλημα το οποίο θα έπρεπε να λυθεί με τις μικρότερες δυνατές δαπάνες.
<P>
Με τη συνεχή αύξηση του μέσου όρου ηλικίας του εργατικού δυναμικού γίνεται επιτακτική η ανάγκη οι εργαζόμενοι να εργάζονται μέχρι την ηλικία συνταξιοδότησης. Αυτό προϋποθέτει αλλαγές στον χώρο εργασίας, τόσο στη νοοτροπία όσο και στην οργάνωση. Η εργασία θα πρέπει να προσαρμοστεί στις ικανότητες και τις ανάγκες των ανθρώπων και όχι να απαιτείται η προσαρμογή των ανθρώπων στις απαιτήσεις της εργασίας. Οι ηλικιωμένοι έχουν αρκετές τέτοιες γνώσεις και ικανότητες, τις οποίες θα μπορούσαμε να αξιοποιήσουμε περισσότερο από πριν, αν υπήρχε η διάθεση για κάτι τέτοιο. Αντίθετα, οι ηλικιωμένοι έχουν μεγαλύτερη δυσκολία από τους νέους στην προσαρμογή σε πολύ ταχείς ρυθμούς εργασίας. Και αυτό το πρόβλημα της ταχύτητας έχει προκύψει σε πολλούς χώρους εργασίας όπου γίνεται απόπειρα να επιτευχθούν τα ίδια αποτελέσματα με λιγότερο προσωπικό. Κατά τη γνώμη μου, ο δημόσιος τομέας θα έπρεπε να αποτελέσει παράδειγμα για τους εργοδότες και να μπορέσουν να δουν το θέμα μακροπρόθεσμα. Δεν είναι προς όφελος της κοινωνίας να εξαναγκάζονται οι ηλικιωμένοι σε πρόωρη σύνταξη, όταν θα μπορούσαν κάλλιστα να συνεχίσουν να εργάζονται σε πιο ανθρώπινες συνθήκες.
<P>
Ένα από τα μεγαλύτερα προβλήματα των ηλικιωμένων εργαζομένων στην αγορά εργασίας είναι το χαμηλό μορφωτικό επίπεδό τους. Το μορφωτικό επίπεδο των ανθρώπων άνω των 45 ετών είναι σε όλες τις ευρωπαϊκές χώρες καταφανώς χαμηλότερο από αυτό των νεωτέρων. Στη χώρα μου, τη Φινλανδία, παρουσιάζεται η μεγαλύτερη διαφορά μεταξύ των χωρών του ΟΟΣΑ. Αν δεν μπορέσουμε να επιμορφώσουμε τους ηλικιωμένους εργαζόμενους σε νέα αντικείμενα εργασίας, θα βρεθούν ενώπιον μίας κατάστασης όπου θα κινδυνεύουν να αποκλεισθούν από την αγορά εργασίας την ίδια ώρα που πολλοί τομείς υποφέρουν από έλλειψη εργατικού δυναμικού. Η επιμόρφωση των ηλικιωμένων θα πρέπει να σχεδιαστεί ειδικά γ'α αυτούς. Σε αυτή θα πρέπει να ληφθεί υπόψη το χαμηλό μορφωτικό υπόβαθρό τους, όπως επίσης και η συχνή συνέπειά του, το μικρό κίνητρο για επιμόρφωση. Για τον λόγο αυτό η επιμόρφωση θα πρέπει να είναι στενά συνδεδεμένη με την πρακτική.
<P>
Το γήρας, όπως τα περισσότερα φαινόμενα της ανθρώπινης ύπαρξης επιδρά με διαφορετικό τρόπο στους άνδρες και στις γυναίκες, και δεν είναι καθόλου ουδέτερο σε ό, τι αφορά το φύλο. Είμαι ιδιαίτερα ευτυχής που οι εισηγητές μας προνόησαν να λάβουν υπόψη τους τα ειδικά προβλήματα των ηλικιωμένων γυναικών. Ο αποκλεισμός από την αγορά εργασίας λόγω ηλικίας πλήττει τις γυναίκες εμφανώς νωρίτερα απ' ό, τι τους άνδρες. Συχνά, οι εργοδότες θεωρούν μία γυναίκα άνω των 40 ετών πολύ μεγάλη στην ηλικία.
<P>
Η οικονομική ανισότητα μεταξύ ανδρών και γυναικών απλώς εντείνεται στα χρόνια της σύνταξης. Οι συντάξεις των γυναικών είναι αισθητά μικρότερες από αυτές των ανδρών σε όλες τις χώρες. Αυτό οφείλεται στις χαμηλότερες αποδοχές των γυναικών, γεγονός που τις πλήττει διπλά, εφόσον η επαγγελματική σταδιοδρομία των γυναικών συχνά είναι μικρότερη και διακόπτεται λόγω των υποχρεώσεών τους να φροντίσουν άλλα μέλη. Για αυτόν ακριβώς τον λόγο θα ήταν πολύ σπουδαίο από την άποψη των γυναικών να εξασφαλισθεί μία ικανοποιητική βασική σύνταξη για όλους τους συνταξιούχους πολίτες, η οποία να συμπληρώνεται από τη σύνταξη που προκύπτει από τα χρόνια εργασίας.
<P>
Μολονότι τα συνταξιοδοτικά συστήματα διαφέρουν φυσικά μεταξύ τους σε όλα τα κράτη μέλη, κατά τη γνώμη μου θα έπρεπε, ωστόσο, να θεσπισθεί σε κοινοτικό επίπεδο ένα ελάχιστο βασικό εισόδημα, το οποίο τα κράτη μέλη θα εξασφάλιζαν σε κάθε πολίτη που δεν δύναται να εργαστεί ή δεν μπορεί να βρει δουλειά. Πολλές μη κυβερνητικές οργανώσεις έχουν προτείνει την επόμενη φορά που θα αναθεωρηθεί η βασική συνθήκη της Ευρωπαϊκής Ένωσης, να εγγραφεί σε αυτήν ένας κατάλογος με τα θεμελιώδη δικαιώματα των πολιτών στα οποία να συμπεριλαμβάνεται και αυτό του βασικού εισοδήματος. Ευχαριστώ που μου δώσατε την ευκαιρία να μιλήσω εδώ και παρατηρώ ότι με ακούσατε με ιδιαίτερη προσοχή. Σας ευχαριστώ πολύ για αυτό!

<SPEAKER ID=45 LANGUAGE="NL" NAME="Van Bladel">
Κύριε Πρόεδρε, ο τίτλος της έκθεσης είναι πολλά υποσχόμενος, ωστόσο τη στιγμή αυτή το χειρότερο πλήγμα για τους ηλικιωμένους, κατά τη γνώμη μου, είναι η παραίτηση της Ευρωπαϊκής Επιτροπής, εξαιτίας της οποίας μπαίνουν για την ώρα επ' αόριστον στο συρτάρι τα σχέδια του Επιτρόπου κ. Monti για μία οδηγία με στόχο την ελευθέρωση των ταμείων συντάξεων στην ευρωπαϊκή αγορά. Με όλη μου την εκτίμηση προς τους εισηγητές, πιστεύω ότι στην έκθεση που εκπόνησαν έχουν κυρίως κατά νου μία πολύ γηραιότερη γενεά με μεγάλη ανάγκη βοήθειας από άλλους, θεώρηση που μου φαίνεται κάπως πατερναλιστική, διότι εγώ γνωρίζω ενενηντάρηδες και ογδοντάρηδες που έζησαν δύο παγκόσμιους πολέμους και ζουν σήμερα σε μεγάλο βαθμό ανεξάρτητοι.
<P>
Γνωρίζω βέβαια, κύριε Πρόεδρε, ότι υπάρχει μία κατηγορία ηλικιωμένων με μεγαλύτερες ανάγκες από τους υπόλοιπους, αλλά την ευθύνη γι' αυτούς τη φέρουν τα κράτη μέλη. Οι εισηγητές αναφέρονται επιπλέον τρεις φορές στην έκθεση στη διακριτική μεταχείριση κατά των ηλικιωμένων γυναικών. Είναι υπερβολικές αυτές οι αναφορές και σίγουρα οφείλονται στην Επιτροπή του Κοινοβουλίου για τα Δικαιώματα της Γυναίκας, ίσως μάλιστα και στο γεγονός ότι μεγάλο μέρος του εκλογικού σώματος αποτελείται από γυναίκες. Κύριε Πρόεδρε, κι εγώ είμαι γυναίκα ηλικιωμένη και δε νομίζω ότι χρειάζομαι, ούτε εγώ ούτε πολλές άλλες σαν κι εμένα, πατερναλιστική αντιμετώπιση. Θέλουμε να έχουμε τη δυνατότητα απρόσκοπτης μεταφοράς των συντάξεών μας από το ένα κράτος της Ένωσης στο άλλο. Όντως, τασσόμαστε κατά της διακριτικής μεταχείρισης λόγω ηλικίας. Δεν θέλουμε επίσης να μας επιβάλλονται φορολογικές επιβαρύνσεις εφόσον συνεχίζουμε τις επαγγελματικές μας δραστηριότητες μετά τη συνταξιοδότηση, στη χώρα μας ή σε άλλο κράτος μέλος.
<P>
Η έκθεση δεν αναφέρει επίσης πουθενά τις γνώσεις και την εμπειρία, το μεγάλο αυτό δυναμικό που διαθέτουν τα άτομα από 65 ετών και άνω, ούτε κάνει λόγο για την τάση που παρατηρείται στην αγορά εργασίας να απασχολούνται όλο και περισσότεροι ηλικιωμένοι, κάτι που μάλιστα γίνεται σκόπιμα σε ορισμένα κράτη, διότι έτσι οι ηλικιωμένοι εργαζόμενοι εξακολουθούν να καταβάλλουν συνταξιοδοτικές εισφορές συμβάλλοντας με αυτό τον τρόπο στη βελτίωση της οικονομικής κατάστασης των ταμείων συντάξεων τα οποία καλύπτουν όλο και περισσότερους ηλικιωμένους. 75 εκατομμύρια πολιτών από 60 ετών και άνω δεν ζητούν μόνο κοινωνική ευαισθησία, αλλά πολύ περισσότερο, κύριε Πρόεδρε, απαιτούν να ισχύουν ρεαλιστικές κατευθυντήριες γραμμές στην ελεύθερη αγορά της ΕΕ. Δεν θέλω με όλα αυτά να ισχυρισθώ ότι η έκθεση αυτή είναι άνευ περιεχομένου, αλλά πιστεύω ότι διαπνέεται από τη λογική του κράτους προνοίας και σίγουρα δεν ανταποκρίνεται στον τίτλο της που είναι «Οι ηλικιωμένοι στον εικοστό πρώτο αιώνα, νέοι ορίζοντες ζωής». Δεν μπορώ να βρω κάτι τέτοιο μέσα στην έκθεση, κύριε Πρόεδρε.

<SPEAKER ID=46 LANGUAGE="SV" NAME="Schφrling">
Κύριε Πρόεδρε, ακούσαμε ήδη ότι αυξάνεται ταχύτατα στην ΕΕ και στην Ευρώπη η κατηγορία των πολιτών που είναι ηλικιωμένοι. Σήμερα, 75 εκατομμύρια άνθρωποι είναι 60 ετών ή μεγαλύτεροι, δηλαδή αποτελούν το 1/5 του πληθυσμού. Το έτος 2020, πάνω από 20 εκατομμύρια άνθρωποι θα είναι 80 ετών ή μεγαλύτεροι. Αυτό μπορούμε όντως να το αποκαλέσουμε δημογραφική επανάσταση, διότι περί αυτού ακριβώς πρόκειται.
<P>
Γι' αυτόν τον λόγο, αυτή η έκθεση είναι πολύ καίρια και θέλω να συγχαρώ τους δύο εισηγητές. Θέλω όμως να εκφράσω επίσης τις ευχαριστίες μου για τη Διάσκεψη που διοργανώθηκε τον Οκτώβριο στις Βρυξέλες υπό τον τίτλο: νέοι ορίζοντες ζωής για τους ηλικιωμένους στον 21ο αιώνα . Προσωπικά, θεωρώ ότι αυτή ήταν μία από τις πλέον αποδοτικές Διασκέψεις που έχω παρακολουθήσει κατά τη διάρκεια της θητείας μου ως βουλευτής του Ευρωπαϊκού Κοινοβουλίου. Οι προβληματισμοί ήταν συναρπαστικοί και προσωπικά για εμένα, που έχω περάσει τα 50, ήταν πολύ ελπιδοφόρο να συναντήσω όλους αυτούς τους ηλικιωμένους που συναρπάζουν και εμπνέουν. Οι καλεσμένοι μου από τη Σουηδία εκτίμησαν επίσης πολύ αυτήν τη Διάσκεψη.
<P>
Γι' αυτό, θεωρώ ότι το πλέον σημαντικό είναι αυτό στο οποίο εστιάζονται οι παράγραφοι Δ και Ε, δηλαδή το γεγονός ότι όταν φτάνει κανείς σε ηλικία συνταξιοδότησης αυτό δεν χρειάζεται να συνεπάγεται ότι παύει να έχει και μία ενεργό ζωή. Αντιθέτως, πολλοί είναι αυτοί που στρέφονται σε νέα καθήκοντα και σε νέα εγχειρήματα μετά τη συνταξιοδότηση - για να μην αναφερθούμε σε όλους αυτούς που θα υλοποιήσουν, αφού συνταξιοδοτηθούν, τα όνειρα που έχουν σ' ό, τι αφορά και την εργασία. Πρέπει να αναθεωρηθούν οι παραδοσιακές αντιλήψεις για τους ηλικιωμένους και τους ρόλους που θέλουν να τους δώσουν. Αυτό ισχύει ιδιαίτερα στον τομέα της αγοράς εργασίας.
<P>
Η παράγραφος 7 περιέχει αρκετές ιδέες για το πώς μπορεί να επιτευχθεί μία περισσότερο ευέλικτη και σύγχρονη άποψη για την αγορά εργασίας και τους ηλικιωμένους, μεταξύ άλλων με νέες μορφές μετάβασης από την επαγγελματική απασχόληση στη συνταξιοδότηση, π.χ. μέσω ενός εντελώς νέου μοντέλου μερικής απασχόλησης για ηλικιωμένους.
<P>
Η ευελιξία όσον αφορά την ηλικία της συνταξιοδότησης είναι σημαντική. Αυτό ζητούν οι οργανώσεις των ηλικιωμένων στη Σουηδία, αλλά και το κόμμα μου, οι Πράσινοι, καθώς είναι πολλοί αυτοί που δεν αντέχουν να εργάζονται μέχρις ότου συμπληρώσουν το 65ο έτος της ηλικίας τους, ενώ ταυτόχρονα είναι πολλοί αυτοί που θέλουν και μπορούν να εργάζονται έως το 70ο έτος της ηλικίας τους ή και περισσότερο. Χρειάζεται λοιπόν μία ευέλικτη ηλικία συνταξιοδότησης και μία νέα αντίληψη για τους ηλικιωμένους.

<SPEAKER ID=47 LANGUAGE="FR" NAME="Blot">
Κύριε Πρόεδρε, αγαπητοί συνάδελφοι, οι δύο εισηγητές έχουν βεβαίως δίκιο να επιμένουν στη σημασία μίας πολιτικής για τους ηλικιωμένους στην Ευρώπη, δεδομένης εξάλλου και της εξέλιξης της δημογραφικής πυραμίδας.
<P>
Στην έκθεσή τους, εξετάζουν τις οικονομικές και κοινωνικές πλευρές και, κυρίως, το πρόβλημα της πρόβασης στην αγορά εργασίας. Όσον αφορά ειδικότερα αυτήν την πλευρά, νομίζω ότι υπάρχει ο κίνδυνος όλα αυτά να παραμείνουν ευσεβείς πόθοι εάν διατηρηθούν τα σημερινά ποσοστά ανάπτυξης και εάν διατηρηθεί και στο μέλλον η ήδη επιμένουσα ανεργία, ανεργία που πλήττει εξάλλου ιδιαίτερα τις νεότερες γενιές. Για μπορέσει να πραγματοποιηθεί λοιπόν η πρόσβαση των πιο ηλικιωμένων στην αγορά εργασίας, πέρα από την κατάργηση των κανονισμών που εισάγουν διακρίσεις εις βάρος των ατόμων αυτών, θα χρειάζονταν οικονομικές συνθήκες εντελώς διαφορετικές από αυτές που γνωρίζουμε σήμερα.
<P>
Ορθώς οι δύο εισηγητές δεν λησμόνησαν τις πολιτιστικές πλευρές του ζητήματος, ιδιαίτερα στην παράγραφο 28 που επιμένει στην αναγκαιότητα να δίδεται μία θετικότερη εικόνα για τα ηλικιωμένα άτομα στην κοινωνία μας και, ως προς αυτό, οφείλω να πω ότι έχουμε μάλλον οπισθοχωρήσει σε σχέση με τις κοινωνίες της αρχαιότητας, ιδιαίτερα σε σχέση με την αρχαία Ελλάδα, στην οποία ως επί το πλείστον οφείλουμε τον πολιτισμό μας και στην οποία, ορθώς, οι άνθρωποι εκτιμούσαν τον τεράστιο πλούτο της σοφίας και της πείρας που αντιπροσώπευαν οι γέροντες. Ως προς αυτό, έχουμε να κάνουμε με μία πραγματική ιδεολογία υποτίμησης του παρελθόντος.
<P>
Αυτή η ιδεολογία υποτίμησης του παρελθόντος, και επομένως και των γερόντων, χρονολογείται κυρίως από τον ρομαντισμό του περασμένου αιώνα και αποτελεί ένα πολιτιστικό εμπόδιο το οποίο θα πρέπει να καταφέρουμε να ξεπεράσουμε. Σήμερα πιστεύουμε ότι το καινούργιο είναι απαραίτητα και καλύτερο. Φυσικά αυτό ισχύει στον τομέα της επιστήμης και της τεχνολογίας, όπου η γνώση έχει σωρευτικό χαρακτήρα. Δεν ισχύει απαραίτητα στον τομέα της ηθικής, στον τομέα της αισθητικής, στον ανθρώπινο τομέα γενικά, και στον τομέα των θεσμών.
<P>
Μάλιστα ο Σόλων, ο μεγάλος Έλληνας νομοθέτης, ο οποίος εξάλλου δεν δίστασε να καινοτομήσει στον τομέα του, έλεγε πάντα: «Τρώγε φρέσκο κρέας αλλά χρησιμοποίησε παλιούς νόμους που έχουν δοκιμαστεί από την εμπειρία». Είναι βέβαιο ότι, ανάλογα με τον τομέα, το καινούριο δεν είναι πάντα αναγκαστικά και προτιμότερο· ως προς αυτό, φαίνεται ότι πρέπει να επιφέρουμε μία σημαντική πολιτιστική αλλαγή στις παλιές ευρωπαϊκές κοινωνίες.
<P>
Τέλος, θεωρώ αντίθετα λυπηρή τη σιωπή της έκθεσης όσον αφορά τις δημογραφικές πτυχές - αν και οι εισηγητές μιλούν γι' αυτές ευθύς εξ αρχής, από την εισαγωγή της έκθεσής τους - γιατί τίποτα δεν μπορεί να γίνει με κανέναν τρόπο - ακόμα και σε οικονομικό επίπεδο - αν δεν διορθωθεί η δημογραφική πυραμίδα στην Ευρώπη, η οποία αποκαλύπτει μία πραγματική τραγωδία. Αν εξετάσουμε την πορεία αυτής της δημογραφικής πυραμίδας και την ανεπάρκεια των γεννήσεων, βλέπουμε ότι οι δείκτες θανάτου υπερισχύουν των δεικτών γεννήσεων. Αν θέλουμε να εγγυηθούμε τις συντάξεις, επιβάλλεται κυρίως να ασκήσουμε μία φιλόδοξη οικογενειακή πολιτική για την οποία δεν γίνεται λόγος εδώ, θα έλεγα μάλιστα μία πολιτική υπέρ των γεννήσεων, έστω και αν ο όρος σήμερα υποτιμάται.
<P>
Επομένως, παρ' όλες αυτές τις ελλείψεις, είμαι υπέρ των αναλύσεων που πραγματοποίησαν οι δύο εισηγητές μας.

<SPEAKER ID=48 LANGUAGE="DE" NAME="Rόbig">
Κύριε Πρόεδρε, αξιότιμοι κυρίες και κύριοι, ο δήμαρχος κ. Staudinger από την Ανω Αυστρία είπε κάποτε μια φράση με το εξής νόημα: οι ηλικιωμένοι πολίτες συνιστούν έναν σημαντικό πολιτικό παράγοντα με μέλλον. Νομίζω πως με αυτό έθιξε ακριβώς το θέμα. Αυτό αφορά άμεσα το ένα τέταρτο του πληθυσμού της Ευρώπης, και πρέπει εμείς να θέσουμε στο επίκεντρο το αίσθημα αυτοεκτίμησης αυτής της πληθυσμικής ομάδας, ούτως ώστε και αυτή να μπορέσει να εκπληρώσει τον ρόλο και το έργο της στην κοινωνία με τον τρόπο που φανταζόμαστε.
<P>
Φρονώ πως είναι απαραίτητο, ειδικά στην αγορά εργασίας, να μεριμνήσουμε ώστε να βρούμε παραδείγματα αρίστης πρακτικής και να διερωτηθούμε με ποιον τρόπο μπορούμε να συμβάλουμε στην ένταξη των ηλικιωμένων ατόμων στην αγορά εργασίας, όπου και θα αισθάνονται καλά. Στην Ευρώπη υπάρχουν εδώ πολλά καλά πρότυπα, και σκοπεύουμε να προβούμε σε μια ευέλικτη διαμόρφωση του χρόνου εργασίας ειδικά και για αυτήν την ομάδα, ούτως ώστε αυτή να ανταποκρίνεται στις ανάγκες της.
<P>
Εδώ στο Ευρωπαϊκό Κοινοβούλιο υποστηρίξαμε το ευρωπαϊκό λεωφορείο, λέγοντας πως πρέπει να καταστεί δυνατό και ευκολότερο στα ηλικιωμένα άτομα να επιβιβάζονται σε ένα δημόσιο μεταφορικό μέσο. Αυτό λαμβάνεται ελάχιστα υπόψη, και θα επιμείνουμε με έμφαση στην εκπλήρωση αυτού του αιτήματος του Κοινοβουλίου. Στην έρευνα θέσαμε ως στόχο την καταβολή εντατικών ερευνητικών προσπαθειών στη βιοτεχνολογία όσον αφορά την υγεία έως το βαθύ γήρας. Το Ευρωπαϊκό Κοινοβούλιο επέτυχε τη διάθεση στο μέλλον ενός επιπλέον δισεκατομμυρίου ευρώ για την έρευνα. Νομίζω πως μπορούμε να είμαστε υπερήφανοι για αυτό και προς το συμφέρον των ηλικιωμένων συμπολιτών μας.

<SPEAKER ID=49 LANGUAGE="DE" NAME="von Habsburg">
Κύριε Πρόεδρε, μιλώ εδώ, βρισκόμενος σε μια ιδιαίτερη θέση, αφού είμαι ο μοναδικός βουλευτής αυτού του Σώματος που γεννήθηκε πριν από τον Πρώτο Παγκόσμιο Πόλεμο και που, εκτός αυτού, εξελέγη μέλος αυτού του Κοινοβουλίου έχοντας υπερβεί κατά πολύ το όριο συνταξιοδότησης, και που έζησε εδώ συνεργαζόμενος 20 υπέροχα χρόνια.
<P>
Χειροκροτήματα
<P>
Ως εκ τούτου, θα ήθελα να πω σχετικά μερικά μόνον λόγια από αυτήν την οπτική γωνία: δεν υπάρχει αμφιβολία ότι εδώ μιλάμε ελάχιστα για το πρόβλημα των ηλικιωμένων πολιτών και ότι ενίοτε υποπίπτουμε σε υπερβολικό βαθμό σε μια ορισμένη «εξύμνηση της νεότητας», η οποία δικαιολογείται βέβαια, εάν θέλουμε να καταστήσουμε δυνατή την επιτυχή προώθηση της νεολαίας. Κάνουμε όμως τα πάντα, ειδικά μέσω των δομών μας, ώστε να μην μπορέσει να επιτύχει η νεολαία. Το εκλογικό μας σύστημα εντός του δημοκρατικού συστήματος είναι εξοπλισμένο κατά τρόπο ώστε να δυσχεραίνει εξαιρετικά την επιβολή των νέων. Εάν όντως υπήρχε κάποιο σύστημα ατομικής επιλογής σε μικρές εκλογικές περιφέρειες - δυστυχώς, το σύστημα αυτό εγκαταλείφθηκε τώρα και στην Αγγλία - θα μπορούσαν να επιβληθούν τόσο οι νέοι όσο και οι ηλικιωμένοι. Αυτό θα ήταν αληθινή δημοκρατία. Αυτό που οικοδομείται σήμερα δεν αποτελεί πραγματική δημοκρατία, αλλά μια «παρτιδοκρατία», η οποία στην πραγματικότητα παραχωρεί στους παράγοντες την αρμοδιότητα να ορίζουν ποιος είναι δημοκρατικός και ποιος όχι. Στο πνεύμα αυτό θα ήθελα να επισημάνω πως αυτό που εμείς θεωρούμε σημαντικό όσον αφορά το θέμα των ηλικιωμένων ατόμων είναι να αποκτήσουν επιτέλους περισσότερη ελευθερία.
<P>
Στην οικονομία κάνουμε διαρκώς λόγο για την ελεύθερη αγορά, και αυτό είναι καλό. Η ελεύθερη αγορά δεν υπάρχει όμως καθόλου για τους ηλικιωμένους. Ναι μεν αναγνωρίζεται η ηλικία συνταξιοδότησης, όπου «αποκεφαλίζονται» οι άνθρωποι, δεν αναγνωρίζεται όμως το γεγονός ότι υπάρχουν δικαιώματα που αποκτήθηκαν από μία ηλικία και μετά. Δεν είναι δυνατόν να αναγκάζεται κάποιος να δεχθεί και τα μειονεκτήματα που προκύπτουν από αυτά τα δικαιώματα για να μπορέσει να διατηρήσει αυτά που θα επιθυμούσε να έχει. Όπως και να το κάνουμε, υπάρχουν ηλικιωμένοι, οι οποίοι είναι πανευτυχείς που μπορούν ακόμα να εργάζονται. Στις περιπτώσεις αυτές λέγεται πως αποκλείουν δήθεν τους νέους. Δεν αληθεύει αυτό. Κατά τη γνώμη μου, υπάρχει μία μοναδική χώρα μέχρι τώρα που το έχει καταλάβει αυτό, η Ελβετία, όσο παράξενο κι αν ακούγεται αυτό. Διότι στην Ελβετία και, για παράδειγμα, ειδικά στην ελβετική βουλή υπάρχουν πολλοί συνταξιούχοι, οι οποίοι κομίζουν βέβαια και την όλη τους πείρα της ζωής. Αυτό είναι κάτι που θα έπρεπε να επιβάλουμε, δηλαδή το να υπάρχει πραγματικά μια ελευθερία επιλογής για τους ηλικιωμένους. Αυτή η ελευθερία επιλογής θα συνέβαλε και στην κυριαρχία μας τρόπον τινά επί της πυραμίδας, για την οποία δικαίως έγινε λόγος. Διότι η πυραμίδα πρέπει να έχει μια ευρύτερη βάση και προς τα κάτω, διότι και εκεί έχουμε περιορισμούς.
<P>
Το σημαντικότερο είναι η εξασφάλιση της ελευθερίας των ηλικιωμένων!
<P>
Χειροκροτήματα

<SPEAKER ID=50 LANGUAGE="DE" NAME="Flemming">
Κύριε Πρόεδρε, κυρίες και κύριοι, ένα παιδί που θα γεννηθεί σήμερα έχει κατά μέσο όρο προσδοκώμενη διάρκεια ζωής 100 και πλέον ετών. Ενώ πριν από 100 χρόνια πεθαίναμε ακόμη στα 40, σήμερα μπορούμε να φθάσουμε κατά μέσο όρο τα 80. Το παιδί που θα γεννηθεί σήμερα θα τα εκατοστήσει και θα ζήσει ακόμη περισσότερο. Με αυτό πραγματοποιήθηκε ένα όνειρο της ανθρωπότητας. Μπορούμε να ζήσουμε άλλο τόσο, πράγμα που επιθυμούσαν ανέκαθεν οι άνθρωποι, και εξοργίζομαι και εξαγριώνομαι όταν διαβάζω ή ακούω κάπου να γίνεται λόγος για τη γήρανση ή ακόμα και τη μάρανση της Ευρώπης.
<P>
Κυρία συνάδελφε των Πρασίνων, με θίξατε βαθιά, χρησιμοποιώντας και εσείς αυτή τη λέξη, τουλάχιστον στη μετάφραση. Στην περίπτωση των ανθρώπων που μπορούν να φθάσουν στην ηλικία που έθεσε ο καλός Θεός στα γονίδια τους, ας φυλαγόμαστε παρακαλώ πολύ, από το να κάνουμε λόγο ότι αντιπροσωπεύουν μια υπεργήρανση της Ευρώπης. Θα πω και κάτι ακόμα που με εξοργίζει. Υπάρχουν, ξέρετε, και τα ανθρώπινα δικαιώματα, και το Σώμα αυτό τα υποστηρίζει ένθερμα. Τί γίνεται όμως με τους 60άχρονους, 65άχρονους, ενίοτε μάλιστα ακόμα και 55άχρονους ανθρώπους που αναγκάζονται να αποχωρήσουν από την επαγγελματική ζωή, να πάψουν να εργάζονται; Η εργασία αποτελεί ένα εξαιρετικά σημαντικό μέρος της ανθρώπινης υπόστασης. Ασφαλώς θα υπάρχουν άνθρωποι που έχουν κουραστεί ή που έχουν εργασθεί πάρα πολύ και σκληρά στη ζωή τους, οι οποίοι θέλουν να σταματήσουν να εργάζονται, δεν μπορούμε όμως να απαγορεύσουμε δια νόμου σε κάποιον άνθρωπο να συνεχίζει να εργάζεται, μόνον και μόνον επειδή είναι 60, 65, ενίοτε μάλιστα και 55 ετών! Κατά τη γνώμη μου, αυτό συνιστά παραβίαση των ανθρωπίνων δικαιωμάτων, και το άρθρο 13 της Συνθήκης του Αμστερνταμ θα αποτελέσει μια καλή βάση για τη διεξαγωγή μιας σχετικής συζήτησης. Λυπάμαι πολύ για το γεγονός ότι πρέπει να αποχωρήσουν οι κύριοι Schiedermeier και McMahon. Εάν είχατε εκπονήσει την έκθεσή σας ενωρίτερα, τότε είναι πολύ πιθανό να μην είχε συμβεί αυτό!
<P>
Χειροκροτήματα
<P>
Στο κόμμα μου και στην Αυστρία είμαστε πολύ προοδευτικοί. Εγώ ανακηρύχθηκα πάλι υποψήφια για το Σώμα αυτό, επειδή ακριβώς είμαι μία ηλικιωμένη γυναίκα, επειδή διανύω το 66ο έτος της ηλικίας μου, και χαίρομαι που μου παρέχεται η δυνατότητα να περάσω εδώ τα επόμενα χρόνια!

<SPEAKER ID=51 NAME="Liikanen">
Αξιότιμε κύριε Πρόεδρε, καταρχάς θα ήθελα να ευχαριστήσω τους εισηγητές κ.κ. McMahon και Schiedermeier για την εξαιρετική έκθεσή τους και τους αξιότιμους βουλευτές για την πολύ ζωντανή συζήτηση. Η έκθεση είναι εμφανώς το αποτέλεσμα πολύ σκληρής δουλειάς. Το Κοινοβούλιο οργάνωσε τον Οκτώβριο διάσκεψη η οποία συγκέντρωσε πάνω από 100 αντιπροσώπους οργανώσεων για τους ηλικιωμένους από όλα τα κράτη μέλη. Εκτός από τις συζητήσεις που έγιναν στη διάσκεψη, πολλοί οργανισμοί πραγματοποίησαν γραπτές εισηγήσεις, οι οποίες άπτονταν όλες των θεμάτων που πραγματεύεται η εν λόγω έκθεση.
<P>
Είμαι ευτυχής που η Επιτροπή συνεργάστηκε με το Κοινοβούλιο κατά την οργάνωση της διάσκεψης και μπόρεσε να συμμετάσχει στη συζήτηση των θεμάτων που ετέθησαν εκεί. Λόγω της συνεργασίας, δεν αποτελεί έκπληξη το γεγονός ότι οι σκέψεις που παρουσιάζονται στην έκθεση ευθυγραμμίζονται με τις αντιλήψεις της Επιτροπής. Αποτελεί λόγο ικανοποίησης το γεγονός ότι η έκθεση δίνει έμφαση στο τεράστιο δυναμικό των ηλικιωμένων και στην ανάγκη δράσης για την αξιοποίηση του εν λόγω δυναμικού.
<P>
Όπως γνωρίζουμε, οι ευρωπαίοι πολίτες ζουν σήμερα πολλά χρόνια υγιείς και δραστήριοι, γεγονός που αποτελεί μεγάλο πλεονέκτημα για τις ευρωπαϊκές κοινωνίες. Η πρόκληση τώρα είναι να διαμορφώσουμε την κοινωνία μας έτσι, ώστε καθώς θα γερνούν οι πολίτες, να διαφυλάσσεται ο στόχος της αξιόλογης ποιότητας ζωής και βιοτικού επιπέδου για όλους, στα πλαίσια μιας δραστήριας και υγιούς κοινωνίας. Αυτό μπορεί να γίνει, αλλά γι' αυτό χρειάζονται, όπως αναφέρεται και στον τίτλο της έκθεσης, νέοι ορίζοντες ζωής.
<P>
Στην έκθεση γίνεται ειδική αναφορά στον αριθμό των ηλικιωμένων ανέργων και η απασχόληση αποτελεί επίσης σπουδαιότατο τομέα δράσης. Συμφωνώ με τους εισηγητές της έκθεσης ότι, οι δυνατότητες δράσης είναι μεγάλες μέσω της στρατηγικής της Ευρώπης για την απασχόληση και του Ευρωπαϊκού Κοινωνικού Ταμείου. Στην έκθεση γίνεται λόγος για τη σημασία της συνεχιζόμενης κατάρτισης: σύμφωνα με την πρόταση της Επιτροπής θα πρέπει να δοθεί επιπλέον προσοχή στις ανάγκες των ηλικιωμένων εργαζομένων σε σχέση με την δια βίου εκπαίδευση, η οποία εντάσσεται στη στρατηγική για την απασχόληση.
<P>
Είμαι επίσης σύμφωνος με τις απόψεις περί ισότητας κατά τη γήρανση, οι οποίες τονίστηκαν στην έκθεση. Σε ένα παράδειγμα εξετάζεται η διασφάλιση ικανού επιπέδου εισοδήματος στους ηλικιωμένους. Η θέση των ηλικιωμένων γυναικών είναι συχνά εμφανώς χειρότερη από αυτήν των ηλικιωμένων ανδρών. Η Επιτροπή έχει ξεκινήσει έναν προβληματισμό σχετικά με τον τρόπο με τον οποίο μπορούμε να διαμορφώσουμε την κοινωνική ασφάλιση για την ανάπτυξη των δημογραφικών δομών των ευρωπαϊκών κοινοτήτων. Ταυτόχρονα, σε σχέση με αυτό εξετάζεται επίσης και το επίπεδο του εισοδήματος των ηλικιωμένων.
<P>
Το δεύτερο σημαντικό θέμα σχετικά με την κοινωνική ασφάλιση, το οποίο προβάλλεται στην έκθεση, είναι οι επιπτώσεις της γερασμένης κοινωνίας στην ιατρική περίθαλψη. Σε αυτό το σημείο μπορεί να ειπωθεί ότι η Επιτροπή ήδη χρηματοδοτεί έρευνα σχετικά με αυτό ακριβώς το θέμα, η οποία ελπίζουμε ότι θα είναι έτοιμη μέσα στο τρέχον έτος.
<P>
Παρατήρησα στην έκθεση την παραίνεση προς την Επιτροπή να παρουσιάσει την ανακοίνωσή της σχετικά με τη γήρανση κατά το πρώτο εξάμηνο αυτού του έτους. Μπορώ να διαβεβαιώσω το Κοινοβούλιο ότι το προπαρασκευαστικό έργο της ανακοίνωσης έχει ήδη πραγματοποιηθεί. Κάνουμε το καλύτερο δυνατό υπό τις παρούσες συνθήκες για να διασφαλίσουμε ότι η ανακοίνωση θα παρουσιασθεί το συντομότερο δυνατό. Στην έκθεση παρουσιάζονται επίσης παραινέσεις προς την Επιτροπή προκειμένου να προωθήσει προτάσεις που συνδέονται με τις καινούριες διατάξεις της Συνθήκης του Αμστερνταμ για την καταπολέμηση των διακρίσεων και του κοινωνικού αποκλεισμού. Στην έκθεση ζητείται επίσης η βελτίωση της προστασίας της υγείας των ηλικιωμένων τόσο γενικά όσο και ειδικά σε ό, τι αφορά την ασθένεια Alzheimer. Αυτά είναι βεβαίως σημαντικά θέματα και είμαι σίγουρος ότι και η νέα Επιτροπή θα λάβει υπόψη της την έκθεση κατά την προετοιμασία των προτάσεων που αφορούν αυτούς τους τομείς.
<P>
Θέλω για μία ακόμα φορά να ευχαριστήσω το Κοινοβούλιο για την έκθεση. Αποτελεί μία σημαντική συμβολή του Κοινοβουλίου για το Διεθνές Έτος των Ηλικιωμένων των Ηνωμένων Εθνών, το 1999. Με αυτή την έκθεση προωθείται επίσης η διατήρηση του ευρωπαϊκού κοινωνικού προτύπου για τις σημερινές και τις μελλοντικές γενιές.

<SPEAKER ID=52 NAME="Πρόεδρος">
Ευχαριστώ κ. Liikanen.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
Το Σώμα εγκρίνει το ψήφισμα

<SPEAKER ID=53 NAME="Πρόεδρος">
Κυρίες και κύριοι βουλευτές, επιτρέψτε μου να συγχαρώ τους κ.κ. Schiedermeier - McMahon για την εξαιρετική εργασία τους, όχι μόνο όσον αφορά την παρούσα έκθεση, αλλά και καθ' όλη τη διάρκεια αυτής της κοινοβουλευτικής περιόδου.

<SPEAKER ID=54 LANGUAGE="SV" NAME="Sjφstedt και Svensson">
Δεν υπερψηφίσαμε την έκθεση. Δεν βλέπουμε την ανάγκη να αναπτυχθεί μία κοινή πολιτική για τους ηλικιωμένους σε επίπεδο ΕΕ. Αυτά τα θέματα ανήκουν πρωτίστως σε εθνικό και περιφερειακό επίπεδο.
<P>
Θεωρούμε ότι η πρόταση τη έκθεσης, όσον αφορά τον συντονισμό, είναι υπερβολικά εκτεταμένη σε πολλούς τομείς. Αντιθέτως, θεωρούμε ότι η ΕΕ έχει ένα σημαντικό καθήκον όσον αφορά τις δυνατότητες της αμοιβαίας μεταφοράς και αναγνώρισης των συντάξεων σε υπερεθνικό επίπεδο.

<CHAPTER ID=5>
Αμυλώδη
<SPEAKER ID=55 NAME="Πρόεδρος">
Η ημερήσια διάταξη προβλέπει τη συζήτηση της προφορικής ερώτησης (Β4-0155/99) των κ.κ. Colina Salamanca και Garot, εξ ονόματος της Επιτροπής Γεωργίας και Ανάπτυξης της Υπαίθρου, προς την Επιτροπή, σχετικά με τον εφοδιασμό σε φυτικές πρωτεΐνες και την κατάσταση της αμυλοποιΐας.

<SPEAKER ID=56 LANGUAGE="FR" NAME="Garot">
Κύριε Πρόεδρε, η Επιτροπή Γεωργίας και Ανάπτυξης της Υπαίθρου του Κοινοβουλίου μας πράγματι προτίθεται να υποβάλει στην εκτελεστική επιτροπή το πρόβλημα του ελλείμματος της Ευρωπαϊκής Ένωσης σε φυτικές πρωτεΐνες που προορίζονται για τη διατροφή των ζώων και τις στρατηγικές προκλήσεις που παρουσιάζει αυτή η κατάσταση για τη βιοτεχνολογία στην Ευρώπη των Δεκαπέντε. Μετά από μένα, πολλοί συνάδελφοί μου με τις παρεμβάσεις τους θα ρίξουν περισσότερο φως στο ζήτημα αυτό, σήμερα το πρωί.
<P>
Πρέπει να γνωρίζουμε ευθύς εξ αρχής ότι το πρωτεϊνικό έλλειμμα της Ευρωπαϊκής Ένωσης εκτιμάται σε περίπου 70 % της εσωτερικής κατανάλωσης, επομένως η εξάρτηση της Ευρωπαϊκής Ένωσης από την αμερικανική ήπειρο, απ' όπου εισάγουμε πρωτεΐνες, είναι πολύ μεγάλη. Σας υπενθυμίζω ότι αυτή η κατάσταση προέκυψε από την παραχώρηση που έγινε στις Ηνωμένες Πολιτείες, κατά την υπογραφή της Συνθήκης της Ρώμης, ενός δικαιώματος εισαγωγής σόγιας στην Κοινότητα με μηδενικό συντελεστή. Η κατάσταση αυτή επιδεινώθηκε με τη συμφωνία Blair House, η οποία επιβάλλει ανώτατο όριο εισαγωγών στην ευρωπαϊκή παραγωγή ελαιοπρωτεϊνούχων, και μπορεί να επιδεινωθεί ακόμα περισσότερο κατά την περίοδο 2000-2006.
<P>
Πράγματι, από τη μία πλευρά οι διατάξεις της Ατζέντα 2000, όπως όλα δείχνουν, θα οδηγήσουν τους αγρότες σε μείωση της παραγωγής ελαιοπρωτεϊνούχων υπέρ της καλλιέργειας δημητριακών - εκτός και αν βεβαίως ληφθούν συνετά μέτρα υπέρ των καλλιεργειών του μη διατροφικού τομέα - και, από την άλλη πλευρά, οι δυνατότητες παραγωγής αμινοξέων, ιδιαίτερα συνθετικής λυσίνης, στην Ευρώπη υποχωρούν. Πράγματι, πρέπει να γνωρίζουμε ως προς αυτό ότι οι ευρωπαίοι βιομήχανοι επιλέγουν όλο και περισσότερο να επενδύουν στις Ηνωμένες Πολιτείες.
<P>
Θα ήθελα να επιμείνω σε αυτό το σημείο, διότι η συνθετική λυσίνη που παράγεται στην Ευρώπη παρουσιάζει ενδιαφέρον από την άποψη ότι επιτρέπει να χρησιμοποιείται ένα μέγιστο ποσοστό δημητριακών στη διατροφή των ζώων, συμβάλλοντας παράλληλα στη μείωση του πρωτεϊνικού μας ελλείμματος. Ωστόσο, οφείλουμε να παρατηρήσουμε, ως προς αυτό, ότι η ανακατανομή των δεδομένων παραγωγής λυσίνης μεταξύ της Ευρώπης και των Ηνωμένων Πολιτειών είναι ανησυχητική. Θα αναφέρω κάποια ενδεικτικά παραδείγματα: το ποσοστό κάλυψης της αμερικανικής αγοράς πέρασε από μηδενικό επίπεδο στο 165 % περίπου, την ίδια στιγμή που η κάλυψη της ευρωπαϊκής αγοράς λυσίνης πέρασε από το 84 % το 1991 στο 54 % το 1997 και αναμένεται να φτάσει το 38 % το 2002 αν δεν αλλάξει κάτι. Όμως, καθώς ο αραβόσιτος που χρησιμοποιείται για την παραγωγή αυτή της αμυλοποιίας θα εξακολουθήσει, όπως όλα δείχνουν, να πωλείται στις Ηνωμένες Πολιτείες σε τιμή κατώτερη από εκείνη των κοινοτικών δημητριακών, φαίνεται λογικό όχι μόνον να διατηρήσουμε τον σημερινό μηχανισμό αντιστάθμισης του μειονεκτήματος έναντι της Αμερικής, αλλά και να τον ενισχύσουμε πάρα πολύ.
<P>
Γι' αυτό το λόγο, η Επιτροπή Γεωργίας του Ευρωπαϊκού Κοινοβουλίου επιθυμεί να ακούσει τις απαντήσεις της εκτελεστικής επιτροπής στα παρακάτω ερωτήματα. Πώς θα ελαττώσει η Ευρωπαϊκή Ένωση την εξάρτησή της από τις εισαγωγές πρωτεϊνών και θα χρησιμοποιήσει το διαθέσιμο αγροτικό δυναμικό των δεκαπέντε χωρών εταίρων; Πώς θα προσαρμοστούν οι σημερινές επιστροφές για να χρησιμοποιηθούν τα παράγωγα δημητριακών και να δοθεί νέα ώθηση στην παραγωγή λυσίνης εντός της Κοινότητας; Πώς προτίθεται η Επιτροπή να ευνοήσει συνολικότερα την ανάπτυξη της αμυλοποιίας και των βιοτεχνολογικών επιχειρήσεων που μπορεί να ανοίξουν νέες προοπτικές για τη γεωργία; Κύριε Πρόεδρε, οι απαντήσεις που θα μας δώσει η Επιτροπή έχουν ιδιαίτερη σημασία για μας λίγο πριν τις διαπραγματεύσεις του Παγκόσμιου Οργανισμού Εμπορίου.

<SPEAKER ID=57 NAME="Liikanen">
Αξιότιμε κύριε Πρόεδρε, η Επιτροπή συνεχίζει την ενεργό πολιτική της προκειμένου να μειωθεί η εξάρτηση από τις εισαγωγές φυτικών πρωτεινών και να αυξηθεί η κατανάλωση σιτηρών στις ζωοτροφές. Η μεταρρύθμιση της Κοινής Γεωργικής Πολιτικής, η οποία ξεκίνησε το 1992 έχει οδηγήσει την κατανάλωση των υπό μορφή σιτηρών ζωοτροφών σε σημαντική ετήσια αύξηση 20 εκατομμυρίων τόνων στο σύνολο των ζωοτροφών και έχει μειώσει σημαντικά την εισαγωγή ζωοτροφών και ειδικότερα των φυτικών πρωτεινών. Στο κείμενο της Ατζέντα 2000 η Επιτροπή πρότεινε την εμβάθυνση και διεύρυνση της μεταρρύθμισης του 1992, ιδιαίτερα για τη βελτίωση της ανταγωνιστικότητας της ευρωπαϊκής γεωργίας τόσο στην εσωτερική όσο και στην εξωτερική αγορά. Η έκπτωση κατά 15 % στην τιμή των σιτηρών και η άμεση επιπρόσθετη ενίσχυση των φυτικών πρωτεϊνών θα πρέπει να αντιπροσωπεύει σε σημαντικό βαθμό την κατάκτηση αυτού του στόχου.
<P>
Η Επιτροπή μεριμνούσε ανέκαθεν για την ευρωπαϊκή βιομηχανία αμυλωδών και για τη σχετική μεταποιητική βιομηχανία και ειδικά για τα αμυλώδη και για τη διασφάλιση της ανταγωνιστικότητας του τομέα της βιοτεχνολογίας που χρησιμοποιεί ως πρώτες ύλες τα παράγωγά τους. Γενικά, η βιομηχανία που βασίζεται στα αμυλώδη προϊόντα έχει διατηρήσει την καλή θέση της και αναπτύσσεται συνεχώς. Η προστασία από τις εισαγωγές διασφαλίζεται με την επιβολή των κατάλληλων δασμών. Οι εξαγωγές προωθούνται με ενισχύσεις κατά την εξαγωγή, οι οποίες καθιστούν δυνατή την εξαγωγή διαφόρων προϊόντων είτε αυτούσια είτε μερικές φορές ως αμυλώδη προϊόντα που έχουν υποστεί σημαντική επεξεργασία. Η πώληση των αμυλωδών και των παραγώγων τους προωθείται στο εσωτερικό της Κοινότητας με τη βοήθεια ενισχύσεων κατά την παραγωγή, όταν αυτά τα προϊόντα χρησιμοποιούνται σε εκείνους τους τομείς της βιομηχανίας που δεν απολαμβάνουν προστασία από τις εισαγωγές, όπως η χημική, φαρμακευτική βιομηχανία, καθώς και η βιομηχανία χάρτου. Με την προστασία του συστήματος ενισχύσεων προωθούνται επίσης και στις αγορές εκτός κοινότητας σημαντικές και συνεχώς αυξανόμενες ποσότητες προϊόντων της βιομηχανίας αμυλωδών και των σχετικών προϊόντων της μεταποιητικής βιομηχανίας.
<P>
Με το πρόγραμμα της Ατζέντα 2000 η Επιτροπή συνεχίζει τη χρησιμοποίηση μέσων ελέγχου αυτών των αγορών, καθόσον χρόνο διατηρείται η σημαντική διαφορά μεταξύ της παγκόσμιας τιμής και της τιμής της εσωτερικής αγοράς της Ένωσης. Αυτά τα μέτρα θα πρέπει να διασφαλίζουν τη διατήρηση της ανταγωνιστικότητας της βιομηχανίας που χρησιμοποιεί αμυλώδη και ειδικά του τομέα βιοτεχνολογίας στην παγκόσμια αγορά.

<SPEAKER ID=58 NAME="Πρόεδρος">
Ευχαριστώ κύριε Liikanen.
<P>
Κυρίες και κύριοι βουλευτές, πριν προχωρήσουμε στη συζήτηση επιτρέψτε μου να σας πληροφορήσω, για να κλείσουμε τη συζήτηση, και σύμφωνα με την παράγραφο 5 του άρθρου 40 του Κανονισμού, ότι έχω λάβει πέντε προτάσεις ψηφίσματος.

<SPEAKER ID=59 LANGUAGE="DE" NAME="Rehder">
Κύριε Πρόεδρε, κύριε Επίτροπε, αγαπητοί συνάδελφοι, τα πορίσματα της Ατζέντας 2000 του Βερολίνου μόλις βγήκαν βασικά από το τυπογραφείο, και παρ' όλα αυτά πρέπει να αρχίσουμε την εξέταση των επιπτώσεων αυτής της Ατζέντας 2000 σε όλους τους τομείς. Φρονώ πως είναι πολύ σημαντική και η εξέταση των επιπτώσεων σε αυτόν τον τομέα, ο οποίος προς το παρόν ακόμα μπορεί να χαρακτηρισθεί προϊόν μιας κόγχης, και για τον λόγο αυτό ευχαριστώ πολύ τον συνάδελφο, κ. Garot, επειδή έβαλε αμέσως το δάχτυλο στην πληγή, ζητώντας από την Επιτροπή να κάνει κάτι κατευθυντήριο και εδραιωμένο.
<P>
Ο Επίτροπος έκανε μόλις λόγο για εμβάθυνση και ενίσχυση. Αυτό αποτελεί κατ' αρχάς - με μία φιλοφρόνηση - μια πομπώδη αναγγελία. Φυσικά και δεν θέλουμε - γι' αυτό και είναι ωραίο που παρίσταται και ο κ. Επίτροπος, ο οποίος είναι αρμόδιος για τα δημοσιονομικά - μόνον πομπώδεις δηλώσεις και εμβάθυνση στα λόγια, αλλά και μια σταθερή υποστήριξη. Για τη σταθερή αυτή υποστήριξη θα χρειαστούν βέβαια και δημοσιονομικοί πόροι, όμως οι Σοσιαλδημοκράτες στο Ευρωπαϊκό Κοινοβούλιο δεν υπολογίζουν μόνον σε αυτό το μέσον, αλλά φυσικά και στην ελεύθερη αγορά που υπόκειται σε κοινωνικό έλεγχο. Για τον λόγο αυτό είναι απαραίτητο να μετατρέψουμε επιτέλους αυτήν την κόγχη, αυτήν την και από άποψη περιβαλλοντικής πολιτικής βάσιμη κόγχη σε ένα ακόμη στήριγμα, σε μία ακόμη εισοδηματική πηγή και για τη γεωργία. Το επιπλέον αυτό στήριγμα έχει και τη γοητεία ότι δεν παρασυρόμαστε σε μία ακόμη πλεονάζουσα παραγωγή, αλλά ότι εδώ δημιουργείται πραγματικά ένα μέσον για τη σύμφωνη με τους κανόνες της αγοράς αντικατάσταση της πλεονάζουσας παραγωγής με εναλλακτικούς τομείς, οι οποίοι θα μπορούν για παράδειγμα να αντικαταστήσουν και το πετρέλαιο.
<P>
Στην Ευρωπαϊκή Ένωση, το ζητούμενο είναι να εξάγουμε αυτήν την παραγωγή από την κόγχη των αποσυρθεισών γαιών και να την επεκτείνουμε, καθιστώντας την ισότιμη. Επειδή όμως βρισκόμαστε σε μια παγκόσμια αγορά, το ζητούμενο είναι και να επιτευχθεί στις προσεχείς διαπραγματεύσεις του ΠΟΕ που θα αρχίσουν στις 30 Νοεμβρίου στο Seattle ο στόχος να καταργηθούν εδώ πραγματικά τα εμπόδια που συναντώνται στην οικονομία της αγοράς και η Ευρωπαϊκή Ένωση να μπορέσει να δράσει και να διαχειρισθεί εδώ τα οικονομικά με εξίσου ισότιμο τρόπο όπως και στους άλλους μεγάλους τομείς. Πρέπει να γίνουν πολλά εδώ, κύριε Επίτροπε. Και δεν θα χρειαστούμε μόνον χρήματα, αλλά και αποφασιστικότητα. Γνωρίζω πως τα καθήκοντα κατά τις διαπραγματεύσεις του ΠΟΕ είναι πολύ εκτεταμένα λόγω των εν μέρει λίαν ανεπαρκών αποτελεσμάτων της διάσκεψης κορυφής του Βερολίνου στον τομέα της γεωργίας, υποθέτω όμως πως η Επιτροπή και οι αντίστοιχοι εκπρόσωποι της ΕΕ μπορούν και εδώ να υποστηρίξουν πειστικά αυτά τα συμφέροντα.

<SPEAKER ID=60 LANGUAGE="NL" NAME="Sonneveld">
Κύριε Πρόεδρε, η προφορική μου ερώτηση αφορά τη σχέση μεταξύ διαφόρων σημαντικών προϊόντων αροτραίων καλλιεργειών στην Ένωση, της βιομηχανίας υψηλής τεχνολογίας, η οποία κάνει χρήση των προϊόντων αυτών και του εφοδιασμού της αγοράς με πλούσιες σε πρωτεΐνες ζωοτροφές φυτικής προέλευσης. Στη συμφωνία του Blair House μάλιστα έγινε αναφορά σε αυτές τις υψηλής περιεκτικότητας σε πρωτεΐνες ζωοτροφές, ιδιαίτερα στα υποπροϊόντα μεταποιημένων ελαιούχων σπόρων. Η συμφωνία αυτή αποδείχθηκε τόσο περιοριστική, ώστε να παραλύει την ανάπτυξη της καλλιέργειας ελαιούχων σπόρων στην ΕΕ. Στην Agenda 2000 η Ευρωπαϊκή Επιτροπή προσπάθησε να αντιμετωπίσει αυτούς τους περιορισμούς, εγκρίνοντας τη διάθεση των ίδιων ανά εκτάριο επιδοτήσεων για τους ελαιούχους σπόρους, όπως για τα σιτηρά. Η Διάσκεψη Κορυφής του Βερολίνου επιβεβαίωσε την απόφαση αυτή, ώστε αποδεσμεύτηκαν οι επιδοτήσεις για μία ολόκληρη ομάδα αροτραίων καλλιεργειών, τα σιτηρά και τους ελαιούχους σπόρους.
<P>
Ρωτώ την Ευρωπαϊκή Επιτροπή: δεδομένου του τρόπου με τον οποίο διεξάγονται σήμερα οι επικοινωνίες στα πλαίσια των διατλαντικών σχέσεων στον τομέα της γεωργίας, μπορούμε να ανακοινώσουμε στις ΗΠΑ ότι οι επιδοτήσεις αυτές πραγματικά αποδεσμεύτηκαν, όπως ακριβώς συμβαίνει στις Ηνωμένες Πολιτείες, και ότι επομένως δεν πρόκειται να ισχύει πλέον ο περιορισμός του ενός εκατομμυρίου τόνων αλεσμένων ελαιούχων σπόρων; Υποθέτω ότι δεν χρειάζεται να περιμένουμε την επίτευξη πλήρους συμφωνίας στα πλαίσια του λεγόμενου γύρου της χιλιετίας στον ΠΟΕ για να ρυθμίσουμε το ζήτημα αυτό.
<P>
Δεν είναι ωστόσο χειρότερα για το μέλλον του τομέα των ελαιούχων σπόρων στην Ένωση τα μέσα που επιλέγονται από το κακό το οποίο αποσκοπούν να αντιμετωπίσουν και δεν θα αποθαρρυνθεί σημαντικά η καλλιέργεια των ελαιούχων σπόρων από τη μείωση των επιδοτήσεων ανά εκτάριο; Σκοπεύει μήπως η Ευρωπαϊκή Επιτροπή, καθώς και η Διάσκεψη Κορυφής του Βερολίνου επιβεβαίωσε ότι θα υπάρξει μία δραστήρια πολιτική για τις μη διατροφικές αροτραίες καλλιέργειες και στο μέλλον, να ενισχύσει περαιτέρω τη χρήση του βιοντήζελ και των βιολιπαντικών;
<P>
Εξάλλου, όσον αφορά τη σχέση των τιμών αραβοσίτου στην ΕΕ και στις διεθνείς αγορές: η ευρωπαϊκή βιομηχανία αμύλου διαμαρτύρεται διότι αντιμετωπίζει διαρκώς περισσότερα έξοδα εντός της ΕΕ από ό, τι οι ανταγωνιστές της, οι οποίοι εφοδιάζονται στις διεθνείς αγορές με αραβόσιτο ως πρώτη ύλη. Αντιμετωπίζεται άραγε αυτό το πρόβλημα με την επιπλέον μείωση της τιμής του αραβοσίτου κατά 15 %; Η Ευρωπαϊκή Επιτροπή στην πρόταση που υπέβαλε γι' αυτή τη μείωση της τιμής επικαλέσθηκε την αύξηση της ανταγωνιστικότητας της ΕΕ. Αυτό θα πρέπει βέβαια να ισχύει και (ίσως μάλιστα ιδίως) για τον τομέα του αμύλου. Ή μήπως οφείλει ο τομέας αυτός να επιβιώσει όπως όπως με μία τέτοια διαφορά στην τιμή του αραβοσίτου στην Ένωση και στις διεθνείς αγορές μόνο και μόνο επειδή αντιμετωπίζει ξαφνικά η ΕΕ έλλειψη αραβοσίτου; Σε κάθε περίπτωση, οι ευρωπαίοι καταναλωτές αυτού του είδους αμύλου ζητούν να παρασχεθούν κίνητρα, για να εξασφαλιστεί ότι και στο μέλλον θα μπορούν να καταναλώνουν κοινοτικό άμυλο.
<P>
Σχετικά με τη διαμόρφωση των τιμών του αραβοσίτου στις διεθνείς αγορές, θα ήθελα περαιτέρω να ρωτήσω την Επιτροπή εάν πιστεύει ότι η εφαρμογή της αμοιβής εμπορίας για το προϊόν αυτό πιέζει τις τιμές προς τα κάτω όπως γίνεται στις Ηνωμένες Πολιτείες. Στην πρόσφατη μελέτη της αμερικανικής γεωργικής πολιτικής που πραγματοποίησε η Ευρωπαϊκή Ένωση δεν γίνεται λόγος για το ζήτημα αυτό, τη στιγμή που ο σημερινός αμερικανικός farmbill έχει εισαγάγει αυτό το εξαιρετικά αποτελεσματικό για την αύξηση της ανταγωνιστικότητας όργανο, την αμοιβή εμπορίας, και μάλιστα για όλα σχεδόν τα σημαντικά γεωργικά προϊόντα. Μήπως αγνοούμε εδώ ένα σημαντικό μέσο στήριξης της γεωργίας;
<P>
Θα ήθελα να υπογραμμίσω ακόμα την ανάγκη ισορροπίας μεταξύ του αμύλου γεωμήλων και του αμύλου αραβοσίτου. Υποθέτω ότι επιβεβαιώνεται και εδώ η συμφωνία του Βερολίνου και ερωτώ την Ευρωπαϊκή Επιτροπή εάν η επιβεβαίωση αυτή γίνεται και στον εφαρμοστικό κανονισμό, διότι θεωρώ πολύ σημαντικό να γίνει σεβαστό το σημερινό σύστημα ισορροπίας μεταξύ του αμύλου γεωμήλων και του αμύλου αραβοσίτου, ιδιαίτερα μέσω της διατήρησης της πριμοδότησης υπέρ της ισορροπίας για τον τομέα του αμύλου γεωμήλων.

<SPEAKER ID=61 LANGUAGE="NL" NAME="Mulder">
Κύριε Πρόεδρε, θα ήθελα να αρχίσω από το σημείο όπου τελείωσε ο κ. Sonneveld. Και δική μου Ομάδα θεωρεί ιδιαίτερα σημαντικό να διατηρηθεί η πριμοδότηση για την ισορροπία μεταξύ του αμύλου γεωμήλων και του αμύλου αραβοσίτου. Σε διάφορα μέρη της Ευρώπης, ιδιαίτερα στο βόρειο τμήμα των Κάτω Χωρών, είναι εξαιρετικά σημαντικό να διατηρηθεί η καλλιέργεια των γεωμήλων, διότι σε αντίθετη περίπτωση θα υπάρξει στις περιοχές αυτές μία έντονη οικονομική παρακμή, κάτι που θα αποβεί δαπανηρότερο από το να προσπαθήσουμε να αντιμετωπίσουμε τώρα το πρόβλημα. Θα πρέπει λοιπόν να διατηρηθεί οπωσδήποτε η πριμοδότηση αυτή.
<P>
Θα ήθελα κατόπιν να αναφερθώ στο ζήτημα της βιομηχανικής χρήσης μη διατροφικών γεωργικών προϊόντων. Χαίρομαι που ο Επίτροπος κ. Liikanen βρίσκεται σήμερα εδώ διότι ήθελα να του κάνω μια πρόταση η οποία δεν κοστίζει τίποτα. Πιστεύω μάλιστα ότι θα του αρέσει πολύ: σε ορισμένες οικολογικά ευαίσθητες περιοχές, π.χ. στις φινλανδικές λίμνες, θα πρότεινα να ορίσουμε υποχρεωτική την παραγωγή ορισμένων προϊόντων από γεωργικά προϊόντα, λόγου χάρη του πλαστικού που θα μπορούσε να παράγεται από άμυλο ή των λιπαντικών σε όλες τις φινλανδικές λίμνες, τα οποία μπορούν να παράγονται από πρωτεϊνούχα προϊόντα στη Νότιο Ευρώπη. Ένα τέτοιο μέτρο θα δημιουργούσε μία τεράστια νέα αγορά για τα προϊόντα αυτά. Θα σήμαινε επίσης ότι, ενδεχομένως, θα έπρεπε να χορηγούμε λιγότερες ενισχύσεις. Ναι μεν τα προϊόντα αυτά είναι ίσως κάπως ακριβότερα από τα παραδοσιακά, αλλά το κέρδος για το περιβάλλον είναι τόσο μεγάλο, ώστε πιστεύω πως η Ευρωπαϊκή Επιτροπή οφείλει να υποβάλει προτάσεις προκειμένου να βρουν ευκολότερη πρόσβαση τα προϊόντα αυτά στις ευρωπαϊκές αγορές.
<P>
Θα ήθελα επίσης να θέσω ένα ερώτημα σχετικά με τη σημερινή κατάσταση μετά το Βερολίνο. Γνωρίζουμε όλοι ότι η συμφωνία του Blair House δεν ήταν ιδιαίτερα ευνοϊκή. Πιστεύει η Ευρωπαϊκή Επιτροπή ότι οι σημερινές προτάσεις είναι συμβατές με τη συμφωνία αυτή, μπορούμε δηλαδή να καλλιεργούμε όσο θέλουμε χωρίς τους περιορισμούς του Blair House; Ή μήπως θα αντιμετωπίσουμε στα πλαίσια του ΠΟΕ μία ακόμα εμπορική σύγκρουση με τις ΗΠΑ; Ελπίζω πως όχι, αλλά θα ήθελα ορισμένες διευκρινίσεις στο σημείο αυτό από την Επιτροπή.

<SPEAKER ID=62 LANGUAGE="FR" NAME="Pasty">
Κύριε Πρόεδρε, αγαπητοί συνάδελφοι, η ευρωπαϊκή χημική βιομηχανία, η οποία χρησιμοποιεί υδατάνθρακες που παράγονται από τη γεωργία, κυρίως άμυλο, αναπτύσσεται εδώ και μερικά χρόνια σε ένα ιδιαίτερα σκληρό οικονομικό πλαίσιο.
<P>
Αυτή η λεπτή κατάσταση προέκυψε από τις μεγάλες αποκλίσεις που υπάρχουν ανάμεσα στην Ευρωπαϊκή Ένωση και την παγκόσμια αγορά ως προς τις συνθήκες εφοδιασμού με γεωργικές πρώτες ύλες. Ωστόσο, η βιομηχανία αυτή, και κυρίως η αμυλοποιία, αντιπροσωπεύει μία πολύ σημαντική χρήση των δημητριακών για μη διατροφικούς σκοπούς και πέραν τούτου αποτελεί έναν από τους ακρογωνιαίους λίθους της μελλοντικής βιομηχανικής ανάπτυξης των βιοτεχνολογιών.
<P>
Βεβαίως, προκειμένου να διορθωθεί αυτή η κατάσταση, θεσπίστηκε, το 1986 - ο Επίτροπος Liikanen μας το θύμισε πριν από λίγο - μία αντιστάθμιση υπό μορφήν επιστροφής στην παραγωγή. Ωστόσο, η εφαρμογή του συστήματος αυτού, δυστυχώς, επιτρέπει μόνον μία μερική αντιστάθμιση του μειονεκτήματος, με αποτέλεσμα να καθίσταται εύθραυστη η θέση της ευρωπαϊκής βιομηχανίας στην παγκόσμια αγορά, αλλά και στη δική μας αγορά.
<P>
Οι αποκλίσεις στο κόστος παραγωγής όσον αφορά τη γλυκόζη για τη βιομηχανία μεταξύ ΗΠΑ και Ευρωπαϊκής Ένωσης κανονικά μπορούν να φτάσουν από το 30 % μέχρι και το 100 % της τελικής τιμής, και αυτό το μειονέκτημα είναι αδύνατον να ξεπεραστεί με την τεχνολογική πρόοδο ή τη βελτίωση της παραγωγικότητας, πόσο μάλλον όταν οι περισσότερες ευρωπαϊκές βιομηχανίες πάσχουν και από μειονέκτημα κλίμακας.
<P>
Αυτή η κατάσταση θέτει επιτακτικά το ερώτημα της βιωσιμότητας της ευρωπαϊκής βιομηχανίας. Τα τελευταία χρόνια πολλές μονάδες παραγωγής έκλεισαν στη Γερμανία και την Ιταλία. Οι επεκτάσεις που πραγματοποιούν οι βιομηχανίες για να ανταποκριθούν στη ζήτηση γίνονται σήμερα ως επί το πλείστον εκτός Ευρωπαϊκής Ένωσης, είτε στις Ηνωμένες Πολιτείες είτε στις αναδυόμενες χώρες όπως η Κίνα, η Ινδία ή η Βραζιλία.
<P>
Η ευρωπαϊκή αγορά εφοδιάζεται όλο και περισσότερο από βιομηχανικές περιοχές που βρίσκονται εκτός Ευρωπαϊκής Ένωσης. Αν ανατρέξετε στις στατιστικές της Eurostat θα το διαπιστώσετε. Η διάβρωση των τιμών σε παγκόσμιο επίπεδο δεν επιτρέπει πλέον στην Ευρωπαϊκή Ένωση να διατηρήσει τις θέσεις της στην παγκόσμια αγορά.
<P>
Αυτές οι αυγκλίνουσες τάσεις εκφράζουν τον μη ελκυστικό χαρακτήρα του ευρωπαϊκού χώρου· αυτό οφείλεται κυρίως στο κόστος των αμυλωδών πρώτων υλών που προστίθεται στα άλλα μειονεκτήματα από τα οποία πάσχει η εν λόγω βιομηχανία και τα οποία υπενθύμισα πριν από λίγο.
<P>
Επομένως, διατυπώνουμε δύο απαιτήσεις σε ευρωπαϊκό επίπεδο, δηλαδή ο υπολογισμός των επιστροφών στην παραγωγή να γίνεται με βάση την τιμή του αραβοσίτου σε παγκόσμιο επίπεδο και όχι με βάση την τιμή του σίτου, διότι ο κλάδος παραγωγής αμύλου βασίζεται στον κλάδο παραγωγής αραβοσίτου· η δεύτερη απαίτησή μας είναι - όπως υπενθύμισαν πριν από λίγο οι συνάδελφοι Sonneveld και Mulder - να διατηρήσουμε μία κάποια ισορροπία μεταξύ του αμύλου γεωμήλων και του αμύλου που παράγεται με βάση τα δημητριακά. Πάνω απ' όλα, κύριε Πρόεδρε, θέλουμε να δείξει μια κάποια μαχητικότητα η Ευρωπαϊκή Ένωση στις παγκόσμιες διασκέψεις στη Βενετία σχετικά με τον Παγκόσμιο Οργανισμό Εμπορίου.
<P>
Αν κάνουμε - και μου φαίνεται ότι σήμερα πρέπει να επισημάνουμε ότι αυτό γίνεται - κάποιες παραχωρήσεις στους Αμερικανούς, κυρίως στο ζήτημα της γλουτένης του σίτου, στο οποίο οι Αμερικανοί είναι αυτοί που τηρούν επιθετική στάση απέναντί μας και για το οποίο δεν έχουμε ακόμα καταφύγει στον Παγκόσμιο Οργανισμό Εμπορίου, τότε πράγματι, μπορεί να δώσουμε τροφή δικαίως σε ανησυχίες. Αυτή τη μάχη πρέπει να την κερδίσουμε στο επίπεδο των μελλοντικών διαπραγματεύσεων του ΠΟΕ, και πρόκειται για μία μάχη σημαντική για το μέλλον των κλάδων που βασίζονται στη βιοτεχνολογία.

<SPEAKER ID=63 LANGUAGE="FR" NAME="Barthet-Mayer">
Κύριε Πρόεδρε, κύριε Επίτροπε, αγαπητοί συνάδελφοι, μετά τα πρόσφατα συμπεράσματα σχετικά με την Ατζέντα 2000, θα μπορούσε κανείς να σκεφτεί ότι οι ευρωπαϊκές δημοσιονομικές ισορροπίες εξακολουθούν να κάμπτονται στον ίδιο βαθμό υπό το βάρος υπερβολικά υψηλών γεωργικών ενισχύσεων, που έχουν να κάνουν κυρίως με πλεονάσματα παραγωγής τα οποία πρέπει να βγάλουμε από την αγορά, να αποθηκεύσουμε, να μετατρέψουμε. Εν συντομία, η γεωργία και τα πλεονάσματα παραγωγής ευθύνονται για όλα τα δεινά.
<P>
Ωστόσο, αν αναλύσουμε τα στατιστικά δεδομένα της Eurostat και την ετήσια κατάσταση της ευρωπαϊκής γεωργίας, θα διαπιστώσουμε ότι η Ευρωπαϊκή Ένωση των Δεκαπέντε, αντίθετα με κάθε προσδοκία, δεν είναι αυτάρκης όσον αφορά ορισμένες κατηγορίες γεωργικών προϊόντων. Αυτό ισχύει για το βόειο κρέας, που αποτελεί τον μοναδικό πόρο για πολλές ξηρές περιοχές της Νότιας Ευρώπης. Καλύπτουμε μόνο το 80 % της ποσότητας που καταναλώνουμε. Έχουμε ακόμα ελλείψεις σε καπνό, σε ξύλο, σε φρέσκα μη μεταποιημένα εσπεριδοειδή και σε ορισμένα φρούτα και λαχανικά. Κυρίως όμως, όπως έδειξε πρόσφατη μελέτη της Γενικής Διεύθυνσης μελετών, παράγουμε μόνον το 30 % των πλούσιων σε πρωτεΐνες υλών που είναι απαραίτητες για τη διατροφή των ζώων, ιδιαίτερα των χοίρων και των πουλερικών.
<P>
Φανταστείτε ένα αμερικανικό εμπάργκο - αυτό έγινε ήδη το 1973. Μέσα σε μερικές εβδομάδες, θα αποδεικνυόταν καταστροφικό για την Ευρωπαϊκή Ένωση. Τα αποθέματα δημητριακών θα εξακολουθούσαν να παρέχουν τροφή πλούσια σε ενέργεια, αλλά σε φυτικές πρωτεΐνες θα είχαμε έλλειψη τη στιγμή που - μετά την κρίση της ΣΕΒ - είναι πάρα πολύ σημαντικές. Παράλληλα, η βιομηχανία αμύλου και αμυλωδών προϊόντων, στην οποία βασίζεται η παραγωγή πολλών βιομηχανικών συνθετικών ουσιών, μεταξύ των οποίων τα αμινοξέα όπως η λυσίνη, βρίσκεται σε μειονεκτική θέση λόγω των πολύ υψηλών τιμών αυτών των πρώτων υλών στην Ευρώπη.
<P>
Είναι καιρός να ασχοληθεί συγκεκριμένα η Επιτροπή, πέρα από τις συζητήσεις, με αυτά τα προβλήματα. Πρέπει καταρχάς να διατηρηθεί και να βελτιωθεί το ισχύον σύστημα επιστροφών για τη χρήση των παραγώγων δημητριακών. Είναι όμως επίσης απαραίτητο να τεθεί σε εφαρμογή μία πραγματική πολιτική για την παραγωγή που δεν προορίζεται για διατροφικούς σκοπούς, προκειμένου να παράγουμε τις απαραίτητες πρώτες ύλες για τη βιομηχανία των οργανικών συνθετικών ουσιών και των βιολογικών καυσίμων, κυρίως μέσω της ενθάρρυνσης της χρήσης των επιφανειών που βρίσκονται σε αγρανάπαυση. Επιπλέον, πρέπει απλούστατα να χρησιμοποιήσουμε τις δυνατότητες που υπάρχουν ήδη στους κανονισμούς δημητριακά-ελαιώδη-πρωτεϊνούχα για να ξαναδώσουμε διατροφική αυτονομία στον τομέα ζωικής παραγωγής.
<P>
Γι' αυτό ζητούμε άμεσα από την Επιτροπή να συμπεριλάβει το σύνολο της προβληματικής που ανέπτυξε τόσο καλά πριν από λίγο ο κ. Garot στην προετοιμασία των διαπραγματεύσεων του ΠΟΕ, όπου, αν μη τι άλλο, έχουμε κάποια όπλα αρκεί να υπάρχει η πολιτική θέληση να τα χρησιμοποιήσουμε.

<SPEAKER ID=64 LANGUAGE="DE" NAME="Funk">
Κύριε Πρόεδρε, κύριε Επίτροπε, αγαπητοί συνάδελφοι, θα ήθελα πρώτα να απευθύνω τις θερμές μου ευχαριστίες στον συνάδελφο, κ. Garot, επειδή ανέλαβε την πρωτοβουλία να ασχοληθούμε εδώ και σήμερα με αυτό το ψήφισμα. Νομίζω πως είναι τέσσερις οι κύκλοι προβλημάτων που εξετάζουμε εδώ στο μικρό αυτό ψήφισμα, καθένας εκ των οποίων χωριστά έχει, βασικά, πολύ μεγάλη σημασία. Κατά πρώτον, πρόκειται για την ανταγωνιστικότητα της ευρωπαϊκής βιομηχανίας αμύλου, πρόκειται για τις αποφάσεις του Βερολίνου σχετικά με τους ελαιούχους σπόρους και τα πρωτεϊνούχα φυτά, οι οποίες, όπως γνωρίζουμε σήμερα, είναι όλες εντελώς ανεπαρκείς και οι οποίες δεν μπορούν καθόλου να εξαλείψουν το έλλειμμα που επικρατεί σε αυτές τις αγορές, και για τον λόγο αυτό δεν μας παρέχουν καμία σημαντική βοήθεια υπό την τωρινή τους μορφή.
<P>
Το ζητούμενο, τελικά, είναι ότι η Επιτροπή πρέπει να ασκήσει και να αναπτύξει μια πιο ενεργή πολιτική στον τομέα της non-food καλλιέργειας, διότι κάπου σταματήσαμε στον τομέα αυτό. Κάναμε πολλά πειράματα. Σήμερα έχουμε αναπτύξει βιολογικά έλαια που μπορούν να χρησιμοποιηθούν σε προστατευόμενες ζώνες υδάτων, στη λίμνη της Κωνσταντίας ή οπουδήποτε αλλού, καθώς και στον τομέα αναψυχής, όπου αυξάνεται η ζημία, όταν δεν χρησιμοποιούνται αυτά τα έλαια. Όμως δεν προχωρούμε. Η προώθηση στην αγορά παραμένει στάσιμη. Ασκήσαμε μία πολιτική με το σύνθημα, λίγο μπροστά και πάλι λίγο πίσω. Πρέπει να αλλάξει αυτό, διαφορετικά θα έχουμε πρόβλημα.
<P>
Τέλος, πρόκειται ακόμα για τον συσχετισμό της θέσης στον ανταγωνισμό μεταξύ της παραγωγής σιτηρών και εκείνης του αμύλου γεωμήλων, διότι και οι δύο έχουν διαφορετικό κόστος παραγωγής, και για τον λόγο αυτό πρέπει και να τις προσεγγίσουμε μεταξύ τους. Το ζητούμενο λοιπόν, κύριε Επίτροπε, είναι απλά το εξής: δεν πρέπει να χρηματοδοτούμε πλεονάσματα, αλλά να τοποθετούμε τα χρήματά μας εκεί, όπου υπάρχουν ακόμα αγορές, στις οποίες λειτουργεί η διάθεση των προϊόντων. Πρέπει να αρχίσει τώρα η επεξεργασία των αποφάσεων της Ατζέντας. Αυτό είναι ένας ατελής σκελετός που δεν μπορεί να μας ικανοποιήσει καθόλου. Τελικά όμως αποτελεί βέβαια καθήκον του Κοινοβουλίου και της Επιτροπής να κάνει τώρα τη λεπτομερή εργασία και προπάντων να εκμεταλλευθεί τις ευκαιρίες που υπάρχουν ακόμα σε αυτές τις αγορές και που λείπουν πλέον από τα προϊόντα μαζικής παραγωγής. Εκεί έχουν εξαντληθεί οι ευκαιρίες. Πρέπει να ψάξουμε τις ευκαιρίες στους τομείς, όπου κάνουμε κάτι ωφέλιμο και για το περιβάλλον, και στον τομέα αυτό κάνουμε πάρα πολύ λίγα πράγματα. Γι' αυτό και πρέπει να υλοποιηθεί αυτό.

<SPEAKER ID=65 NAME="Liikanen">
Κύριε Πρόεδρε, θα κάνω μόνο τρεις παρατηρήσεις επί τη βάσει της συζήτησης αυτής.
<P>
Καταρχάς, είναι αλήθεια ότι η βιομηχανία ορισμένων ειδικών προϊόντων, όπως η λυσίνη, βρίσκεται αντιμέτωπη με αυξανόμενες εισαγωγές, κυρίως από τις Ηνωμένες Πολιτείες, η παραγωγή των οποίων αναπτύσσεται πιο έντονα. Η κατάσταση αυτή, καθώς και οι επενδύσεις που ενδεχομένως πραγματοποιούνται εκτός Ευρώπης, δεν μπορεί να αποδοθεί στην κοινή γεωργική πολιτική. Το καθεστώς επιστροφών στις εξαγωγές και στην παραγωγή εξασφαλίζει μία αντιστάθμιση της διαφοράς των τιμών των πρώτων υλών μεταξύ της παγκόσμιας αγοράς και της αγοράς της Ένωσης.
<P>
Αλλοι παράγοντες, οι οποίοι δεν έχουν να κάνουν με την γεωργική πλευρά, μπορούν να επηρεάσουν την κατάσταση, παράγοντες όπως τα έξοδα εργασίας, το ενεργειακό κόστος, οι νομοθετικές διατάξεις σχετικά με το περιβάλλον, η εγγύτητα των αγορών κλπ. Η οικονομία κλίμακας που μπορεί να εμφανιστεί παραδείγματος χάρη στις Ηνωμένες Πολιτείες που έχουν πολύ μεγάλες μονάδες παρασκευής, ενίοτε ενσωματωμένες στη βιομηχανία κατασκευής αμύλου, μπορεί επίσης να αποφέρει συγκριτικά πλεονεκτήματα.
<P>
Εν συνεχεία, κάποιες παρατηρήσεις άφησαν να εννοηθεί ότι το ποσοστό ενίσχυσης δεν είναι αρκετό. Η Επιτροπή δεν μπορεί να δεχτεί ότι τα ποσά δεν επαρκούν. Η επιστροφή, αυτή τη στιγμή, μετά την απόφαση που έλαβε η διαχειριστική επιτροπή, χτές, ανέρχεται σε 60 Ecu ανά τόννο, ή στο 30 % σχεδόν της αξίας της πρώτης ύλης. Αυτό σημαίνει ότι η διαφορά ανάμεσα στην τιμή στην παγκόσμια αγορά και στην τιμή στην Κοινότητα αντισταθμίζεται.
<P>
Τέλος, τέθηκαν πολλά ερωτήματα σχετικά με την κοινή γεωργική πολιτική γενικά, αλλά και σχετικά με τις διαπραγματεύσεις στα πλαίσια του ΠΟΕ. Θα αναφέρω τις ερωτήσεις αυτές στους συναδέλφους μου, κ.κ. Fischler και Brittan, οι οποίοι επομένως θα σας απαντήσουν.

<SPEAKER ID=66 NAME="Πρόεδρος">
Ευχαριστώ κ. Liikanen.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
Κοινή πρόταση ψηφίσματος σχετικά με τον εφοδιασμό σε φυτικές πρωτεΐνες και την κατάσταση της αμυλοποιΐας.
<P>
Το Σώμα εγκρίνει το κοινό ψήφισμα

<SPEAKER ID=67 LANGUAGE="SV" NAME="Sjφstedt και Svensson">
Καταψηφίσαμε το ψήφισμα, καθώς προορίζεται να αντιταχθεί σε κάποια σκέλη της συμφωνηθείσας μεταρρύθμισης για την ΚΓΠ.

<CHAPTER ID=6>
Βενετία
<SPEAKER ID=68 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων προφορικών ερωτήσεων προς την Επιτροπή:
<P>
Β4-0156/99 των βουλευτών Estevan Bolea, Malerba, Ligabue, Danesin και Castagnetti, εξ ονόματος της Ομάδας του Ευρωπαϊκού Λαϊκού Κόμματος, -Β4-0158/99 του βουλευτή Ripa di Meana, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/ Αριστεράς των Πρασίνων των Βορείων Χωρών, -Β4-0160/99 του βουλευτή dell'Alba, εξ ονόματος της Ομάδας της Ευρωπαϊκής Ριζοσπαστικής Συμμαχίαςσχετικά με την κρίσιμη κατάσταση στη Βενετία.

<SPEAKER ID=69 NAME="Estevan Bolea">
Κύριε Πρόεδρε, τον περασμένο Νοέμβριο, μια ομάδα βουλευτών της Επιτροπής Έρευνας, Τεχνολογικής Ανάπτυξης και Ενέργειας του Κοινοβουλίου μετέβη στη Βενετία. Όπως πάντα, κύριε Πρόεδρε, μας εντυπωσίασε η απαράμιλλη ομορφιά της Βενετίας, αλλά ταυτόχρονα μας προβλημάτισε και παραμένουμε πολύ προβληματισμένοι με τα τεράστια και αυξανόμενα προβλήματά της.
<P>
Η Βενετία είναι ένα τεχνητό περιβάλλον που έχει δημιουργήσει ο άνθρωπος στο μέσο μιας λίμνης αλλά με προβλήματα πλημμυρών από acqua alta που γίνονται όλο και μεγαλύτερα και τα οποία κατά κύριο λόγο έχουν προκαλέσει μείωση των κατοίκων της Βενετίας. Εμένα προσωπικά, αυτό είναι που με ανησύχησε περισσότερο, γιατί ένα αστικό κέντρο το οποίο πραγματικά χάνει συνεχώς πληθυσμό, θα καταλήξει να αποτελεί ένα πολύτιμο μουσείο όμως ένα μουσείο νεκρό, μια νεκρή φύση.
<P>
Η Βενετία αριθμούσε το 1951 171.000 κατοίκους. Σήμερα, είναι λιγότεροι από 60.000 και στην πλειονότητά τους, το 25 %, είναι ηλικιωμένα άτομα. Από την άλλη πλευρά, υπάρχουν περισσότερες από 10.000 κενές κατοικίες, παραμελημένες, οι οποίες σιγά-σιγά καταρρέουν.
<P>
Πρέπει επομένως να κάνουμε κάτι για να διατηρήσουμε τη Βενετία σε μια προσήκουσα κατάσταση.
<P>
Η Βενετία αποτελεί κληρονομιά της ανθρωπότητας. Καταρχήν, αποτελεί κληρονομιά των Βενετών, της περιοχής του Βένετο, ολόκληρης της Ιταλίας, που είναι τόσο καλλιτεχνική από άκρη σε άκρη. Δεν ξέρω τι θα ήταν τα μουσεία του κόσμου χωρίς τους Ιταλούς καλλιτέχνες που τα έχουν γεμίσει με ωραιότατα έργα. Αυτό είναι λοιπόν η Βενετία.
<P>
Αλλά είναι επίσης βέβαιο ότι απαιτούνται πολύ ειδικά μέτρα. Τα μέτρα τεχνολογικής φύσεως, δηλαδή τα μέτρα για τα οποία υφίσταται διαθέσιμη τεχνολογία, είναι εκείνα που κατά κύριο λόγο προσέλκυσαν την προσοχή της Επιτροπής Έρευνας, Τεχνολογικής Ανάπτυξης και Ενέργειας του Ευρωπαϊκού Κοινοβουλίου. Πρέπει, κυρίες και κύριοι βουλευτές, να περιορίσουμε τις πλημμύρες που συμβαίνουν στη Βενετία λόγω των αυξανόμενων φαινομένων των acqua alta. Δεν μπορούμε να αποφύγουμε τα acqua alta - αυτό είναι ένα φυσικό φαινόμενο- αλλά μπορούν να κατασκευαστούν ορισμένα κινητά φράγματα, καθώς επίσης να κατασκευαστεί υπόγειο μετρό. Όλα αυτά έχουν μελετηθεί. Το vaporetto είναι το μοναδικό μέσο μεταφοράς στη Βενετία και δημιουργεί μεγάλα περιβαλλοντικά προβλήματα.
<P>
Κατά συνέπεια, ζητούμε διάφορα πράγματα από την Ευρωπαϊκή Ένωση, από την Ευρωπαϊκή Επιτροπή και από την ιταλική κυβέρνηση - την πιέζουμε σχετικά με το θέμα.
<P>
Καταρχήν, στο πλαίσιο των Διαρθρωτικών Ταμείων, στον στόχο 2, να διατεθούν πόροι για μια ιδιαίτερα εντατική ανακαίνιση της Βενετίας έτσι ώστε οι άνθρωποι να μπορέσουν να συνεχίσουν να ζουν εκεί. Αλλιώς, η Βενετία θα εξαφανιστεί. Χωρίς τους ανθρώπους δεν υπάρχει τίποτα να προστατευθεί, δεν υπάρχει τίποτα να γίνει.
<P>
Και κατά δεύτερο λόγο, οι επιχειρήσεις που επάξια συνεχίζουν να ζουν και να παράγουν στη Βενετία με πολύ υψηλότερο κόστος από τις υπόλοιπες, να τους παρασχεθούν φορολογικές ενισχύσεις και η Επιτροπή να αποσύρει την επιβολή κυρώσεων που έχει ξεκινήσει επειδή η ιταλική κυβέρνηση εκχώρησε τις παραπάνω ενιχύσεις.
<P>
Venezia vuole vivere e deve vivere!

<SPEAKER ID=70 NAME="Liikanen">
Αξιότιμη κυρία Πρόεδρε, οι ιταλικές αρχές διεβίβασαν στην Επιτροπή στο τέλος Ιανουαρίου τις παρατηρήσεις τους, στις οποίες παρουσιαζόταν η τυπική βάση για την έναρξη της διαδικασίας αναφορικά με το θέμα C-81/97, η ανακοίνωση του οποίου είχε δημοσιευθεί στην επίσημη εφημερίδα της Ευρωπαϊκής Κοινότητας στις 18 Φεβρουαρίου 1998. Η διαδικασία αφορούσε τη χορήγηση κρατικής ενίσχυσης υπό τη μορφή μειωμένων εισφορών κοινωνικής ασφάλισης. Οι ιταλικές αρχές ζήτησαν τον Δεκέμβριο του προηγούμενου έτους με επιστολή της μόνιμης ιταλικής αντιπροσωπείας, η ορισθείσα προθεσμία για απάντηση να παραταθεί μέχρι την 15η Ιανουαρίου 1999. Η ομάδα Venezia Vuole Vivere, την οποία απαρτίζουν οι εταιρίες Venetsia και Chioggia, παρουσίασε τις παρατηρήσεις της, οι οποίες διαβιβάστηκαν στην ιταλική κυβέρνηση. Το προσωπικό της Επιτροπής ερευνά αυτή τη στιγμή τις εν λόγω παρατηρήσεις, τις οποίες η Επιτροπή θα λάβει υπόψη της και κατά την τελική της απόφαση. Υπάρχει η πρόθεση η σχετική απόφαση να ληφθεί μέχρι το τέλος Μαίου.
<P>
Με την υπαγωγή της Βενετίας στις εξαιρέσεις εφαρμογής του άρθρου 92, παράγραφος 3, εδάφιο c, μπορεί να διαπιστωθεί ότι αποτελεί καθήκον του κράτους μέλους να ανακοινώσει τις περιοχές που επιθυμεί να ενσωματωθούν στον περιφερειακό χάρτη. Κατόπιν τούτου, η Επιτροπή εξετάζει τις προτάσεις των κρατών μελών. Οι ιταλικές αρχές έχουν, ωστόσο, προτείνει ένα τμήμα μόνο της Βενετίας ως περιοχή που εμπίπτει στο άρθρο 92, παράγραφος 3, εδάφιο c. Η καταλληλότητα για ενίσχυση αυτής της περιοχής εγκρίθηκε στις 30 Ιουνίου 1997, με απόφαση της Επιτροπής
<P>
Η υπαγωγή της Βενετίας στον στόχο 2 δείχνει από την πλευρά της ότι, στην πρόταση της Επιτροπής που αφορά την υλοποίηση του νέου στόχου 2 των διαρθρωτικών ταμείων, κατά την περίοδο 2000-2006, ορίζεται η κοινή ευθύνη της Επιτροπής και των κρατών μελών για τον καθορισμό των επιχορηγούμενων περιοχών. Όταν το Συμβούλιο θα έχει εγκρίνει τον κανονισμό που περιλαμβάνει τους γενικούς κανόνες που αφορούν τα διαρθρωτικά ταμεία, το κάθε κράτος μέλος θα πρέπει να προτείνει στην Επιτροπή εκείνες τις περιοχές που πληρούν τις επικυρωμένες από τον αναφερόμενο κανονισμό προϋποθέσεις, τις οποίες θεωρεί ότι βρίσκονται σε ασθενέστερη θέση. Με βάση αυτές τις προτάσεις και σε στενή συνεργασία με το συγκεκριμένο κράτος η Επιτροπή θα επικυρώσει τον κατάλογο των περιοχών που θα υπαχθούν στον στόχο δύο.
<P>
Το πρόβλημα της στάθμης των υδάτων -aqua alta - στη Βενετία απαιτεί λύσεις οι οποίες θα πρέπει να λαμβάνουν υπόψη τα ιδιαίτερα χαρακτηριστικά του λιμναίου οικοσυστήματος. Οι ιταλικές αρχές έχουν καθήκον να βρουν την πιο κατάλληλη λύση σε αυτό το πρόβλημα.

<SPEAKER ID=71 NAME="Πρόεδρος">
Ευχαριστώ πολύ, Επίτροπε κ. Liikanen!
<P>
Σας ανακοινώνω ότι έλαβα πέντε προτάσεις ψηφίσματος, που κατατέθηκαν σύμφωνα με το άρθρο 37, παράγραφος 2, του Κανονισμού.
<P>
Προχωρούμε τώρα στην ψηφοφορία.

<SPEAKER ID=72 LANGUAGE="IT" NAME="Malerba">
Κυρία Πρόεδρε, όπως είπε και ο κ. Bolea, η Βενετία αποτελεί μέρος της καλλιτεχνικής και πολιτιστικής κληρονομιάς του κόσμου. Όλοι συμφωνούμε σε αυτό και το αναγνώρισε επίσημα και η UNESCO. Είμαι βέβαιος ότι όλοι οι συνάδελφοι ξέρουν τη Βενετία και ότι ορισμένοι δεν βαριούνται να την επισκέπτονται ξανά και ξανά. Η λιμνοθάλασσα της Βενετίας - πιστεύω πως όλοι το γνωρίζουν - αντιπροσωπεύει ένα πολύ ιδιαίτερο υδρολογικό περιβάλλον, λόγω της εύθραυστης ισορροπίας της, μιας ισορροπίας που αλλοιώθηκε ακόμη περισσότερο τις δεκαετίες του «60 και του '70 από την παράκτια βιομηχανική ανάπτυξη.
<P>
Το φαινόμενο της πλημμυρίδας που, όταν εκδηλώνεται, τα νερά σκεπάζουν σε ύψος μισού περίπου μέτρου το ιστορικό κέντρο, εμφανίζεται τώρα πια δέκα περίπου φορές το χρόνο και δημιουργεί όλο και μεγαλύτερα προβλήματα στους πολίτες και ακόμη περισσότερα στις οικονομικές δραστηριότητες της λιμνοθάλασσας της Βενετίας, του νησιωτικού τμήματος της πόλης.
<P>
Η Βενετία πεθαίνει, λένε, όχι τόσο επειδή πλημμυρίζει - φαινόμενο ευτυχώς πολύ αργό - αλλά επειδή ερημώνεται και μάλιστα με γρήγορους ρυθμούς. Οι επιχειρήσεις που δεν ασχολούνται με τον τουρισμό και παράγουν εργασία υψηλής προστιθέμενης αξίας μετεγκαθίστανται στην ξηρά για να μην υφίστανται το υψηλό κόστος της εξαιρετικά δύσκολης μετακίνησης στη λιμνοθάλασσα της Βενετίας. Και όμως, στη λιμνοθάλασσα της Βενετίας υπήρχε - και υπάρχει ακόμη εν μέρει - μια μη ρυοπογόνα παράδοση βιομηχανίας υψηλής τεχνολογίας και υπηρεσιών.
<P>
Είναι δυστυχώς φανερό ότι μόνο μέσω ενός άμεσου φορολογικού και οικονομικού κινήτρου στις επιχειρήσεις που λειτουργούν στη λιμνοθάλασσα της Βενετίας θα παραμείνουν αυτές οι εταιρείες στη σημερινή θέση τους. Αυτή η πολιτική εφαρμόστηκε εν μέρει όχι πάντα με την ίδια επιτυχία από την ιταλική κυβέρνηση, μου φαίνεται όμως ότι η προσέγγιση αυτή αποτελεί σήμερα αντικείμενο κριτικής εκ μέρους της Επιτροπής.
<P>
Ακουσα με ικανοποίηση ότι ο Επίτροπος κ. Liikanen αναγνωρίζει πως το κράτος μέλος έχει, σε κάποιο βαθμό, την τελευταία λέξη επί της πολιτικής αυτής, ανησυχώ όμως για τον πέλεκυ που επιφυλάσσει η αρμόδια για τον ανταγωνισμό ΓΔ IV στις κρατικές ενισχύσεις.
<P>
Μας μίλησαν για αυτό οι σύμβουλοι της πόλης όταν τους επισκέφτηκε η αντιπροσωπεία μας. Πιστεύω ότι δεν είναι δική μας υπόθεση να υπεισέλθουμε στη συζήτηση των εμπειρογνωμόνων για τις ξεχωριστές λύσεις που θα μπορούσαν να οδηγήσουν στην επίλυση του προβλήματος της πλημμυρίδας, ωστόσο εκτιμώ ότι πρέπει να αντιμετωπίζουμε τη Βενετία ως ζώνη με ιδιαίτερα προβλήματα που απαιτεί κάθε βοήθεια και κάθε μέριμνα για τη διατήρηση βιώσιμου οικονομικού πλαισίου.

<SPEAKER ID=73 LANGUAGE="IT" NAME="Fassa">
Κυρία Πρόεδρε, κύριε Επίτροπε, κύριοι συνάδελφοι, κατά κάποιον τρόπο φαίνεται σχεδόν παράδοξο το γεγονός ότι το Σώμα μας πρέπει να ασχολείται με κάτι τόσο προφανές όπως η διαφύλαξη της πόλης της Βενετίας. Ήδη ειπώθηκε από πολλούς: μια πόλη που είναι κληρονομιά της ανθρωπότητας, μια πόλη στο κέντρο ενός εξαιρετικά εύθραυστου οικοσυστήματος που δημιουργήθηκε από τον άνθρωπο. Σε αυτό το πρώτο σημείο θα ήθελα να σταθώ για λίγο. Η παλιά βενετική άρχουσα τάξη μπόρεσε να δημιουργήσει ένα σχεδόν μοναδικό μοντέλο ανάπτυξης. Μπόρεσε να διαφυλάξει, με απίστευτες προσπάθειες, ένα ασταθές οικοσύστημα και μάλιστα εκατοντάδες χρόνια πριν. Μπόρεσε καταρχάς να αναπτυχθεί μέσω του εμπορίου, στη συνέχεια μπόρεσε να μετατρέψει την ίδια την πόλη της Βενετίας σε μεγάλο κέντρο παγκόσμιου πολιτισμού, κέντρο που είδε τη γέννηση, για παράδειγμα, της σημερινής εκδοτικής βιομηχανίας, κέντρο που πάντα απέλαυε αστικών και πολιτικών ελευθεριών κατά πολύ ανώτερων από αυτές των γειτονικών χωρών.
<P>
Το ότι σήμερα οι ευρωπαϊκές άρχουσες τάξεις πρέπει να διερωτώνται για το γεγονός αυτό, το ότι πρέπει να ξεπεράσουν εμπόδια είναι, από ορισμένες απόψεις, πραγματικά ανησυχητικό. Οι κοινοτικοί κανόνες έγιναν για να βοηθήσουν την ανάπτυξη και όχι για να την εμποδίσουν. Οι κοινοτικοί κανόνες δεν μπορούν να εφαρμόζονται παντού με διανοουμενίστικο τρόπο, λες και η Ευρωπαϊκή Ένωση είναι συνώνυμο της πλήρους ομοιομορφίας. Είναι ολοφάνερο ότι οι κρατικές ενισχύσεις που δίνονται στη Βενετία δεν είναι ίδιες με τις κρατικές ενισχύσεις που δίνονται σε οποιαδήποτε άλλη περιοχή της Ευρωπαϊκής Ένωσης: βοηθούν στη διαφύλαξη μιας κληρονομιάς που ανήκει σε εμάς, που δεν τη δημιουργήσαμε εμείς, που την κληρονομήσαμε αλλά την οποία, ακριβώς επειδή την κληρονομήσαμε, είναι καθήκον μας να τη μεταβιβάσουμε στις μελλοντικές γενεές.
<P>
Ακόμη και από άποψη βιομηχανικής ανάπτυξης, υπάρχουν ευθύνες, ακόμη και της ιταλικής κυβέρνησης: η ανάπτυξη της πετροχημικής επιχείρησης του Porto Marghera αποδείχτηκε σίγουρα αποσταθεροποιητική για τις λεπτές ισορροπίες της λιμνοθάλασσας, είναι όμως καθήκον μας, αν θέλουμε μια Ευρώπη - όπως είπε και ο Πρόεδρος Prodi - που να είναι επικεφαλής των νέων επιχειρηματιών, να διασφαλίσουμε ότι αυτοί οι νέοι επιχειρηματίες βλέπουν στη Βενετία ένα από τα κύρια προωθητικά κέντρα τους.
<P>
Χειροκροτήματα

<SPEAKER ID=74 LANGUAGE="NL" NAME="Aelvoet">
Κυρία Πρόεδρε, αγαπητοί συνάδελφοι, η Βενετία, αυτή η υπέροχη πολιτιστική κληρονομιά της ανθρωπότητας, μαστίζεται από την εγκατάλειψη από τους κατοίκους της, την εισβολή του μαζικού τουρισμού και τις πλημμύρες. Η λιμνοθάλασσά της αντιμετωπίζει έντονη μόλυνση, ενώ η βιομηχανική ενδοχώρα της Βενετίας στην ξηρά αποτελείται κυρίως από γιγαντιαίες χημικές βιομηχανίες οι οποίες μολύνουν έντονα το περιβάλλον. Οι Πράσινοι θεωρούν ότι τα προβλήματα αυτά θα πρέπει να αντιμετωπισθούν συντονισμένα σε εθνικό και διεθνές επίπεδο. Αυτό σημαίνει ότι θα πρέπει να εξασφαλιστεί μία οικονομική ανάπτυξη η οποία να μην επιβαρύνει τη λιμνοθάλασσα και τα ιστορικά μνημεία. Γι' αυτό και ζητούμε να καταστούν τα πετροχημικά εργοστάσια στη Marghera φιλικά προς το περιβάλλον και υποστηρίζουμε θερμά την απόφαση της ιταλικής κυβέρνησης να αναθεωρήσει το σχέδιο Mose, το οποίο αποσκοπεί στην προστασία της πόλης.
<P>
Στα πλαίσια αυτά θα ήθελα να επιστήσω την προσοχή των συναδέλφων σε μία τροπολογία του κ. Dell'Alba που ζητά να ξανασυζητήσουμε την απόφαση της ιταλικής κυβέρνησης. Κάτι τέτοιο θα έστελνε ένα απολύτως αρνητικό μήνυμα, θα σήμαινε στην ουσία την επιμονή μας σε μία προσέγγιση η οποία αγνοεί πλήρως την ουσία του προβλήματος. Σας καλώ γι' αυτό να απορρίψετε την τροπολογία του κ. Dell'Alba.
<P>
Επιθυμούμε να καταστεί η Βενετία ένας χώρος καινοτόμου και αειφόρου αστικής ανάπτυξης. Η Ευρωπαϊκή Επιτροπή έχει υποβάλει χρήσιμες προτάσεις προς την κατεύθυνση αυτή, οι οποίες θα βοηθήσουν στην αειφόρο ανάπτυξη των πόλεων στο σύνολο της Ένωσης. Τα σημαντικότερα στοιχεία των προτάσεων αυτών αφορούν φορολογικά κίνητρα για την ανακαίνιση κατοικιών, με ειδικούς βέβαια όρους για ευαίσθητες περιοχές όπως η Βενετία. Φορολογικά κίνητρα επίσης και για τις μικρομεσαίες επιχειρήσεις οι οποίες δημιουργούν θέσεις απασχόλησης στην πόλη χωρίς να την επιβαρύνουν υπερβολικά, καθώς και πρότυπα αειφόρου τουρισμού που μπορούν να περιλαμβάνουν ρυθμίσεις για περιορισμό της πρόσβασης σε συγκεκριμένες περιόδους αιχμής ή μέτρα προς στήριξη της τοπικής οικονομίας που να βασίζονται σε μία αειφόρο χρήση τόσο των φυσικών πόρων όσο και της ιστορικής κληρονομιάς της πόλης.

<SPEAKER ID=75 LANGUAGE="IT" NAME="Santini">
Κυρία Πρόεδρε, πολλοί ξένοι συνάδελφοι από διάφορες χώρες ανησυχούν - και όχι μόνο ασχολούνται - για τη Βενετία. Αυτό αποτελεί την πιο ζωντανή και την πιο αληθινή απόδειξη του γεγονότος ότι - η UNESCO το είπε - η Βενετία είναι παγκόσμια κληρονομιά της ανθρωπότητας.
<P>
Ασφαλώς και η Βενετία ανήκει σε ολόκληρη την ανθρωπότητα, αν αναλογιστεί κανείς ότι, από τα δέκα άτομα που συναντάμε στα στενά και τα γεφύρια της, τα οκτώ είναι τουρίστες και επτά από αυτά τα οκτώ είναι αλλοδαποί. Εντάξει, αυτοί οι τουρίστες εγκαθίστανται σιγά σιγά στη Βενετία, χρησιμοποιώντας τις υπηρεσίες της και φθείροντας τις διαρθρώσεις της, συχνά έστω και γία μόνο μέρα, συνεπώς με καθοριστικά περιορισμένη απόδοση και κέρδος για τους Βενετσιάνους. Είναι λοιπόν σωστό αυτή η πολύμορφη ανθρωπότητα να αρχίσει να ανησυχεί και για τη διαφύλαξη αυτών των αγαθών και για το σχετικό κόστος που συνεπάγεται η προστασία και η διαφύλαξή τους. Τι άλλο να κάνουμε από το να πληρώνουμε τους έμμεσους φόρους επί των ελάχιστων καθημερινών καταναλωτικών αγαθών; Σε κοινοτικό επίπεδο - επιτρέψτε μου να αποτολμήσω κάποιες συγκεκριμένες υποθέσεις - υπάρχουν τουλάχιστον τρία εφικτά μέτρα. Μένει τώρα να βρουν η Επιτροπή και το κράτος μέλος, δηλαδή η Ιταλία, τα νομικά και οικονομικά μέσα.
<P>
Καταρχάς, θα μπορούσαμε να ενθαρρύνουμε την ενσωμάτωση ενός σχεδίου ad hoc για το πρόβλημα της πλημμυρίδας στη θέση του προϋπολογισμού του προγράμματος LIFE: ένα πρόβλημα που δεν είναι καινούριο αλλά που φθείρει όλο και περισσότερο τη Βενετία. Δεύτερη πρόταση: να συμπεριληφθεί η Βενετία με απόφαση στο μελλοντικό στόχο 2, όπου γίνεται λόγος για αποκατάσταση της αστικής ρύπανσης. Τρίτη πρόταση: να επιτραπούν εξαιρέσεις, σε συμφωνία με την ιταλική κυβέρνηση, για να δοθούν φορολογικές και οικονομικές απαλλαγές σε όλους τους επιχειρηματίες που ξεκινούν - και προτίθενται να ξεκινήσουν στο μέλλον - και διατηρούν ενεργές πρωτοβουλίες ικανές να διασφαλίσουν την απασχόληση αλλά, κυρίως, τη ζωή των αυτόχθονων στη Βενετία.
<P>
Γίνεται λόγος για πρωτοβουλίες ικανές να μετατρέψουν τη Βενετία σε νέο μοντέλο διαμονής: δεν υπάρχει τέτοια ανάγκη. Αρκεί να διαφυλαχθούν τα ακατοίκητα σήμερα 100.000 σπίτια που καταρρέουν μέσα στη λιμνοθάλασσα. Υπάρχει λοιπόν δουλειά για όλους!

<SPEAKER ID=76 NAME="Πρόεδρος">
Ευχαριστώ πολύ, κύριε Santini!
<P>
H συζήτηση έληξε.
<P>
Προχωρούμε τώρα στην ψηφοφορία.
<P>
Κοινή πρόταση ψηφίσματος σχετικά με την κρίσιμη κατάσταση στη Βενετία

<SPEAKER ID=77 LANGUAGE="NL" NAME="Aelvoet">
Κυρία Πρόεδρε, θα ήθελα να προσθέσω απλώς ότι η Ομάδα μου είχε αποφασίσει να ψηφίσει υπέρ, αλλά εξαιτίας της τροπολογίας του κ. Dell'Alba στην οποία αντιτιθέμεθα πλήρως, αναγκαστήκαμε τελικά να ψηφίσουμε κατά.
<P>
Το Σώμα εγκρίνει την κοινή πρόταση ψηφίσματος.

<CHAPTER ID=7>
Διακοπή της συνόδου
<SPEAKER ID=78 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
Η συνεδρίαση λήγει στις 11.20

