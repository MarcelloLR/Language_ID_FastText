<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Κυρίες και κύριοι, πληροφορηθήκαμε με βαθιά λύπη τον θάνατο του πρώην συναδέλφου μας, Nicholas Bethell, ο οποίος διετέλεσε βουλευτής του Ευρωπαϊκού Κοινοβουλίου από το 1975 έως το 1994 και επίσης από το 1999 έως το 2003. Ο λόρδος Bethell απεβίωσε στις 8 Σεπτεμβρίου σε ηλικία 69 ετών μετά από μακρόχρονη και θαρραλέα μάχη ενάντια στη νόσο του Πάρκινσον. Κατά την πολύχρονη θητεία του ως βουλευτής του Ευρωπαϊκού Κοινοβουλίου, ο λόρδος Bethell υπήρξε εξαίρετος αντιπρόεδρος της τότε Πολιτικής Επιτροπής. Αφοσιώθηκε με ζήλο σε πολλά ζητήματα, για τα οποία συνέταξε επίσης εκθέσεις: την ελευθέρωση των αερομεταφορών, την ένταξη της Κύπρου στην ΕΕ και τη θέσπιση του βραβείου Ζαχάρωφ, το οποίο προσέφερε με την πάροδο του χρόνου ηθική υποστήριξη σε πολλούς ανθρώπους ανά τον κόσμο οι οποίοι αγωνίζονται ενάντια στην καταπίεση.
<P>
Επιτρέψτε μου να πω δύο λόγια επί του θέματος αυτού. Έχοντας ως εφόδιο την άπταιστη γνώση της ρωσικής γλώσσας και θέτοντας εαυτόν σε σημαντικό κίνδυνο, ο λόρδος Bethell επισκέφθηκε πολλές φορές τη Σοβιετική Ένωση, όπου ανέπτυξε φιλίες με πολλούς κορυφαίους αντιφρονούντες, όπως οι Alexander Solzhenitsyn, Andrei Sakharov, Anatoly Shcharansky και Alexander Ginsburg. Συζήτησε μαζί τους, τους πήρε συνεντεύξεις, διεξήγαγε εκστρατείες για την απελευθέρωση όσων εξ αυτών βρίσκονταν στη φυλακή και γενικά αγωνίστηκε για την ελευθερία των εθνών και τη δικαιοσύνη. Ο λόρδος Bethell μετάφρασε στα αγγλικά δύο βιβλία του Alexander Solzhenitsyn. Έφερε στο Κοινοβούλιο τον Anatoly Shcharansky και τη χήρα του Sakharov, Elena Bonner, και μάλιστα όχι μία αλλά αρκετές φορές.
<P>
Ο λόρδος Bethell υπήρξε συνάδελφος και φίλος που έδρασε βάσει φρονήματος και έθεσε ορόσημα. Θα τον θυμόμαστε με ευγνωμοσύνη.
<P>
Κυρίες και κύριοι, μόλις πληροφορήθηκα ότι στο Αφγανιστάν βρήκαν τον θάνατο από νάρκη δύο ισπανοί στρατιώτες, ενώ άλλοι -επίσης Ισπανοί- τραυματίστηκαν σοβαρά. Σας καλώ να τηρήσουμε ενός λεπτού σιγή στη μνήμη του λόρδου Bethell και όλων των θυμάτων της τρομοκρατίας.
<P>
(Το Σώμα, όρθιο, τηρεί ενός λεπτού σιγή)
<P>
Σας ευχαριστώ.
<P>
Κυρίες και κύριοι, ενημερωθήκαμε για τις διαδηλώσεις υπέρ της δημοκρατίας και της ελευθερίας που έλαβαν χώρα στη Βιρμανία/Μιανμάρ. Είμαι σίγουρος ότι μπορώ να εκφράσω εξ ονόματος όλων σας την αλληλεγγύη και τη συμπάθειά μας, ιδίως προς την κ. Aung San Suu Kyi, που έχει τιμηθεί με το βραβείο Ζαχάρωφ του Ευρωπαϊκού Κοινοβουλίου και η οποία βρίσκεται εδώ και πολλά χρόνια υπό κατ' οίκον περιορισμό. Το Ευρωπαϊκό Κοινοβούλιο εκφράζει την ελπίδα ότι θα έρθει εκείνη η ώρα που θα μπορέσουμε να υποδεχθούμε την Aung San Suu Kyi εδώ στο Ευρωπαϊκό Κοινοβούλιο. Απευθύνουμε έκκληση προς τις αρχές της Μιανμάρ να απελευθερώσουν αμέσως όλους τους κρατουμένους και να τους χορηγήσουν το δικαίωμα να διαδηλώνουν ελεύθερα.
<P>
(Χειροκροτήματα)
