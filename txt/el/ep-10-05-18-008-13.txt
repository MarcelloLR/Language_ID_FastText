<CHAPTER ID="008-13">
13. Μακροοικονομική χρηματοδοτική συνδρομή στην Ουκρανία (
<P>
Πριν από την ψηφοφορία:
<SPEAKER ID="118" NAME="Vital Moreira" LANGUAGE="EN">
Κυρία Πρόεδρε, θα εξηγήσω εν συντομία το θέμα επί του οποίου πρόκειται να ψηφίσουμε.
<P>
Τον Νοέμβριο του 2009, εδώ στο Στρασβούργο, όταν συζητούσαμε σχετικά με την έγκριση τεσσάρων προηγούμενων προτάσεων μακροοικονομικής χρηματοδοτικής συνδρομής προς άλλες χώρες, η Επιτροπή μας υποσχέθηκε ότι, σύμφωνα με τη Συνθήκη της Λισαβόνας και μέχρι να εγκριθεί ένας κανονισμός-πλαίσιο για τη μακροοικονομική χρηματοδοτική συνδρομή, όλες οι μεμονωμένες μελλοντικές προτάσεις συνδρομής θα υπόκειντο σε διαδικασία συναπόφασης από το Κοινοβούλιο και το Συμβούλιο. Τώρα, μόλις έξι μήνες μετά, έχετε ανά χείρας όχι απλώς μια πρόταση συναποφασισμένης απόφασης, αλλά και μια συμφωνία σε πρώτη ανάγνωση με το Συμβούλιο. Στην προσπάθεια επίτευξης αυτής της συμφωνίας, ενεργήσαμε βάσει ενός πολύ πιεστικού χρονοδιαγράμματος. Ως εκ τούτου, θέλω να εκφράσω τον σεβασμό και την ευγνωμοσύνη μου προς την ισπανική Προεδρία, το Συμβούλιο και την Επιτροπή, καθώς και προς τους σκιώδεις εισηγητές της Επιτροπής Διεθνούς Εμπορίου και όλους όσοι συμμετείχαν, για τη θετική και εποικοδομητική τους προσέγγιση.
<P>
Στο πλαίσιο της πρότασης απόφασης, η Ουκρανία μπορεί να πάρει δάνειο έως και 500 εκατ. ευρώ προκειμένου να χρηματοδοτήσει το έλλειμμα στο ισοζύγιο πληρωμών της και να καλύψει τις ανάγκες της για εξωτερική χρηματοδότηση. Αυτό το δάνειο θα συμπληρώσει την ενίσχυση εκ μέρους του ΔΝΤ και την ενωσιακή συνδρομή ύψους 110 εκατ. ευρώ, η οποία συμφωνήθηκε το 2002 αλλά δεν έχει εκταμιευτεί ακόμα.
<P>
Κατά τη διάρκεια των άτυπων τριμερών διαπραγματεύσεών μας, το Κοινοβούλιο επέμεινε να διατηρηθούν οι αναφορές σε ορισμένους όρους εκταμίευσης που είναι σημαντικοί για εμάς, όπως η αποτελεσματικότητα, η διαφάνεια και η υπευθυνότητα της συνδρομής. Επιμείναμε επίσης στη σημασία της δέουσας ενημέρωσης του Κοινοβουλίου σχετικά με την πρακτική εφαρμογή της συνδρομής.
<P>
(Χειροκροτήματα)
<P>
Για την προστασία των θεσμικών μας δικαιωμάτων, προβάλαμε επίσης αντίσταση στις απαιτήσεις εισαγωγής μιας διαδικασίας επιτροπής διαχείρισης για την εφαρμογή των μέτρων, έτσι ώστε, εντέλει, μια συμβουλευτική επιτροπή...
<P>
(" Πρόεδρος διακόπτει τον ομιλητή)
