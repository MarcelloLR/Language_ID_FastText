<CHAPTER ID="002">
Δήλωση της Προεδρίας
<SPEAKER ID="006" NAME="Πρόεδρος">
Κυρίες και κύριοι, την περασμένη Πέμπτη και Παρασκευή είχαμε μια λίαν επιτυχημένη συνεδρίαση κορυφής των αρχηγών κρατών και κυβερνήσεων των χωρών της Ευρωπαϊκής Ένωσης με τον Πρόεδρο της Επιτροπής, τον Πρόεδρο του Ευρωπαϊκού Κοινοβουλίου και τους τρεις εκπροσώπους μας στη Διακυβερνητική Διάσκεψη.
<P>
Αν και δεν έχω καμία πρόθεση να προκαταλάβω το περιεχόμενο της αυριανής συζήτησης με τον Προεδρεύοντα του Ευρωπαϊκού Συμβουλίου, José Socrates, θέλω να υπογραμμίσω ότι, κατά την άποψη του Ευρωπαϊκού Κοινοβουλίου, η σύνοδος κορυφής αποτέλεσε μια επιτυχία που πραγματικά προκάλεσε αίσθηση, διότι η έναρξη ισχύος της Συνθήκης, που προγραμματίζεται για τις αρχές του 2009, θα δώσει στο Κοινοβούλιο ίσα δικαιώματα σε όλους σχεδόν τους τομείς της νομοθεσίας. Εμείς στο Ευρωπαϊκό Κοινοβούλιο μείναμε αταλάντευτοι στην πορεία που αποφασίσαμε και ακολουθήσαμε σε σχέση με τη Συνέλευση παρά τα πλήγματα στα δημοψηφίσματα της Γαλλίας και των Κάτω Χωρών και αν αυτή η Συνθήκη υλοποιηθεί τώρα, θα έχουμε διαδραματίσει καίριο ρόλο στη δημιουργία της. Ελπίζουμε ότι η διαδικασία επικύρωσης θα περατωθεί επιτυχώς και στις 27 χώρες της Ευρωπαϊκής Ένωσης.
<P>
" υπογραφή της Συνθήκης θα πραγματοποιηθεί στη Λισαβόνα στις 13 Δεκεμβρίου και την προηγουμένη -στις 12 Δεκεμβρίου, όπως συμφωνήθηκε με τους Προέδρους του Ευρωπαϊκού Συμβουλίου και της Επιτροπής- θα διακηρύξουμε τον Χάρτη Θεμελιωδών Δικαιωμάτων σε επίσημη συνεδρίαση εδώ στο Στρασβούργο. Αυτό θα αποτελέσει ένα αξιοσημείωτο γεγονός.
<P>
Θέλω να εκφράσω την ειλικρινή μου ευγνωμοσύνη για το έργο των τριών εκπροσώπων μας στη Διακυβερνητική Διάσκεψη - του κ. Elmar Brok, του κ. Enrique Barón Crespo και του κ. Andrew Duff.
<P>
(Χειροκροτήματα)
<P>
Χαίρομαι που βλέπω ότι είναι παρών μαζί μας ο κ. Enrique Barón Crespo, δεν βλέπω όμως τους άλλους εκπροσώπους. Σε αυτή την περίπτωση, θα αναβάλω την έγκριση των συνοπτικών πρακτικών.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Κύριε Πρόεδρε, έχω μια ερώτηση για τον κ. Pöttering: θα εξακολουθήσετε να έχετε δικαίωμα ψήφου στο Ευρωπαϊκό Κοινοβούλιο;
<SPEAKER ID="008" NAME="Πρόεδρος">
Γνωρίζω πολύ καλά την ακόρεστη δίψα του κ. Cohn-Bendit για γνώση. Θέλω να σας πω ότι αυτό δεν αμφισβητήθηκε ούτε για μια στιγμή καθ' όλη τη διαδικασία. Ούτε τέθηκε καθόλου το θέμα κατά τη δημόσια συνεδρίαση στο πλαίσιο της συνόδου κορυφής. Αυτή η φήμη, όμως, διαδόθηκε σε άλλους κύκλους. Όπου μπόρεσα, ενήργησα αμέσως για να την διαψεύσω. Δεν μπορεί σε καμία περίπτωση το Ευρωπαϊκό Συμβούλιο ή το όποιο άλλο όργανο να δύναται να αφαιρέσει από τον Πρόεδρο του Ευρωπαϊκού Κοινοβουλίου το δικαίωμα ψήφου. Αυτό δεν αφορά εμένα προσωπικά, αλλά το αξίωμα του Προέδρου του Κοινοβουλίου. Θα εναντιωθώ σθεναρά σε οποιαδήποτε ανάλογη ενέργεια και το Σώμα ομονοεί σε αυτή τη στάση.
<P>
(Χειροκροτήματα)
<SPEAKER ID="009" NAME="Hannes Swoboda" AFFILIATION="PSE">
(DE) Κύριε Πρόεδρε, ήθελα μόνο να πω, εξ ονόματος της Ομάδας μου, ότι προσυπογράφουμε πλήρως τη θέση σας. Είναι αυτονόητο ότι κάθε μέλος του Ευρωπαϊκού Κοινοβουλίου, που εκλέγεται από τους πολίτες, έχει πλήρες δικαίωμα ψήφου, περιλαμβανομένου του Προέδρου. Συμφωνούμε πλήρως με αυτό.
<SPEAKER ID="010" NAME="Πρόεδρος">
Έξοχα! Είμαι εξαιρετικά ευγνώμων που συμφωνούμε πλήρως και σε αυτό το σημείο.
