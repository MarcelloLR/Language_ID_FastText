<CHAPTER ID="006">
Έγκριση των Συνοπτικών Πρακτικών της προηγούμενης συνεδρίασης
<SPEAKER ID="096" NAME="Véronique De Keyser" AFFILIATION="S&amp;D">
(FR) Κύριε Πρόεδρε, δεν θέλω να επανέλθω σε ένα λυπηρό περιστατικό που συνέβη εχθές σε τούτο το Σώμα, ένα περιστατικό το οποίο δεν είναι αντάξιο αυτού του Κοινοβουλίου και κατά τη διάρκεια του οποίου εκτοξεύθηκαν προσβολές κατά του κ. Van Rompuy. Ο Πρόεδρος του Ευρωπαϊκού Συμβουλίου είναι απολύτως ικανός να υπερασπιστεί τον εαυτό του, όμως δεν πρόκειται να ανεχθώ να υποστηρίζει ο οποιοσδήποτε, σε τούτο το Σώμα, ότι η χώρα μου είναι "μη χώρα". Είναι μια ιδρυτική χώρα της Ευρωπαϊκής Ένωσης, η οποία μάλιστα πολύ σύντομα θα αναλάβει την Προεδρία. Δεν αντιλαμβάνομαι πώς είναι δυνατόν, σε τούτο το Σώμα, να πέφτει κανείς τόσο χαμηλά ώστε να δηλώνει τέτοια πράγματα· απαιτώ λοιπόν μια συγγνώμη, κύριε Πρόεδρε.
<P>
(Χειροκροτήματα)
<SPEAKER ID="097" NAME="Gerard Batten" AFFILIATION="EFD">
(EN) Κύριε Πρόεδρε, επί της διαδικασίας, θα ήθελα να μου δοθεί ο λόγος βάσει της ίδιας διάταξης του Κανονισμού σύμφωνα με την οποία δόθηκε ο λόγος στην κυρία, για να αναφερθεί στον συνάδελφό μου Nigel Farage.
<P>
Αυτό λέγεται πολιτική. Ενώ έχετε επιβάλει τη Συνθήκη της Λισαβόνας στις χώρες μας χωρίς να ζητηθεί η γνώμη των πολιτών, όταν ο συνάδελφός μου λέει κάτι γι' αυτό, που δεν αρέσει σε ορισμένους, τότε διαμαρτύρονται. Αυτό λέγεται πολιτική. Αυτό είχαμε στη χώρα μας προτού η Ευρωπαϊκή Ένωση καταστρέψει τη δημοκρατία μας, καλό είναι λοιπόν να συνηθίσετε να ακούτε την αντιπολίτευση σε αυτόν τον χώρο.
<SPEAKER ID="098" NAME="Πρόεδρος">
Κύριε Batten, η προηγούμενη δήλωση αποτελεί απάντηση σε κάτι που είχε λεχθεί εχθές στο Σώμα. Πραγματοποιήθηκε λοιπόν με βάση αυτήν τη διάταξη του Κανονισμού. Δεν αποτελούσε παρέμβαση επί της διαδικασίας. Ως εκ τούτου, η παρέμβασή σας επί της διαδικασίας είναι άτοπη.
