<CHAPTER ID="017">
Η γυναικεία μετανάστευση, ο ρόλος και η θέση των μεταναστριών στην ΕΕ (συζήτηση) 
<SPEAKER ID="112" NAME="Πρόεδρος">
" ημερήσια διάταξη προβλέπει τη συζήτηση της έκθεσης της κ. Ρόδης Κράτσα-Τσαγκαροπούλου, εξ ονόματος της Επιτροπής Δικαιωμάτων των Γυναικών και Ισότητας των Φύλων, σχετικά με τη γυναικεία μετανάστευση, τον ρόλο και τη θέση των μεταναστριών στην Ευρωπαϊκή Ένωση.
<SPEAKER ID="113" NAME="Ρόδη Κράτσα-Τσαγκαροπούλου " AFFILIATION="PPE-DE">
εισηγήτρια. - Κύριε Πρόεδρε, κύριε Επίτροπε, κυρίες και κύριοι συνάδελφοι, η έκθεση που είχα την τιμή να εκπονήσω εκ μέρους της Επιτροπής Δικαιωμάτων των Γυναικών έχει σκοπό να συμβάλει στην εμβάθυνση της συζήτησης και της πολιτικής μας δράσης για το θέμα της μετανάστευσης, εισάγοντας την παράμετρο της γυναικείας μετανάστευσης.
<P>
" παράμετρος αυτή γίνεται ολοένα σημαντικότερη, δεδομένου ότι στη διευρυμένη Ευρωπαϊκή Ένωση παρατηρείται συνεχής αύξηση των γυναικών από διάφορες περιοχές του κόσμου οι οποίες μεταναστεύουν ή μεμονωμένα, ως αυτόνομοι οικονομικοί μετανάστες, ή στο πλαίσιο της μετακίνησης των οικογενειών τους, αλλά και για άλλους λόγους, αντιπροσωπεύοντας ποσοστό που προσεγγίζει -διότι δεν έχουμε ποτέ σαφή στατιστικά στοιχεία- το 54% επί του συνόλου των μεταναστών.
<P>
Σήμερα όλοι συνειδητοποιούμε ότι οι στόχοι μας για ανάπτυξη και κοινωνική συνοχή συνδέονται άμεσα με τη διαχείριση των μεταναστευτικών ρευμάτων, με την αξιοποίηση και την ένταξη των μεταναστών στις κοινωνίες μας. Ως εκ τούτου, η "θηλυκοποίηση" -αν μου επιτρέπετε αυτήν την έκφραση- της μετανάστευσης αποτελεί μια νέα πρόκληση που πρέπει να μελετηθεί και να ληφθεί υπόψη σε όλες τις πολιτικές μας. Οι γυναίκες μετανάστριες, είτε σε προσωπικό επίπεδο ή ως μέλη των οικογενειών τους, μπορούν να αποτελέσουν μια προστιθεμένη αξία και για τις κοινωνίες μας αλλά και τις κοινωνίες προέλευσής τους.
<P>
Στην έκθεσή μας γίνεται αναφορά στα προβλήματα που αντιμετωπίζουν οι μετανάστριες. Τα προβλήματα αυτά έχουν να κάνουν με τις διακρίσεις που υφίστανται στην αγορά εργασίας και στην εκπαίδευση και, πιο συγκεκριμένα, στην αναγνώριση των τίτλων σπουδών και των επαγγελματικών δεξιοτήτων, και είναι προβλήματα που έχουν ως συνέπεια την ανεργία και τη φτώχεια. Γίνεται επίσης αναφορά στις περιπτώσεις καταπάτησης των ανθρωπίνων δικαιωμάτων, όπως είναι οι περιπτώσεις βίας και σεξουαλικής εκμετάλλευσης, θέματα που έχουμε επανειλημμένως συζητήσει και καταδικάσει στο Ευρωπαϊκό Κοινοβούλιο.
<P>
Θέλουμε επίσης να ρίξουμε φως σε προβλήματα που αντιμετωπίζουν οι γυναίκες σε ορισμένες κοινότητες μεταναστών στις οποίες είναι τα θύματα πολιτιστικών και θρησκευτικών στερεοτύπων με αποτέλεσμα να περιθωριοποιούνται. Ακόμη χειρότερες είναι οι περιπτώσεις των καταναγκαστικών γάμων και των εγκλημάτων τιμής.
<P>
Ο βασικός προσανατολισμός της έκθεσής μας και του ψηφίσματος που προτείνουμε είναι, αφενός, η προστασία των δικαιωμάτων των μεταναστριών και, αφετέρου, η καλύτερη ένταξή τους στην αγορά εργασίας και στην κοινωνική ζωή. Αυτό σημαίνει εφαρμογή, καταρχάς, του κοινοτικού κεκτημένου για την άρση των διακρίσεων, για την πρόληψη των θυμάτων εμπορίας, για την πρόβλεψη της οικογενειακής επανένωσης και των δικαιωμάτων των γυναικών ως συνοδεύοντα μέλη.
<P>
" έκθεση αναγνωρίζει το δικαίωμα των κρατών μελών να αποφασίζουν για τον αριθμό και τους κανόνες με τους οποίους δέχονται τους μετανάστες στο έδαφός τους. Μέσα σ' αυτό λοιπόν το πλαίσιο της εθνικής νομοθεσίας, υποστηρίζουμε τον σεβασμό των δικαιωμάτων των γυναικών, των οικογενειακών τους δικαιωμάτων και, ιδιαίτερα, των δικαιωμάτων των παιδιών, σύμφωνα με τις διεθνείς συνθήκες και πρωτόκολλα.
<P>
Κύριε Πρόεδρε, κύριε Επίτροπε, κυρίες και κύριοι συνάδελφοι, αναγνωρίζουμε ότι η ένταξη είναι μια διαδικασία πολύπλοκη και αμφίδρομη. Παράλληλα λοιπόν με αυτό το πλαίσιο υποδοχής και σεβασμού των δικαιωμάτων των μεταναστριών που πρέπει να εφαρμόσουμε με έναν καλό συντονισμό και αξιοποίηση όλων των πολιτικών μας, πρέπει να συνεργαστούμε σοβαρά με τις χώρες προέλευσης και τις κοινότητες των μεταναστών στις κοινωνίες μας για να προετοιμάσουμε τη σωστή ένταξη των μεταναστών και, κυρίως, των μεταναστριών, διότι είναι αυτές που γνωρίζουν λιγότερο από όλους τα δικαιώματά τους, καθώς και τα ευεργετήματα και τις υποχρεώσεις που απορρέουν από τα δικαιώματα αυτά. Αυτά έχουν να κάνουν με τη γλώσσα, με τις αρχές, τις αξίες μας, με τις δυνατότητες επαγγελματικής σταδιοδρομίας, με τις δυνατότητες συμμετοχής στο εκπαιδευτικό σύστημα των παιδιών τους. Έτσι θα επιτευχθούν καλύτερα οι στόχοι μας για ανάπτυξη και ευημερία αλλά και ο αγώνας μας για αλληλεγγύη, για δικαιοσύνη ανά τον κόσμο και για προστασία των ανθρωπίνων δικαιωμάτων.
<P>
Ευχαριστώ θερμά όλες τις πολιτικές ομάδες που με τη συμμετοχή τους εμπλούτισαν την εργασία μου και συνέβαλαν στο να προτείνουμε ένα κείμενο που έχει συνεκτικότητα, σέβεται την επικουρικότητα, το κοινοτικό και διεθνές νομικό κατεστημένο και περιλαμβάνει με τόλμη και βαθειά προσέγγιση τα πραγματικά προβλήματα και τις πραγματικές προκλήσεις.
<SPEAKER ID="114" NAME="Franco Frattini">
Αντιπρόεδρος της Επιτροπής. (IT) Κύριε Πρόεδρε, θέλω να εκφράσω τα ειλικρινή μου συγχαρητήρια στην εισηγήτρια για την έκθεσή της.
<P>
Σε γενικές γραμμές συμφωνώ με την προσέγγισή της, πρώτον, όσον αφορά την πρόσβαση στην αγορά εργασίας. Πιστεύω ότι ο ρόλος της γυναίκας μπορεί να συμβάλει στην υλοποίηση μιας πραγματικά ισορροπημένης και πλήρους πολιτικής ανάπτυξης και εργασίας στην Ευρώπη. Όπως γνωρίζετε, αυτός είναι ένας από τους στόχους της στρατηγικής της Λισαβόνας και είναι προπαντός ένας τρόπος για να διασφαλίσουμε την πλήρη ένταξη της γυναίκας στην κοινωνία και μια πραγματικά ανεξάρτητη ζωή, λόγος για τον οποίο συμφωνώ πλήρως με τη σημασία του ζητήματος της εργασίας.
<P>
Συμφωνώ επίσης με τη βαρύτητα που δίδεται στο ζήτημα της ένταξης των μεταναστριών, κυρίως όσον αφορά την εκμάθηση της γλώσσας. " εκμάθηση της γλώσσας της χώρας διαμονής πρέπει να αποτελέσει ένα θεμελιώδες στοιχείο για την ένταξη όλων: ανδρών, γυναικών, νέων και παιδιών. Ειδικότερα, όσον αφορά τις γυναίκες, διαπιστώνουμε μια καθυστέρηση στη διασφάλιση πραγματικής πρόσβασης στη γλώσσα της χώρας διαμονής και το γεγονός αυτό επιβραδύνει και καθιστά δύσκολη την ένταξή τους.
<P>
Όπως ορθώς επισημαίνει η εισηγήτρια, το ζήτημα της ένταξης συνδέεται με τον αναγκαίο διαπολιτισμικό και διαθρησκευτικό διάλογο. Πιστεύω ότι η Ευρωπαϊκή Ένωση βασίζεται σε απόλυτες αξίες σεβασμού της αξιοπρέπειας όλων των γυναικών και των ανδρών και, συνεπώς, δεν είναι δυνατόν να δεχθούμε σε καμία περίπτωση προσβολές της αξιοπρέπειας του ανθρώπου και ειδικότερα της γυναίκας, καθώς αποτελούν το αντίθετο των συμβόλων της ένταξης.
<P>
Για παράδειγμα, παρατηρώ με ανησυχία τις περιπτώσεις στις οποίες οι γυναίκες εξαναγκάζονται να φέρουν σύμβολα υποταγής του φύλου τους, όπως το πέπλο που καλύπτει και κρύβει όλο το πρόσωπο. Δυστυχώς, πρόκειται για σύμβολα που δεν συνάδουν με την ένταξη και υποδηλώνουν την υποταγή της γυναίκας.
<P>
Θεωρώ επίσης παράλογο να υπάρχει σε ορισμένες ευρωπαϊκές χώρες το λεγόμενο έγκλημα τιμής, το οποίο εγώ θα αποκαλούσα "έγκλημα ατίμωσης", και ασφαλώς θα αναλάβω ακόμη περισσότερες πρωτοβουλίες για την κατάργηση αυτού του εγκλήματος, το οποίο, κατά την άποψή μου, πρέπει να αποτελεί επιβαρυντικό και όχι ελαφρυντικό στοιχείο, ακριβώς γιατί πλήττει με κίνητρα αυτού του τύπου απόλυτες αξίες όπως η ζωή, η σωματική ακεραιότητα και η αξιοπρέπεια των ανθρώπων.
<P>
Στο πλαίσιο εφαρμογής της ευρωπαϊκής οδηγίας σχετικά με την οικογενειακή επανένωση, σκοπεύουμε να δώσουμε ιδιαίτερη βαρύτητα στο ζήτημα της αντιμετώπισης των αναγκαστικών γάμων. Πρόκειται για ένα ακόμη ζήτημα με το οποίο θα ασχοληθώ. Γνωρίζετε ότι πρόκειται για μια δεσμευτική οδηγία για τα κράτη μέλη. Για την εφαρμογή της σε εθνικό επίπεδο θα ζητήσω να υπάρξει ιδιαίτερο ενδιαφέρον για τις μορφές βίας στο πλαίσιο του οικογενειακού περιβάλλοντος, όπως οι αναγκαστικοί γάμοι και η πολυγαμία που δεν επιτρέπονται από τη νομοθεσία της Ευρωπαϊκής Ένωσης και των κρατών μελών, καθώς και για τις εγγυήσεις προς τις γυναίκες σε περίπτωση χωρισμού ή διαζυγίου, προκειμένου να μην θεωρούνται πολίτες δεύτερης κατηγορίας όταν διαλύεται ο γάμος.
<P>
Στο πλαίσιο των οδηγιών σχετικά με τους αιτούντες άσυλο και τους πρόσφυγες, πιστεύω πως θα πρέπει να επισημάνουμε ένα στοιχείο. Για πρώτη φορά οι διακρίσεις λόγω φύλου, πρέπει να θεωρούνται επαρκής λόγος για την αναγνώριση του καθεστώτος του πρόσφυγα. Πιστεύω πως η απειλή της ενδοοικογενειακής βίας και του ακρωτηριασμού των γεννητικών οργάνων ή ο κίνδυνος αναγκαστικού γάμου αρκούν για να δικαιολογήσουν την αναγνώριση του καθεστώτος του πρόσφυγα στις γυναίκες που αποδεικνύουν ότι είναι εκτεθειμένες σε αυτούς τους κινδύνους.
<P>
Τέλος, για να είμαι ειλικρινής, θα ήθελα να επισημάνω ακόμη μία φορά στην εισηγήτρια ένα ζήτημα για το οποίο διατηρώ αμφιβολίες, ήτοι την πλήρη εξομοίωση του καθεστώτος των παράνομων και των νόμιμων μεταναστριών. Πιστεύω πως υπάρχει ένα πλαίσιο όπου τα απόλυτα δικαιώματα πρέπει να διασφαλίζονται σε όλους, χωρίς διαφοροποίηση λόγω καθεστώτος. Είναι προφανές ότι δεν μπορούμε να αρνούμεθα το δικαίωμα στην υγειονομική περίθαλψη, σε επείγουσες ιατρικές θεραπείες και σε κάποιες στοιχειώδεις συνθήκες διαβίωσης σε όσους ζουν για κάποιο χρονικό διάστημα σε συνθήκες παρανομίας, εν αναμονή ίσως του επαναπατρισμού.
<P>
Υπάρχει ασφαλώς μια βάση κοινών δικαιωμάτων, αλλά πιστεύω ότι δεν πρέπει να συγχέουμε περαιτέρω τα δύο επίπεδα. Υπάρχει ένα καθεστώς παράνομου μετανάστη που διέπεται από κανόνες και συγκεκριμένες διαδικασίες. " συνθήκη της νόμιμης μετανάστευσης είναι διαφορετική. " απόλυτη εξομοίωσή τους εκπέμπει ένα επικίνδυνο μήνυμα και εμείς εργαζόμαστε ασφαλώς επ' αυτού, για μια εναρμονισμένη ευρωπαϊκή πολιτική τόσο για την παράνομη όσο και για τη νόμιμη μετανάστευση.
<SPEAKER ID="115" NAME="Amalia Sartori">
εξ ονόματος της Ομάδας PPE-DE. - (IT) Κύριε Πρόεδρε, κυρίες και κύριοι, λαμβάνω ευχαρίστως τον λόγο υπέρ της έκθεσης της κ. Κράτσα-Τσαγκαροπούλου, παρά την πίκρα για τη δραματική είδηση που μας επιφύλαξε το τελευταίο σαββατοκύριακο όσον αφορά τον κόσμο των γυναικών, τον λιθοβολισμό δηλαδή μιας γυναίκας το Σάββατο, 21 Οκτωβρίου.
<P>
Πιστεύω πως όλοι έχουν επίγνωση ότι μόνον με ίση αξιοπρέπεια της γυναίκας σε όλο τον κόσμο μπορεί να επιτευχθεί μια αλλαγή και στα μεγάλα προβλήματα που αντιμετωπίζει σήμερα ο κόσμος. Με αυτήν τη λογική και αυτήν την πεποίθηση, με πίστη δηλαδή στην αξία και στον ρόλο που μπορεί να διαδραματίσει σήμερα και στο μέλλον η γυναίκα για τον προσανατολισμό αυτού του κόσμου σε μια λύση ειρηνικής συμβίωσης, εκτίμησα το έργο της κ. Κράτσα-Τσαγκαροπούλου, όπου εξετάζεται προπαντός το γεγονός ότι οι γυναίκες αποτελούν μετανάστριες με κάποιες ιδιαιτερότητες.
<P>
Θα προτιμούσαμε να μην ήταν έτσι, αλλά δυστυχώς αυτή είναι η αλήθεια. Σε έναν κόσμο όπου ο διαχωρισμός είναι ακόμη τόσο σαφής -και σε μεγάλο μέρος της γης πρόκειται ακόμη για διαχωρισμό δικαιωμάτων και υποχρεώσεων- πιστεύω πως θα ήταν ίσως λάθος να αντιμετωπίζουμε με τον ίδιο τρόπο γυναίκες και άνδρες μετανάστες, όπως είναι πάντοτε λανθασμένη η αντιμετώπιση διαφορετικών καταστάσεων με τον ίδιο τρόπο.
<P>
Είναι, συνεπώς, αναγκαίο η Ευρωπαϊκή Ένωση να επιδείξει ιδιαίτερο ενδιαφέρον για τη γυναικεία μετανάστευση, λαμβάνοντας υπόψη και τις πτυχές που δεν αφορούν τους άνδρες, ενδιαφέρον το οποίο πιστεύω πως χαρακτηρίζει την έκθεση της κ. Κράτσα-Τσαγκαροπούλου και, για τον λόγο αυτό, σκοπεύω να την υποστηρίξω.
<SPEAKER ID="116" NAME="Marie-Line Reynaud">
εξ ονόματος της Ομάδας PSE. - (FR) Κύριε Πρόεδρε, θα ήθελα να ευχαριστήσω ειλικρινά την κ. Κράτσα για την προσήλωσή της και για το πνεύμα συνεργασίας της. Αυτή η έκθεση πρωτοβουλίας είναι, κατά τη γνώμη μου, μία από τις σημαντικότερες εκθέσεις από την αρχή της κοινοβουλευτικής περιόδου, που ασχολήθηκαν με τα δικαιώματα των γυναικών και για την οποία οφείλαμε να εκφράσουμε μια άποψη.
<P>
" κατάσταση των μεταναστριών υπήρξε, πράγματι, ένα θέμα το οποίο δεν ελάμβαναν υπόψη για πολύ καιρό οι κυβερνήσεις μας, παρά το γεγονός ότι αυξάνεται ο αριθμός τους και αποτελούν πλέον την πλειοψηφία όσων φθάνουν στο έδαφος της ΕΕ. Αυτές σφυρηλατούν τους πρώτους δεσμούς μεταξύ των οικογενειών τους και των ημεδαπών όσον αφορά την κοινωνία και την ένταξη. Πράγματι, αυτή η έκθεση προτείνει πολλές κατευθυντήριες γραμμές που αποσκοπούν στο να σταματήσουν οι δύο μορφές διάκρισης -φυλετική και σεξουαλική διάκριση- που υφίστανται συχνά αυτές οι γυναίκες.
<P>
Με χαροποιεί ιδιαίτερα το ότι έχουν συμπεριληφθεί σε αυτήν την έκθεση ορισμένες διατάξεις που αφορούν τις λαθρομετανάστριες, επειδή αυτές αποτελούν μια υποκατηγορία που στερείται των δικαιωμάτων της και, επομένως, καθίσταται ολοένα και περισσότερο ευάλωτη. Είναι σημαντικό, συνεπώς, να μπορούν αυτές οι γυναίκες, ανεξάρτητα από το κράτος μέλος στο οποίο διαμένουν, να απολαύουν βασικών δικαιωμάτων, όπως η πρόσβαση στην επείγουσα ιατροφαρμακευτική περίθαλψη, στη δικαστική αρωγή και στη δυνατότητα φοίτησης των παιδιών τους στα σχολεία, όπως συμβαίνει στη χώρα μου.
<P>
Τέλος, εκφράζω την ικανοποίησή μου που αυτή η έκθεση περιλαμβάνει ένα άλλο σημείο το οποίο με ενδιαφέρει ιδιαίτερα, δηλαδή το καθεστώς των γυναικών που φθάνουν στο έδαφος της ΕΕ στο πλαίσιο της διαδικασίας οικογενειακής επανένωσης. Αυτές οι γυναίκες δεν έχουν νομική υπόσταση παρά μόνον μέσω των συζύγων τους και περιέρχονται επομένως σε μια κατάσταση απόλυτης εξάρτησης. " έκθεση αυτή ζητεί να τους αναγνωρισθεί το συντομότερο δυνατόν ένα ανεξάρτητο και αυτόνομο καθεστώς και, πρωτίστως, να διατηρείται αυτόματα αυτό το καθεστώς σε περίπτωση χωρισμού των δύο συζύγων.
<P>
Ελπίζω, επομένως, ότι αυτή η έκθεση θα εγκριθεί με μεγάλη πλειοψηφία από το Κοινοβούλιο και ότι οι φιλόδοξες προτάσεις που περιλαμβάνει δεν θα αγνοηθούν.
<SPEAKER ID="117" NAME="Hiltrud Breyer">
εξ ονόματος της Ομάδας Verts/ALE. - (DE) Κύριε Πρόεδρε, κυρίες και κύριοι, αυτή η έκθεση της κ. Κράτσα-Τσαγκαροπούλου -για την οποία την ευχαριστώ- προάγει σημαντικά τα δικαιώματα των γυναικών, ιδίως τα δικαιώματα των μεταναστριών, και αυτό ήταν κάτι που έπρεπε να έχει συμβεί εδώ και καιρό.
<P>
Για πάρα πολύ καιρό θεωρούσαμε δεδομένη μια στάση πολιτισμικού σχετικισμού ως προς τις μετανάστριες. Χαίρομαι που βλέπω ότι η έκθεση ενσωματώνει πολλά από τα στοιχεία για τα οποία ασκούσαμε πιέσεις, αν και με μεγάλη καθυστέρηση, όπως για παράδειγμα την απαίτηση να δηλώνονται τα περιστατικά ακρωτηριασμών γεννητικών οργάνων και να επιβάλλονται κυρώσεις -ποινικές εάν χρειαστεί- για τους καταναγκαστικούς γάμους. Ελπίζω επίσης ότι θα μπορέσουμε να καταστήσουμε υποχρεωτικά τα γλωσσικά μαθήματα για τις μετανάστριες, διότι η γλώσσα αποτελεί σημαντικό παράγοντα ενσωμάτωσης και, χωρίς αυτά, δεν θα μπορούν να επωφελούνται των δικαιωμάτων τους.
<P>
Πρέπει να θέσουμε τέρμα σε αυτήν την κατάσταση, στην οποία τα κορίτσια από οικογένειες που έχουν μεταναστεύσει στην Ευρώπη απαλλάσσονται από το μάθημα της σεξουαλικής διαπαιδαγώγησης και της γυμναστικής, το οποίο είναι υποχρεωτικό για άλλους, και στην οποία ορισμένα από αυτά απομακρύνονται από το σχολείο ή τους απαγορεύεται να φοιτήσουν. Πρέπει να είμαστε πολύ αποφασιστικοί και σαφείς ως προς αυτό.
<P>
Επίσης, θεωρούμε πολύ σημαντικό να αποκτήσουν οι γυναίκες νομικό καθεστώς ανεξάρτητο από αυτό των συζύγων τους, και στο σημείο αυτό θέλω να απευθυνθώ προσωπικά στον Επίτροπο κ. Frattini, διότι προσφάτως, μέσω γραπτής ερώτησης, ζήτησα να ενημερωθώ αναφορικά με το αν συμμεριζόταν τις ανησυχίες μου σχετικά με σειρά δικαστικών αποφάσεων σε διάφορα κράτη μέλη, οι οποίες, με τον τρόπο που προσφέρουν κρατικές παροχές, αποδέχονται στην πραγματικότητα την πολυγαμία.
<P>
Συγκλονίστηκα ιδιαίτερα όταν έμαθα από έναν Επίτροπο αρμόδιο για θέματα δικαιοσύνης ότι ο στόχος της πολυγαμίας ήταν η προστασία των γυναικών. Στην Ευρώπη απαγορεύεται η διγαμία, και θεωρώ ευπρόσδεκτη μια απάντηση από τον κ. Επίτροπο, διότι δεν μπορώ να φανταστώ ότι εν γνώσει του επιτρέπει να λέγεται ότι η πολυγαμία έχει ως στόχο την προστασία των γυναικών, ενώ ορισμένες μορφές συντροφικότητας μεταξύ ατόμων του ιδίου φύλου απαγορεύονται.
<SPEAKER ID="118" NAME="Feleknas Uca">
εξ ονόματος της Ομάδας GUE/NGL. - (DE) Κύριε Πρόεδρε, κυρίες και κύριοι, ευχαριστώ θερμά την κ. Κράτσα-Τσαγκαροπούλου για την περιεκτική έκθεσή της, την οποία τα μέλη της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πρασίνων των Βορείων Χωρών αποδεχόμαστε πλήρως και η οποία εμπλουτίζει ιδιαίτερα τα στοιχεία που διαθέτουμε σχετικά με τα δικαιώματα των μεταναστριών στην ΕΕ.
<P>
Γνωρίζοντας ότι οι γυναίκες αποτελούν σήμερα το 54% του συνολικού πληθυσμού των μεταναστών, είναι εντελώς ακατανόητο και συγκλονιστικό το γεγονός ότι η στάση των ευρωπαϊκών κυβερνήσεων απέναντί τους προδίδει τέτοια άγνοια και ότι κάνουν πολύ λίγα για να ικανοποιήσουν τις συγκεκριμένες ανάγκες των μεταναστριών.
<P>
" ιδιαίτερη ανησυχία μου είναι ότι πρέπει να εκμεταλλευτούμε αυτήν την ευκαιρία για να επισημάνουμε τις προφανείς ελλείψεις στις πολιτικές ενσωμάτωσης των κρατών μελών, καθώς από τις μετανάστριες αναμένεται να προσαρμόζονται ήσυχα και χωρίς δυσκολία στο σύστημα, να μην έχουν απαιτήσεις και να αποφέρουν τα μέγιστα δυνατά οφέλη στην εθνική αγορά εργασίας. Όταν οι χώρες αποστρέφουν επί δεκαετίες το βλέμμα τους από τις προκλήσεις που δημιουργούν οι μετανάστες και στη συνέχεια τους κάνουν να πληρώσουν τα σπασμένα για την ανεπαρκή ενσωμάτωσή τους, αυτό δεν αποτελεί, κατ' εμέ, παρά μία ακόμη ένδειξη άγνοιας και πολιτικής αδιαφορίας.
<P>
Ζητώ τη διαχείριση της μετανάστευσης βάσει του φύλου, η οποία θα λαμβάνει σοβαρά υπόψη τα δικαιώματα των μεταναστριών για εκπαίδευση, υγεία, ασφάλεια και ανεξαρτησία και θα διασφαλίζει ότι αυτά είναι διαθέσιμα σε ολοένα και περισσότερες μετανάστριες. Αν δεν γίνει αυτό, υπάρχει ο κίνδυνος να αυξηθεί περαιτέρω η εμπορία γυναικών, η εκμετάλλευση των γυναικών που εργάζονται ως οικιακές βοηθοί, η κοινωνική απομόνωση των γυναικών και η οικογενειακή βία.
<SPEAKER ID="119" NAME="Roberta Angelilli">
εξ ονόματος της Ομάδας UEN. - (IT) Κύριε Πρόεδρε, κυρίες και κύριοι, καταρχάς θέλω να συγχαρώ την εισηγήτρια για το εξαιρετικό έργο που επιτέλεσε, και ειδικότερα γιατί επεσήμανε σημαντικές προτεραιότητες, προκειμένου να διασφαλίσουμε προπαντός μια αμφίδρομη και, συνεπώς, κοινωνική, γλωσσική και πολιτιστική ένταξη, μια ένταξη δηλαδή που θα βασίζεται στον αμοιβαίο σεβασμό των δικαιωμάτων και των υποχρεώσεων.
<P>
Ένα από τα πρώτα δικαιώματα που πρέπει να διασφαλίσουμε στις μετανάστριες είναι η πρόληψη και η καταπολέμηση των εγκλημάτων τιμής, των αναγκαστικών γάμων, του ακρωτηριασμού των γεννητικών οργάνων και κάθε άλλης μορφής βίαιου εξαναγκασμού και εκμετάλλευσης. Για τον σκοπό αυτό, υπέβαλα εξ ονόματος της ομάδας μου μία τροπολογία, με την οποία υπογραμμίζεται η ανάγκη διεξαγωγής εκτεταμένων εκστρατειών ενημέρωσης που θα απευθύνονται στις μετανάστριες, προκειμένου να ενημερωθούν για τα δικαιώματά τους και για τις υπηρεσίες στις οποίες μπορούν να απευθύνονται σε περίπτωση ανάγκης.
<P>
Τέλος, η Ευρωπαϊκή Ένωση οφείλει να θεσπίσει επιτέλους ειδικές διατάξεις, προκειμένου να ενθαρρύνει και τα κράτη μέλη να εκπονήσουν νόμους που θα απαγορεύουν ρητά ορισμένα από τα εγκλήματα και τα ζητήματα στα οποία αναφερθήκαμε ήδη. Εν κατακλείδι, θέλω να ευχαριστήσω τον Επίτροπο Frattini για τις δεσμεύσεις που ανέλαβε και για τις προσπάθειες που προτίθεται να καταβάλει η Επιτροπή για την αντιμετώπιση αυτών των προβλημάτων.
<SPEAKER ID="120" NAME="Urszula Krupa">
εξ ονόματος της Ομάδας IND/DEM. - (PL) Κύριε Πρόεδρε, το πολύ σοβαρό πρόβλημα της μετανάστευσης, ιδιαίτερα των γυναικών, λόγω της αυξανόμενης παγκοσμιοποίησης και της πολυπλοκότητας της σύγχρονης ζωής, πρέπει να εξεταστεί επίσης από τη σκοπιά της ανεπανόρθωτης ζημιάς που προκαλείται στις χώρες προέλευσής τους. Επιπλέον, πρέπει να αναφέρω το πρόβλημα της αυξανόμενης φτώχειας στις χώρες τις οποίες εκμεταλλεύονται οι πλούσιες και άκρως ανεπτυγμένες. Υπάρχουν ασφαλώς και τρόποι με τους οποίους η ευκαιρία να αφήσει κάποιος την πατρίδα του μπορεί να αποδειχθεί θετική. Παρόλα αυτά, οι μετανάστες αποκόπτονται από μία κοινότητα με την οποία συνδέονται με δεσμούς ιστορίας, παραδόσεων και πολιτισμού. Φεύγει ένα άτομο που θα μπορούσε να είχε συμβάλει στην αύξηση του κοινού καλού. Όταν αυτό το άτομο ξεκινά τη ζωή του από την αρχή σε μία ξένη κουλτούρα και γλώσσα, τότε εργάζεται για το καλό μίας άλλης κοινωνίας. Αυτοί οι άνθρωποι συχνά τυγχάνουν εκμετάλλευσης εξαιτίας της κατάστασής τους. Για τον λόγο αυτό, είναι κεφαλαιώδης η ύπαρξη της σωστής σχετικής νομοθεσίας, ιδιαίτερα σε ό,τι αφορά την κοινωνική προστασία και το δικαίωμα του ατόμου στην εργασία. Το κείμενο που συζητάμε καταφέρνει να το τονίσει αυτό σε μεγάλο βαθμό. Μία σωστή κλίμακα αξιών είναι επίσης σημαντική, στην οποία υπάρχει θέση και για τις ηθικές αξίες μαζί με τα καθαρά υλικά οφέλη, και η ανθρώπινη εργασία εξετάζεται με την ευρύτερη έννοια της λέξης, παρότι η τελευταία δεν πρέπει να σημαίνει ανάμειξη στην προσωπική ζωή των γυναικών που θέλουν να κάνουν παιδιά και να δημιουργήσουν οικογένειες.
<SPEAKER ID="121" NAME="Esther Herranz García" AFFILIATION="PPE-DE">
(ES) Κύριε Πρόεδρε, η μετανάστευση είναι αναγκαία και επίσης εμπλουτίζει την κοινωνία μας από πολιτισμική, οικονομική και κοινωνική άποψη και δεν πρόκειται να το αρνηθούμε αυτό σήμερα. Ωστόσο, είναι αλήθεια ότι μπορεί να μας προκαλέσει προβλήματα αν δεν την διαχειριστούμε σωστά.
<P>
Δεν πρέπει να αποτελεί ποτέ πρόβλημα, διότι πρέπει να διασφαλίσουμε ότι δεν είναι όταν σχεδιάζουμε αυτούς τους νόμους σε όλα τα κοινοβούλια της Ευρωπαϊκής Ένωσης. Αν τα κοινοβούλια δεν προσέξουν, ωστόσο, μπορεί να προκαλέσουν προβλήματα που μετατρέπονται σε ξενοφοβία και ρατσισμό στις κοινωνίες μας, και αυτό ακριβώς πρέπει να αποτρέψουμε.
<P>
Έχει γίνει ένα λάθος στην εκπόνηση αυτής της έκθεσης, καθώς δεν ασχολήθηκε μόνον με τη νόμιμη μετανάστευση, αλλά αντιμετώπισε επί ίσοις όροις τη νόμιμη μετανάστευση και τη λαθρομετανάστευση. Αυτό είναι ένα επικίνδυνο μήνυμα, διότι ορισμένα από τα πράγματα που λέει αυτή η έκθεση μπορούν να κάνουν ορισμένες συμμορίες της μαφίας να τρίβουν τα χέρια τους από ευχαρίστηση.
<P>
" δημοκρατία, η οποία είναι το σύστημα που ευτυχώς μας κυβερνά όλους, βασίζεται στην ελευθερία του ατόμου, και αυτή διασφαλίζεται μέσω του σεβασμού του δικαίου, τόσο του δικαίου των κρατών μελών -διότι αυτό το πρόβλημα υπόκειται στην αρχή της επικουρικότητας- όσο και των κανονισμών και των οδηγιών που έχουμε τώρα και θα έχουμε στο μέλλον.
<P>
Το σημαντικό είναι ο σεβασμός του δικαίου. Και φοβάμαι ότι ορισμένες από τις τροπολογίες που παρουσιάστηκαν από τη ριζοσπαστική αριστερά δεν σέβονται το δίκαιο των κρατών μελών και αντιβαίνουν στην ισότητα, τη δημοκρατία και την ελευθερία του ατόμου.
<P>
Επομένως, ζητώ από το Κοινοβούλιο να σκεφτεί προσεχτικά αυτές τις τροπολογίες, οι οποίες αποσκοπούν να προσελκύσουν τις μαφίες, να δημιουργήσουν σύγχυση στους μετανάστες και να προσελκύσουν περισσότερη λαθρομετανάστευση. Δεν θα είναι χρήσιμες για τους μετανάστες και τους ευρωπαίους πολίτες εν γένει, δεδομένων των φαινομένων της έλξης, δεδομένων των δραστηριοτήτων και των συναλλαγών των μαφιών και δεδομένου του γεγονότος ότι τα κριτήρια για τη χορήγηση αδειών παραμονής δεν είναι σαφή.
<P>
Θα ήθελα να απευθύνω έκκληση στο Κοινοβούλιο και στην Επιτροπή όσον αφορά τις περιπτώσεις ακρωτηριασμού ή καταναγκαστικών γάμων. Όταν μιλάμε με τρίτες χώρες και τους δίνουμε χρήματα για συνεργασία, πρέπει -αν θέλουμε να προστατέψουμε πραγματικά τις γυναίκες και την ισότητα των γυναικών- να απαιτούμε από αυτές τις χώρες, πριν τους δώσουμε αυτά τα χρήματα, να σέβονται τα ελάχιστα θεμελιώδη δικαιώματα.
<SPEAKER ID="122" NAME="Edite Estrela" AFFILIATION="PSE">
(PT) Θα ήθελα να ξεκινήσω συγχαίροντας την κ. Κράτσα-Τσαγκαροπούλου. Συμφωνούμε ότι η ευρωπαϊκή μεταναστευτική πολιτική πρέπει να εμπερικλείει τη διάσταση του φύλου και την κατάσταση των γυναικών στα κράτη μέλη, καθώς υφίστανται διπλή διάκριση: λόγω φύλου και λόγω εθνοτικής καταγωγής, όπως ανέφεραν προηγούμενοι ομιλητές. Επιπλέον δε, υφίστανται διάκριση τόσο στην κοινωνία υποδοχής όσο και μέσα στη δική τους κοινότητα.
<P>
" συμμετοχή των μεταναστριών σε όλους τους τομείς της κοινωνικής ζωής της χώρας υποδοχής αποτελεί ουσιώδη παράγοντα για τη μείωση της απομόνωσής τους και για την ικανότητά τους να συμβάλουν στην ένταξη των νεότερων γενιών. Για να γίνει αυτό, πρέπει να υπερνικηθούν αρκετά εμπόδια, ξεκινώντας με αυτό της γλώσσας. Σε ορισμένες κοινότητες μεταναστών, οι γυναίκες όχι μόνον περιθωριοποιούνται αλλά κάνουν αναγκαστικούς γάμους και υποβάλλονται σε ταπεινωτικές και σκληρές πρακτικές, όπως ο ακρωτηριασμός των γεννητικών οργάνων. Πέφτουν επίσης θύματα εγκλημάτων τιμής, όπως ανέφερε ο κ. Frattini. Τα κράτη μέλη έχουν το καθήκον να κάνουν ό,τι μπορούν για να θέσουν τέλος σε αυτές τις εγκληματικές πρακτικές, τα θύματα των οποίων έχουν βάσιμους λόγους για χορήγηση ασύλου.
<SPEAKER ID="123" NAME="Luisa Morgantini" AFFILIATION="GUE/NGL">
(IT) Κύριε Πρόεδρε, κυρίες και κύριοι, ευχαριστώ την κ. Κράτσα-Τσαγκαροπούλου για την ευαισθησία που την χαρακτηρίζει και για τις θετικές προτάσεις όσον αφορά τον ρόλο και τη θέση τόσο των νόμιμων όσο και των παράνομων μεταναστριών στην Ευρωπαϊκή Ένωση.
<P>
Πρόκειται για γυναίκες μετανάστριες που υφίστανται διακρίσεις στον χώρο εργασίας, βιάζονται σωματικά και ψυχικά, χρησιμοποιούνται ως εμπόρευμα σεξουαλικής εκμετάλλευσης, στερούνται την ελευθερία και το διαβατήριο, εκβιάζονται από πατριαρχικές πρακτικές και δολοφονούνται σε εγκλήματα τιμής. Θα ήθελα ωστόσο να υπενθυμίσω σε όλους ότι, στην πραγματικότητα, οι γυναίκες αυτές είναι θύματα εκμετάλλευσης των ευρωπαϊκών οικογενειών και των ευρωπαίων επιχειρηματιών. Πολύ συχνά είναι μόνες με τον πόνο τους, γιατί έχουν εγκαταλείψει τα παιδιά τους στις πατρίδες τους. Εργάζονται ως οικιακές βοηθοί χωρίς καμία ασφάλεια, απαλύνοντας τον πόνο και τη μοναξιά ηλικιωμένων και ασθενών. Σε αυτά τα ζητήματα πιστεύω πως πρέπει να κάνουμε πολλά.
<P>
Οι γυναίκες αυτές αντιπροσωπεύουν ένα μεγάλο ποσοστό του δυναμικού των μεταναστών και έναν μεγάλο πόρο για τις ευρωπαϊκές χώρες. Δεν είναι μόνον θύματα αλλά γυναίκες διαφορετικές μεταξύ τους που οργανώθηκαν αυτά τα χρόνια σε σωματεία, αναζήτησαν σχέσεις και δικτυώθηκαν με τις γυναίκες του τόπου. Ζητούν πρόσβαση στην ενημέρωση, στις υπηρεσίες υγείας και στα καταλύματα. Θέλουν να πρωταγωνιστήσουν στη ζωή τους και οφείλουμε να τις βοηθήσουμε. Για τον λόγο αυτό, θα πρέπει να εδραιώσουμε τη διάσταση του φύλου στον αγώνα κατά των διακρίσεων και να εφαρμόσουμε σε κάθε κράτος μέλος τις οδηγίες που θεσπίζει η Ευρωπαϊκή Ένωση -στις οποίες αναφέρθηκε και ο κ. Frattini- αρχής γενομένης από την υποδοχή έως τον ενεργό πολιτικό βίο. Οι εμπειρίες των μεταναστριών και η κριτική τους στην ανισότητα συμβάλλουν στη χάραξη του δρόμου για τη δημοκρατία χωρίς πολλές διακρίσεις.
<SPEAKER ID="124" NAME="Bogusław Rogalski" AFFILIATION="IND/DEM">
(PL) Κύριε Πρόεδρε, σήμερα είμαστε μάρτυρες μίας μαζικής μετανάστευσης, η οποία οφείλεται σε ποικίλους λόγους. Υπάρχει η οικονομική μετανάστευση, όπου σκοπός είναι να κερδίζει κανείς περισσότερα και να βελτιώνει το βιοτικό του επίπεδο. Αυτό είναι το πλέον διαδεδομένο είδος μετανάστευσης. Μετά, υπάρχει η μετανάστευση για την επανένωση μίας οικογένειας ή για να διαφύγει κανείς τη δίωξη στη χώρα προέλευσής του.
<P>
" τεχνολογική ανάπτυξη έχει καταστήσει ευκολότερα και φθηνότερα τα ταξίδια στη σημερινή εποχή, οπότε το πρόβλημα της μετανάστευσης μόνον να αυξηθεί μπορεί. Γι' αυτό, είναι επιβεβλημένο να λάβουμε τα κατάλληλα μέτρα, προκειμένου να αντιμετωπίσουμε τον αυξανόμενο αριθμό των νέων αφίξεων, ιδιαίτερα στην Ευρώπη. " λογική μακροπρόθεσμη λύση θα ήταν να αποφύγουμε τις διακρίσεις εναντίον των ξένων, ειδικά εναντίον των γυναικών, που είναι και η πλειοψηφία. Πάρα πολλοί μετανάστες καταλήγουν σήμερα στο περιθώριο της κοινωνίας. Τα κράτη μέλη θα πρέπει να δημιουργήσουν καλύτερες συνθήκες για τους μετανάστες, προκειμένου να ενταχθούν στις κοινωνίες μας, διατηρώντας παράλληλα την αξιοπρέπεια της καταγωγής τους. Αυτό θα μας επέτρεπε να προλάβουμε το πρόβλημα της αποξένωσης των μεταναστών, το οποίο οδηγεί σε απογοήτευση και ενίοτε σε βίαιες αναταραχές, ενώ πολύ συχνά καταλήγει σε μία ζωή ανέχειας.
<SPEAKER ID="125" NAME="Edit Bauer" AFFILIATION="PPE-DE">
- (SK) H ανακοίνωση της Επιτροπής σχετικά με το δημογραφικό μέλλον της Ευρώπης επισημαίνει ότι στις επόμενες πέντε δεκαετίες ο ενεργός πληθυσμός στα κράτη μέλη θα μειωθεί δραματικά, κατά περίπου 48 εκατομμύρια ανθρώπους.
<P>
Ακόμα και ένα αισιόδοξο σενάριο, που προϋποθέτει την ανάκαμψη της δημογραφικής αύξησης και την ανακάλυψη νέων πηγών παραγωγικότητας, και πάλι θα ήθελε την Ευρώπη να χρειάζεται μία μεγάλη εισροή νέων μεταναστών, που υπολογίζεται σε 40 εκατομμύρια ανθρώπους. Αυτή είναι ίσως η πιο σοβαρή πρόκληση που αντιμετωπίζει η Ευρωπαϊκή Ένωση.
<P>
" έκθεση που έχουμε μπροστά μας, για την οποία θα ήθελα να ευχαριστήσω την κ. Κράτσα-Τσαγκαροπούλου, επισημαίνει ότι η θέση των μεταναστριών διαδραματίζει αποφασιστικό ρόλο στη διαδικασία. Αυτή η ομάδα γυναικών χρήζει ειδικής προσοχής, όχι μόνον επειδή αποτελούν συχνούς στόχους διάκρισης αλλά και επειδή έχουν μία βασική αποστολή στη διευκόλυνση της ένταξης της πρώτης και δεύτερης γενιάς μεταναστών· έτσι, η πρόσβαση αυτών των γυναικών στην εκπαίδευση είναι θεμελιώδους σημασίας. Απέναντι σε αυτές τις προκλήσεις, η ανάγκη να αναπτυχθούν κοινές διαδικασίες για την ένταξη των μεταναστών και να καθιερωθούν κοινές διαδικασίες για τη μεταναστευτική πολιτική φαίνεται τόσο επείγουσα όσο και αναπόφευκτη. Οι διαφορετικές προσεγγίσεις που ακολουθούνται από τα μεμονωμένα κράτη αποτελούν αφορμή για άσκοπη σύγχυση.
<P>
Οι εξελίξεις στον τομέα της εμπορίας ανθρώπων και του λαθρεμπορίου ανθρωπίνων όντων δείχνουν επίσης την πιεστική ανάγκη για ξεκάθαρες μεταναστευτικές πολιτικές, για διαφάνεια, για ξεκάθαρους κανόνες και για πρόσβαση στην κοινή αγορά εργασίας. " έλλειψη νόμιμων ευκαιριών σαφώς ενθαρρύνει τις παράνομες δραστηριότητες, με τους παράνομους μετανάστες να βρίσκονται σε μεγάλο βαθμό εκτεθειμένοι σε όλων των ειδών τις παραβιάσεις ανθρωπίνων δικαιωμάτων και να μένουν χωρίς βοήθεια, την οποία σε άλλη περίπτωση θα δικαιούνταν ως θύματα.
<P>
Στις μελλοντικές συζητήσεις μας, ωστόσο, είναι ουσιώδες να κάνουμε έναν σαφή διαχωρισμό ανάμεσα στην πολιτική ασύλου, τη νόμιμη και την παράνομη μετανάστευση. " σύγχυση αυτών των εννοιών θα δημιουργούσε νέες και περιττές παρανοήσεις.
<SPEAKER ID="126" NAME="Britta Thomsen" AFFILIATION="PSE">
(DA) Κύριε Πρόεδρε, κύριε Επίτροπε, κυρίες και κύριοι, θα ήθελα να ευχαριστήσω την εισηγήτρια για αυτήν την πολύ σημαντική και πολύ συναφή έκθεση. Ο χαρακτήρας της μετανάστευσης προς την Ευρώπη έχει αλλάξει. Σήμερα έρχονται στην Ευρώπη περισσότερες γυναίκες παρά άντρες, καθώς υπάρχει μεγάλη ζήτηση για εργαζομένους στον τομέα των επιχειρήσεων και στον τομέα της υγειονομικής περίθαλψης. Παρόλα αυτά, η εν λόγω αγορά εργασίας χαρακτηρίζεται επίσης από μία τεράστια σκιώδη οικονομία, στην οποία δεν ισχύουν οι συνήθεις κανόνες για αποδοχές, ωράριο εργασίας και εργασιακό περιβάλλον. Οι γυναίκες βρίσκονται, επομένως, σε μία πολύ ευάλωτη κατάσταση, χωρίς κοινωνική και οικονομική προστασία, ενώ πολλές από αυτές κάνουν δουλειές που δεν τους δίνουν την ευκαιρία να γίνουν νόμιμες.
<P>
" ευπάθεια αυξάνει τον κίνδυνο κακοποίησης για αυτές τις παράνομες μετανάστριες, τόσο σωματικά όσο και ψυχολογικά, ενώ η ίδια η παράνομη κατάστασή τους τις κάνει εύκολη λεία για εκείνους που θέλουν να τις κακοποιήσουν και να τις εκμεταλλευτούν σεξουαλικά στον χώρο εργασίας. Κινδυνεύουν επίσης σε μεγάλο βαθμό από αποστέρηση των θεμελιωδών δικαιωμάτων τους και από το να γίνουν θύματα βίας και διάκρισης στην καθημερινή ζωή τους. Πολλές δεν τολμούν να αναφέρουν τις βιαιότητες από τον φόβο να μην απελαθούν.
<P>
Είναι απολύτως αναγκαίο να τεθούν οι προϋποθέσεις, ώστε οι μετανάστριες να βρεθούν πιο σταθερά στο προσκήνιο. Πρέπει να διασφαλίσουμε ότι τα κράτη μέλη θα λάβουν υπόψη, μέσω της νομοθεσίας τους, τα προβλήματα που αντιμετωπίζουν οι μετανάστριες. Σε αυτές τις γυναίκες, που είναι θύματα της εμπορίας ανθρώπων ή που είναι εκτεθειμένες στη βία, θα πρέπει να δοθεί η ευκαιρία να τους χορηγηθούν προσωρινές άδειες παραμονής και να έχουν το δικαίωμα για νόμιμη βοήθεια και πρόσβαση σε υγειονομική περίθαλψη και κοινωνικές υπηρεσίες, άσχετα από το εάν έχουν νόμιμο δικαίωμα παραμονής στην εκάστοτε χώρα.
<SPEAKER ID="127" NAME="Pia Elda Locatelli" AFFILIATION="PSE">
(IT) Κύριε Πρόεδρε, κυρίες και κύριοι, συμμερίζομαι την έκθεση της κ. Κράτσα-Τσαγκαροπούλου και, συμφωνώντας μαζί της, θα ήθελα να επισημάνω ότι η εφαρμογή της οδηγίας για την οικογενειακή επανασύνδεση στην Ένωση δεν είναι ικανοποιητική και είναι ανάγκη να τροποποιηθεί η οδηγία, ώστε να μειωθούν οι χρόνοι για την αναγνώριση του αυτόνομου καθεστώτος των συζύγων, σχεδόν πάντα των γυναικών, και για τη διασφάλιση της διατήρησής του σε περίπτωση διάστασης, διαζυγίου και χηρείας.
<P>
Επισημαίνω επίσης τη σημασία ορισμένων οργάνων κοινοτικής παρέμβασης και ειδικότερα του προγράμματος Δάφνη, καθώς καλύπτουν τα κενά των εθνικών πολιτικών, οι οποίες πολύ συχνά είναι ελλιπείς σε σχέση με τη διάσταση του φύλου τόσο στο περιεχόμενο των πολιτικών όσο και στη συγκέντρωση των δεδομένων. Τέλος, η έκθεση ζητεί να συμπεριληφθεί ο κίνδυνος του ακρωτηριασμού των γεννητικών οργάνων των γυναικών μεταξύ των λόγων για τους οποίους δικαιούται να ζητήσουν άσυλο.
<P>
Συμφωνώ, αλλά πιστεύω πως έφθασε πλέον η στιγμή να συμπεριλάβουμε μεταξύ των λόγων αναγνώρισης του δικαιώματος ασύλου και άλλους παράγοντες καταπίεσης της γυναικείας σεξουαλικότητας, όπως την ομοφυλοφιλία και τη μοιχεία για τις χώρες όπου οι συμπεριφορές αυτές τιμωρούνται βίαια. Αναφέρομαι, για παράδειγμα, στους λιθοβολισμούς στο Ιράν.
<SPEAKER ID="128" NAME="Emine Bozkurt" AFFILIATION="PSE">
(NL) Κύριε Πρόεδρε, οι μετανάστριες ως ομάδα, αν και είναι ευάλωτες, δεν αποτελούν τόσο πρόβλημα όσο μάλλον ευκαιρία. Είναι ευάλωτες, διότι μπορεί να υποστούν διάκριση, όχι μόνον επειδή είναι γυναίκες, αλλά και λόγω του ότι είναι Μουσουλμάνες, Σομαλές ή Μαροκινές. Είναι επίσης ευάλωτες στην ενδοοικογενειακή βία είτε επειδή δεν μιλούν την τοπική γλώσσα ή εξαρτώνται οικονομικά από τους συζύγους ή πατέρες τους. Πρέπει λοιπόν να τις στηρίξουμε με το να μην επιτρέψουμε να μένουν ατιμώρητη η ενδοοικογενειακή βία και τα εγκλήματα τιμής, όμως αυτό δεν μπορεί να γίνει με την επιβολή αυστηρότερων κανόνων και μόνο. Τα δικαιώματα στη θεωρία δεν είναι αρκετά για τις γυναίκες· πρέπει επίσης να μπορούν να τα διεκδικούν στην πράξη, καθώς μια γυναίκα που εξαρτάται από τον δράστη της ενδοοικογενειακής βίας στην πράξη δεν θα ωφεληθεί και πολύ από τα δικαιώματά της στη θεωρία.
<P>
Γι' αυτό, πρέπει να προωθήσουμε την οικονομική ανεξαρτησία των μεταναστριών, εξαλείφοντας, για παράδειγμα, τη διάκριση στην αγορά εργασίας. " οικονομία ωφελείται όταν συμμετέχουν στην αγορά εργασίας περισσότερες μετανάστριες. Μία άλλη ευκαιρία την οποία δεν πρέπει να χάσουμε είναι ο θετικός αντίκτυπος που μπορούν να έχουν οι μετανάστριες στην ένταξη των παιδιών τους στη νέα κοινωνία. Γι' αυτό, ως κοινωνία υποδοχής, πρέπει να είμαστε ανοικτοί στην υποστήριξη και στην επαφή με τις μετανάστριες, διότι και αυτές ανήκουν εδώ. Χαίρομαι που η κ. Κράτσα-Τσαγκαροπούλου ασχολείται σε μεγάλο βαθμό με αυτές τις πτυχές στην εξαιρετική έκθεσή της, και θα ήθελα να την ευχαριστήσω γι' αυτό.
<SPEAKER ID="129" NAME="Teresa Riera Madurell" AFFILIATION="PSE">
(ES) Κύριε Πρόεδρε, θα ήθελα να συγχαρώ την εισηγήτρια και να υπογραμμίσω μια σκέψη. Κάθε πολιτική μετανάστευσης πρέπει να λαμβάνει υπόψη συγκεκριμένα θέματα της διάστασης του φύλου αλλά επίσης τις διαφορές μεταξύ των μεταναστευτικών κοινοτήτων, καθώς οι αιτίες της διάκρισης που υφίστανται οι γυναίκες μετανάστριες και τα προβλήματα που απορρέουν από αυτήν διαφέρουν ανάλογα με τους λόγους που τις ώθησαν στη μετανάστευση.
<P>
Αν οι γυναίκες που μεταναστεύουν μόνες για οικονομικούς λόγους βρουν εργασία, είναι συνήθως εργασία χαμηλού επιπέδου, μερικές φορές σε αδήλωτες θέσεις εργασίας, γεγονός που δεν τους δίνει ούτε την ανεξαρτησία ούτε την ασφάλεια που αναζητούσαν, αν και τους επιτρέπει να σχετίζονται με ανθρώπους και προωθεί την ένταξή τους. Ωστόσο, οι γυναίκες που μεταναστεύουν με σκοπό την επανένωση της οικογένειας συνήθως μένουν στο σπίτι, χωρίς καμία ευκαιρία να εξοικειωθούν με την κοινωνία υποδοχής ή να μάθουν τη γλώσσα, και αυτό εμποδίζει την ένταξή τους και αυξάνει την απομόνωσή τους.
<P>
" ανακήρυξη του 2007 ως "ευρωπαϊκό έτος ίσων ευκαιριών για όλους" και του 2008 ως "ευρωπαϊκό έτος διαπολιτισμικού διαλόγου" πρέπει να βοηθήσει στην αύξηση της ευαισθητοποίησης των πολιτών για την κατάσταση των μεταναστριών, η οποία είναι πάντα σκληρή αλλά διαφέρει σε χαρακτηριστικά, και στην εφαρμογή πολιτικών για την προώθηση της ισότητας και της ένταξης ανάλογα με κάθε διαφορετική κατάσταση.
<SPEAKER ID="130" NAME="Franco Frattini">
Αντιπρόεδρος της Επιτροπής. (IT) Κύριε Πρόεδρε, κυρίες και κύριοι, αφού άκουσα πολλές παρεμβάσεις με τις οποίες συμφωνώ, θα ήθελα να αναπτύξω απλώς ορισμένες σύντομες σκέψεις. Κατά πρώτο λόγο, κυρία Breyer, θέλω να σας πω ότι θεωρούσα και θα θεωρώ πάντα την πολυγαμία ως αντίθετη προς τον νόμο και ως σοβαρή παραβίαση του δικαιώματος ελεύθερης επιλογής της γυναίκας. Μπορώ, συνεπώς, να σας επιβεβαιώσω ότι θα εξακολουθήσω να κινούμαι προς αυτήν την κατεύθυνση.
<P>
Ορισμένες από τις κυρίες που έλαβαν τον λόγο -όπως η κ. Angelilli και η κ. Morgantini- έθιξαν το ζήτημα της επικοινωνίας. Πιστεύω πως, αποκτώντας μια πιο άμεση και ισχυρή φωνή, οι μετανάστριες θα μπορούσαν ίσως να συμβάλουν στην εκπόνηση αποτελεσματικότερων ευρωπαϊκών πολιτικών προστασίας. Να "αποκτήσουν φωνή" σημαίνει να επιτρέψουμε σε αυτές τις γυναίκες την πρόσβαση σε αποτελεσματικά μέσα για να μιλήσουν και να ακουστούν. Σε αντίθετη περίπτωση, επιτρέψτε μου να πω ότι υπάρχει ο κίνδυνος η φωνή αυτών των γυναικών να φιλτράρεται από την ίδια την κοινότητα στην οποία ανήκουν.
<P>
Σε πολλές ευρωπαϊκές χώρες είναι γνωστές περιπτώσεις προσωπικής απομόνωσης και υποταγής των μεταναστριών. Πρόκειται για έναν από τους πολλούς τομείς που με απασχολούν και για τον οποίο δέχομαι τον μικρότερο αριθμό προσωπικών καταγγελιών. Σε σύγκριση με άλλους τομείς που αφορούν την προστασία των θεμελιωδών δικαιωμάτων των ανθρώπων, για την ατομική βία κατά των γυναικών στις κοινότητες των μεταναστών υποβάλλεται ο μικρότερος αριθμός καταγγελιών συγκεκριμένων περιπτώσεων. Γιατί; Γιατί υπάρχει ο φόβος της καταγγελίας αυτών των περιπτώσεων, γιατί δεν ανακοινώνονται και γιατί οι ίδιες οι γυναίκες απειλούνται προκειμένου να μην αποκαλύψουν την καταπίεση που υφίστανται στο εσωτερικό του ελεύθερου και δημοκρατικού εδάφους των κρατών μελών. " επικοινωνία αποτελεί συνεπώς ένα καίριο ζήτημα.
<P>
Τέλος, θα ήθελα να επισημάνω ότι για να ενισχύσω αυτήν την προσπάθεια ένταξης, θα δημοσιεύσω την άνοιξη του 2007 ένα ευρωπαϊκό εγχειρίδιο σχετικά με την ένταξη, το οποίο θα κυκλοφορήσει σε όλες τις γλώσσες της Ευρωπαϊκής Ένωσης και θα περιγράφει περιπτώσεις επιτυχούς ένταξης στις πόλεις, στις επαρχίες και στις περιφέρειες όπου συντελούνται. Με τη διανομή εκατομμυρίων αντιτύπων αυτού του πρακτικού εγχειριδίου θα προβάλουμε θετικά παραδείγματα προς μίμηση. Πρόκειται για παραδείγματα από τον κόσμο των τοπικών φορέων. Μπορώ να σας πω από τώρα ότι ο τομέας για τον οποίο διαθέτω τον μικρότερο αριθμό πληροφοριών είναι αυτός που αφορά την ένταξη των μεταναστριών.
<P>
Απευθύνομαι λοιπόν σε εσάς για να μου υποβάλετε τους προσεχείς μήνες θετικά, αλλά και αρνητικά, παραδείγματα που απαιτούν παρέμβαση. Σε διαφορετική περίπτωση θα εξακολουθήσουμε να προβαίνουμε σε δηλώσεις αρχής, χωρίς ωστόσο να τις μετατρέπουμε σε συγκεκριμένες ενέργειες, πράγμα που αποτελεί τον δικό μου στόχο.
<SPEAKER ID="131" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί αύριο στις 12.00.
<P>
Γραπτή δήλωση (άρθρο 142 του Κανονισμού)
<SPEAKER ID="213" NAME="Zita Gurmai" AFFILIATION="PSE">
(EN) Μεγάλος αριθμός μεταναστών, και ιδιαίτερα γυναίκες, αντιμετωπίζουν πολλαπλές διακρίσεις και είναι ευάλωτες στον κοινωνικό αποκλεισμό. Αποτελεί για εμάς τη μεγαλύτερη πρόκληση το πώς θα τις εντάξουμε στην κοινωνία, πώς θα τις βοηθήσουμε να αποκτήσουν πρόσβαση στη σωστή εκπαίδευση η οποία τις βοηθά να διευρύνουν τις δυνατότητες απασχόλησης και να συμβάλουν στην ανάπτυξη του Ευρωπαϊκού Σχεδίου.
<P>
Το σωστό νομικό πλαίσιο είναι μόνον η μία όψη του νομίσματος. " εφαρμογή νομικών δεσμεύσεων από τις αρμόδιες εθνικές αρχές, η προθυμία των μεταναστών να σέβονται τους θεμελιώδεις ευρωπαϊκούς κανόνες και αρχές και να αποτελέσουν αναπόσπαστο κομμάτι της κοινωνίας, είναι η άλλη.
<P>
Το τεράστιο δυναμικό έγκειται στις επιτυχείς πολιτικές ένταξης, εφόσον η ευρύτερη απασχόληση των μεταναστών μπορεί να συμβάλει στην προώθηση των στόχων της Λισαβόνας για την απασχόληση.
<P>
Καμία δράση δεν μπορεί να πετύχει χωρίς σωστό και τακτικό διάλογο με τις κοινότητες μεταναστών. Ο διάλογος είναι εξαιρετικό μέσο παρακολούθησης των διαδικασιών ένταξης, ενημέρωσης για αμοιβαία συμφέροντα, προθέσεις, απαιτήσεις αλλά και υποχρεώσεις, καθορισμού και, αν προκύψει ανάγκη, τροποποίησης μεθόδων και προγραμμάτων ένταξης.
<P>
Το επικείμενο ευρωπαϊκό έτος ίσων ευκαιριών για όλους το 2007 και το έτος διαπολιτισμικού διαλόγου το 2008 θα είναι μια χρήσιμη και δυνητική ευκαιρία για ένα πλαίσιο που θα παράσχει στις κοινωνίες μεταναστών ένα ευρύ φάσμα πληροφοριών για τα δικαιώματα, τις ευκαιρίες τους, καθώς και την ενημέρωσή τους για όσα περιμένει η Ευρώπη από αυτούς.
