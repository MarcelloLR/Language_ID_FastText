<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Πριν από δέκα ημέρες, στη Μόσχα, θρηνήσαμε νέα θύματα από επιθέσεις τρομοκρατών. Συμμεριζόμαστε τον πόνο των οικογενειών των θυμάτων και ευελπιστούμε ότι οι υπεύθυνοι για τις επιθέσεις αυτές θα βρεθούν γρήγορα και θα δικαστούν. Το Ευρωπαϊκό Κοινοβούλιο καταδικάζει και έχει καταδικάσει συστηματικά και στο παρελθόν τέτοιου είδους πράξεις βίας.
<P>
Σήμερα συμπληρώνονται 70 χρόνια, αφότου ο Στάλιν εξέδωσε διαταγή να εκτελεστούν πάνω από 20.000 αξιωματικοί του πολωνικού στρατού. Ήταν αιχμάλωτοι πολέμου και κρατούνταν μετά την επίθεση της ΕΣΣΔ κατά της Πολωνίας τον Σεπτέμβριο του 1939. Κατά την προηγούμενη κοινοβουλευτική περίοδο, οι βουλευτές του ΕΚ είχαν την ευκαιρία να παρακολουθήσουν την ταινία "Κατίν", η οποία αφηγείται το ιστορικό αυτών των γεγονότων. Την περασμένη Παρασκευή, προβλήθηκε για πρώτη φορά από τη ρωσική δημόσια τηλεόραση. Για πρώτη φορά, οι πρωθυπουργοί της Πολωνίας και της Ρωσικής Ομοσπονδίας αποδίδουν φόρο τιμής στα θύματα του εγκλήματος που διαπράχθηκε στο Κατίν από κοινού, σήμερα, 7 Απριλίου. Αυτό το σημαντικό βήμα προς την κατεύθυνση της συμφιλίωσης μεταξύ Πολωνίας και Ρωσίας, αλλά και της συμφιλίωσης στην Ανατολική Ευρώπη, αποτελεί επίσης μήνυμα προς ολόκληρη την Ευρώπη και είναι το επόμενο στάδιο της συμφιλίωσης του ανατολικού και του δυτικού τμήματος της ηπείρου μας, την οποία όλοι επιθυμούμε.
<P>
(Χειροκροτήματα)
<P>
Θέλω επίσης να σας ενημερώσω ότι η Ευρωπαϊκή Επιτροπή θα εκπροσωπηθεί στη σημερινή συνεδρίαση της Ολομέλειας από τον κ. Šefčovič. Ο κ. Barroso αδυνατεί να παραστεί σήμερα για σημαντικούς οικογενειακούς λόγους.
