<CHAPTER ID="005">
Υπογραφή του REACH και του 7ου προγράμματος πλαισίου έρευνας
<SPEAKER ID="015" NAME="Πρόεδρος">
Θα προχωρήσουμε τώρα στην κοινή υπογραφή του προγράμματος REACH και του έβδομου προγράμματος πλαισίου έρευνας.
<P>
Πιστεύω ότι είναι ενδεδειγμένο να αφιερώσουμε μερικά λεπτά για να υπογράψουμε επισήμως και δημόσια, σε αυτό το Σώμα, δύο σημαντικές πράξεις ευρωπαϊκής νομοθεσίας που έχουν μόλις εγκριθεί από το Κοινοβούλιο και το Συμβούλιο: τον REACH, τον κανονισμό που διέπει τη χημική βιομηχανία και τις περιβαλλοντικές επιπτώσεις της, καθώς και το έβδομο πρόγραμμα πλαίσιο έρευνας.
<P>
" κοινή υπογραφή νομοθετικών πράξεων που εγκρίθηκαν βάσει της διαδικασίας συναπόφασης είναι, όπως γνωρίζετε, το τελικό στάδιο της μακροσκελούς και περίπλοκης νομοθετικής διαδικασίας της Ένωσης πριν δημοσιευτούν στην Επίσημη Εφημερίδα. Είναι η στιγμή που οι δύο συννομοθέτες (το Συμβούλιο και το Κοινοβούλιο) βάζουν την πολιτική τους σφραγίδα στη νέα νομοθεσία.
<P>
Επομένως, έχω τη μεγάλη χαρά να καλωσορίσω στο Κοινοβούλιο σήμερα το πρωί τον πρωθυπουργό της Φινλανδίας, ο οποίος εκπροσωπεί την Προεδρία του Συμβουλίου και ο οποίος θα υπογράψει αυτές τις σημαντικές νομοθετικές πράξεις μαζί μου. Θα ήθελα επίσης να καλωσορίσω τον κ. Barroso και να τον καλέσω να έρθει μαζί μας για τη φωτογραφία της υπογραφής.
<P>
Θα ήθελα να ευχαριστήσω, επίσης, τους διάφορους βουλευτές του Ευρωπαϊκού Κοινοβουλίου που έχουν εμπλακεί πολύ στενά σε αυτές τις δύο νέες νομοθετικές πράξεις και να τους ζητήσω να παραστούν ως μάρτυρες στην υπογραφή: τον πρόεδρο της Επιτροπής Περιβάλλοντος, Δημόσιας Υγείας και Ασφάλειας των Τροφίμων, κ. Florenz· τον εισηγητή του REACH, κ. Sacconi· τον αντιπρόεδρο της Επιτροπής Βιομηχανίας, Έρευνας και Ενέργειας, κ. Ransdorf· και τους τρεις εισηγητές του έβδομου προγράμματος πλαισίου έρευνας, κκ. Buzek, Busquin και Laperrouze.
<P>
Πριν προχωρήσουμε στην υπογραφή των πράξεων, πιστεύω ότι θα ήταν ενδεδειγμένο να πει μερικά λόγια ο κ. Vanhanen, εφόσον το επιθυμεί.
<SPEAKER ID="016" NAME="Matti Vanhanen">
Προεδρεύων του Συμβουλίου. - (FI) Κύριε Πρόεδρε, κυρίες και κύριοι, είναι μεγάλη μου χαρά που βρίσκομαι σήμερα εδώ. " υπογραφή αυτού του εγγράφου είναι ιστορικής σημασίας. Ο κανονισμός REACH συνεπάγεται την πλήρη αναθεώρηση της κοινοτικής νομοθεσίας για τα χημικά. Αποτελεί δε τεράστιο βήμα προόδου σε σύγκριση με το ισχύον σύστημα ελέγχου, το οποίο είναι ήδη 40 ετών.
<P>
Σκοπός του κανονισμού REACH είναι να διασφαλιστούν υψηλές προδιαγραφές προστασίας της υγείας και του περιβάλλοντος και να προαχθεί η ανταγωνιστικότητα της κοινοτικής χημικής βιομηχανίας, μέσω της εφαρμογής υψηλών προδιαγραφών ασφάλειας και της προώθησης της ανάπτυξης προϊόντων. Με τον κανονισμό REACH, δημιουργείται ένας Ευρωπαϊκός Οργανισμός Χημικών Προϊόντων ο οποίος θα χειρίζεται διαδικασίες όπως η καταχώρηση ουσιών. Το γεγονός της έγκρισης του κανονισμού αποτελεί πραγματικά σημαντικό επίτευγμα. Είναι επίσης ένα θαυμάσιο παράδειγμα των εξαιρετικών επιπέδων συνεργασίας μεταξύ του Συμβουλίου και του Ευρωπαϊκού Κοινοβουλίου. Ως προς αυτό, όμως, οφείλουμε να επισημάνουμε ότι η προσπάθεια πρέπει να συνεχιστεί. Πρέπει τώρα να διασφαλίσουμε όλοι την αποτελεσματική εφαρμογή του κανονισμού.
<P>
Αισθάνομαι μεγάλη ικανοποίηση διότι, με την ευκαιρία της σημερινής εκδήλωσης, τα αποτελέσματα της συνεργασίας μας μας επιτρέπουν επίσης να οριστικοποιήσουμε τις λεπτομέρειες που αφορούν το έβδομο πρόγραμμα πλαίσιο έρευνας. " έρευνα και η ανάπτυξη διαδραματίζουν καίριο ρόλο για την προώθηση της ευρωπαϊκής ανταγωνιστικότητας και την υλοποίηση των στόχων της στρατηγικής της Λισαβόνας. Το πρόγραμμα πλαίσιο έρευνας είναι το βασικό μέσο της Κοινότητας για την επίτευξη αυτών των στόχων. Θα είναι επίσης πολύ σημαντικό για την κατάρτιση μιας νέας, ευρείας πολιτικής για την καινοτομία, η οποία υπήρξε ένα από τα βασικά θέματα εστίασης της φινλανδικής Προεδρίας.
<P>
Επιτρέψτε μου για μία ακόμη φορά να ευχαριστήσω ειλικρινώς το Ευρωπαϊκό Κοινοβούλιο για τη θαυμάσια συνεργασία του στις διαπραγματεύσεις σχετικά με το πρόγραμμα πλαίσιο για την έρευνα. Χωρίς εσάς, δεν θα βρισκόμασταν εδώ σήμερα. Χαίρομαι ιδιαίτερα, διότι η εφαρμογή του προγράμματος θα ξεκινήσει, σύμφωνα με το χρονοδιάγραμμα, από τις αρχές του 2007.
<P>
(Χειροκροτήματα)
<P>
(Συνοδευόμενοι από τον κ. José Manuel Barroso (Πρόεδρο της Επιτροπής), τον κ. Karl-Heinz Florenz (πρόεδρο της Επιτροπής Περιβάλλοντος), τον κ. Guido Sacconi (εισηγητή των εκθέσεων REACH), τον κ. Miloslav Ransdorf (αντιπρόεδρο της Επιτροπής Βιομηχανίας, Έρευνας και Ενέργειας) και τους τρεις εισηγητές του έβδομου προγράμματος πλαισίου έρευνας, κκ. Jerzy Buzek, Philippe Busquin και Anne Laperrouze, ο Προεδρεύων του Συμβουλίου και ο Πρόεδρος του Ευρωπαϊκού Κοινοβουλίου υπογράφουν τις πράξεις σχετικά με το πρόγραμμα REACH και το έβδομο πρόγραμμα πλαίσιο έρευνας)
