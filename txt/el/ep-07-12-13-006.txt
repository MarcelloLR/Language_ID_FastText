<CHAPTER ID="006">
Ώρα των Ψηφοφοριών 
<SPEAKER ID="056" NAME="Πρόεδρος">
Πριν από την έναρξη των ψηφοφοριών, ο κ. Schulz ζήτησε να μιλήσει επί της διαδικασίας.
<SPEAKER ID="057" NAME="Martin Schulz">
εξ ονόματος της Ομάδας PSE. - (DE) Κύριε Πρόεδρε, ζήτησα να μιλήσω εξ ονόματος της Ομάδος μου για δύο λόγους: πρώτον, για έναν πολύ γενικό λόγο -εξαιτίας των γεγονότων που έλαβαν χώρα χθες στο παρόν Κοινοβούλιο- και δεύτερον, επειδή έχω ένα αίτημα σε σχέση με τις ψηφοφορίες που θα ακολουθήσουν.
<P>
Θα ήθελα, ωστόσο, να αναφερθώ πρώτα στον γενικό λόγο. Κύριε Πρόεδρε, θα θέλαμε να προβείτε σε δήλωση σχετικά με τα χθεσινά γεγονότα εκ μέρους της Ομάδας μου, ιδίως όσον αφορά την πολύ συγκεκριμένη υπόθεση που αφορά τους κλητήρες μας εδώ, στο Κοινοβούλιο. Θα ήθελα να πω το εξής: κάθε άνθρωπος έχει το δικαίωμα να μπορεί να εκφράζει τη γνώμη του στο παρόν Κοινοβούλιο. Είμαστε επίσης συνηθισμένοι να βλέπουμε αφίσες και μπλουζάκια και να έχει ο καθένας εδώ την ελευθερία να εκφράζει την άποψή του. Όποιος επιθυμεί τη διεξαγωγή δημοψηφίσματος είναι ελεύθερος να το εκφράσει στο παρόν Κοινοβούλιο. Εκείνο, όμως, που βιώσαμε χτες είναι απαράδεκτο στο πλαίσιο αυτής της ελευθερίας έκφρασης.
<P>
(Χειροκροτήματα)
<P>
Μπορούμε να επιχειρηματολογήσουμε εδώ σχετικά με το τι κάνουν οι συνάδελφοί μας, πώς συμπεριφέρονται, εάν φωνάζουν ή όχι. Ένα, όμως, είναι απαράδεκτο και αυτό είναι οι κλητήρες του παρόντος Κοινοβουλίου για τους οποίους -και μιλώ εκ μέρους όλων των συναδέλφων, ή σχεδόν όλων των συναδέλφων, στο Κοινοβούλιο- τρέφω τον μεγαλύτερο σεβασμό σε προσωπικό και επαγγελματικό επίπεδο...
<P>
(Χειροκροτήματα)
<P>
Εκείνο που δεν είναι σωστό -και μιλώ και εξ ονόματος του συναδέλφου, κ. Daul και, θεωρώ, και εξ ονόματος του κ. Watson, του κ. Cohn-Bendit και του κ. Wurtz- είναι οι κλητήρες του παρόντος Κοινοβουλίου να υφίστανται σωματική και λεκτική επίθεση στο πλαίσιο μιας φορτισμένης συζήτησης: κλητήρες, οι οποίοι εκτελούσαν τα καθήκοντά τους και χαρακτηρίσθηκαν χτες ως μέλη της Γκεστάπο και των Ες-Ες. Αυτό είναι ντροπή, κύριε Πρόεδρε! Θεωρώ ότι το Κοινοβούλιο πρέπει να εκφράσει την αλληλεγγύη του προς τους κλητήρες.
<P>
(Παρατεταμένα χειροκροτήματα)
<P>
Κυρίες και κύριοι, οι κλητήρες του Κοινοβουλίου δεν είναι απλοί πολίτες, αλλά υπάλληλοι του Ευρωπαϊκού Κοινοβουλίου. Αποτελούν προέκταση του Προέδρου. Όταν ένας κλητήρας προπηλακίζεται εδώ, όταν ένας κλητήρας γρονθοκοπάται εδώ, υπάρχει μόνο μία δυνατότητα: ο βουλευτής που το διέπραξε πρέπει να εντοπισθεί! Το αδίκημα πρέπει να αναφερθεί στην αστυνομία και η ασυλία του να αρθεί άμεσα!
<P>
(Χειροκροτήματα)
<P>
Κύριε Πρόεδρε, εκ μέρους της Ομάδας μου, θα ήθελα να απευθυνθώ στην Ομάδα Ένωση για την Ευρώπη των Εθνών, ιδίως στον κ. Crowley, μολονότι δεν γνωρίζω αν είναι εδώ, σχετικά με τις ψηφοφορίες - δηλαδή τις ψηφοφορίες επί των ψηφισμάτων για τις ακραίες ιδεολογίες, τον διάλογο ΕΕ-Κίνας για τα ανθρώπινα δικαιώματα, το Μαυροβούνιο και την απαγόρευση των ναρκών. " Ομάδα ΕΕΕ έχει συνυπογράψει τα παραπάνω ψηφίσματα. Εάν δεν υπάρξει επίσημη απολογία από την Ομάδα ΕΕΕ για τα χθεσινά επεισόδια στο παρόν Κοινοβούλιο, δεν βλέπω πώς μπορώ εγώ, ως εκπρόσωπος της Σοσιαλιστικής Ομάδας του Ευρωπαϊκού Κοινοβουλίου, να συνεχίσω να συνεργάζομαι με την Ομάδα ΕΕΕ.
<P>
Αναφέρομαι ιδίως στο ψήφισμα σχετικά με την καταπολέμηση της ανόδου των ακραίων ιδεολογιών στην Ευρώπη. Επισημάνθηκε στην τρίτη αιτιολογική σκέψη εκ μέρους της Ομάδας ΕΕΕ, μεταξύ άλλων, ότι καταδικάζουμε τον ρατσισμό στην Ευρώπη και ότι το κάνουμε λαμβάνοντας υπόψη τον Χάρτη των Θεμελιωδών Δικαιωμάτων της Ευρωπαϊκής Ένωσης. Αυτό θα έπρεπε να έχει υπογραφεί εδώ χτες και καταψηφίσθηκε με φωνές από μεγάλο τμήμα των βουλευτών της εν λόγω Ομάδας. Θα σας παρακαλούσα να αποσύρετε την υπογραφή σας από την κοινή πρόταση ψηφίσματος. Δεν μπορείτε να εγκρίνετε ψήφισμα που αφορά τον Χάρτη των Θεμελιωδών Δικαιωμάτων, τον οποίο όλοι σας απορρίψατε χτες με φωνές!
<P>
(Χειροκροτήματα και αναταραχή)
<P>
Χτες εκφράσατε το γεγονός ότι δεν επιθυμείτε αυτόν τον Χάρτη των Θεμελιωδών Δικαιωμάτων. Αποσύρετε την υπογραφή σας! " συνεργασία μας μαζί σας έληξε!
<P>
(Χειροκροτήματα)
<SPEAKER ID="058" NAME="Πρόεδρος">
Κυρίες και κύριοι, μπροστά μου έχω μια στοίβα χαρτιών που σας δίνει μια ιδέα για τον όγκο δουλειάς που εξακολουθούμε να πρέπει να φέρουμε εις πέρας κατά τη διάρκεια του πρωινού. Εντούτοις, ορισμένοι συνάδελφοι ζητήσατε να πάρετε τον λόγο. Δεν θέλω να ξεκινήσει μια χρονοβόρα συζήτηση. Ο κ. Daul ζήτησε να πάρει τον λόγο, όπως και η κ. Muscardini, οπότε θα τους επιτρέψω να πάρουν τον λόγο για ένα λεπτό και τίποτα παραπάνω.
<P>
(Θόρυβος)
<SPEAKER ID="059" NAME="Joseph Daul">
εξ ονόματος της Ομάδας PPE-DE. - (FR) Κύριε Πρόεδρε, θα είμαι πολύ σύντομος. Ήμουν στην Αίθουσα σήμερα το πρωί στις 9.00 περιμένοντας να ακούσω απολογία για την προσωπική επίθεση σε βάρος των κλητήρων. Καθώς δεν συνέβη κάτι τέτοιο, έκανα τη δήλωσή μου στις 9.00 το πρωί και δεν θα την επαναλάβω.
<SPEAKER ID="060" NAME="Cristiana Muscardini">
εξ ονόματος της Ομάδας UEN. - (IT) Κύριε Πρόεδρε, κυρίες και κύριοι, είμαι βουλευτής του παρόντος Κοινοβουλίου για περισσότερα από 18 χρόνια, και μαζί με τους συναδέλφους μου υπερασπιζόμουν πάντα τα ανθρώπινα και τα ατομικά δικαιώματα, και οι ομιλίες μου σε αυτήν την Αίθουσα, καθώς και οι ερωτήσεις και οι προτάσεις ψηφίσματος που έχω υποβάλει το αποδεικνύουν.
<P>
Δεν θα δεχτώ μαθήματα από τον κ. Schulz, διότι ο κ. Schulz δεν αποτελεί φύλακα της αλήθειας, ούτε στο παρόν Κοινοβούλιο ούτε έξω από αυτό. " δημοκρατία, κύριε Πρόεδρε, αποτελεί αξία που πρέπει να την υπερασπιζόμαστε, και αυτό σημαίνει, μεταξύ άλλων, να επιδεικνύουμε σεβασμό έναντι ατόμων και ομάδων. Νιώθω ντροπή για τον κ. Schulz, διότι είπε πράγματα για τα οποία πρέπει ο ίδιος να ντρέπεται.
<P>
" Ομάδα ΕΕΕ στηρίζει όλους τους υπαλλήλους του Κοινοβουλίου, και ιδιαίτερα τους κλητήρες, οι οποίοι σε πολλές περιπτώσεις φέτος υπερασπίσθηκαν το δικαίωμα στην ομιλία και την έκφραση, το οποίο πολύ συχνά αρνούνται οι λίγες Ομάδες του Κοινοβουλίου που κατέχουν την πλειοψηφία. Για τον λόγο αυτόν, κύριε Πρόεδρε, το ΕΕΕ στηρίζει τους κλητήρες, το ΕΕΕ πιστεύει στα θεμελιώδη δικαιώματα, και το ΕΕΕ ζητεί τον σεβασμό προς τα καθήκοντα και τον σεβασμό προς τα άτομα. Κύριε Schulz, αποσύρετε τη δική σας υπογραφή!
<SPEAKER ID="061" NAME="Πρόεδρος">
Κυρίες και κύριοι, υπάρχουν άλλοι πρόεδροι Ομάδων που να επιθυμούν να πάρουν τον λόγο; Λέω επίτηδες "πρόεδροι" διότι δεν πρόκειται να επιτρέψω και στους 785 βουλευτές να μιλήσουν εν προκειμένω.
<P>
Δεν βλέπω κανέναν πρόεδρο, επομένως το θέμα έληξε.
<P>
(Χειροκροτήματα)
<P>
Θα προσθέσω απλώς κάτι που είπε κάποτε ένας ποιητής, και αυτό είναι ότι οι ωραιότεροι ύμνοι τραγουδιούνται εν μέσω βομβαρδισμών. Θεωρώ ότι ο ύμνος που ακούσαμε εδώ χτες ήταν θαυμάσιος, για αυτόν ακριβώς τον λόγο!
<P>
(Χειροκροτήματα)
<P>
Ο κ. Salafranca θα ήθελε να πάρει τον λόγο σχετικά με άλλο ζήτημα.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Κύριε Πρόεδρε, χτες πραγματοποιήθηκε βίαιη τρομοκρατική επίθεση στην πόλη της Βηρυτού, εξαιτίας της οποίας σκοτώθηκε ο στρατηγός του Λιβάνου François el Hajj.
<P>
Όπως γνωρίζει το Κοινοβούλιο, κύριε Πρόεδρε, ο Λίβανος συνδέεται με την Ευρωπαϊκή Ένωση μέσω συμφωνίας σύνδεσης. Στη μίνι συνεδρίαση της Ολομέλειας στις Βρυξέλλες, το Κοινοβούλιο ενέκρινε μια σημαντική έκθεση που παραχωρεί μακροοικονομική βοήθεια προς τη χώρα αυτή και, για να αναφερθώ σε ένα προφανές παράδειγμα, αντιπροσωπεία από την Επιτροπή Εξωτερικών Υποθέσεων που αποτελούνταν από την κ. De Keyser, την κ. Gomes, τον κ. Belder και τον υποφαινόμενο επισκέφθηκε τον Λίβανο την περασμένη εβδομάδα, ούτως ώστε, όπως αρκετοί υπουργοί από τα κράτη μέλη, να μπορέσουμε να εκφράσουμε την αλληλεγγύη μας προς τον σκοπό της ειρήνης, της κατανόησης, της αρμονίας και της συμφιλίωσης στη χώρα αυτή.
<P>
Θα ήθελα να ζητήσω από τον Πρόεδρο να μεταφέρει την υποστήριξή μας προς τον πρωθυπουργό Σινιόρα σε απάντηση προς τη βίαιη αυτή επίθεση, καθώς και την αδιαμφισβήτητη και αμετάκλητη δέσμευσή μας προς τον σκοπό της ύπαρξης ενός κυρίαρχου, δημοκρατικού, σταθερού, βιώσιμου και ειρηνικού Λιβάνου.
<P>
(Χειροκροτήματα)
<SPEAKER ID="063" NAME="Πρόεδρος">
Κύριε Salafranca, νομίζω ότι τα χειροκροτήματα από τους συναδέλφους σας δείχνουν ξεκάθαρα ότι η συνέλευση υποστηρίζει τη διακήρυξή σας. Θα μεταβιβασθεί.
<P>
" τελευταία αίτηση για ομιλία προέρχεται από τον κ. Pirker, επί της διαδικασίας, και στη συνέχεια θα προχωρήσουμε στην ψηφοφορία.
<SPEAKER ID="064" NAME="Hubert Pirker" AFFILIATION="PPE-DE">
(DE) Κύριε Πρόεδρε, το παρόν δεν έχει καμία ουσιαστικά σχέση με τη συζήτηση, και στην πραγματικότητα ήθελα να κάνω την παρούσα παρέμβαση αμέσως μετά την τελευταία συζήτηση: έχει απίστευτο κρύο στην Αίθουσα. Χτες μπορεί να ήταν καλά γιατί η διάθεση δεν ήταν τόσο καλή όσο συνήθως. Ωστόσο, σε γενικές γραμμές έχει πάρα πολύ κρύο και θα ήθελα να προτείνω, σε σχέση και με τη συζήτηση για τη συμφωνία ελευθέρων συναλλαγών με την Κορέα, να προσπαθήσουμε να επιτύχουμε μια λογική θερμοκρασία ίσως με ένα κορεάτικο κλιματιστικό σύστημα, εφόσον δεν τα καταφέρνουμε με το ευρωπαϊκό που ήδη διαθέτουμε.
<SPEAKER ID="065" NAME="Πρόεδρος">
Νομίζω ότι καλύψαμε όλα όσα σκοπεύαμε να καλύψουμε πριν από την έναρξη των ψηφοφοριών.
<P>
Ως εκ τούτου, η ημερήσια διάταξη προβλέπει την Ώρα των Ψηφοφοριών.
<P>
(Για τα αποτελέσματα και άλλες λεπτομέρειες σχετικά με τις ψηφοφορίες, βλ. συνοπτικά πρακτικά)
