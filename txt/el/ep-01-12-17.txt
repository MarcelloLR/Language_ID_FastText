<CHAPTER ID=1>
Έγκριση των συνοπτικών πρακτικών της προηγούμενης συνεδρίασης
<SPEAKER ID=1 NAME="Πρόεδρος">
Τα συνοπτικά πρακτικά της συνεδρίασης της Πέμπτης 13 Δεκεμβρίου 2001 έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="NL" NAME="Buitenweg">
 - (NL) Κυρία Πρόεδρε, θέλω να θέσω μία ερώτηση για τα αναλυτικά πρακτικά των συνεδριάσεων: την περασμένη Τετάρτη το απόγευμα ο Αντιπρόεδρος κ. Onesta ανακοίνωσε ότι την Πέμπτη το πρωί επρόκειτο να πραγματοποιηθεί ψηφοφορία για μία επείγουσα συζήτηση σχετικά με το ευρωπαϊκό ένταλμα σύλληψης. Την Πέμπτη το πρωί ο κ. Watson, πρόεδρος της Επιτροπής για τα Δικαιώματα των Ανθρώπων, ζήτησε από τη σύνοδο ολομέλειας να πραγματοποιηθεί ψηφοφορία σχετικά με μία επείγουσα συζήτηση με θέμα - και παραθέτω από τα αναλυτικά πρακτικά - "δύο αποφάσεις-πλαίσιο του Συμβουλίου, εκ των οποίων η μία αφορά την καταπολέμηση της τρομοκρατίας και η άλλη μία πρόταση για το ευρωπαϊκό ένταλμα σύλληψης" .
<P>
Πλήρης σύγχυση. Αυτό δείχνει, κυρίως, ότι η απόφαση της περασμένης Πέμπτης ελήφθη ιδιαίτερα βιαστικά και αφρόντιστα. Κυρία Πρόεδρε, μπορείτε, βάσει των αναλυτικών πρακτικών των συνεδριάσεων, να μου εξηγήσετε σχετικά με ποια ακριβώς θέματα πρόκειται να πραγματοποιήσουμε τώρα την επείγουσα συζήτηση; Και καθώς τώρα ασχολούμαστε με διευκρινίσεις, θα μπορούσατε να με διαβεβαιώσετε ότι το κείμενο για το ευρωπαϊκό ένταλμα σύλληψης, επί του οποίου μπορούσαμε να καταθέσουμε τροπολογίες μέχρι την περασμένη Πέμπτη στις 4.00 μ.μ., είναι το ίδιο κείμενο και δεν έχει τροποποιηθεί το περασμένο Σαββατοκύριακο; Επειδή, εάν έχει συμβεί κάτι τέτοιο, τότε εμείς σήμερα, για άλλη μία φορά, θα γελοιοποιηθούμε για την αναξιοπιστία μας.

<SPEAKER ID=3 NAME="Πρόεδρος">
Κυρία Buitenweg, σας απαντώ ότι πρόκειται μόνο για το ευρωπαϊκό ένταλμα σύλληψης. Αυτό είναι το θέμα μας.
<P>
(Εγκρίνονται τα συνοπτικά πρακτικά της προηγούμενης συνεδρίασης)

<CHAPTER ID=2>
Ανακοίνωση της Προέδρου
<SPEAKER ID=4 NAME="Πρόεδρος">
Όπως γνωρίζετε, σήμερα έχω για τελευταία φορά ουσιαστικά την τιμή να προεδρεύω στην αίθουσα αυτή. Χαίρομαι που η θητεία μου λήγει με την έκτακτη αυτή συνεδρίαση κατά την οποία ο κ. Verhofstadt, Προεδρεύων του Συμβουλίου, θα προβεί στον απολογισμό του Λάκεν και της βελγικής Προεδρίας, η οποία επιτέλεσε ένα ιδιαίτερα λαμπρό έργο.
<P>
Δεν θα μακρηγορήσω. Θέλω απλώς να σας ευχαριστήσω μέσα από την καρδιά μου για την εμπιστοσύνη που μου δείξατε στις 20 Ιουλίου 1999 ψηφίζοντάς με Πρόεδρο του Ευρωπαϊκού Κοινοβουλίου.
<P>
Ανέλαβα τα καθήκοντά μου με αποφασιστικότητα, με πάθος και με τη διαρκή έγνοια να εκπροσωπώ πιστά, όσο το δυνατόν πιο πιστά, τις πεποιθήσεις και τις θέσεις της πλειοψηφίας των μελών αυτού του Σώματος.
<P>
Ως προς αυτό, θα ήθελα να σας πω ότι ήμουν πάντοτε ιδιαίτερα υπερήφανη για το Ευρωπαϊκό Κοινοβούλιο.
<P>
Επιτρέψτε μου να ευχαριστήσω ιδιαίτερα τον γενικό γραμματέα, Julian Priestley, και όλους τους συνεργάτες και τις συνεργάτιδες του θεσμικού μας οργάνου που με βοήθησαν με όλη τους την καλή διάθεση και με τη φιλία τους.
<P>
Σας ευχαριστώ, αγαπητοί συνάδελφοι, για την υποστήριξη που μου παρείχατε σε όλες τις περιστάσεις, και εύχομαι στον διάδοχό μου να έχει μια προεδρία εξίσου ενεργή και εξίσου επιτυχημένη με τη δική μου.
<P>
(Ζωηρά χειροκροτήματα) Ευχαριστώ, αγαπητοί συνάδελφοι! Σας ευχαριστώ θερμά.
<P>
(Το Σώμα, όρθιο, χειροκροτεί ζωηρά την Πρόεδρο)

<SPEAKER ID=5 LANGUAGE="FR" NAME="Verhofstadt">
. (FR) Κυρία Πρόεδρε, επιτρέψτε μου να εκφράσω, ως Πρόεδρος του Ευρωπαϊκού Συμβουλίου, καταρχάς την εκτίμηση καθώς και τον θαυμασμό μου για το έργο που επιτέλεσε το Ευρωπαϊκό Κοινοβούλιο υπό την προεδρία σας. Υπό την καθοδήγησή σας, το Ευρωπαϊκό Κοινοβούλιο πραγματοποίησε μια εντυπωσιακή πολιτική και κυρίως νομοθετική διαδρομή. Εσείς προσωπικά επιτελέσατε πρωτοποριακό έργο, τόσο εντός όσο και εκτός της Ένωσης. Πολύ πριν από την κρίση στο Αφγανιστάν, είχατε επιστήσει την προσοχή της Ευρωπαϊκής Ένωσης στο ζήτημα αυτό και είχατε αρχίσει τον αγώνα για τη βελτίωση της θέσης των γυναικών στο Αφγανιστάν.
<P>
Επίσης, κανείς δεν μπορεί να αμφισβητήσει τον ρόλο σας στη σύνταξη του Χάρτη των Θεμελιωδών Δικαιωμάτων, που αφορά όλους τους ευρωπαίους πολίτες.
<P>
Στο Λάκεν, ασπαστήκαμε το πρότυπο της Συνέλευσης μεταξύ των εμπνευστών της οποίας συγκαταλέγεστε και εσείς προσωπικά. Από πολλές απόψεις, προετοιμάσατε το Ευρωπαϊκό Κοινοβούλιο για τη νέα εποχή που προαναγγέλλεται όσον αφορά τις διοργανικές σχέσεις.
<P>
Τέλος, θα ήθελα να σας ευχαριστήσω θερμά για την εξαιρετική συνεργασία μεταξύ του Κοινοβουλίου και του Συμβουλίου κατά τη διάρκεια της προεδρίας μας. Σας ευχαριστώ για όλα!
<P>
(Χειροκροτήματα)

<SPEAKER ID=6 LANGUAGE="IT" NAME="Prodi">
. (IT) Κυρία Πρόεδρε, με βαθιά αισθήματα αναγνώρισης, επικροτώ τα εγκώμια για το πρόσωπό σας και για τα αποτελέσματα που σημειώθηκαν στην περίοδο της προεδρίας σας στο Ευρωπαϊκό Κοινοβούλιο. Ήταν χρόνια πολύ σημαντικά, κατά τα οποία ετέθησαν οι βάσεις των θεμελιωδών συζητήσεων για το μέλλον της Ένωσης. Ο ρόλος που διαδραματίσατε σε όλα αυτά ήταν ένας ρόλος πολύ δυναμικός, προσηλωμένος, αλλά και μεγαλόψυχος, ανοικτός στα αιτήματα της ευρωπαϊκής κοινής γνώμης και στις ανάγκες όλων μας.
<P>
Συνεπώς, όπως είχαμε την ευκαιρία να διαπιστώσουμε προ ολίγου, εκτός από το Κοινοβούλιο, σας ευγνωμονεί και η Επιτροπή για αυτήν τη συνεχή και αποτελεσματική σας δράση. Επιθυμώ επί τη ευκαιρία να υπογραμμίσω ιδιαίτερα την έντονη ευαισθησία σας, την οποία εκφράσατε με την επανειλημμένη άρνηση κάθε μορφής βίας και ιδίως της τρομοκρατικής βίας. Κυρία Πρόεδρε, οι παρεμβάσεις σας, μετριοπαθείς στον τόνο, αλλά με διαύγεια και σθένος στην ουσία, ενθάρρυναν και υποστήριξαν όλους τους ευρωπαίους δημοκράτες στον αγώνα τους για μια ειρηνική συνύπαρξη μεταξύ των συμπολιτών μας.
<P>
Σας εύχομαι ό,τι καλύτερο για το μέλλον, στην υπηρεσία - πράγμα για το οποίο είμαι βέβαιος - της ευρωπαϊκής υπόθεσης, για την οποία τόσα πράξατε τα δυόμισι αυτά χρόνια. Ευχαριστώ, κυρία Πρόεδρε!
<P>
(Χειροκροτήματα)

<SPEAKER ID=7 LANGUAGE="DE" NAME="Poettering">
Αξιότιμη κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, αγαπητοί συνάδελφοι, έφτασε η ημέρα που πρέπει να ευχαριστήσουμε θερμότατα την Πρόεδρό μας, Nicole Fontaine, η οποία μάλιστα προέρχεται από την κοινοβουλευτική μας ομάδα, για την απόλυτη αφοσίωση με την οποία άσκησε τα καθήκοντά της τα δυόμισι έτη της θητείας της - κάτι άλλωστε που επεσήμανε και η ίδια.
<P>
Αξιότιμη κυρία Πρόεδρε, ανήκετε στην ίδια κατηγορία με τις Louise Weiss και Simone Veil. Η Louise Weiss, η Simone Veil και η Nicole Fontaine είναι τρεις πρόεδροι μεγάλου βεληνεκούς του Ευρωπαϊκού μας Κοινοβουλίου. Αναρωτιόμαστε σήμερα: ποια ήταν εκείνα τα χαρακτηριστικά της προεδρίας σας που ξεχώρισαν; Το πρώτο είναι ότι ανέκαθεν θέτατε και θέτετε στο επίκεντρο της πολιτικής σας το κοινοτικό πνεύμα, τη δράση μέσω των ευρωπαϊκών θεσμικών οργάνων, στα οποία συγκαταλέγεται πρωτίστως το Ευρωπαϊκό Κοινοβούλιο, το οποίο εσείς - και αυτή είναι η δεύτερη παρατήρηση - εκπροσωπούσατε πάντοτε επάξια τόσο ενώπιον της κοινής γνώμης όσο και στις Συνόδους Κορυφής. Όταν τώρα στη φωτογραφία του Λάκεν θα σταθείτε ανάμεσα στον βέλγο βασιλιά και τον γάλλο Πρόεδρο, αυτό θα είναι μια τρανή απόδειξη της ισχυρής πειθούς σας.
<P>
Τρίτον - εκεί όπου ήσασταν όσο λίγοι υπόδειγμα - ταχθήκατε κατά κάθε μορφής τρομοκρατίας, ιδιαίτερα όπως είναι φυσικό κατά της τρομοκρατίας στην Ισπανία, αλλά επίσης και παντού στον κόσμο. Η πρόσκλησή σας προς τον Στρατηγό Massoud ήταν μία από τις σημαντικότερες αποφάσεις σας, με την οποία προκαταλάβατε κατά κάποιο τρόπο αυτό που θα συνέβαινε εκ των υστέρων στο Αφγανιστάν. Επομένως έχουμε κάθε λόγο σήμερα να σας ευχαριστήσουμε θερμά! Ασφαλώς αποτελούσατε ανέκαθεν εξέχον μέλος της κοινοβουλευτικής μας ομάδας, ακόμα και ως Πρόεδρος, τώρα όμως θα επιστρέψετε στις εργασίες της κοινοβουλευτικής μας ομάδας, αφού πρώτα μεταβιβάσετε τον Ιανουάριο την Προεδρία, και θα καθίσετε πλέον δίπλα στον τέως Πρόεδρο του Ευρωπαϊκού Κοινοβουλίου Josι Marνa Gil-Robles Gil-Delgado, ο οποίος χαίρει και αυτός της άκρας εκτίμησής μας. Μας χαροποιεί το γεγονός ότι θα σας έχουμε κοντά μας στις καθημερινές κοινοβουλευτικές εργασίες, όπως ακριβώς και τον Josι Marνa Gil-Robles Gil-Delgado. Σας καλωσορίζουμε και πάλι θερμά στην κοινοβουλευτική μας ομάδα, και σας εκφράζουμε τις ειλικρινείς μας ευχαριστίες για την πειστική σας εργασία, αξιότιμη και αγαπητή κυρία Πρόεδρε Nicole Fontaine!
<P>
(Χειροκροτήματα)

<SPEAKER ID=8 LANGUAGE="FR" NAME="Barσn Crespo">
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, κυρίες και κύριοι, επιτρέψτε μου να πω καταρχάς, αγαπητή Nicole, ότι κατανοώ απόλυτα τη σημερινή συναισθηματική σας φόρτιση.
<P>
Όπως είναι γνωστό, η πολιτική μας ομάδα, οι Σοσιαλιστές, δεν είχαν υποστηρίξει την υποψηφιότητά σας. Όμως, σήμερα, εξ ονόματος της Ομάδας μου, επιθυμώ να σας συγχαρώ για την προεδρία σας...
<P>
(Χειροκροτήματα)
<P>
... και να σας καλωσορίσω στους κόλπους μας, καθώς όλοι εμείς, οι βουλευτές του Ευρωπαϊκού Κοινοβουλίου, έχουμε έναν κοινό ευγενή στόχο ο οποίος, σήμερα, βρίσκεται σε ιστορική καμπή. Νομίζω ότι κατά τη διάρκεια της προεδρίας σας, επιδείξατε, αφενός, ιδιαίτερη προσήλωση στα ζητήματα της προάσπισης των ελευθεριών και της δημοκρατίας, όχι μόνο εκτός αλλά και εντός της Ένωσης. Θα ήθελα να σας ευχαριστήσω για τούτο.
<P>
Αφετέρου, όπως έχει ήδη ειπωθεί, δεν βλάπτει όμως να το τονίζουμε περισσότερο, συμμετείχατε στον αγώνα για την εδραίωση της ελευθερίας και της δημοκρατίας και για την καταπολέμηση της τρομοκρατίας, που έχει πλέον καταστεί παγκόσμια μάστιγα. Αγωνιστήκατε επίσης για την πρόοδο της ίδιας της Ευρωπαϊκής Ένωσης και για να αποδεχθούμε βαθμιαία τη λειτουργία της ΕΕ βάσει του ανοιχτού και δημοκρατικού διαλόγου, του κύριου συστατικού στοιχείου όλων των χωρών που την αποτελούν. Φρονώ επίσης ότι πρέπει να σας συγχαρούμε και να σας ευχαριστήσουμε για την υποστήριξη που παρείχατε στη Συνέλευση ως μέθοδο η οποία συνδυάζει τους δύο πυλώνες της δημοκρατικής νομιμότητας.
<P>
Όσον αφορά τα ζητήματα στα οποία είχαμε διάσταση απόψεων, κυρία Πρόεδρε, εσείς είχατε το θάρρος της γνώμης σας και εμείς το θάρρος της δικής μας. Οι διαφωνίες μας, πάντως, συνέβαλαν στην προαγωγή του κοινού μας σκοπού που μας συνενώνει στην αίθουσα αυτή: του αγώνα για τη δημοκρατία, για μια δημοκρατική Ευρωπαϊκή Ένωση, η οποία θα εκπροσωπεί όχι μόνο τους λαούς μας αλλά και τους πολίτες μας. Σας ευχαριστώ, κυρία Πρόεδρε!
<P>
(Χειροκροτήματα)

<SPEAKER ID=9 NAME="Cox">
Κυρία Πρόεδρε, αγαπητή Nicole, η Ομάδα μου σας υποστήριξε ευθύς εξαρχής. Ήμασταν υπερήφανοι που σας ψηφίσαμε τότε και εξακολουθώ να είμαι υπερήφανος σήμερα, μετά τα δυόμισι χρόνια της θητείας σας. Εκπροσωπήσατε επάξια το Σώμα και κερδίσατε την ευγνωμοσύνη και την υποστήριξη όλων μας.
<P>
Αναλάβατε το αξίωμά σας σε μία πολύ δύσκολη περίοδο, όταν είχε επέλθει ρήγμα στις σχέσεις των δύο βασικών θεσμικών οργάνων της Ένωσης, της Επιτροπής και του Κοινοβουλίου. Πιστεύω ότι καταφέρατε να αποκαταστήσετε μία αποτελεσματική και ουσιαστική σχέση συνεργασίας, η οποία αποτελεί απαραίτητη και καθοριστική προϋπόθεση για την εύρυθμη λειτουργία της κοινοτικής μεθόδου. Σας ευχαριστώ γι' αυτό. Ήταν μία στρατηγική πράξη με τεράστια σημασία για την Ευρώπη, όχι μόνο για το Ευρωπαϊκό Κοινοβούλιο.
<P>
Επί της προεδρίας σας, σημειώθηκε εντυπωσιακή βελτίωση στο ρυθμό εργασίας μας όσον αφορά το συννομοθετικό μας έργο και αυτό οφείλεται στην καλή διαχείριση της ατζέντας μας. Εξαιρετικό υπήρξε επίσης το έργο σας όσον αφορά την υποστήριξη και την προώθηση του Χάρτη των Θεμελιωδών Δικαιωμάτων και σας συγχαίρουμε γι' αυτό. Μεταδώσατε την ιδιαίτερη αποφασιστικότητά σας στον αγώνα κατά της τρομοκρατίας και με τον τρόπο αυτό προσδώσατε αξιοπρέπεια στους δημοκρατικούς στόχους του Σώματος. Προωθήσατε ενεργά το θέμα της Συνέλευσης. Πριν από έναν χρόνο, πριν 11 μήνες, πριν 10 μήνες - η φωνή σας ήταν η μόνη που ακουγόταν. Σήμερα οι απόψεις σας αποτελούν κοινό τόπο και σας συγχαίρουμε γι' αυτό.
<P>
Κατά την προεδρία σας υπήρξαν αντιπαραθέσεις και συμφωνώ με τον Enrique Barόn Crespo ότι, πράγματι, είχατε το θάρρος της γνώμης σας. Εγώ, προσωπικά, ανέκαθεν πίστευα ότι η στάση σας στις αντιπαραθέσεις αυτές δεν χαρακτηριζόταν ούτε από φόβο ούτε από εύνοια. Αυτό για μένα είναι ενδεικτικό της αξιοσημείωτης προσωπικής ακεραιότητας και πυγμής που χαρακτήρισε το έργο σας.
<P>
Φυσικά, ως γυναίκα, το έργο σας χαρακτηρίστηκε όχι μόνο από το φύλο σας, αλλά και από ένα πνεύμα θηλυκότητας. Αντιπροσωπεύσατε την τεράστια αυτή μερίδα της ευρωπαϊκής κοινωνίας, η οποία εκπροσωπείται τόσο ανεπαρκώς όχι μόνο στην εκλογική πολιτική, αλλά και σε τόσες άλλες σφαίρες της δημόσιας διοίκησης και της δημόσιας ζωής.
<P>
Σας ευχαριστούμε για όσα κάνατε για το Κοινοβούλιο. Σας ευχαριστούμε για τη δύναμη και τη γυναικεία πνοή που μεταφέρατε στο υψηλό αξίωμά σας και σας ευχόμαστε καλή τύχη και ευημερία για το μέλλον.
<P>
(Χειροκροτήματα)

<SPEAKER ID=10 LANGUAGE="FI" NAME="Hautala">
Κυρία Πρόεδρε, αγαπητή Nicole, θα ήθελα κι εγώ με τη σειρά μου να σας ευχαριστήσω εξ ονόματος της Ομάδας μου για τα δυόμισι αυτά χρόνια. Ιδιαίτερα, δε, θα ήθελα να επισημάνω ότι η Ομάδα μας ήταν πραγματικά υπερήφανη για σας, κάθε φορά που υπερασπιζόσασταν τα ανθρώπινα δικαιώματα διεθνώς. Παίρνατε μάλιστα αμέσως θέση στις περιπτώσεις όπου απειλείτο η ζωή ανθρώπων. Θυμάμαι συγκεκριμένα όταν κάποια παιδιά από τη Γκάνα πέθαναν στο κύτος ενός αεροσκάφους αφήνοντας ένα μήνυμα για την Ευρώπη: ήθελαν να γνωστοποιήσουν πόσο δύσκολη ήταν η κατάσταση στη Γκάνα. Εσείς τότε δεν διστάσατε λεπτό να τοποθετηθείτε επί του θέματος. Επιπλέον την προηγούμενη άνοιξη, σαν να είχατε προβλέψει τα επακόλουθα, καλέσατε τον διοικητή Massoud στο Κοινοβούλιο και εμφανιστήκατε δίπλα του με θάρρος. Είμαι απόλυτα βεβαία ότι με τον ίδιο τρόπο θέσατε πολλές φορές σε κίνδυνο την προσωπική σας ασφάλεια, και για το θάρρος σας αυτό σας εκφράζω πραγματικά τις αμέριστες ευχαριστίες μου. Το Ευρωπαϊκό Κοινοβούλιο, το οποίο ήθελε να προβάλλει ως η ηθική συνείδηση της Ευρώπης, όντως απέκτησε πρόσωπο στη διάρκεια της θητείας σας, και το πρόσωπο αυτό ήταν το δικό σας, και σας ευχαριστώ γι' αυτό! Ακόμη προβάλατε με θάρρος τη θέση της πλειοψηφίας αυτού του Κοινοβουλίου, σε περιπτώσεις που δεν ήταν τόσο εύκολο. Θυμάμαι όταν συζητήσαμε στο Σώμα το θέμα της νέας κυβέρνησης της Αυστρίας. Εσείς τότε εκφράσατε αυτό που ένιωθε η πλειοψηφία του συγκεκριμένου Κοινοβουλίου λέγοντας ότι δεν αποδεχόμαστε με χαρά τη συγκεκριμένη απόφαση. Ούτε βέβαια εκείνη η στιγμή ήταν εύκολη για σας.
<P>
Τώρα όμως η κατάσταση αλλάζει άρδην, καθώς νέα πρόσωπα θα κάνουν την εμφάνισή τους. Θα ήθελα λοιπόν να σας εκφράσω τις καλύτερες ευχές μου για το μέλλον. Ίσως όντως - όπως έχει ήδη έντονα ζητηθεί εδώ και εκ μέρους της δικής μου Ομάδας - να ήσασταν το ιδανικό πρόσωπο για τη μελλοντική συντακτική Συνέλευση. Προσωπικά, μια τέτοια προσωπικότητα, ακριβώς σαν τη δική σας, θα ήθελα να την κατευθύνει. Ωστόσο αμφιβάλλω πλέον αν είμαι ικανοποιημένη με όσα έχουν διαμειφθεί σχετικά με το θέμα. Εν πάση περιπτώσει σας εύχομαι το καλύτερο!
<P>
(Χειροκροτήματα)

<SPEAKER ID=11 LANGUAGE="FR" NAME="Wurtz">
Κυρία Πρόεδρε, είναι γνωστό ότι ούτε η Ομάδα μου ούτε εγώ προσωπικά στηρίξαμε την υποψηφιότητά σας πριν από δυόμισι χρόνια, και τούτο διότι, κατά τη γνώμη μας, η εύρυθμη λειτουργία της δημοκρατίας είναι άμεσα συνυφασμένη με τον πλουραλισμό που χαρακτηρίζει τις κοινωνίες μας. Σήμερα, όμως, είμαι στην ευχάριστη θέση να δηλώσω ότι τόσο η Ομάδα μου όσο και εγώ προσωπικά αποτιμούμε από πολλές απόψεις ως ιδιαίτερα θετική την προεδρία σας.
<P>
Υπήρξατε δίκαιη, σεβασθήκατε όλες τις απόψεις, ακόμη και της μειοψηφίας, και αποφύγατε κάθε διάκριση πολιτικής φύσης, γεγονός που δεν συνέβαινε πάντοτε στην αίθουσα αυτή. Αξίζει να τονίσουμε τη στάση σας στο θέμα αυτό.
<P>
Αναγκαστήκατε να υιοθετήσετε δύσκολες θέσεις, οι οποίες σας τιμούν, σε διάφορες περιπτώσεις στις οποίες τέθηκαν υπό αμφισβήτηση οι θεμελιώδεις αξίες της Ευρωπαϊκής Ένωσης. Οι περιπτώσεις αυτές απαιτούσαν να έχει κανείς το θάρρος της γνώμης του. Εσείς το είχατε. Γενικά, αν και δεν ήμασταν πάντοτε σύμφωνοι με τις δημόσιες δηλώσεις σας, οι οποίες εξέφραζαν τη γνώμη της πλειοψηφίας του Κοινοβουλίου που διαφέρει, δυστυχώς, πάρα πολύ συχνά από τη δική μας, κατορθώσατε να δημιουργήσετε προς τα έξω μια καλή εικόνα του θεσμικού μας οργάνου, με αποκορύφωμα τη συγκλονιστική τελετή της απονομής του βραβείου Ζαχάρωφ η οποία επιθυμούσατε να είναι συγκλονιστική και στην οποία σωστά επιμείνατε κατά την ομιλία σας στο Ευρωπαϊκό Συμβούλιο του Λάκεν.
<P>
Για όλους αυτούς τους λόγους και για την εξαίρετη συνεργασία μας, σας ευχαριστώ!
<P>
(Χειροκροτήματα)

<SPEAKER ID=12 NAME="Collins">
Κυρία Πρόεδρε, και εγώ με τη σειρά μου θα ήθελα, εξ ονόματος της Ομάδας μου, να σας ευχαριστήσω για το εξαιρετικό έργο που επιτελέσατε εξ ονόματος του Ευρωπαϊκού Κοινοβουλίου τα τελευταία δυόμισι χρόνια, τα οποία συνέπεσαν με σημαντικές πολιτικές εξελίξεις, ιδιαίτερα από τον περασμένο Σεπτέμβρη. Συμφωνώ απόλυτα με τους πολλούς και δίκαιους επαίνους που ακούστηκαν σήμερα από τους αρχηγούς των υπόλοιπων πολιτικών ομάδων προς το πρόσωπό σας .
<P>
Το Προεδρείο του Ευρωπαϊκού Κοινοβουλίου πρέπει να εκπροσωπεί τις απόψεις όλων των μελών του και είμαι παραπάνω από ικανοποιημένος από το έργο σας, κυρία Fontaine, διότι εργαστήκατε ιδιαίτερα σκληρά κατά τη διάρκεια της θητείας σας ώστε να διασφαλίσετε την εκπροσώπηση όλων των απόψεων στις πολυάριθμες περιστάσεις όπου έπρεπε να ανταποκριθείτε σε αυτή την ευθύνη.
<P>
Θα ήθελα να σας ευχηθώ το καλύτερο για το μέλλον. Μας εκπροσωπήσατε με άκρα αξιοπρέπεια και αντιμετωπίσατε πάντα με μεγάλο σεβασμό όλα τα μέλη του Κοινοβουλίου. Μιλήσατε ξεκάθαρα εκ μέρους του Σώματος όταν απαιτήθηκαν σαφείς δηλώσεις στον αγώνα κατά της τρομοκρατίας και για την προστασία των ανθρωπίνων δικαιωμάτων. Αυτός είναι ένας τομέας εξαιρετικής σημασίας για το Κοινοβούλιο και ένας τομέας στον οποίο έχουμε αρχίσει να κερδίζουμε διεθνή σεβασμό.
<P>
Ήταν χαρά και προνόμιο να σας έχουμε Πρόεδρο τα τελευταία δυόμισι χρόνια και εγώ προσωπικά, που σας υποστήριξα ανεπιφύλακτα τη σημαντική εκείνη ημέρα στην αρχή της προεδρικής θητείας σας, με μεγάλη ικανοποίηση θέλω να πω ότι ξεπεράσατε κάθε ελπίδα και προσδοκία μου.
<P>
(Χειροκροτήματα)

<SPEAKER ID=13 NAME="Bonde">
DA) Κυρία Πρόεδρε, τα περισσότερα μέλη της Ομάδας μου συμβάλαμε στην εξασφάλιση της εκλογής σας το 1999. Σας συνέστησα και ψήφισα προσωπικά υπέρ σας, διότι θεωρούσα σημαντικό να σπάσουμε τις δεκαετείς συμφωνίες τύπου καρτέλ μεταξύ των δύο μεγαλύτερων Ομάδων. Μέχρι τότε η θέση αναθετόταν εκ περιτροπής μεταξύ των δύο μεγάλων Ομάδων, ενώ και εντός των μεγάλων Ομάδων αναθετόταν εκ περιτροπής μεταξύ των μεγαλύτερων υποομάδων. Εάν υπήρχε υποψήφιος με προσόντα από μια μικρότερη Ομάδα, από τους ανεξάρτητους ή από μία από τις μικρότερες υποομάδες εντός των μεγάλων Ομάδων, ποτέ δεν είχε την παραμικρή ευκαιρία να εκλεγεί. Ήσασταν εξαιρετική αντιπρόεδρος και καταφέρατε επίσης να ρυθμίσετε τις εξαιρετικά δύσκολες ψηφοφορίες κατά τρόπο που ικανοποιούσε όλα τα μέλη. Στην ομιλία μου όταν συνιστούσα την εκλογή σας, προσδοκούσα ότι θα ήσασταν ακριβοδίκαιη εκπρόσωπος όλων μας, και με την ανοιχτή εκλογική μάχη που έχουμε τώρα ανάμεσα στους Cox, Martin και τους άλλους τρεις υποψηφίους, εδραιώνεται η ρήξη με τα καρτέλ του παρελθόντος.
<P>
Η ρήξη με τον μεγάλο συνασπισμό δημιούργησε επίσης πολύ καλή ατμόσφαιρα στη Διάσκεψη των Προέδρων. Τώρα όλοι οι πρόεδροι έχουν τις ίδιες ευκαιρίες να επιχειρηματολογήσουν. Οι συμφωνίες και διαφωνίες υπερπηδούν τα πολιτικά σύνορα. Κανείς δεν γνωρίζει την έκβαση των συνεδριάσεων προτού διεξαχθούν. Προηγουμένως, οι προκάτοχοί σας έβλεπαν τον κ. Martens του ΕΛΚ και την κ. Green του ΕΣΚ, οι οποίοι όταν κατέβαζαν τον αντίχειρα η πρόταση εξαφανιζόταν, όταν τον ανέβαζαν η πρόταση εγκρινόταν. Το καρτέλ είχε κυριαρχήσει τόσο πολύ που σε μια περίπτωση διόρισαν έναν υπάλληλο στο Κοινοβούλιο παρά την αντίθετη ομόφωνη γνώμη των προέδρων των Ομάδων. Το συγκεκριμένο άτομο εξελέγη διότι είχε έρθει η σειρά μιας συγκεκριμένης υποομάδας να πλιατσικολογήσει τη διοίκηση του Κοινοβουλίου. Επίσης, παρότι η κ. Green εκείνη τη φορά ήταν κατά της επιλογής, τελικά αναγκάστηκε να ψηφίσει υπέρ. Θα ήθελα να σας ευχαριστήσω για τη συνεργασία καθ' όλη την τελευταία πολύ διαφανέστερη περίοδο. Βοήθησε να δώσουμε καλά παραδείγματα ότι μπορούμε να συμβάλουμε και να εξασφαλίσουμε ένα Κοινοβούλιο όπου ο καλύτερος υποψήφιος για κάθε πόστο πάντα θα έχει, αν μη τι άλλο, μια δίκαιη ευκαιρία να εκλεγεί ή να διοριστεί.
<P>
Τέλος, νιώθω την ανάγκη, κυρία Πρόεδρε, να σας ευχαριστήσω προσωπικά για την αποφασιστική συμβολή σας στα ανθρώπινα δικαιώματα κάθε φορά που ανέκυπτε θέμα. Σας ευχαριστώ, κυρία Πρόεδρε, και καλή τύχη στην επόμενη θέση σας.
<P>
(Χειροκροτήματα)

<SPEAKER ID=14 LANGUAGE="FR" NAME="Garaud">
Κυρία Πρόεδρε, εάν ο πλουραλισμός είναι κύριο χαρακτηριστικό της δημοκρατίας, τότε η μικρή Ομάδα των μη εγγεγραμμένων συνιστά ασφαλώς την πεμπτουσία της δημοκρατίας. Η Ομάδα αυτή είναι "μεταβλητής γεωμετρίας" , αποτελείται από εξέχουσες προσωπικότητες με βαρύνουσες γνώμες, συχνά μάλιστα διαφορετικές και αντίθετες. Δεν τολμώ συνεπώς παρά να εκφράσω την προσωπική μου άποψη, την οποία νομίζω, όμως, ότι ασπάζονται οι συνάδελφοί μου.
<P>
Κατά τη γνώμη μου η προεδρία σας σημαδεύτηκε καταρχάς από ευγένεια. Πρόκειται για μια αρετή η οποία σπανίζει τόσο ώστε πιστεύω ότι πρέπει να την επισημαίνουμε όταν τη συναντούμε. Ιδίως στην πολιτική αρένα. Η προεδρία σας σημαδεύτηκε από ευγένεια, από την αξιοπρέπεια την οποία επιδείξατε τόσο ως άτομο όσο και εξ ονόματος του Κοινοβουλίου το οποίο εκπροσωπείτε. Σημαδεύτηκε επίσης από την ανεξαρτησία του πνεύματος, τη μέριμνά σας, ορισμένοι ίσως πουν ότι δεν την αντιλήφθηκαν σε όλες τις περιπτώσεις, όμως την εκφράσατε με κάθε ειλικρίνεια, νομίζω, να είστε ανεξάρτητη, κατά την άσκηση των καθηκόντων σας, από τις συγκρούσεις μεταξύ των Ομάδων και από τις προσωπικές σας πεποιθήσεις, προκειμένου να παραμείνετε ανοιχτή στις απόψεις των άλλων. Επιτρέψτε μου να σας ευχαριστήσω και να σας συγχαρώ, κυρία Πρόεδρε, για όλες αυτές τις πολύτιμες αρετές.
<P>
(Χειροκροτήματα)

<SPEAKER ID=15 NAME="Πρόεδρος">
Ευχαριστώ, κυρία Garaud.
<P>
Το λιγότερο που μπορώ να πω είναι ότι τα λόγια σας με άγγιξαν και με συγκίνησαν βαθύτατα. Δεν επιθυμώ να προσθέσω τίποτε άλλο. Θα ήθελα και πάλι να σας ευχαριστήσω ολόψυχα για τη φιλία σας και για τα καλά σας λόγια. Το Κοινοβούλιο αυτό είναι εξαιρετικό και νομίζω ότι το αγαπούμε υπερβολικά.
<P>
(Χειροκροτήματα)

<CHAPTER ID=3>
Ευρωπαϊκό Συμβούλιο/Βελγική Προεδρία
<SPEAKER ID=16 NAME="Πρόεδρος">
Η ημερήσια διάταξη προβλέπει την κοινή συζήτηση της έκθεσης του Ευρωπαϊκού Συμβουλίου και της δήλωσης της Επιτροπής για τη συνεδρίαση του Ευρωπαϊκού Συμβουλίου στις 14 και 15 Δεκεμβρίου στο Λάκεν, καθώς και τη δήλωση του Συμβουλίου για το εξάμηνο δραστηριοτήτων της βελγικής Προεδρίας.

<SPEAKER ID=17 LANGUAGE="FR" NAME="Verhofstadt">
. (FR) Κυρία Πρόεδρε, κυρίες και κύριοι, το να κάνει κανείς πολιτική σημαίνει πολλές φορές ότι πρέπει να προβλέπει ώστε να έχει πολλά μέσα στη διάθεσή του προκειμένου να μπορεί να προσαρμόζεται, κατά περίπτωση, στις συνεχώς μεταβαλλόμενες συνθήκες. Ουσιαστικά, πριν από μισό χρόνο, τα φιλόδοξα σχέδια της βελγικής Προεδρίας είχαν δεχθεί απροκάλυπτες, μπορώ να πω, επικρίσεις. Πιο ευγενικά, δεχθήκαμε τη συμβουλή να περιορίσουμε τους στόχους μας προκειμένου να εξασφαλίσουμε την υλοποίησή τους και να βεβαιωθούμε ότι όλοι θα μιλούν στο τέλος για επιτυχία. Οι τρομοκρατικές ενέργειες της 11ης Σεπτεμβρίου ανέτρεψαν τα σχέδιά μας και τροποποίησαν τις προτεραιότητές μας όσον αφορά τους φιλόδοξους στόχους που είχαμε θέσει, σε τέτοιο σημείο που χρειάστηκε να επανεξετάσουμε την ημερήσια διάταξή μας. Ευτυχώς, διαθέταμε διάφορα μέσα ώστε να αποφύγουμε την τελμάτωση που μπορούσε να προκαλέσει αυτή η αλλαγή.
<P>
Τελικά, κυρία Πρόεδρε, κυρίες και κύριοι, νομίζω ότι κατορθώσαμε πολλά. Ας αρχίσουμε ίσως από ένα επίτευγμα για το οποίο δεν γίνεται πλέον ευτυχώς σχεδόν καθόλου λόγος. Σε λιγότερο από τρεις μήνες, οργανώσαμε στο Βέλγιο τρεις συνόδους σε πολύ υψηλό επίπεδο. Στις Βρυξέλλες, καταρχάς, στις 21 Σεπτεμβρίου, το έκτακτο Συμβούλιο. Στη Γάνδη, στις 19 Οκτωβρίου, το άτυπο Συμβούλιο. Και στη συνέχεια στο Λάκεν, την περασμένη Παρασκευή και το Σάββατο. Μπορώ να πω, νομίζω, ότι παρά τις πολλές, επτά συνολικά, και σημαντικές διαδηλώσεις, 80 000 άτομα στις Βρυξέλλες την περασμένη Πέμπτη, συνέβησαν ελάχιστα επεισόδια - κάποιες βιτρίνες καταστράφηκαν μόνο, έκφραση χουλιγκανισμού η οποία σπανίζει.
<P>
Για τον λόγο αυτό θέλω να επωφεληθώ αυτής της ευκαιρίας, εάν μου επιτρέπετε, για να ευχαριστήσω τις δυνάμεις της αστυνομίας που έδρασαν άψογα στη Γάνδη, στις Βρυξέλλες και σε άλλες πόλεις. Νομίζω ότι η συμπεριφορά τους ήταν υποδειγματική: διακριτική παρουσία, χωρίς προκλήσεις, μεγάλη ανοχή, γεγονός φυσικό σε μια δημοκρατική και ανοιχτή κοινωνία, και άμεση και αποτελεσματική επέμβαση μόλις παρατηρήθηκε υπέρβαση των ορίων. Από την άλλη πλευρά, λάβαμε σοβαρά υπόψη μας τους άλλους πολέμιους της παγκοσμιοποίησης. Συζητήσαμε μαζί τους. Μάλιστα διδαχθήκαμε πολλά από αυτούς. Συνεπώς, νομίζω και ελπίζω ότι η μαύρη λίστα των συγκρούσεων - Σηάτλ, Νίκαια, Γκέτεμποργκ, Γένοβα - έχει πια κλείσει.
<P>
Θα ήθελα κυρίως, φυσικά, να σας μιλήσω για το περιεχόμενο, για την ουσία της Συνόδου Κορυφής του Λάκεν. Αυτό που μου έκανε εντύπωση εχθές, κυρία Πρόεδρε, κατά την εκ νέου ανάγνωση των συμπερασμάτων της εν λόγω Συνόδου Κορυφής, είναι ότι επιτύχαμε ουκ ολίγα κατά τη διάρκεια των δύο αυτών ημερών, κατά τη γνώμη μου. Ξέρω καλά ότι η κοινή γνώμη αντιμετωπίζει αυτές τις συνόδους κορυφής ως θεάματα, όμως οι συναντήσεις αυτές συμβάλλουν ουσιαστικά στην πρόοδο των διαφόρων θεμάτων που μας απασχολούν, στην πρόοδο της Ευρώπης. Η πρώτη και, κατά τη γνώμη μου, πιο σημαντική φάση είναι η δήλωση του Λάκεν. Τους τελευταίους μήνες, επεξεργαστήκαμε, ξαναδουλέψαμε, τελειοποιήσαμε το κείμενο, χωρίς όμως να επιφέρουμε ουσιαστικές αλλαγές. Η δήλωση αυτή πρέπει να λάβει σοβαρά υπόψη της την αυξανόμενη αποξένωση του ευρωπαίου πολίτη. Πρέπει κυρίως να αποτελέσει μια τελείως διαφορετική οπτική γωνία, θα έλεγα μια διαφορετική και καινοτόμα οπτική γωνία προσέγγισης της ανανέωσης της Ευρώπης. Για τον λόγο αυτόν, όπως γνωρίζετε, προβήκαμε στη σύσταση της Συνέλευσης, οι εργασίες της οποίας θα αρχίσουν την 1η Μαρτίου 2002. Σημαντικό ρόλο στους κόλπους της Συνέλευσης αυτής θα διαδραματίζουν τα εθνικά κοινοβούλια και το Ευρωπαϊκό Κοινοβούλιο· ο ρόλος τους θα είναι ισότιμος με τον ρόλο των εκπροσώπων των αρχηγών κρατών και κυβερνήσεων. Επιπλέον, έχει προβλεφθεί η συμμετοχή των υποψήφιων χωρών, της Οικονομικής και Κοινωνικής Επιτροπής, των κοινωνικών εταίρων, των περιφερειών και, ιδίως, των περιφερειών με νομοθετική εξουσία.
<P>
Νομίζω ότι στη δήλωση του Λάκεν δεν παρέμεινε τελικά κανένα ταμπού και δεν αποφεύχθηκε κανένα θέμα. Πριν από μερικά χρόνια ήταν αναμφίβολα αδύνατον να συζητηθεί, για παράδειγμα, η άμεση εκλογή του Προέδρου της Ευρωπαϊκής Επιτροπής ή το ενδεχόμενο ενός Ευρωπαϊκού Συντάγματος. Η επέκταση της ειδικής πλειοψηφίας και της συναπόφασης του Ευρωπαϊκού Κοινοβουλίου παραμένουν στην ημερήσια διάταξη και, κάτι που είναι ίσως ακόμη σημαντικότερο, θα ασχοληθούμε επιτέλους με ένα νέο καταμερισμό των αρμοδιοτήτων μεταξύ των Ένωσης και των κρατών μελών. Αυτός ο νέος καταμερισμός αρμοδιοτήτων διανοίγει προοπτικές και δυνατότητες για περισσότερη Ευρώπη σε τομείς, όπως το άσυλο, η μετανάστευση, η εξωτερική πολιτική και η άμυνα, αλλά και για μια λιγότερο σχολαστική και ταυτόχρονα λιγότερο γραφειοκρατική Ευρώπη.
<P>
Επίσης, πρέπει να προσαρμόσουμε το σύνολο των οργάνων της Ένωσης: περισσότερη νομοθεσία-πλαίσιο, η οποία να αφήνει αρκετό περιθώριο στα κράτη μέλη και στις περιφέρειες για την εκπλήρωση των στόχων της Ένωσης.
<P>
Εν συντομία, νομίζω ότι με τη δήλωση του Λάκεν αναλαμβάνουμε για πρώτη φορά μία σημαντική διαδικασία συνταγματοποίησης στο εσωτερικό της Ένωσης. Σε σχέση με αυτό, νομίζω ότι η μορφή είναι το ίδιο σημαντική με το περιεχόμενο. Με τη δήλωση του Λάκεν θέσαμε τη βάση για μία νέα μέθοδο τροποποίησης των Συνθηκών. Μέχρι τώρα, η τροποποίηση της Συνθήκης γινόταν σε κλειστούς κύκλους, θα έλεγα στα χαρακώματα - αλλά ευτυχώς δεν υπάρχουν πάντοτε χαρακώματα και σίγουρα όχι στο Λάκεν - του Ευρωπαϊκού Συμβουλίου, με διπλωμάτες, με προσωπικούς εκπροσώπους των αρχηγών κρατών και κυβερνήσεων, όπου πολύ συχνά, στην πραγματικότητα, περιοριζόταν στα "υπολείμματα" της προηγούμενης διάσκεψης.
<P>
Τώρα, όμως, για πρώτη φορά στην ιστορία της Ένωσης, θα προετοιμαστεί μία τροποποίηση των Συνθηκών από μία Συνέλευση, μία Συνέλευση στην οποία θα παρευρίσκονται και εκπρόσωποι του Ευρωπαϊκού Κοινοβουλίου. Γνωρίζω, φυσικά, ότι πραγματοποιήθηκαν συζητήσεις και ότι πιθανόν να πραγματοποιηθούν συζητήσεις και αύριο σχετικά με το ερώτημα κατά πόσο αυτή η Συνέλευση δεσμεύεται από τη δήλωση του Λάκεν και κατά πόσο η Διακυβερνητική Διάσκεψη θα δεσμεύεται από τις τελικές εργασίες της Συνέλευσης. Νομίζω ότι η δήλωση του Λάκεν και η Συνέλευση που δημιουργεί αποτελούν προπάντων μία ευκαιρία για τη διαφορετική αντιμετώπιση των θεμάτων, μία ευκαιρία για μία νέα Ευρώπη. Εάν η Συνέλευση ολοκληρωθεί με μία καλή τελική έκθεση, τότε οι εργασίες της, από πολιτικής άποψης, δεν θα μπορούν ποτέ να παραμεληθούν στην πράξη και η Διακυβερνητική Διάσκεψη θα οφείλει να τις λάβει υπόψη της.
<P>
Αυτή είναι η πρόκληση για τον επόμενο χρόνο και αυτός είναι ο λόγος, επίσης, για τον οποίο είμαι τόσο ευτυχής που, στο πλευρό του κ. Valιry Giscard d' Estaing, τη διεύθυνση της Συνέλευσης θα έχουν και οι κ.κ. Giuliano Amato και Jean-Luc Dehaene. Κατά τους περασμένους μήνες, συνεργάστηκα θαυμάσια μαζί τους στο πλαίσιο της Ομάδας του Λάκεν, της Ομάδας που με βοήθησε να προετοιμάσω και να συντάξω αυτή τη δήλωση του Λάκεν. Είμαι βέβαιος ότι αυτοί, χρησιμοποιώντας την πλήρη ενέργεια της ευρωπαϊκής τους πεποίθησης, θα συνεργαστούν για ένα φιλόδοξο τελικό κείμενο, το οποίο μπορεί να περιλαμβάνει συστάσεις, εάν υπάρχει συναίνεση. Εάν δεν υπάρχει συναίνεση, τότε αυτό το έγγραφο θα περιλαμβάνει δυνατότητες επιλογής, με αναφορά της υποστήριξης αυτών των δυνατοτήτων στους κόλπους της Συνέλευσης. Επομένως, με άλλα λόγια, είναι σαφές ότι, κατά το επόμενο έτος, η Συνέλευση δεν πρόκειται να αναλάβει ένα εγχείρημα ελεύθερη δεσμεύσεων.
<P>
Εάν αυτή η Συνέλευση αποφέρει θετικό έργο, τότε αυτή η νέα μέθοδος για την προετοιμασία των τροποποιήσεων των Συνθηκών θα υιοθετηθεί οριστικά. Θα επιθυμούσα, επίσης, να αποστείλω προς το Ευρωπαϊκό Κοινοβούλιο το παρακάτω μήνυμα: θα διαθέτετε 2 μέλη στο Προεδρείο της Συνέλευσης, 16 μέλη στη Συνέλευση και άλλα τόσα αναπληρωματικά μέλη. Επομένως, η συμμετοχή σας, με άλλα λόγια, θα είναι καθοριστική για την έκβαση και το αποτέλεσμα αυτής της Συνέλευσης.
<P>
Kυρία Πρόεδρε, στο Λάκεν, ανακοινώσαμε επίσης την έναρξη της λειτουργίας της ευρωπαϊκής πολιτικής για την ασφάλεια και την άμυνα, της ΕΠΑΑ, η οποία πιστεύω ότι θα μας επιτρέψει να προβούμε σε ενέργειες διαχείρισης κρίσεων, ακόμη και αν, πρέπει να το αποδεχθούμε, πρέπει να το τονίσουμε, ακόμη και αν οι ενέργειές μας θα είναι περιορισμένης εμβέλειας στην αρχή, εν αναμονή της ρύθμισης των θεμάτων με το ΝΑΤΟ. Όπως ξέρετε, σημειώθηκε κάποια πρόοδος, βρέθηκε κάποια λύση στο θέμα της Τουρκίας, και προσωπικά πιστεύω ότι είναι δυνατή η σύναψη συμφωνίας με την Ελλάδα. Η Ευρώπη και όλα τα κράτη μέλη επιθυμούν επίσης να συνεργαστούν για την εδραίωση της ειρήνης στο Αφγανιστάν και, κατά την τρέχουσα εβδομάδα, τα Ηνωμένα Έθνη θα οριστικοποιήσουν τις λεπτομέρειες της αποστολής διεθνούς δύναμης ασφαλείας στη χώρα αυτή. Όπως συμφωνήθηκε επίσης στο Λάκεν, η Ευρωπαϊκή Ένωση θα εξακολουθήσει να καταβάλλει προσπάθειες, κατά τις προσεχείς ημέρες και εβδομάδες, για την εκτόνωση της κρίσης στη Μέση Ανατολή. Η Ευρωπαϊκή Ένωση, οι Ηνωμένες Πολιτείες, τα Ηνωμένα Έθνη και η Ρωσική Ομοσπονδία πρέπει οπωσδήποτε να υιοθετήσουν κοινή στάση. Το Ευρωπαϊκό Συμβούλιο είναι πεπεισμένο ότι η τρέχουσα κλιμάκωση της βίας δεν θα λάβει τέλος εάν οι Ισραηλινοί και οι Παλαιστίνιοι δεν δεχθούν τη μεσολάβηση τρίτων για τον έλεγχο της κατάπαυσης του πυρός. Από κοινού με τον Javier Solana, θα συναντήσω την Τετάρτη τον Υπουργό Εξωτερικών των ΗΠΑ Colin Powell για το θέμα αυτό.
<P>
(NL) Ένας κοινός ορισμός των κολάσιμων τρομοκρατικών δραστηριοτήτων, η σύνταξη καταλόγων τρομοκρατικών οργανώσεων, ατόμων, ομάδων και οντοτήτων, η συνεργασία μεταξύ των εξειδικευμένων υπηρεσιών, η δέσμευση των περιουσιακών στοιχείων, όλα αυτά υλοποιήθηκαν κατά τις προηγούμενες εβδομάδες. Όλα είναι απολύτως ουσιαστικά στοιχεία του σχεδίου δράσης εναντίον της τρομοκρατίας, το οποίο καταρτίσαμε μετά τις επιθέσεις της 11ης Σεπτεμβρίου.
<P>
Επιπλέον, επήλθαν, σε δικαστικό επίπεδο η απόφαση-πλαίσιο για την καταπολέμηση της σωματεμπορίας, ο κοινός στην Ευρωπαϊκή Ένωση ορισμός των ελάχιστων ποινών, μία αποφασιστική πρόοδος σχετικά με την εναρμόνιση του ιδιαίτερα δύσκολου και λεπτού θέματος του οικογενειακού δικαίου και, τέλος, η ίδρυση της Eurojust. Και, τέλος, καταλήξαμε - και αυτό είναι ίσως το σημαντικότερο - σε μία συμφωνία για το ευρωπαϊκό ένταλμα σύλληψης. Θυμάμαι, σε σχέση με αυτό, τα λόγια του προέδρου ομάδας κ. Poettering, ο οποίος διερωτήθηκε πότε τα μέτρα αυτά, τα οποία αποφασίζονται συχνά ως τώρα, πρόκειται να εφαρμοστούν και στην πράξη. Σχετικά με το εν λόγω κοινό ένταλμα σύλληψης πραγματοποιούνταν συνομιλίες επί χρόνια, αλλά φαινόταν ότι βρισκόμασταν σε βαθιά νερά. Τώρα, μέσα σε λίγους μήνες, καταλήξαμε σε συμφωνία για ένα μέσο, το οποίο αποτελεί πεποίθησή μου ότι θα σημάνει ένα σημαντικό βήμα για τη συνεργασία μεταξύ της ευρωπαϊκής αστυνομίας και της δικαιοσύνης. Μάλιστα, πιστεύω ότι τώρα η προοπτική για έναν ενοποιημένο δικαστικό χώρο στην Ευρωπαϊκή Ένωση κατέστη κάπως περισσότερο ρεαλιστική.
<P>
Έξι μήνες πριν είχαμε μεγάλες προσδοκίες σχετικά με την πολιτική ασύλου και μετανάστευσης. Αυτό είναι ίσως ένα από τα θέματα που κάπως παραμελήθηκαν, ιδίως μετά τα γεγονότα της 11ης Σεπτεμβρίου. Στρέψαμε περισσότερο την προσοχή μας στο δικαστικό πεδίο της ατζέντας του Τάμπερε. Εντούτοις, και σε αυτόν τον τομέα μπορέσαμε να πραγματοποιήσουμε ένα ίσως πολύ μικρό βήμα προόδου. Η σημαντικότερη απόφαση είναι ότι η Ευρωπαϊκή Επιτροπή, μέχρι τις 30 Απριλίου 2002, θα υποβάλει τροποποιημένες προτάσεις τουλάχιστον για τρία υποθέματα: τις διαδικασίες ασύλου, την οικογενειακή επανένωση και τον κανονισμό Δουβλίνο ΙΙ.
<P>
Ταυτόχρονα, αποφασίστηκε επίσης να αρχίσουμε την εγκαθίδρυση κοινού ελέγχου στα εξωτερικά σύνορα της Ευρωπαϊκής Ένωσης και, βεβαίως, της διευρυμένης Ευρωπαϊκής Ένωσης που διαγράφεται στον ορίζοντα.
<P>
Παραδέχομαι, κυρία Πρόεδρε, ότι έλπιζα να επιτευχθεί στη Σύνοδο Κορυφής του Λάκεν μία συμφωνία σχετικά με το δίπλωμα ευρεσιτεχνίας της Ευρωπαϊκής Κοινότητας, αλλά αυτό δεν συνέβη. Βεβαίως, ανατέθηκε στο Συμβούλιο Εσωτερικής Αγοράς - και μπορώ να σας διαβεβαιώσω ότι οι συνάδελφοι του Συμβουλίου δεν είναι ικανοποιημένοι με αυτό - να καταλήξει σε τρεις ημέρες σε μία συμφωνία, για την οποία εμείς είχαμε αποφασίσει τρεις βασικές γραμμές, τρεις νέες συστάσεις για μία συμφωνία, έτσι ώστε οι συζητήσεις στο Συμβούλιο Εσωτερικής Αγοράς να αρχίσουν σε μία νέα βάση. Αυτές οι τρεις κατευθυντήριες γραμμές όσον αφορά το δίπλωμα ευρεσιτεχνίας είναι, κατά πρώτον, να κοστίζει όσο το δυνατόν λιγότερο, να βασίζεται στην αρχή της μη διάκρισης μεταξύ των επιχειρήσεων των κρατών μελών και, επιπλέον, να λαμβάνει υπόψη του ένα υψηλό επίπεδο ποιότητας. Κατέθεσα μία πρόταση συμβιβασμού ενόψει του Συμβουλίου Εσωτερικής Αγοράς της 20ής Δεκεμβρίου.
<P>
Στο Λάκεν συζητήσαμε και για τη διεύρυνση της Ένωσης. Από κοινού με την Επιτροπή διαπιστώσαμε ότι 10 από τις 13 υποψήφιες χώρες, υπό τις παρούσες συνθήκες, είναι έτοιμες να λάβουν μέρος στις εκλογές για το Ευρωπαϊκό Κοινοβούλιο το 2004 και για πρώτη φορά αυτές οι χώρες κατονομάζονται σε έγγραφο του Ευρωπαϊκού Συμβουλίου. Αυτό δεν συνέβαινε στο έγγραφο της άτυπης Συνόδου Κορυφής της Γάνδης, γεγονός που προκάλεσε την κριτική εναντίον μας από το εξωτερικό. Επιπλέον, η Ένωση εκτιμά, φυσικά, τις προσπάθειες της Βουλγαρίας και της Ρουμανίας και διαπιστώνει, μετά την πρόσφατη τροποποίηση του Συντάγματος, πρόοδο όσον αφορά τα πολιτικά κριτήρια ένταξης και στην Τουρκία.
<P>
Τέλος, κυρία Πρόεδρε, θέλω να επισημάνω και την ευρεία κοινωνικοοικονομική πτυχή των συμπερασμάτων της Συνόδου Κορυφής του Λάκεν. Νομίζω ότι μπορεί να διαπιστωθεί ότι συμβάλαμε σημαντικά σε αυτό που θα ήθελα να αποκαλώ ευρωπαϊκό κοινωνικό μοντέλο. Μετά από 30 χρόνια συζητήσεων, καταλήξαμε σε μία συμφωνία σχετικά με την ευρωπαϊκή επιχείρηση, εγκρίναμε μία σειρά δεικτών όσον αφορά την ποιότητα της εργασίας, την καταπολέμηση της φτώχειας και του κοινωνικού αποκλεισμού. Νομίζω ότι τώρα δόθηκε επίσης οριστική μορφή στον διάλογο με τους ευρωπαίους κοινωνικούς εταίρους, δεδομένης της συμφωνίας ότι κάθε χρόνο πριν από την εαρινή Σύνοδο Κορυφής, η οποία θα αναφέρεται σε οικονομικά και κοινωνικά θέματα, θα διοργανώνεται διαβούλευση με τους κοινωνικούς εταίρους.
<P>
Ένα άλλο σημαντικό σημείο είναι ότι εγκρίνατε μια συμφωνία για τη διαβούλευση και την ενημέρωση των εργαζομένων κατά την πραγματοποίηση οικονομικών αναδιαρθρώσεων. Έγινε ήδη μια αρχή για τη σύγκλιση των διαφόρων συστημάτων κοινωνικής ασφάλισης και, επιπλέον, κατά τους προηγούμενες μήνες, κατορθώσαμε να καταλήξουμε σε μία σειρά σημαντικών συμφωνιών σχετικά με την ημερήσια διάταξη για την ελευθέρωση των ταχυδρομικών υπηρεσιών και για τη δέσμη των οδηγιών για τις τηλεπικοινωνίες.
<P>
Κατά τη Σύνοδο Κορυφής του Λάκεν, χρειάστηκε να δώσουμε ελάχιστη προσοχή στο ευρώ, επειδή, επί του παρόντος, όλα εξελίσσονται σύμφωνα με το σχέδιο και χωρίς αξιοσημείωτα προβλήματα και η εισαγωγή του ευρώ μπορεί να πραγματοποιηθεί την 1η Ιανουαρίου 2002.
<P>
(FR) Κυρία Πρόεδρε, θα ήθελα τέλος να σας μεταφέρω τη συζήτηση που έλαβε χώρα όσον αφορά την κατανομή των εδρών μεταξύ των διαφόρων ευρωπαϊκών υπηρεσιών. Μην φοβάστε: θα είμαι σύντομος. Επεξεργάστηκα μια πρόταση, την οποία θεώρησα ισορροπημένη, αλλιώς δεν θα την υπέβαλα. Δύο κράτη δεν τη δέχθηκαν. Οφείλω να σας πω ότι δεν θέλησα να μπω στη διαδικασία μιας νέας διαπραγμάτευσης προκειμένου να καταλήξουμε σε έναν προβληματικό συμβιβασμό λίγες μόνο ώρες αφού είχαμε εγκρίνει τη δήλωση του Λάκεν, η οποία στοχεύει ακριβώς να θέσει τέλος στον τρόπο αυτόν με τον οποίο διαχειριζόμαστε την Ευρωπαϊκή Ένωση.
<P>
(Χειροκροτήματα)
<P>
Φυσικά, η βελγική Προεδρία μερίμνησε ώστε οι δύο υπηρεσίες που πρέπει να αρχίσουν τις εργασίες τους την 1η Ιανουαρίου 2002 να είναι σε θέση να το πράξουν. Για τούτο, ελήφθη προσωρινή απόφαση για την έδρα τους, εν αναμονή της τελικής συμφωνίας. Πρόκειται για την Ευρωπαϊκή Αρχή για την Ασφάλεια των Τροφίμων που θα εδρεύει στις Βρυξέλλες και για την Eurojust που θα εγκατασταθεί στη Χάγη για τον απλούστατο λόγο ότι εκεί βρίσκεται ήδη η έδρα της Europol. Είναι απολύτως λογικό.
<P>
(Χειροκροτήματα)
<P>
Μόλις ολοκλήρωσα, κυρία Πρόεδρε, τη σύντομη επισκόπηση των συμπερασμάτων του Λάκεν από την οποία μπορείτε να διαπιστώσετε σε μεγάλο βαθμό τα επιτεύγματα της βελγικής Προεδρίας. Τον Ιούλιο, μαζί με όλα τα μέλη της κυβέρνησής μου, προέβην στην κατάρτιση πίνακα επιδόσεων ώστε να είμαστε κάθε στιγμή σε θέση να ελέγχουμε την πρόοδό μας. Ήδη σας απαρίθμησα τα περισσότερα επιτεύγματά μας. Μπορώ φυσικά να αναφέρω και άλλα, όπως για παράδειγμα την προσαρμογή των συναφών με τις διασυνοριακές χρηματοπιστωτικές συναλλαγές τιμολογίων, γεγονός ιδιαίτερα σημαντικό μετά την 1η Ιανουαρίου, το φορολογικό καθεστώς των ευρωπαίων βουλευτών ή την πολιτική συμφωνία για την ασφάλεια των αεροπορικών μεταφορών. Εσείς θα τα αξιολογήσετε.
<P>
(NL) Στο τέλος της εξάμηνης Προεδρίας, πρέπει, φυσικά, να απευθύνω ορισμένες ευχαριστίες. Όσον αφορά την Προεδρία, επαναλάβαμε στη δήλωση του Λάκεν τον προβληματισμό σχετικά με το τι πρέπει να κάνουμε στο μέλλον, όταν η Ένωση θα έχει, για παράδειγμα, 30 ή και περισσότερα κράτη μέλη. Νομίζω ότι τότε, όταν ξεκινάμε μια περιοδεία στις πρωτεύουσες θα πρέπει να λέμε στις γυναίκες και στα παιδιά μας: "Θα ξαναβρεθούμε τον επόμενο μήνα" . Αλλά εδώ έχουν θέση μόνο λόγια ευχαριστιών.
<P>
Η βελγική Προεδρία διέθετε πάντα την πλήρη υποστήριξη του Ευρωπαϊκού Κοινοβουλίου και για αυτό σας είμαι ιδιαίτερα ευγνώμων. Κατά τους έξι προηγούμενους μήνες, επιτελέσαμε μαζί μεγάλο όγκο νομοθετικού έργου. Διατέθηκε πάρα πολύς χρόνος και ενέργεια στις διαδικασίες συναπόφασης μεταξύ του Συμβουλίου και του Κοινοβουλίου, αλλά πιστεύω ότι αυτός ο χρόνος και αυτή η ενέργεια αποτελούν μία καλή επένδυση. Σε μία σειρά τομέων, λάβαμε αποφάσεις, προωθήσαμε τα θέματα, μπορέσαμε να εγκρίνουμε νομοθεσία. Εννοώ, φυσικά, τις συμφωνίες για τη δέσμη οδηγιών για τις τηλεπικοινωνίες, την ασφάλεια των τροφίμων και την ασφάλεια των πτήσεων, την οδηγία για τον χρόνο εργασίας στις μεταφορές και επιτρέψτε μου να παρατηρήσω ότι καταφέραμε στις σχέσεις μεταξύ της Προεδρίας και του Ευρωπαϊκού Κοινοβουλίου, οι οποίες είχαν ίσως μέχρι τώρα μια υπερβολικά τεχνική διάσταση, να προσδώσουμε τώρα προπαντός μία πολιτική διάσταση.
<P>
Επίσης, δεν αποφύγαμε τη συζήτηση. Αντίθετα, επιδιώξαμε συστηματικά τον διάλογο με το Ευρωπαϊκό Κοινοβούλιο ως μέσο για την επίτευξη προόδου. Ο συντονισμός μεταξύ του Συμβουλίου και του Κοινοβουλίου υπήρξε εξαιρετικός και νομίζω ότι μπορείτε να διαπιστώσετε ότι η βελγική Προεδρία κατέβαλε προσπάθειες να είναι διαθέσιμη για το Ευρωπαϊκό Κοινοβούλιο.
<P>
Από τα πολλά ταξίδια που έκανα μετά την 11η Σεπτεμβρίου, κυρίως με τον κ. Romano Prodi και τον κ. Javier Solana, καθώς και από τον διάλογο με τους αντιπάλους της παγκοσμιοποίησης έμαθα πολλά, ιδίως σχετικά με τη θέση της Ένωσής μας σ' αυτόν τον κόσμο. Όποιος εξετάζει τη συνάρτηση όλων αυτών των υποθέσεων, ανακαλύπτει, πράγματι, ότι δεν υπάρχει μία ανιαρή και άχρωμη Ευρώπη, αλλά ότι ασχολούμαστε με το πιο εντυπωσιακό σχέδιο της εποχής μας.
<P>
Τα συμβάντα της 11ης Σεπτεμβρίου σήμαναν τη παγκοσμιοποίηση της τρομοκρατίας. Οι επιθέσεις στη Νέα Υόρκη και στην Ουάσινγκτον μας δίδαξαν ότι δεν μπορούμε να αφήνουμε απλά τις φτωχότερες χώρες του κόσμου στην τύχη τους, επειδή τότε αυτές καταλαμβάνονται από τρομοκράτες, βαρόνους ναρκωτικών, γκάνγκστερ, με μία λέξη: τον υπόκοσμο.
<P>
Αλλά τότε τι κάνουμε στην πράξη γι' αυτό; Μόνη η παγκοσμιοποίηση της ελεύθερης αγοράς και η σκέψη ότι αυτό αρκεί δεν βοηθά σε τίποτα. Η περαιτέρω εξαθλίωση των πάμπτωχων χωρών καθιστά σαφές ότι αυτό το φάρμακο μπορεί να λειτουργήσει και αρνητικά. Εάν κάποιος βρίσκεται στο εξωτερικό και συζητεί με αντίπαλους της παγκοσμιοποίησης, συνειδητοποιεί τελικά ότι η Ευρωπαϊκή Ένωση επί χρόνια διαθέτει τη λύση στο εσωτερικό της. Μία συνταγή ευημερίας, την οποία εφαρμόσαμε στην Ελλάδα, την Ισπανία, την Ιρλανδία και την Πορτογαλία. Το ελεύθερο εμπόριο, η διεθνής συνεργασία και η αμοιβαία χρηματοδοτική υποστήριξη φαίνεται να αποτελούν τον καλύτερο συνδυασμό για την επίτευξη ενός αξιοσημείωτου αποτελέσματος ευημερίας, όπως μπορέσαμε να διαπιστώσουμε τις περασμένες δεκαετίες στην ίδια την Ένωσή μας.
<P>
Η δυσαρέσκεια και συχνά τα αισθήματα φόβου για τη διεύρυνση της Ένωσης, βάσει αυτής της σκέψης, αυτής της διαπίστωσης, καθίστανται στην πραγματικότητα πολύ σχετικά. Εάν, ίσως σε 7 χρόνια, σε αυτό το Κοινοβούλιο έχουμε ένα Ρουμάνο ή ένα Βούλγαρο, τα μέσα εισοδήματα του οποίου είναι το 1/7 των εισοδημάτων ενός Γερμανού ή ενός Ολλανδού, δεν ασχολούμαστε, στην πραγματικότητα, με το μεγαλύτερο κοινωνικό σχέδιο της γενιάς μας; Εάν ολοκληρώσουμε αυτή τη διεύρυνση, στην πραγματικότητα επιδιδόμαστε στη σταθεροποίηση χωρών, οι οποίες διαφορετικά θα μπορούσαν να αποτελέσουν το θύμα μιας δικτατορίας ή ενός καθεστώτος "εκμετάλλευσης" , μίας κατάστασης σαν αυτή που γνωρίσαμε στη Σερβία και στην Αλβανία.
<P>
Όλα συνδέονται μεταξύ τους: εάν καταφέρουμε να επιτύχουμε την ένταξη 10 νέων κρατών μελών, όπως επιτύχαμε άλλοτε τη διεύρυνση της Ένωσης στη Νότια Ευρώπη, τότε θα διαθέτουμε, στην πραγματικότητα, ένα πρότυπο, μία δοκιμασμένη μέθοδο, με την οποία θα μπορέσουμε να γεφυρώσουμε και το χάσμα Βορρά-Νότου, τη μεγαλύτερη σύγκρουση της εποχής μας.
<P>
Αυτό, στην πραγματικότητα, αναμένει ο κόσμος από εμάς, τους Ευρωπαίους. Δεν διαθέτουμε - και αυτό πρέπει να έχουμε το θάρρος να το αναγνωρίσουμε - την ισχυρή εικόνα των Ηνωμένων Πολιτειών της Αμερικής: την εικόνα μιας υπερδύναμης, μιας κυρίαρχης κουλτούρας, μιας χώρας με ελεύθερη πρωτοβουλία και ελεύθερη έκφραση γνώμης, της πρωταθλήτριας της τεχνολογικής καινοτομίας. Ως Ευρώπη έχουμε ακόμη να μάθουμε πολλά από τις Ηνωμένες Πολιτείες: τεχνολογική ανάπτυξη, στρατιωτική δύναμη κρούσης, οικονομική αποτελεσματικότητα. Πρέπει όμως γι' αυτό να ακολουθούμε στενά ως παράδειγμα τις Ηνωμένες Πολιτείες της Αμερικής;
<P>
Η δραστηριότητά μου ως Προέδρου του Ευρωπαϊκού Συμβουλίου μου δίδαξε ότι στον κόσμο αναμένουν από την Ευρώπη άλλα πράγματα: εμείς, στην Ευρώπη, διαθέτουμε περισσότερη πείρα όσον αφορά την εκτόνωση περίπλοκων πολιτικών διαφορών, συνειδητοποιούμε καλύτερα ότι η στρατιωτική ισχύς είναι σημαντική, αλλά ότι η στρατιωτική ισχύς μπορεί να δώσει μόνο μία πρώτη ώθηση για πολιτικές και ανθρωπιστικές λύσεις. Δίνουμε μεγαλύτερη προσοχή στα κοινωνικά και οικολογικά προβλήματα και, χάρη στα διδάγματα του παρελθόντος μας, πιστεύουμε περισσότερο στην πολιτική συνεργασίας στον κόσμο και θεωρούμε την παγκοσμιοποίηση όχι ως τη μόνη οικονομική διαδικασία, έναντι της οποίας δεν πρέπει να αναπτυχθεί καμία πολιτική αντίδραση.
<P>
Δεν είμαστε - και αυτό είναι ένα ερώτημα που θα ήθελα να θέσω στο τέλος της παρέμβασής μου και στο τέλος της Προεδρίας, αν και τις επόμενες μέρες θα εξακολουθήσω να ασχολούμαι με τις διάφορες υποθέσεις - δεν είμαστε ως Ευρώπη σε καλύτερη θέση να επιτύχουμε τη νέα σύνθεση, στην οποία προσβλέπει ο κόσμος στην πραγματικότητα; Γιατί η Ευρώπη να μην επιδιώξει την εικόνα μιας ηπείρου, η οποία διαθέτει δύναμη - και αυτό είναι γεγονός - αλλά παράλληλα είναι διατεθειμένη να μοιραστεί αυτή τη δύναμη με άλλους; Μιας ηπείρου με ισχυρή οικονομία, και αυτό είναι γεγονός, αλλά και με μία παραδοσιακή ευαισθησία προς τους περισσότερο αδύναμους. Μιας ηπείρου με έναν ισχυρό ευρωπαϊκό στρατό, και αυτό πρέπει να συμβεί, αλλά στηριζόμενο σε μία δέσμη ανθρωπιστικών, διπλωματικών και ακόμη νομοθετικών μέσων. Μιας πλούσιας ηπείρου, αλλά με τη συνειδητοποίηση ότι αυτός ο πλούτος, στην πραγματικότητα, είναι εύθραυστος, εξαιτίας του αίσχους της ύπαρξης ακραίας φτώχειας σε μεγάλα μέρη του κόσμου και, οπωσδήποτε, στην αφρικανική ήπειρο, όπου εμείς φέρουμε σοβαρές ιστορικές ευθύνες.
<P>
Αυτή η ευρωπαϊκή υπερδύναμη με την πολυμορφία της, η οποία μπορεί να σταθεί δίπλα σε μία άλλη υπερδύναμη στον κόσμο αποτελεί, φυσικά, προς το παρόν, ένα όνειρο. Αλλά διαπιστώνω ότι υπάρχουν κάποιες τάσεις και αυτές οι τάσεις είναι να εξαφανιστούν οι παλιές ιδεολογικές αντιθέσεις και, ακόμη, οι εικόνες του εχθρικού εθνικισμού. Επήλθε ευημερία, μετά από το 2ο Παγκόσμιο Πόλεμο, στη Δυτική Ευρώπη και τώρα, μετά τον Ψυχρό Πόλεμο, και στην Κεντρική και Ανατολική Ευρώπη.
<P>
Η Ευρωπαϊκή Ένωσή μας λαμβάνει σιγά-σιγά μορφή - και αυτό είναι σημαντικό - χωρίς να θίγεται η ποικιλία, ο πλούτος των πολιτισμών, ο πλούτος των παραδόσεων αυτής της ηπείρου.
<P>
Ολοκληρώνω, κυρία Πρόεδρε. Η οικοδόμηση της Ευρώπης αποτελεί μεγάλη φιλοδοξία και αυτή τη θεωρώ, και το επαναλαμβάνω, στην πραγματικότητα, το μεγαλύτερο πολιτικό όνειρο των καιρών μας. Με τη δήλωση του Λάκεν ελπίζω να έχει δοθεί μία μικρή ταπεινή ώθηση, ώστε αυτό το όνειρο κάποτε να καταστεί πλήρης πραγματικότητα.

<SPEAKER ID=18 NAME="Πρόεδρος">
Ευχαριστώ θερμά τον κ. Verhofstadt για την εξαιρετική αυτή ομιλία.

<SPEAKER ID=19 LANGUAGE="IT" NAME="Prodi">
. (IT) Κυρία Πρόεδρε, κύριε Πρωθυπουργέ, κυρίες και κύριοι βουλευτές, είναι για εμένα μεγάλη τιμή που συμμετέχω σε αυτήν τη συζήτηση, αμέσως μετά τη Σύνοδο Κορυφής του Λάκεν. Στο Λάκεν πραγματοποιήσαμε ένα μεγάλο βήμα μπροστά προς την Ευρώπη που θέλουμε: μια Ευρώπη πιο δημοκρατική, πιο ανοιχτή, στην οποία θα αρχίσουν επιτέλους να αναγνωρίζονται πλήρως οι συμπολίτες μας.
<P>
Θα ήθελα καταρχάς να συγχαρώ τη βελγική Προεδρία του Συμβουλίου για τον τρόπο με τον οποίο διηύθυνε τις εργασίες του εξαμήνου και ιδίως εκείνες που οδήγησαν στη δήλωση του Λάκεν. Το Λάκεν εγκαινίασε μια νέα συνταγματική φάση στην οικοδόμηση της Ευρώπης, μια φάση στην οποία το Σώμα αυτό και τα εθνικά κοινοβούλια θα μπορέσουν να διαδραματίσουν θεμελιώδη ρόλο. Πράγματι, η νέα διαδικασία θα είναι ανοιχτή, διαφανής και θα βοηθήσει τους συμπολίτες μας να κατανοήσουν καλύτερα τα θεμελιώδη ζητήματα που τελούν υπό συζήτηση σήμερα στην Ευρώπη. Η πρόκληση, ενόψει της διεύρυνσης και της παγκοσμιοποίησης, είναι πολύ σημαντική.
<P>
Στο δρόμο που χάραξε το Λάκεν βλέπω τον μόνο τρόπο να διασφαλιστεί η δημοκρατική νομιμότητα, έτσι ώστε η Ευρώπη να μπορέσει να προαγάγει την ολοκλήρωση και τη διεύρυνση, χωρίς τον κίνδυνο να απορριφθούν στη συνέχεια από τους πολίτες οι λύσεις που υιοθετούν οι κυβερνήσεις.
<P>
Η διεύρυνση της Ευρωπαϊκής Ένωσης είναι μια μη αντιστρέψιμη διαδικασία, που έχει προχωρήσει ήδη αρκετά. Πράγματι, δεν πρέπει να λησμονούμε ότι αυτός είναι ένας από τους πρωταρχικούς λόγους της Συνέλευσης. Χωρίς θεσμικές αλλαγές, η διευρυμένη Ένωση θα παρέμενε αναπόφευκτα παγιδευμένη. Χωρίς έναν ανοιχτό διάλογο, κινδυνεύουμε να χάσουμε την υποστήριξη των πολιτών της Ένωσης και των υποψήφιων χωρών. Δεν πρέπει να υποτιμήσουμε επίσης τη σημασία της ενεργού συμμετοχής, για πρώτη φορά, των υποψήφιων χωρών σε μία θεσμική διαδικασία με συνταγματικές προεκτάσεις. Αυτό που αποφασίζεται είναι το μέλλον τους, καθώς και το μέλλον των δεκαπέντε σημερινών κρατών μελών.
<P>
Ωστόσο, τα αποτελέσματα του Ευρωπαϊκού Συμβουλίου του Λάκεν δεν περιορίζονται στη σύγκληση της Συνέλευσης. Τα γεγονότα της 11ης Σεπτεμβρίου μας υπενθύμισαν τι μπορούν να κάνουν εκείνοι που θέλουν να καταχραστούν της ελευθερίας για να την καταστρέψουν και η υποστήριξη του Συμβουλίου στις δραστηριότητές μας στον τομέα των εσωτερικών υποθέσεων θα μας βοηθήσει στην επίτευξη του στόχου μας για τη δημιουργία ενός χώρου ελευθερίας, ασφάλειας και δικαιοσύνης στην Ευρωπαϊκή Ένωση.
<P>
Δόθηκε νέα ώθηση στις εργασίες για τη χάραξη μιας κοινής πολιτικής στον τομέα της μετανάστευσης και του δικαιώματος ασύλου. Το Ευρωπαϊκό Συμβούλιο εξέφρασε την ευχή η ανακοίνωση της Επιτροπής σχετικά με την παράνομη μετανάστευση και τη σωματεμπορία να χρησιμεύσει ως βάση ενός προγράμματος δράσης. Στο πλαίσιο αυτό, όπως είχα προτείνει στην πρόσφατη ομιλία μου στη Bruges, το Ευρωπαϊκό Συμβούλιο κάλεσε το Συμβούλιο και την Επιτροπή να διερευνήσουν τις μεθόδους που θα επιτρέψουν την αποτελεσματική συνεργασία μεταξύ αυτών που φυλάσσουν τα εξωτερικά σύνορα της Ένωσης και να μελετήσουν τη δυνατότητα ίδρυσης ενός κοινού μηχανισμού ή μιας κοινής υπηρεσίας ελέγχου των συνόρων.
<P>
Λυπούμαι που το Συμβούλιο του Λάκεν δεν κατόρθωσε να προχωρήσει ακόμη περισσότερο στην επίλυση του ζητήματος των μελλοντικών ευρωπαϊκών υπηρεσιών. Για να εξηγούμαστε - συμφωνώ με όσα είπε ο Πρωθυπουργός κ. Verhofstadt - δεν πρόκειται για τραγωδία. Ωστόσο, όπως και σε άλλες περιστάσεις, είμαστε αναγκασμένοι να διαπιστώσουμε ότι ο κανόνας της ομοφωνίας εμποδίζει σαφέστατα τη διαδικασία λήψης αποφάσεων.
<P>
Ένα σημείο πρέπει να είναι ξεκάθαρο από τώρα. Η "κοινοτική μέθοδος" επέτρεψε στην Ένωση να γίνει αυτό που είναι: μια ένωση λαών και μια ένωση κρατών, που απαιτεί μια καινοτόμο δομή λήψης αποφάσεων, με κοινά όργανα και μία μόνο φωνή για όλες τις χώρες, μικρές και μεγάλες. Η κοινοτική μέθοδος χρησίμευσε για την προαγωγή της αποτελεσματικότητας και της δημοκρατικής νομιμότητας. Πρέπει απλώς να την προσαρμόσουμε και να την ενισχύσουμε. Έτσι δεν θα χάσουμε την υποστήριξη της κοινής γνώμης και θα ενισχύσουμε την αποτελεσματικότητα των ενεργειών μας. Οι συμπολίτες μας δεν μπορούν να ανεχθούν πλέον τέτοιου είδους παζάρια. Τους πολίτες ενδιαφέρει περισσότερο να μάθουν αν η ήδη αναγγελθείσα Ευρωπαϊκή Αρχή για την Ασφάλεια των Τροφίμων είναι πράγματι σε θέση να αρχίσει τις εργασίες της, παρά να πληροφορηθούν πού είναι η έδρα της. Σας διαβεβαιώ συνεπώς ότι την 1η Ιανουαρίου 2002 η Αρχή θα ξεκινήσει τη λειτουργία της στην προσωρινή - υπογραμμίζω, προσωρινή - έδρα των Βρυξελλών. Πράγματι, οι πολίτες δεν μπορούν να περιμένουν περισσότερο την ίδρυση ενός οργανισμού που θα ασχολείται με την προστασία της υγείας τους.
<P>
Για το σκοπό αυτό, η Επιτροπή σκοπεύει να εξακολουθήσει να αποδίδει θεμελιώδη σημασία στις σχέσεις της με το Κοινοβούλιο. Βελτιώσαμε τις διαδικασίες μας και τον τρόπο εργασίας μας, αλλά τις τελευταίες εβδομάδες διαπιστώσαμε ότι αυτή η μέθοδος δημιουργίας σχέσεων και διαδικασιών δεν έχει φτάσει ακόμη στους στόχους που είχαμε θέσει όλοι μας. Καθήκον μας είναι να εργαστούμε από κοινού για να τους επιτύχουμε σύντομα και να θεμελιώσουμε το δεύτερο τμήμα της κοινοβουλευτικής περιόδου στην πλήρη συνεργία της Επιτροπής και του Κοινοβουλίου.
<P>
Ο στόχος που είχαμε θέσει στη Λισαβόνα τον Μάρτιο του 2000 ήταν να καταστήσουμε την Ένωση, εντός δέκα ετών, την πιο ανταγωνιστική και δυναμική οικονομία στον κόσμο. Ταυτόχρονα, δώσαμε εγγυήσεις ότι θα γίνει μια πιο δίκαιη κοινωνία, ευαίσθητη στις ανάγκες όλων. Είμαι ευτυχής που το Συμβούλιο του Λάκεν συμφώνησε και δέχτηκε ως πρωταρχικούς τους στόχους αυτούς. Κατά συνέπεια, η Βαρκελώνη θα πρέπει να αποτελέσει μια σημαντική και σταθερή πρόοδο στην εδραίωση και εξέλιξη του ευρωπαϊκού κοινωνικού μοντέλου. Σε αυτό όμως θα έχουμε την ευκαιρία να αναφερθούμε κατά την προετοιμασία αυτής της Συνόδου Κορυφής.
<P>
Το Ευρωπαϊκό Συμβούλιο επιβεβαίωσε ακόμη μία φορά ότι το σχέδιο δορυφορικής πλοήγησης GALILEO έχει στρατηγική σημασία και μπορεί να δράσει καταλυτικά για την επίτευξη καινοτομιών και ανταγωνιστικότητας. Δεν θα μπορούσε άλλωστε να είναι διαφορετικά, δεδομένου ότι, πριν από ένα μόλις μήνα, τα κράτη μέλη της Ευρωπαϊκής Υπηρεσίας Διαστήματος - της οποίας δεκατρείς από τις δεκαπέντε χώρες είναι κράτη μέλη της Ευρωπαϊκής Ένωσης - δέσμευσαν 550 εκατομμύρια ευρώ για τη συμμετοχή στο σχέδιο. Μια διαφορετική απόφαση θα αποτελούσε ένα αντιφατικό μήνυμα απέναντι σε ένα σχέδιο ζωτικής σημασίας για το μέλλον και για την ανεξαρτησία μας. Το Ευρωπαϊκό Συμβούλιο υπέδειξε ακριβείς ημερομηνίες και στόχους για το πρώτο εξάμηνο του 2002: τώρα ήρθε η ώρα να ολοκληρώσουμε, χωρίς περαιτέρω χρονοτριβή. Διακυβεύεται η αξιοπιστία μας, διακυβεύεται η αξιοπιστία του Συμβουλίου και του Κοινοβουλίου. Η Επιτροπή είναι, συνεπώς, πρόθυμη να συμβάλει ώστε να τηρηθούν όλες οι δεσμεύσεις και να περάσουμε επιτέλους στη φάση της πραγματικής ανάπτυξης, λαμβάνοντας υπόψη όλες τις τεχνικές και χρηματοδοτικές πτυχές του προγράμματος.
<P>
Κυρίες και κύριοι βουλευτές, η Συνέλευση πρέπει να ανταποκριθεί στις προσδοκίες και να επιφέρει μια αλλαγή που θα μας επιτρέψει να ατενίζουμε με εμπιστοσύνη ένα πολυσύνθετο και δύσκολο μέλλον. Δεν πρέπει να σχεδιάσει εξαρχής την Ένωση, δεν πρέπει να θέσει υπό συζήτηση το κοινοτικό κεκτημένο. θα πρέπει αντιθέτως να χαράξει μια πορεία, η οποία θα επιτρέψει στην Ένωση, με τα νέα μέλη της μετά τη διεύρυνση, να βαδίσει προς την πολιτική, κοινωνική και οικονομική ολοκλήρωση.
<P>
Η σύγκληση της Συνέλευσης αποτελεί μια αποφασιστική ρήξη με το παρελθόν. Στόχος μας είναι να μπορέσει να στηριχθεί στις ιδέες και τις εμπειρίες πολλών και όχι λίγων μόνο ανθρώπων. Στόχος μας είναι να αναπτυχθεί υπό το φως του ήλιου και όχι σε κλειστές αίθουσες. Στη Συνέλευση, η Επιτροπή θα ενεργήσει ως θεματοφύλακας των Συνθηκών και ως φορέας του κοινοτικού πνεύματος. Η ισότητα μεταξύ όλων των κρατών μελών και η ισορροπία μεταξύ των οργάνων της Ένωσης είναι η καλύτερη εγγύηση για μια δίκαιη και αποτελεσματική Ευρώπη. Αλλωστε, αν ρίξουμε μια ματιά στα στοιχεία του τελευταίου Ευρωβαρομέτρου, φαίνεται πως μπορούμε να συμπεράνουμε ότι οι συμπολίτες μας πλησιάζουν πάλι την Ευρώπη και τα όργανά της και μάλιστα ταχύτερα απ' ό,τι μπορούσαμε να φανταστούμε.
<P>
Το αργότερο εντός του 2004, αλλά πιθανότατα πριν από την ημερομηνία αυτή, οι αποφάσεις της Συνέλευσης θα υποβληθούν για έγκριση σε μία Διακυβερνητική Διάσκεψη, μετά την οποία οι πολίτες των παλιών και των νέων κρατών μελών θα εκλέξουν τους εκπροσώπους τους σε αυτό το Σώμα. Ας προετοιμαστούμε, συνεπώς, από τώρα για αυτά τα σημαντικά και μεγάλα γεγονότα.
<P>
(Χειροκροτήματα)

<SPEAKER ID=20 LANGUAGE="DE" NAME="Poettering">
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, αγαπητοί συνάδελφοι, στη σημερινή συνεδρίαση επικρατεί καλή ατμόσφαιρα, όπως ταιριάζει στην περίοδο πριν από τα Χριστούγεννα. Ευχαριστήσαμε θερμά την Πρόεδρό μας, ενώ θα πρέπει επίσης να απευθύνουμε τις θερμές μας ευχαριστίες και στην Προεδρία του Συμβουλίου, και πρωτίστως στον Πρωθυπουργό κ. Guy Verhofstadt, για όσα επιτύχατε εσείς κύριε Πρωθυπουργέ, η Ευρώπη και όλοι εμείς στο Λάκεν με τη δήλωση του Λάκεν.
<P>
Κύριε Προεδρεύοντα του Συμβουλίου, ασκήσατε τα καθήκοντά σας - θα ήθελα μάλιστα να απευθύνω τις ευχαριστίες και στον κ. Υπουργό Εξωτερικών κ. Michel -, όπως αρμόζει στην καλύτερη βελγική παράδοση, όπως έπρατταν ανέκαθεν οι προκάτοχοί σας - ο Leo Tindemans, ο οποίος σε λίγους μήνες θα κλείσει τα 80 του χρόνια, ο Wilfried Martens, Πρόεδρος του Ευρωπαϊκού Λαϊκού Κόμματος, και ο Jean-Luc Dehaene: ευρωπαϊκά, αφοσιωμένα, πειστικά! Επίσης, η όλη δράση σας αποτελεί παράδειγμα για το ότι η κυβέρνηση μιας αποκαλούμενης μικρότερης χώρας μπορεί ενίοτε να ασκήσει πολύ καλύτερη πολιτική και να επιτύχει πολλά περισσότερα για την Ευρώπη από ό,τι ανέκαθεν διεκδικούσαν για λογαριασμό τους οι λεγόμενες μεγάλες χώρες.
<P>
(Χειροκροτήματα)
<P>
Ως εκ τούτου, τις θερμές μου ευχαριστίες! Θα ήθελα τώρα να επισημάνω κάτι σχετικά με τη δήλωση του Λάκεν, επειδή πολλοί συνάδελφοι από την κοινοβουλευτική μας ομάδα πρόκειται να θίξουν τα υπόλοιπα θέματα. Το Λάκεν αποτελεί μια μεγάλη προσωπική σας επιτυχία, κύριε Πρωθυπουργέ, και χαιρόμαστε ιδιαίτερα γι' αυτό! Θα ήθελα ωστόσο να ευχαριστήσω επίσης θερμά την Επιτροπή. Ορισμένες φορές είμαστε επικριτικοί, μολονότι η Επιτροπή θεωρεί ότι δεν υπάρχει κανένας ιδιαίτερος λόγος για κάτι τέτοιο. Ο Πρόεδρος της Επιτροπής, Romano Prodi, και ο αρμόδιος για τη μεταρρύθμιση της Ευρωπαϊκής Ένωσης Επίτροπος, ο Michel Barnier, δεν μας παρακολουθούσαν απλά καθ' όλη τη διάρκεια της εν λόγω διαδικασίας, αλλά πορεύτηκαν μαζί μας σε όλη αυτή τη διαδρομή. Το κόμμα μας ήταν εκείνο, δηλαδή το Ευρωπαϊκό Λαϊκό Κόμμα, το οποίο στο Συνέδριό του στο Βερολίνο είχε ήδη από τον Ιανουάριο προτείνει τη σύγκληση μιας τέτοιας Συνέλευσης. Είμαστε χαρούμενοι επειδή αυτή είναι και η θέση του συνόλου του Ευρωπαϊκού Κοινοβουλίου καθώς επίσης και των σημαντικότερων θεσμικών οργάνων.
<P>
Θεωρώ απολύτως καθοριστική τη νέα μέθοδο που ακολουθούμε σήμερα, δηλαδή την "κοινοβουλευτικοποίηση" της μεταρρύθμισης της Ευρωπαϊκής Ένωσης. Οι ευρωβουλευτές κατέχουν την πλειοψηφία στη Συνέλευση και ευελπιστούμε ότι αυτό θα έχει ως αποτέλεσμα να συμβάλουν τα μέσα μαζικής επικοινωνίας προκειμένου να υπάρξει πραγματική δημοσιότητα, επειδή η δημοσιότητα που επιτυγχάνεται μόνο μέσω των δημοσίων συνεδριάσεων δεν έχει άμεσα αποτελέσματα. Τα αποτελέσματα αυτά έχουν επίδραση μόνο όταν τα μέσα μαζικής επικοινωνίας μεταφέρουν πραγματικά το μήνυμα, ούτως ώστε οι πολίτες να αποκτήσουν πρόσβαση σε αυτό. Αυτή είναι άλλωστε και η παράκληση που επιθυμούμε να απευθύνουμε σήμερα προς τα μέσα μαζικής επικοινωνίας.
<P>
Υπήρξαν ορισμένες συζητήσεις σχετικά με το τριμελές Προεδρείο που ορίστηκε για τη Συνέλευση. Επιτρέψτε μου να σας επισημάνω, κύριε Προεδρεύοντα του Συμβουλίου, ότι αυτό το θεωρώ μια εξαιρετικά σοφή απόφαση. Ο Valιry Giscard d' Estaing δεν διετέλεσε μόνο Πρόεδρος της Γαλλίας, αλλά και μέλος του Ευρωπαϊκού Κοινοβουλίου και εντέλει μέλος της κοινοβουλευτικής μας ομάδας. Κάποτε ανήκε στην κοινοβουλευτική ομάδα των Φιλελευθέρων, ενώ στη συνέχεια προσχώρησε σε εμάς, κάτι που ασφαλώς αποτέλεσε ένα είδος αναβάθμισης, ...
<P>
(Γέλια)
<P>
... ενώ το κυριότερο όλων ήταν ότι συνέταξε την έκθεση για την επικουρικότητα, γεγονός που δεν θεωρείται και τόσο αυτονόητο για έναν τέως γάλλο Πρόεδρο. Η προσωπική μου γνώμη είναι: καλύτερα ένας Πρόεδρος που θα είναι κάπως προχωρημένης ηλικίας, ο οποίος όμως θα διαθέτει ζωηρό πνεύμα σε συνεχή εγρήγορση καθώς και φιλοευρωπαϊκά αισθήματα, παρά ένας νέος σε ηλικία Πρόεδρος, ο οποίος θα διακατέχεται από αντιευρωπαϊκές αντιλήψεις! Για το λόγο αυτό θεωρώ ότι η εν λόγω απόφαση, με τη συμπλήρωση του Jean-Luc Dehaene, με τον οποίο διατηρούμε ως κοινοβουλευτική ομάδα εξαιρετικές επαφές, αλλά και του Giuliano Amato, ο οποίος είναι γνωστός ευρωπαϊστής, είναι μια καλή απόφαση.
<P>
Πρόκειται να υπάρξουν εννέα πρόσθετα μέλη της Συνέλευσης, και θεωρώ ότι οι δύο εκπρόσωποι του Ευρωπαϊκού Κοινοβουλίου θα πρέπει να ανήκουν στις δύο μεγάλες κοινοβουλευτικές ομάδες. Επειδή μάλιστα αυτό είναι πολύ πιθανό να συμβεί, είμαι της γνώμης ότι το ιδανικό συμπλήρωμα θα ήταν ο μελλοντικός Πρόεδρος του Ευρωπαϊκού Κοινοβουλίου να προέρχεται από μια μικρότερη κοινοβουλευτική ομάδα. Ως εκ τούτου, η κοινοβουλευτική μας ομάδα σκοπεύει να υποστηρίξει πλήρως τον Pat Cox του προεδρείου της κοινοβουλευτικής ομάδας των Φιλελευθέρων!
<P>
(Γέλια και χειροκροτήματα από τη δεξιά πτέρυγα, διαμαρτυρίες και διακοπή από την αριστερή πτέρυγα) Αγαπητοί συνάδελφοι, για το θέμα αυτό θα διεξαχθούν ασφαλώς πολλές συζητήσεις και θα ληφθούν οι ανάλογες αποφάσεις, επιτρέψτε μου όμως να είμαι απόλυτα αισιόδοξος!
<P>
Σε ό,τι αφορά το περιεχόμενο, κύριε Προεδρεύοντα του Συμβουλίου, θεωρώ εξαιρετικά έξυπνο το γεγονός ότι θέσατε ερωτήσεις. Σκοπός μου δεν είναι να δώσω τώρα τις απαντήσεις μας. Τα θέματα αφορούσαν την ενίσχυση του ρόλου του Κοινοβουλίου, τη συναπόφαση του Κοινοβουλίου, περισσότερη δημοσιότητα, τη διαφάνεια στο Συμβούλιο Υπουργών και φυσικά τις θέσεις της Επιτροπής, οι οποίες θα βασίζονται στη βούληση των εκλογέων - ως προς τα θέματα αυτά πρέπει να διεξαχθούν διαπραγματεύσεις.
<P>
Επίσης καθοριστικής σημασίας είναι ο τρόπος με τον οποίο θα διαμορφωθούν οι δομές εργασίας στην εν λόγω Συνέλευση, και θεωρώ ότι στην προκειμένη περίπτωση ως Ευρωπαϊκό Κοινοβούλιο έχουμε μια μοναδική ευκαιρία να αναδειχθούμε με τους 16 εκπροσώπους μας σε ένα είδος πρωτοπορίας. Υπέβαλα ήδη στην κοινοβουλευτική μου ομάδα την πρόταση- δεν γνωρίζω με ποιον τρόπο θα ενεργήσουν οι άλλες κοινοβουλευτικές ομάδες - να έρθει στενότερα μεταξύ της σε επαφή η κομματική μας οικογένεια με την κοινοβουλευτική έννοια, δηλαδή σε επίπεδο κοινοβουλευτικής ομάδας, και συγκεκριμένα τα μέλη μας που θα εκπροσωπήσουν την κοινοβουλευτική ομάδα του ΕΛΚ/ΕΔ στη Συνέλευση να έρθουν σε επαφή με τους συναδέλφους από τα εθνικά κοινοβούλια, προκειμένου να προετοιμάσουν με τον προσήκοντα τρόπο την όλη εργασία όσον αφορά τη δομή της.
<P>
Απευθύνω έκκληση προς τις 15 κυβερνήσεις να αποστείλουν στη Συνέλευση τους καλύτερους ανθρώπους τους. Δεν θα πρέπει επ' ουδενί να είναι άνθρωποι που να πιστεύουν ότι θα συμμετάσχουν σε εργασίες σεμιναρίου, αλλά αντίθετα προσωπικότητες που θα εκπροσωπούν κυβερνήσεις, προσωπικότητες που θα διατηρούν σχέση ανάδρασης με αυτές. Εάν ο Πρόεδρος Valιry Giscard d' Estaing σύμφωνα με τη δήλωση του Λάκεν θα πρέπει να δίνει αναφορά στη Σύνοδο Κορυφής των αρχηγών κρατών και κυβερνήσεων, τότε θα ήταν λογικό να θεσπιζόταν μια ανάλογη υποχρέωση αναφοράς και για τους εθνικούς εκπροσώπους των κυβερνήσεων. Οι εκπρόσωποι αυτοί θα έπρεπε να δίνουν αναφορά στις εκάστοτε εθνικές κυβερνήσεις, επειδή έτσι θα διασφαλιζόταν ότι η Συνέλευση δεν θα δραστηριοποιούνταν απομονωμένα, αλλά σε διαρκή ανάδραση με αυτές.
<P>
Κατά πόσο αυτή η δήλωση του Λάκεν αξίζει εν τέλει να χαρακτηριστεί ιστορική - ναι μεν αποτελεί μια καλή αφετηρία, αλλά χωρίς όμως μια καλή μέθοδο εργασίας δεν είναι δυνατόν να υπάρξει καλό αποτέλεσμα -, κατά πόσο όλα αυτά αποκτήσουν ιστορική σημασία, αυτό θα αποφασιστεί φυσικά μόνον όταν θα είναι πια χειροπιαστό το αποτέλεσμα και το υιοθετήσουν ως κάτι δικό τους οι αρχηγοί κρατών και κυβερνήσεων και εν τέλει οι κυβερνήσεις. Ελπίζω η αυτοδέσμευση των εκπροσώπων των κυβερνήσεων, των συνεργατών των κοινοβουλίων, ανεξάρτητα από το εάν πρόκειται για εκπροσώπους του Ευρωπαϊκού Κοινοβουλίου ή των εθνικών κοινοβουλίων, να είναι τόσο μεγάλη που το αποτέλεσμα να μπορεί να γίνει επίσης κατά το μάλλον ή ήττον αποδεκτό. Εάν αυτό το επιτύχουμε από κοινού, τότε αυτή η Ευρωπαϊκή Ένωση, η παλιά μας Ευρώπη που πρόκειται να ανανεωθεί, θα καταστεί ικανή για δράση στο εσωτερικό, ικανή για δράση στο εξωτερικό, και θα αναδειχθεί σε μια δημοκρατική, πειστική Ευρώπη που θα εκπροσωπεί τις αξίες μας!
<P>
(Χειροκροτήματα)

<SPEAKER ID=21 LANGUAGE="ES" NAME="Barσn Crespo">
Κυρία Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, κυρίες και κύριοι, θέλω καταρχάς να χαιρετίσω εξ ονόματος της Σοσιαλιστικής Ομάδας την απόφαση που έλαβε η Ευρωπαϊκή Σύνοδος Κορυφής του Λάκεν. Αποφασίσατε να διαβείτε το Ρουβίκωνα, αναγνωρίζοντας ότι βρισκόμαστε σε μία συντακτική διαδικασία, και αυτή είναι μία θεμελιώδης αλλαγή, που καταδεικνύει ότι η πολιτική εναλλαγή και στο Βέλγιο μπορεί να γεννήσει νέες ιδέες και νέες προτάσεις. Συγχαίρω τη βελγική Προεδρία που ήταν ικανή, με την επιμονή της, να κάνει αυτό το βήμα.
<P>
Και επιπλέον, χάρη στην προσπάθεια που κάναμε όλοι από κοινού, πιστεύω ότι καταφέραμε να προχωρήσει η Συνέλευση, για την οποία υπήρχαν σημαντικές επιφυλάξεις. Πιστεύω ότι όλοι μας και καθένας χωριστά μπορούμε να θεωρούμε τη Συνέλευση δικό μας επίτευγμα.
<P>
Ο κ. Poettering μας υπενθύμισε ότι η Συνέλευση γεννήθηκε υπό γερμανική Προεδρία, στη Σύνοδο Κορυφής της Κολονίας, αλλά ήταν μία Προεδρία Σοσιαλδημοκρατών-Πρασίνων, αυτό ξέχασε να το αναφέρει. Πιστεύω ότι η κοινή προσπάθεια όλων των ευρωπαϊκών πολιτικών δυνάμεων είναι εκείνη που διαμορφώνει αυτή τη διαδικασία και αυτό αντανακλάται στην έκθεση Lehne/Mιndez de Vigo. Θέλω να αναγνωρίσω ότι εισακούστηκαν οι προτάσεις μας· καταρχάς, στη σύνθεση του Προεδρείου, υπάρχει ισόρροπη κοινοβουλευτική εκπροσώπηση, σύμφωνα με τη δημοκρατική νομιμότητα, με την εκπροσώπηση του Συμβουλίου, δεν πρέπει να το ξεχνάμε αυτό, και στη συνέχεια βρέθηκε μία λύση - βελγική θα έλεγα - στην τριάδα που συστάθηκε επιπλέον του Προεδρείου.
<P>
Όσον αφορά το Προεδρείο, οφείλω να πω ότι εκτιμώ αφάνταστα την ευρωπαϊκή πορεία του κ. Giscard d' Estaing δεν ήταν ο δικός μας υποψήφιος, αλλά υπήρξε, εκτός από Πρόεδρος της Δημοκρατίας, ένας καλός ευρωβουλευτής, και αυτό που θεωρώ ότι πρέπει να ζητήσουμε αυτή τη στιγμή, κύριε Πρόεδρε του Συμβουλίου, είναι να μην δημιουργηθεί ένα σώμα χωριστό από το Προεδρείο, δηλαδή να μην υπάρχει ένα διευθυντήριο των τριών και μετά το Προεδρείο. Πρέπει να υπάρχει μία ομάδα των δώδεκα, η οποία θα εργάζεται από κοινού και αυτή πιστεύω είναι η οδός που θα μας επιτρέψει να προχωρήσουμε.
<P>
Κατόπιν, όλοι μπορούμε να πούμε ότι οι φίλοι μας βγήκαν πιο κερδισμένοι, αλλά αυτό που δεν μπορώ να καταλάβω - κύριε Πρόεδρε του Συμβουλίου, κυρίες και κύριοι - είναι ο ζήλος με τον οποίο ο επίσης καλός μου φίλος κ. Poettering υποστηρίζει ότι το να είναι κανείς Φιλελεύθερος είναι ένα είδος κατήχησης για να καταλήξει Χριστιανοδημοκράτης. Δεν νομίζω ότι ο κ. Cox είναι πολύ ευχαριστημένος από αυτή την άποψη. Εν πάση περιπτώσει, πιστεύω ότι το σημαντικό είναι να είμαστε όλοι διατεθειμένοι να εργαστούμε από κοινού σ' αυτή τη διαδικασία.
<P>
Κάνατε κάτι που θεωρώ θετικό και αυτό είναι ότι διατυπώσατε 64 ερωτήσεις σχετικά με τα τέσσερα θέματα που τέθηκαν στη Νίκαια, στο Παράρτημα IV, Δήλωση 23. Κάναμε τον λογαριασμό και μας βγαίνουν 64. Κάποια θα είναι η ερώτηση του ενός εκατομμυρίου ευρώ και όχι δολαρίων. Υπάρχουν μερικές ερωτήσεις για τις σχέσεις μεταξύ εθνικών και ευρωπαϊκών κοινοβουλίων που δεν πιστεύω ότι είναι πολύ καλά διατυπωμένες, αλλά θα σας βοηθήσουμε να τις διορθώσετε και, προπαντός, αυτό που είναι σημαντικό είναι να δημιουργηθεί, να αναπτυχθεί, μία εποικοδομητική δυναμική στη Συνέλευση, για την οποία η Ομάδα μου εργάζεται επίσης εδώ και καιρό. Αυτό διαπιστώθηκε στην COSAC (Διάσκεψη των επί των Κοινοτικών Υποθέσεων Οργάνων των Κοινοβουλίων της Ευρωπαϊκής Κοινότητας) και το κάνουμε από κοινού για να υπάρχει όλο και πιο σημαντικός συντονισμός μεταξύ των ομάδων στα κοινοβούλια των κρατών μελών, στα κοινοβούλια των υποψήφιων χωρών, που έχουν επίσης το δικαίωμα να εκφράζονται για αυτά που κάνουμε, και στο δικό μας. Έχουμε μεγάλη ευθύνη.
<P>
Όσο για τα υπόλοιπα, επιτρέψτε μου να εκφράσω ορισμένες επικρίσεις σχετικά με το Λάκεν. Προβήκατε στην απόδοση λειτουργικού χαρακτήρα στην κοινή εξωτερική πολιτική και την κοινή πολιτική ασφαλείας, προβλέποντας μάλιστα και στοιχεία άμυνας. Ο Υπουργός, κ. Michel, βιάστηκε ίσως να το ανακοινώσει, αλλά εγώ πιστεύω ότι είναι προτιμότερο να επισπεύδει κανείς σε σχέση με τις ευθύνες του από το να μην κάνει τίποτα. Πρέπει να ξέρουμε να διακινδυνεύουμε.
<P>
Όσον αφορά τις υπηρεσίες, η αλήθεια είναι ότι μετά τη συμφωνία του Μπετόβεν, όπως είπε ο καλός μου φίλος Giuliano Amato, αντιμετωπίσαμε μία απόλυτη κακοφωνία· και υπάρχει ένα σημείο στο οποίο του δίνω δίκιο, και αυτό είναι ότι δεν μπορούμε να λέμε ότι το μέλλον θα είναι υπέροχο και όταν τελειώνουν οι συζητήσεις για το μέλλον και τίθενται επί τάπητος τα θέματα του παρόντος, να καταλήγουμε σε κοκορομαχία. Αυτό είναι απαράδεκτο και οφείλω να υπενθυμίσω ότι το Κοινοβούλιο, στην έκθεση Whitehead, απέρριψε τις τροπολογίες σας, επειδή μας είπατε ότι το πρόβλημα θα λυνόταν στο Λάκεν και δεν λύθηκε.
<P>
Στη συνέχεια, σημειώνω αυτό που είπε ένας φιλελεύθερος Πρόεδρος του Συμβουλίου σχετικά με τη Σύνοδο Κορυφής της Βαρκελώνης: κοινωνική συνοχή, υπεράσπιση του ευρωπαϊκού κοινωνικού πρότυπου, ικανότητα προσαρμογής και διάλογος με τους κοινωνικούς εταίρους· αυτός θεωρώ ότι είναι ο ορισμός του δρόμου που πρέπει να ακολουθήσουμε.
<P>
Τέλος, κυρία Πρόεδρε, κυρίες και κύριοι, πιστεύω ότι πρέπει να διαβεβαιώσουμε σήμερα ότι η δήλωση του Λάκεν, η οποία θέτει ακριβώς ως στόχο ένα ευρωπαϊκό Σύνταγμα, πρέπει να ανοίξει μία διαδικασία και μία δυναμική στην οποία οφείλουμε να δεσμευτούμε. Μπορώ να πω, εξ ονόματος της Ομάδας μου, ότι εμείς είμαστε ενωμένοι και αποφασισμένοι να διαβούμε τον Ρουβίκωνα μαζί σας, αν το κάνουμε όλοι με σοβαρότητα και προσβλέποντας στο μέλλον, για μία ενωμένη Ευρώπη.
<P>
(Χειροκροτήματα)

<SPEAKER ID=22 NAME="Cox">
Κυρία Πρόεδρε, θα ήθελα να ξεκινήσω ευχαριστώντας τη βελγική Προεδρία και τον Βέλγο Πρωθυπουργό για το επίπεδο της συνεργασίας τους με το Ευρωπαϊκό Κοινοβούλιο. Αν και δεν έχω ελέγξει τα αρχεία, αν δεν με απατά η μνήμη μου, πιστεύω κύριε Πρωθυπουργέ ότι πρέπει να έχετε ανέβει στο βήμα αυτού του Σώματος πολύ περισσότερες φορές από οποιονδήποτε προκάτοχό σας σε οποιαδήποτε προηγούμενη Προεδρία. Το γεγονός αυτό αποτελεί δείγμα της προσωπικής σας αφοσίωσης στο διάλογο με το Σώμα και στις δημοκρατικές αρχές της Ευρώπης. Σας συγχαίρω και σας ευχαριστώ γι' αυτό.
<P>
Σήμερα, υπάρχει μία δραματική αλλαγή κλίματος στους κόλπους του Σώματος σε σχέση με δώδεκα μήνες πριν. Πριν από δώδεκα μήνες, όλοι αναμέναμε τη Νίκαια ως μία σημαντική και καθοριστική στιγμή και αισθανθήκαμε απογοητευμένοι όταν είχε ως αποτέλεσμα περισσότερη αντί για λιγότερη πολυπλοκότητα, ήταν λιγότερο αντί για περισσότερο κατανοητή στο ευρύ κοινό και μετέφερε το αίσθημα ότι πίσω από την ευρωπαϊκή διαδικασία κρύβονταν μάλλον παρασκηνιακές συμφωνίες παρά ιδανικά. Κατά την ολοκλήρωση της θητείας αυτής της Προεδρίας έχει αποκατασταθεί ισορροπία και αυτό πρέπει να το αναγνωρίσουμε. Υπάρχει μία εντυπωσιακή αλλαγή κλίματος. Το κλίμα είναι τώρα πιο αισιόδοξο και, κατά ένα μεγάλο μέρος, αυτό οφείλεται σε εσάς, Πρωθυπουργέ κύριε Verhofstadt, και στους συναδέλφους σας στην Προεδρία. Δεν μπορούμε, βέβαια, να συγχέουμε το κλίμα με την ουσία, γι' αυτό πρέπει τώρα να εκμεταλλευτούμε τη δυναμική για το μέλλον μέσω της δήλωσης του Λάκεν και μέσω της Συνέλευσης.
<P>
Η δήλωση του Λάκεν είναι πράγματι μία καθοριστική στιγμή για την ΕΕ και θα αποτελέσει μακροχρόνιο δείγμα της ποιότητας της παρούσης βελγικής Προεδρίας. Η μέθοδος της Συνέλευσης αποτελεί καθοριστική εξέλιξη. Είναι τόσοι πολλοί εκείνοι που είναι ιδιαίτερα ικανοποιημένοι από αυτή την εξέλιξη που, όπως για κάθε επιτυχημένη ιδέα, όλοι διεκδικούμε την πατρότητά της. Ας είναι όμως. Η επιτυχία, από τη φύση της, σε προκαλεί να συμμετάσχεις σε αυτή.
<P>
Όσον αφορά τη Συνέλευση, αναμένουμε με ανυπομονησία την εναρκτήρια σύνοδο τον Μάρτιο του 2002 και θεωρούμε θετική τη σύσταση του Προεδρείου της Συνέλευσης από τον κ. Giscard d' Estaing, τον κ. Amato και τον κ. Dehaene και τους υπολοίπους που θα τους συνδράμουν στο έργο τους. Θα πρέπει να διασφαλίσουμε ότι αυτή η Συνέλευση, μέσω του Προεδρείου της, θα εργαστεί με ενιαίο και συνεκτικό τρόπο. Είναι ένα όχημα για την Ευρώπη, τίποτε περισσότερο και τίποτε λιγότερο.
<P>
Θέλω να πω στον καλό μου φίλο, κ. Hans-Gert Poettering, ότι πριν από 10 χρόνια περίπου ο πρώην Πρόεδρος της Ομάδας των Φιλελευθέρων αναζήτησε πολιτικό άσυλο στους κόλπους του Ευρωπαϊκού Κοινοβουλίου, και θέλω να ευχαριστήσω τους Χριστιανοδημοκράτες συναδέλφους μου που, πριν ακόμα από το Τάμπερε και την ανάπτυξη της συνεργασίας σε θέματα δικαιοσύνης και εσωτερικών υποθέσεων, προσέφεραν άσυλο στον άνθρωπο αυτό.
<P>
(Γέλια) Είναι ένας ικανότατος Ευρωπαίος και είμαι βέβαιος ότι υπό την καθοδήγησή του η Συνέλευση θα σημειώσει πρόοδο.
<P>
Όπως ήδη παρατήρησε ο Πρωθυπουργός, είναι εξαιρετικό το αίσθημα ότι δεν υπάρχουν πλέον ταμπού. Σε ορισμένα θέματα τουλάχιστον, έχουμε ξεπεράσει σημαντικά εμπόδια. Η θέληση να εξετάσουμε την προοπτική διαμόρφωσης ενός Συντάγματος για την Ευρώπη είναι απαραίτητη, όχι μόνο για λόγους απλοποίησης, αλλά και για τη διατύπωση και επαναδιατύπωση ιδανικών, σύγχρονων αξιών, δικαιωμάτων των πολιτών, σχέσεων ισορροπίας μεταξύ θεσμικών οργάνων, και για τη δημιουργία των κατάλληλων δικλείδων ασφαλείας και ισορροπιών. Όλα αυτά είναι αναγκαία και χαίρομαι που βρήκατε το θάρρος και επιτύχατε το αναγκαίο κλίμα συναίνεσης για να προχωρήσουμε.
<P>
Η 11η Σεπτεμβρίου υπήρξε μία συγκλονιστική στιγμή κατά τη διάρκεια της Προεδρίας σας, μία τεράστια πρόκληση όσον αφορά την κοινή μας ασφάλεια και μία επιβεβαίωση ότι μία μη ευρωπαϊκή, ή αλλιώς μονομερής διατλαντική προσέγγιση, δεν θα μπορούσε να λειτουργήσει. Ήταν τεράστια επιτυχία για όλα τα όργανα, με την καθοδήγηση της βελγικής Προεδρίας και της Ευρωπαϊκής Επιτροπής και με την πρόθυμη συνδρομή του Σώματος, το γεγονός ότι σταθήκαμε στο ύψος των περιστάσεων και καταλάβαμε ότι η κοινή μας ασφάλεια μπορεί να διασφαλιστεί μόνο με μία κοινή απάντηση.
<P>
Συνολικά, η Προεδρία αυτή στάθηκε στο ύψος της πρόκλησης για μία σύγχρονη Ευρώπη και είναι μία Προεδρία, κύριε Verhofstadt, για την οποία εσείς και οι συνάδελφοί σας μπορείτε να είστε υπερήφανοι. Εμείς, ως συνάδελφοί σας από την Ομάδα των Φιλελεύθερων Δημοκρατών, είμαστε επίσης ιδιαίτερα υπερήφανοι για το επίτευγμά σας. Θα θέλαμε να υπήρχαν περισσότεροι ηγέτες σαν και εσάς στην Ευρώπη σήμερα.
<P>
(Χειροκροτήματα)

<SPEAKER ID=23 LANGUAGE="FR" NAME="Lannoye">
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, θα ήθελα να αναφερθώ και εγώ με τη σειρά μου στο καλό κλίμα συνεργασίας που επικρατεί ανάμεσα στο Συμβούλιο και στο Κοινοβούλιο τους τελευταίους μήνες.
<P>
Έρχομαι τώρα στη δήλωση του Λάκεν. Όλοι συμφωνούμε, νομίζω, ότι η δήλωση του Λάκεν συνιστά σημαντικότατο βήμα προς την κατεύθυνση της αναδιοργάνωσης της Ευρωπαϊκής Ένωσης και της προσπάθειας να καταστεί πιο διαφανής, πιο κατανοητή, πιο δημοκρατική και ίσως επίσης πιο αποτελεσματική και πιο ισχυρή σε διεθνές επίπεδο. Όλα τα ανωτέρω θα επιτευχθούν χάρη στη νέα δυναμική που τώρα διαμορφώνεται. Η Συνθήκη του Αμστερνταμ και η Συνθήκη της Νίκαιας μας απογοήτευσαν αμφότερες. Τώρα, ξέρουμε ότι η νέα Διακυβερνητική Διάσκεψη έχει αρκετές πιθανότητες επιτυχίας. Εάν εργαστούμε σοβαρά - και το καλό κλίμα συνεργασίας που επικρατεί είναι ελπιδοφόρο - μπορούμε, κατά την επόμενη Σύνοδο Κορυφής, χάρη στη Συνέλευση, χάρη στην ανοιχτή εντολή που της έχει δοθεί, χάρη στη μέθοδο εργασίας που θα ακολουθηθεί και χάρη στο κύρος των προσωπικοτήτων που θα μας εκπροσωπήσουν στους κόλπους της Συνέλευσης, νομίζω ότι θα μπορέσουμε να επιτύχουμε ένα απολύτως θετικό αποτέλεσμα για την Ευρωπαϊκή Ένωση. Συνεπώς, ας είμαστε ευχαριστημένοι, ακόμη και αν έχουμε κάποιες επιφυλάξεις όσον αφορά την απουσία εκπροσώπων του γυναικείου φύλου, γεγονός το οποίο θεωρώ λυπηρό, στην τριμελή επιτροπή που θα διευθύνει τις εργασίες της Συνέλευσης,
<P>
(Χειροκροτήματα)
<P>
ακόμη και αν θεωρούμε ανεπαρκή την εκπροσώπηση του Ευρωπαϊκού Κοινοβουλίου στη Συνέλευση, νομίζω ότι, γενικά, πρέπει να είμαστε ικανοποιημένοι με τις αρχικές αυτές προϋποθέσεις. Θα ήθελα επίσης να σας ευχαριστήσω για τις προσπάθειές σας στο συγκεκριμένο ζήτημα.
<P>
Αναφερθήκατε στην εξάμηνη Προεδρία σας. Με τη μεγάλη πείρα που έχω ως βουλευτής του Ευρωπαϊκού Κοινοβουλίου, διαπιστώνω ότι όλες οι Προεδρίες αισθάνονται απογοήτευση κατά τη λήξη της θητείας τους, κυρίως στο δεύτερο εξάμηνο, που είναι πιο σύντομο από το πρώτο λόγω των διακοπών, και επίσης λόγω του γεγονότος ότι η Προεδρία δεν κάνει τα πάντα μέσα στην Ευρωπαϊκή Ένωση - και ευτυχώς. Εξαρτάται σε μεγάλο βαθμό από την καλή διάθεση των άλλων κρατών μελών, εξαρτάται από το έργο της Επιτροπής και του Κοινοβουλίου. Μην απογοητεύεστε λοιπόν. Εγώ, προσωπικά, έχω απογοητευθεί αρκετά από ορισμένες πτυχές, σας το λέω ευθαρσώς, νομίζω, όμως, ότι ακόμη και αν δεν είχαν συμβεί τα γεγονότα της 11ης Σεπτεμβρίου, δεν θα είχατε κατορθώσει να φέρετε εις πέρας όλα σας τα σχέδια.
<P>
Τα δραματικά γεγονότα της 11ης Σεπτεμβρίου είχαν ως αποτέλεσμα η καταπολέμηση της τρομοκρατίας να καταστεί πρώτη προτεραιότητα. Ως προς αυτό, φρονώ ότι η πρόληψη της τρομοκρατίας είναι ένα θέμα στο οποίο πρέπει να εστιάσουμε ιδιαίτερα τις σκέψεις και τις δράσεις μας. Λυπούμαι που το τελικό κείμενο του Συμβουλίου δεν αποστέλλει συγκεκριμένο μήνυμα προς τις Ηνωμένες Πολιτείες. Θα είμαι σαφής. Το κείμενο περιλαμβάνει το εξής θετικό μήνυμα: "επιβεβαιώνουμε εκ νέου την αλληλεγγύη μας" , γεγονός που είναι καλό. Θα έπρεπε ίσως να εκπέμπει ένα πιο πολιτικό μήνυμα ως μομφή προς την αμερικανική κυβέρνηση για δύο σημαντικά ζητήματα: την παγκόσμια ειρήνη και την τρομοκρατία. Νομίζω, για παράδειγμα, ότι η αποχώρηση, που ανακοίνωσε ο Πρόεδρος Μπους, από τη συμφωνία για τους αντιβαλλιστικούς πυραύλους συνιστά σοβαρό πολιτικό σφάλμα που απειλεί την παγκόσμια ειρήνη. Είμαι της γνώμης επίσης ότι η εμπλοκή των εργασιών της Σύμβασης για την απαγόρευση των βακτηριολογικών όπλων στη Γενεύη τον περασμένο Νοέμβριο, λόγω της άρνησης των Ηνωμένων Πολιτειών να αποδεχθούν ελέγχους στο έδαφός τους, συνιστά επίσης πολιτικό σφάλμα και μάλιστα μεγάλο. Φρονώ ότι η Ευρωπαϊκή Ένωση όφειλε να προτρέψει την αμερικανική κυβέρνηση να αλλάξει γνώμη.
<P>
Τέλος, θα ήθελα να αναφερθώ σε δύο σημαντικές συναντήσεις, διότι καλό είναι να μεριμνούμε για το απώτερο μέλλον, δεν πρέπει όμως να λησμονούμε το άμεσο μέλλον. Αναφέρομαι κυρίως στη Διάσκεψη του Γιοχάνεσμπουργκ, τον προσεχή Σεπτέμβριο, όπου θα γίνει ο απολογισμός, δέκα χρόνια μετά, των ενεργειών στις οποίες προβήκαμε μετά από τη Διάσκεψη του Ρίο. Δέκα χρόνια μετά, οφείλουμε να παραδεχθούμε, και αρκεί να διαβάσουμε εκ νέου τα κείμενα της Επιτροπής για να πεισθούμε, ότι δεν κατορθώσαμε να τροποποιήσουμε, εμείς, οι πλούσιες, βιομηχανοποιημένες χώρες, τη συμπεριφορά μας όσον αφορά την παραγωγή και την κατανάλωση ώστε να συμβάλουμε στην αειφόρο ανάπτυξη του πλανήτη. Δεν το κατορθώσαμε. Αυτό σημαίνει ότι πρέπει να αναληφθούν ενεργές πρωτοβουλίες στον εν λόγω τομέα.
<P>
Επίσης, πραγματοποιήθηκε η - ελπιδοφόρα - Σύνοδος Κορυφής του Γκέτεμποργκ και έλαβαν χώρα ορισμένα θετικά γεγονότα, κυρίως το Κυότο, που σώθηκε, χάρη στη θετική δράση της βελγικής Προεδρίας και της Ευρωπαϊκής Επιτροπής, παρά την αρνητική στάση, για μια ακόμη φορά, των Ηνωμένων Πολιτειών. Όμως, αυτό το Πρωτόκολλο του Κυότο δεν είναι παρά ένα εργαλείο μεταξύ άλλων, και μάλιστα ένα μάλλον απογοητευτικό εργαλείο σε σχέση με τις αρχικές φιλοδοξίες. Νομίζω ότι, από κάθε άποψη, στο Γιοχάνεσμπουργκ, δεν θα μπορέσουμε να χαρούμε για τα συγκεκριμένα αποτελέσματα που θα επιτύχουμε όσον αφορά την καταπολέμηση του φαινομένου του θερμοκηπίου ούτε όσον αφορά την προστασία της βιοποικιλότητας. Είναι πολλά τα θέματα στα οποία δεν έχει σημειωθεί καμία απολύτως πρόοδος.
<P>
Όσο για τη φτώχεια στον κόσμο, όπως είπατε και εσείς ο ίδιος, κύριε Πρόεδρε, το χάσμα μεταξύ Βορρά και Νότου δεν έχει μειωθεί. Αντιθέτως, μάλλον διευρύνεται. Νομίζω λοιπόν ότι πρέπει να καταβληθούν σημαντικές προσπάθειες στον εν λόγω τομέα.
<P>
(Χειροκροτήματα)

<SPEAKER ID=24 LANGUAGE="FR" NAME="Wurtz">
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, είχα ήδη την ευκαιρία να πω ότι, κατά τη γνώμη μου, όλοι ανεξαιρέτως οι ευρωπαίοι πολιτικοί ιθύνοντες θα πρέπει να ασχοληθούν αποκλειστικά, κατά το προσεχές διάστημα, με την εξεύρεση ενός τρόπου για τη μείωση του χάσματος που δημιουργεί η αυξανόμενη δυσπιστία, αν όχι καχυποψία, με την οποία εξακολουθούν να αντιμετωπίζουν οι πολίτες τα ευρωπαϊκά θεσμικά όργανα. Συνεπώς, η Ομάδα μου θεωρεί ευπρόσδεκτη κάθε ενέργεια που στοχεύει στην έναρξη του διαλόγου για το μέλλον της Ευρώπης στο εσωτερικό των κρατών μελών.
<P>
Για τον λόγο αυτόν, εκτιμούμε ως ιδιαίτερα θετική την αρχή της Συνέλευσης, που καταργεί τις πατροπαράδοτες διακυβερνητικές διασκέψεις κεκλεισμένων των θυρών, προβλέποντας τη συμμετοχή βουλευτών της ΕΕ και των κρατών μελών στις προπαρασκευαστικές εργασίες της ΔΔ, αποδεχόμενη τη συμμετοχή εκπροσώπων των υποψήφιων χωρών και καλωσορίζοντας τις συνεισφορές των κοινωνικών εταίρων. Να είστε σίγουροι ότι προτρέπουμε τους συνομιλητές μας της κοινωνίας των πολιτών να συμβάλουν εποικοδομητικά και χωρίς προκαταλήψεις στην οικοδόμηση αυτού του νέου ευρωπαϊκού πολιτικού χώρου.
<P>
Ας ελπίσουμε ότι η πλειοψηφία των συμμετεχόντων στη Συνέλευση δεν θα υποστηρίξει όσους επιχειρούν να αποφύγουν την εξέταση των ενοχλητικών ζητημάτων που απασχολούν τις κοινωνίες μας. Η κατάσταση δεν θα βελτιωθεί από μόνη της. Για τον λόγο αυτό θεώρησα ιδιαίτερα ενδιαφέρουσα, καθώς ανταποκρίνεται στην πραγματικότητα που βιώνουν οι συμπολίτες μας, την περιγραφή της κατάστασης όπως δίδεται στο σχέδιο δήλωσης που υπέβαλε ο κ. Verhofstadt στο Ευρωπαϊκό Συμβούλιο, το οποίο όμως τα δεκαπέντε κράτη μέλη αποφάσισαν δυστυχώς να μην εγκρίνουν.
<P>
Από την άλλη, λυπούμαι που η χώρα που ασκεί την Προεδρία δεν επέδειξε το ίδιο κριτικό πνεύμα ως προς τη διατύπωση των προς συζήτηση ερωτήσεων. Στο θέμα αυτό, το Ευρωπαϊκό Συμβούλιο δεν είχε φυσικά τίποτε να πει. Οι δύο αντιπρόεδροι της Ομάδας μου, η κ. Kaufmann και η κ. Frahm, θα αναφερθούν στις αμιγώς θεσμικές διαστάσεις της Συνόδου Κορυφής του Λάκεν. Επομένως, εγώ θα ήθελα να επιμείνω σε ένα μόνο θέμα σχετικά με το ζήτημα αυτό. Εάν πρόκειται όντως, όπως αναφέρεται στη δήλωση των δεκαπέντε κρατών μελών, να αξιοποιηθούν οι προσδοκίες των πολιτών για την ανάπτυξη της συλλογιστικής που θα ακολουθηθεί, τότε ο διάλογος δεν μπορεί να ξεχωρίσει, κατά τη γνώμη μου, τα θεσμικά ζητήματα του ευρωπαϊκού σχεδίου από τις πολιτικές κατευθύνσεις που αυτά τα θεσμικά όργανα καλούνται να υλοποιήσουν.
<P>
Σε όσους συμμετείχαν σε συζητήσεις πολιτών στο πλαίσιο των διαβουλεύσεων πριν από το Λάκεν ή έδωσαν προσοχή στα μηνύματα που εκπέμπουν οι μεγάλες κινητοποιήσεις των τελευταίων ημερών στις Βρυξέλλες, γεννήθηκαν πιεστικά ερωτήματα που στην ουσία απουσιάζουν από την ημερήσια διάταξη της Συνέλευσης, όπως την καθόρισε η δήλωση του Λάκεν. Παραδείγματος χάριν, το κοινωνικό ζήτημα με την ευρεία έννοια του όρου θα έπρεπε να οδηγήσει σε συζητήσεις γύρω από τον νέο ρόλο που καλείται να διαδραματίσει το ευρώ και η Ευρωπαϊκή Κεντρική Τράπεζα. Θα έπρεπε να οδηγήσει στην εμβάθυνση των προτάσεων που υποβάλλονται όσον αφορά τις ευρωπαϊκές υπηρεσίες γενικού οικονομικού συμφέροντος. Θα έπρεπε να οδηγήσει στην αμφισβήτηση του δόγματος της ποσόστωσης των δημοσίων δαπανών, στην αναθέρμανση της συλλογιστικής για τη φορολογία επί της κυκλοφορίας κεφαλαίων, στην τόνωση της βούλησης να τεθεί τέλος στο φορολογικό ντάμπινγκ και στους φορολογικούς παραδείσους.
<P>
Η Ένωση δεν πρέπει πια να περιορίζει την οικονομική πολιτική της στην πολιτική του ανταγωνισμού ούτε πρέπει πια να ευθυγραμμίζει τη νομισματική της πολιτική μόνο βάσει των απαιτήσεων των χρηματοπιστωτικών αγορών. Το ζήτημα των πραγματικών δικαιωμάτων των μισθωτών έναντι των μεγάλων ομίλων, όπως και το ζήτημα της ουσιαστικής συμμετοχής των πολιτών στην επεξεργασία των ευρωπαϊκών πολιτικών και στην αξιολόγηση των αποτελεσμάτων τους, συνιστούν επίσης θέμα που δεν μπορεί να αγνοηθεί από την άποψη αυτή, κατά τη γνώμη μου.
<P>
Όλα αυτά τα ζητήματα που μας απασχολούν είναι θεσμικής φύσεως. Μπορούν επομένως να συμπεριληφθούν στα προς συζήτηση θέματα της μελλοντικής Συνέλευσης. Το ίδιο ισχύει και για τη διεύρυνση. Μπορούμε άραγε να διακρίνουμε τη θεσμική πρόκληση που μας καλεί να αντιμετωπίσουμε η ιστορική αυτή προοπτική από τα άλλα κρίσιμα προβλήματα τα οποία οφείλουμε οπωσδήποτε να προβλέψουμε και να αποτρέψουμε; Αρκούν δύο αριθμοί για να κατανοήσουμε το μέγεθος των προκλήσεων που αποσιωπούμε τη στιγμή που θα έπρεπε να τις αντιμετωπίζουμε με κάθε δυνατή διαύγεια και υπευθυνότητα. Το 2004, η Ένωση θα έχει 30% περισσότερους πολίτες, όμως το ΑΕγχΠ της δεν θα αυξηθεί περισσότερο από 4,5%. Ποιες διαρθρωτικές μεταρρυθμίσεις και, κυρίως, ποια πολιτική αλληλεγγύης θα χρειαστούν προκειμένου να αποφευχθούν επικίνδυνες εντάσεις, ώστε να κατορθώσουμε να οικοδομήσουμε τη μεγάλη ευρωπαϊκή οικογένεια όπως την αποκαλεί η δήλωση του Λάκεν;
<P>
Τέλος, οι λίγες γραμμές που το εν λόγω έγγραφο πλαίσιο αφιερώνει στην ΚΕΠΠΑ συνοψίζονται σχεδόν αποκλειστικά, παραθέτω το σχετικό απόσπασμα, "στην ενημέρωση των αποστολών του Πέτερσμπεργκ" , σαν η μόνη εγγύηση της διεθνούς ισχύος της Ευρώπης να είναι η ικανότητά της να εμπλακεί σε πόλεμο. Μπορώ να πω, καθώς είχα την ευκαιρία τις τελευταίες αυτές εβδομάδες να επισκεφθώ πολλές περιοχές του κόσμου, ότι δεν είναι αυτό το πρώτο ζητούμενο. Οι περιοχές αυτές αναμένουν ουσιαστικά από την Ευρώπη να τις βοηθήσει να απαλλαχθούν από την καταπιεστική κηδεμονία της αμερικανικής υπερδύναμης, να μειώσει δραστικά τη μονομερή επιβολή της τάξης, να αναπτύξει μια ευρεία στρατηγική πρόληψης των συγκρούσεων ανταποκρινόμενη έτσι στις ανάγκες της ανάπτυξης, της ισότητας, της αξιοπρεπούς διαβίωσης των πληθυσμών του Νότου, με λίγα λόγια να δώσει μια τελείως διαφορετική ερμηνεία στα γεγονότα της 11ης Σεπτεμβρίου από την ερμηνεία που έδωσε ο Τζορτζ Μπους. Ας τολμήσουμε να ανοίξουμε τα παράθυρα της ΕΕ στην αληθινή ζωή. Ας ξαναδώσουμε σαφές νόημα και κίνητρα στην Ευρώπη. Πιστεύω ότι με τον τρόπο αυτόν η θεσμική δυναμική θα απελευθερωθεί. Έτσι πιστεύω εγώ τουλάχιστον.

<SPEAKER ID=25 NAME="Collins">
Κυρία Πρόεδρε, το Βέλγιο ανέλαβε την Προεδρία της Ευρωπαϊκής Ένωσης σε μία πολύ κρίσιμη στιγμή. Οι τραγικές τρομοκρατικές επιθέσεις τον περασμένο Σεπτέμβρη στην Αμερική κατέδειξαν την ανάγκη προώθησης της συνεργασίας των κρατών μελών της ΕΕ με τους διεθνείς εταίρους μας για την καταπολέμηση των δεινών της διεθνούς τρομοκρατίας. Οι ηγέτες της Ευρωπαϊκής Ένωσης αντιμετώπισαν τις νέες αυτές προκλήσεις με δυναμισμό και αποφασιστικότητα και είμαστε όλοι συλλογικά αποφασισμένοι να αντιμετωπίσουμε τη μάστιγα της τρομοκρατίας.
<P>
Η Ευρωπαϊκή Ένωση διατύπωσε προτάσεις ώστε να αποτραπεί η χρησιμοποίηση των οικονομικών μας συστημάτων για τη νομιμοποίηση εσόδων από παράνομες δραστηριότητες με σκοπό τη χρηματοδότηση τρομοκρατικών δραστηριοτήτων. Πρέπει όλοι να συνεχίσουμε να συνεργαζόμαστε πιο στενά στο μέλλον προκειμένου να διασφαλίσουμε την καταπολέμηση των δύο δεινών, της διεθνούς τρομοκρατίας και του διεθνούς οργανωμένου εγκλήματος.
<P>
Η Σύνοδος Κορυφής του Λάκεν το περασμένο Σαββατοκύριακο είχε να αντιμετωπίσει μία ολόκληρη σειρά πολιτικών θεμάτων μεγάλου εύρους. Σημειώνω με ενδιαφέρον ότι στο τελικό κείμενο της δήλωσης που εξέδωσαν οι αρχηγοί των κρατών της ΕΕ αναφέρεται ότι "Το εγχείρημα της Ευρωπαϊκής Ένωσης έχει επιτύχει, τώρα όμως, πενήντα χρόνια μετά τη σύστασή της, η Ένωση βρίσκεται σε ένα σταυροδρόμι, σε μια καθοριστική στιγμή της ύπαρξής της" . Συμφωνώ απόλυτα με την πολιτική αυτή διαπίστωση. Θα πρέπει να είμαστε βέβαιοι ότι οι οποιεσδήποτε αλλαγές που θα πραγματοποιηθούν στο μέλλον εντός της Ευρωπαϊκής Ένωσης θα συναντήσουν την καλή θέληση και την υποστήριξη των πολιτών της ΕΕ. Το εγχείρημα αυτό είναι πράγματι δύσκολο, όχι μόνο για τις κυβερνήσεις των κρατών της ΕΕ, αλλά και για την Ευρωπαϊκή Επιτροπή, καθώς και για εμάς στο Ευρωπαϊκό Κοινοβούλιο.
<P>
Καθώς αναπτύσσονται στενότερες σχέσεις μεταξύ των κρατών της Ευρωπαϊκής Ένωσης, πρέπει να μπορούμε να εγγυηθούμε ότι οι πολίτες της ΕΕ θα υποστηρίξουν τις νέες αυτές εξελίξεις. Χωρίς την πολιτική υποστήριξη και την καλή θέληση των λαών της Ευρώπης, η ΕΕ θα αποδυναμωθεί ως πολιτική και οικονομική οντότητα. Ελπίζω ότι αυτό θα είναι ένα από τα βασικά ζητήματα με τα οποία θα ασχοληθεί η νέα Συνέλευση, που συγκρότησαν οι ηγέτες της ΕΕ.
<P>
Η Συνέλευση αυτή θα είναι ευρύτατα αντιπροσωπευτική και θα προσφέρει σε όλους τους συμμετέχοντες το χρόνο να αναλογιστούν διεξοδικά ποια κατεύθυνση θα πρέπει να πάρει η Ευρωπαϊκή Ένωση στο άμεσο μέλλον. Η βασική πρόκληση για τους συμμετέχοντες στη Συνέλευση θα είναι να βρουν τον καλύτερο τρόπο να μεταδώσουν το μήνυμα ότι η Ευρωπαϊκή Ένωση είναι μια θετική δύναμη για τους λαούς της Ευρώπης.
<P>
Είμαι υπέρ της Ευρωπαϊκής Ένωσης. Πιστεύω ότι η Ευρωπαϊκή Ένωση έχει συμβάλει στη βελτίωση του βιοτικού επιπέδου στις χώρες της ΕΕ και έχει βελτιώσει την ποιότητα ζωής μας. Δεν είναι όμως όλοι πεπεισμένοι γι' αυτό και πρέπει να πείσουμε εκείνους που διαφωνούν για τα πλεονεκτήματα της ΕΕ. Δεν πρέπει να υποτιμήσουμε τη δυσκολία του εγχειρήματος.
<P>
Το Ευρωπαϊκό Συμβούλιο αποφάσισε να συμμετάσχει στις διεθνείς προσπάθειες για την αποκατάσταση της σταθερότητας και της ειρήνης στο Αφγανιστάν. Πρόκειται για μία σημαντική απόφαση, που επιβεβαιώνει την ετοιμότητα της ΕΕ να παράσχει ανθρωπιστική και αναπτυξιακή βοήθεια στο λαό του Αφγανιστάν. Χαιρετίζω την πολιτική υποστήριξη που παρέχουμε στο θέμα αυτό, αλλά ο χειρισμός οποιωνδήποτε μελλοντικών ενεργειών θα πρέπει να γίνει υπό την αιγίδα συγκεκριμένων εντολών των Ηνωμένων Εθνών.
<P>
Χαιρετίζω επίσης την ισχυρή υποστήριξη που παρείχαν οι ηγέτες της ΕΕ στο ρόλο του Γιασέρ Αραφάτ ως "διαπραγματευτικού εταίρου του Ισραήλ για την εξάλειψη της τρομοκρατίας και την προώθηση της ειρήνης" .
<P>
Οι ηγέτες της ΕΕ ορθώς κάλεσαν τις παλαιστινιακές αρχές να διαλύσουν τα τρομοκρατικά δίκτυα της Χαμάς και της Ισλαμικής Τζιχάντ και να συλλάβουν και να οδηγήσουν στη δικαιοσύνη όλους τους υπόπτους παρόμοιων ενεργειών, βάζοντας τέλος στην ένοπλη ιντιφάντα. Παρομοίως, οι ηγέτες της ΕΕ ορθώς κάλεσαν το Ισραήλ να αποσύρει τις στρατιωτικές του δυνάμεις, να σταματήσει τις εκτελέσεις χωρίς δίκη, να άρει τις απαγορεύσεις και τους περιορισμούς που επιβάλλει στον παλαιστινιακό λαό, να απελευθερώσει τους καταυλισμούς και να τερματίσει τις επιχειρήσεις εναντίον της παλαιστινιακής υποδομής. Χαιρετίζω το γεγονός ότι η Ευρωπαϊκή Ένωση είναι έτοιμη να διαδραματίσει ενεργό ρόλο ως τρίτο μέρος στις επιχειρήσεις παρακολούθησης στην Μέση Ανατολή και πιστεύω ότι η ΕΕ μπορεί και οφείλει να διαδραματίσει δυναμικότερο ρόλο σε οποιεσδήποτε μελλοντικές συνομιλίες στην περιοχή της Μέσης Ανατολής.

<SPEAKER ID=26 NAME="Bonde">
DA) Κυρία Πρόεδρε, η μητέρα μου με έμαθε ότι πρέπει να σωπαίνω αν δεν έχω τίποτα καλό να πω, αλλά τότε πώς να σχολιάσω την επιλογή των κκ. Giscard d' Estaing, Amato και Dehaene ως επικεφαλής της Συνέλευσης; Θα μπορούσα να επαινέσω τον διορισμό των τριών σοφών μάγων με το μεγαλοπρεπές παρελθόν, το οποίο αποτελεί ζηλευτό μήνυμα στους κινέζους ηγέτες για το πώς προωθούμε τις γυναίκες και τους νέους στην Ευρωπαϊκή Ένωση. Τι λένε οι γυναίκες και οι νέοι των λαών μας όταν βλέπουν ότι το μέλλον της Ένωσης θα διαμορφωθεί τελικά από τους ανθρώπους που ευθύνονται για το γεγονός ότι το μεγαλύτερο μέρος των νόμων μας σήμερα ψηφίζονται από υπαλλήλους και υπουργούς κεκλεισμένων των θυρών;
<P>
Η Ομάδα μου προσδοκεί ότι η Συνέλευση θα αποκτήσει τους ηγέτες του μέλλοντος και ότι θα ανοίξει τις τάξεις της και για το άλλο μισό των εκλογέων, οι οποίοι ψήφισαν "όχι" στα δημοψηφίσματα στη Γαλλία, τη Δανία, την Ιρλανδία και οι οποίοι θα είχαν ψηφίσει "όχι" και σε άλλα κράτη εάν οι ηγέτες τους είχαν τολμήσει να τους ρωτήσουν. Οι επικριτές της Ένωσης, οι ευρωρεαλιστές, πρέπει να έχουν τουλάχιστον μία θέση σε κάθε εθνική αντιπροσωπεία, και θέλω να ευχαριστήσω τον κ. Verhofstadt που στήριξε αυτή την απαίτηση όταν συναντήθηκε μαζί του η SOS-Δημοκρατία. Ο δανός πρωθυπουργός έχει ήδη προσφέρει στους δανούς επικριτές της Ένωσης μία θέση. Η συνέλευση πρέπει να επεξεργαστεί δύο κείμενα, ένα Σύνταγμα, το οποίο είναι αυτό που επιθυμεί η πλειοψηφία, και μια συμφωνία μεταξύ ανεξάρτητων εθνών τα οποία συνεργάζονται σε διασυνοριακά θέματα που δεν μπορούν να επιλυθούν από το κοινοβούλιο του κάθε κράτους.
<P>
Οι δύο προτάσεις μπορούν στη συνέχεια να τεθούν σε ένα καθοδηγητικό δημοψήφισμα σε όλα τα κράτη μέλη, ώστε οι πολιτικοί μας να δουν τι είναι αυτό που επιθυμούν οι πολίτες προτού συγκαλέσουν την επίσημη Διακυβερνητική Διάσκεψη που θα έχει στόχο την τροποποίηση των ισχυουσών συνθηκών. Οι δύο προτάσεις πρέπει να διαμορφωθούν ως ολοκληρωμένα σχέδια, τα οποία θα μπορούν να ψηφιστούν εάν το θέλουμε. Η Συνέλευση πρέπει λοιπόν να εργαστεί σε βάθος και να αποκτήσει τους απαραίτητους ειδικούς που θα βοηθήσουν τόσο με τη θέση της πλειοψηφίας όσο και με τη θέση της μειοψηφίας. Τα δύο σχέδια πρέπει παράλληλα να συζητηθούν στα εθνικά κοινοβούλια και σε δημόσιες συζητήσεις σε κάθε κράτος μέλος. Ο αντικαταστάτης της Συνθήκης του Αμστερνταμ δεν πρέπει να μας ενσκήψει ως έκπληξη αλλά ως το αποτέλεσμα μιας δημοκρατικής διαδικασίας. Η δημοκρατική διαδικασία είναι αναμφισβήτητα εξίσου σημαντική όσο και το περιεχόμενο, διότι δεν είναι μόνο το μέλλον των κκ. Amato, Dehaene και Giscard που διακυβεύεται, αλλά το μέλλον όλων των Ευρωπαίων.

<SPEAKER ID=27 LANGUAGE="FR" NAME="Dupuis">
Κυρία Πρόεδρε, θα ήθελα και εγώ επίσης να ευχαριστήσω θερμά τη βελγική Προεδρία, τον κ. Verhofstadt και τον κ. Michel, κυρίως γιατί μερίμνησαν, νομίζω, να μείνουν ανοιχτά όλα τα ενδεχόμενα όσον αφορά αυτή τη Συνέλευση. Διακρίνω μάλιστα ιδίως πίσω από ένα από τα ζητήματα αυτά, το ζήτημα της άμεσης εκλογής του Προέδρου της Επιτροπής, το σημαντικό και επίπονο έργο που επιτέλεσε η βελγική Προεδρία. Νομίζω, ωστόσο, ότι δεν πρέπει να λησμονούμε, και αναφέρομαι επίσης στους συναδέλφους μου, τον στόχο μας, και μέσα και πίσω από το ζήτημα της τρομοκρατίας, ένα ζήτημα που έχει ήδη αποσιωπηθεί, μάλιστα, δεν συμφωνώ μαζί σας, κύριε Lannoye, υπήρχε μια παράγραφος που, νομίζω, λόγω των πιέσεων που άσκησαν τα μέλη της βρετανικής αντιπροσωπείας, αποσύρθηκε, η οποία κρατούσε αποστάσεις από τη στάση των Αμερικανών. Νομίζω ότι λησμονήσαμε ήδη ότι η τρομοκρατία είναι διεθνές φαινόμενο, λησμονήσαμε ότι δεν υπάρχει μόνο το Αφγανιστάν των Ταλιμπάν, αλλά ότι υπάρχει επίσης η Συρία, το Ιράκ, η Σομαλία, η Βόρεια Κορέα, όμως, κυρίως, λησμονήσαμε ότι η κύρια αποκάλυψη της 11ης Σεπτεμβρίου είναι ότι η τρομοκρατία γεννιέται και θεριεύει στη δικτατορία, σε δικτατορικά καθεστώτα. Τα έχουμε ήδη λησμονήσει όλα αυτά και μάλιστα, κατά την τελευταία σύνοδο εγκρίναμε χωρίς κανένα δισταγμό τη συμφωνία σύνδεσης με την Αίγυπτο, χωρίς να δώσουμε σημασία στις επιφυλάξεις που διατυπώθηκαν και στα αιτήματα περί συμπληρωματικής ενημέρωσης για αρκετές περιπτώσεις σοβαρών παραβιάσεων των ανθρωπίνων δικαιωμάτων και σήμερα μάλιστα. Θα ήθελα επίσης να ευχαριστήσω την Πρόεδρό μας, ο πρόεδρος Poettering υπενθύμισε τον θετικό ρόλο που τελευταία διαδραμάτισε στην υπόθεση του στρατηγού Massoud, η Πρόεδρός μας είχε καλέσει σήμερα την κ. Sihem Ben Sedrine, η οποία, εξαιτίας των ποταπών, απαράδεκτων, άθλιων ενεργειών αυτής της δικτατορίας που ενισχύεται μέρα με τη μέρα, δεν θα μπορέσει να είναι παρούσα στην υποδοχή που είχε οργανώσει προς τιμήν της η Πρόεδρος του Κοινοβουλίου μας.
<P>
Αυτή είναι η πραγματικότητα αυτών των δικτατοριών που ευθύνονται για την ανάπτυξη της τρομοκρατίας. Δεν κάνουμε τίποτε για να την αντιμετωπίσουμε και μάλιστα έχουμε ήδη λησμονήσει το δίδαγμα της 11ης Σεπτεμβρίου. Θέλω να ελπίζω τουλάχιστον ότι ο επόμενος Πρόεδρος ή η επόμενη Πρόεδρος του Κοινοβουλίου μας θα επαναλάβει την πρόσκληση αυτή που απηύθυνε η Πρόεδρός μας, η κ. Nicole Fontaine, και ελπίζω ότι το Κοινοβούλιό μας θα σταθεί επιτέλους στο ύψος των στόχων και των φιλοδοξιών του, για την Τυνησία, για τους δημοκράτες της Τυνησίας, για τους δημοκράτες της Αιγύπτου, για όλους τους δημοκράτες, ιδίως των αραβικών χωρών.

<SPEAKER ID=28 LANGUAGE="NL" NAME="Thyssen">
 - (NL) Κυρία Πρόεδρε, γνωρίζουμε όλοι, εδώ και καιρό, ότι η Διακυβερνητική Διάσκεψη, από μόνη της δεν αποτελεί καλή μέθοδο για να αναλάβουμε μία σημαντική τροποποίηση των Συνθηκών. Είναι ελπιδοφόρο το γεγονός ότι στη Σύνοδο Κορυφής του Λάκεν συμφωνήθηκε ένας άλλος τρόπος εργασίας. Η Συνέλευση έχει λάβει σάρκα και οστά και η ημερήσια διάταξή της είναι κατά πολύ ευρύτερη από τα τέσσερα σημεία που τέθηκαν στη Νίκαια. Αυτή είναι μία υπηρεσία που πρόσφερε η βελγική Προεδρία και για αυτό θα ήθελα να την συγχαρώ.
<P>
Ακόμη, η ποιότητα της τριανδρίας που θα καθοδηγήσει τη Συνέλευση και το Προεδρείο της προσφέρει προοπτικές. Κανένας ελπίζω ότι δεν θα μου προσάψει το γεγονός ότι εγώ βασίζω την εμπιστοσύνη μου σε αυτή την ηγεσία, κυρίως, στην παρουσία στην τριανδρία του πρώην Πρωθυπουργού και μέλους του ίδιου κόμματος με εμένα, του κ. Jean-Luc Dehaene.
<P>
Κυρία Πρόεδρε, η δήλωση του Λάκεν περιλαμβάνει περισσότερες από 60 μη ρητορικές ερωτήσεις. Αν και όποιος ασχολείται με την Ευρώπη γνωρίζει ήδη από το Αμστερνταμ και, στην πραγματικότητα, ήδη από τα Ιωάννινα, ποιες είναι αυτές οι ερωτήσεις, φυσικά κανείς δεν προσδοκούσε πλήρεις και ολοκληρωμένες απαντήσεις. Αλλά πολλοί περιμέναμε ορισμένες οδηγίες, οι οποίες λείπουν κάπως από αυτή τη δήλωση του Λάκεν: δεν υπάρχει ούτε η παραμικρή ένδειξη για μία πολιτική συμφωνία μεταξύ των αρχηγών κρατών και κυβερνήσεων σχετικά με την κατεύθυνση, την οποία πρέπει να λάβει στο μέλλον η Ευρώπη. Στην πραγματικότητα, κατά το βελγικό τρόπο, θα μπορούσα να το διατυπώσω ως εξής: ο Verhofstadt θέτει τις ερωτήσεις και ο Dehaene πρέπει να φροντίσει για τις απαντήσεις.
<P>
Κυρία Πρόεδρε, έχω ακόμη τρεις ερωτήσεις προς την Προεδρία του Συμβουλίου, για τις οποίες θα επιθυμούσα να λάβω απαντήσεις.
<P>
Πρώτον: πιστεύετε, κύριε Πρόεδρε του Συμβουλίου, ότι με αυτή τη δήλωση του Λάκεν και με τη Συνέλευση μπορείτε να εμβαθύνετε περισσότερο την Ευρωπαϊκή Ένωση, τουλάχιστον παράλληλα με το πρώτο κύμα της διεύρυνσης;
<P>
Δεύτερον: αναμένετε ότι τα εθνικά κοινοβούλια, τα οποία εξάρτησαν την επικύρωση της τόσο απογοητευτικής δήλωσης της Νίκαιας από το περιεχόμενο της δήλωσης του Λάκεν, θα μπορέσουν να προβούν τώρα ταχέως στην επικύρωση της Νίκαιας;
<P>
Τρίτον: είναι μία εξαιρετική ιδέα να δημοσιευτεί η δήλωση του Λάκεν σε δεκάδες ευρωπαϊκές εφημερίδες, αλλά δεν φοβάστε ότι οι άνθρωποι θα επιθυμούσαν επίσης απαντήσεις στις ερωτήσεις και συγκεκριμένες πολιτικές πράξεις πριν αισθανθούν πραγματικά άνετα στην όλο και μεγαλύτερη Ευρώπη;
<P>
Ακόμη, τέλος, το εξής, κύριε Πρόεδρε: στην αρχή της βελγικής Προεδρίας σας είχα ζητήσει τη σύγκληση μιας διάσκεψης κορυφής των ΜΚΟ, λίγες εβδομάδες πριν από το Λάκεν. Τότε, σε εκείνη τη συνεδρίαση δεν είχα λάβει απάντηση εκ μέρους σας, αλλά αυτή η διάσκεψη πραγματικά διοργανώθηκε. Αυτό ήταν, επομένως, ένα θέμα πράξεων και όχι λόγων. Το είχαμε ξεσυνηθίσει αυτό στο Βέλγιο τον τελευταίο καιρό και ήταν μια ευχάριστη έκπληξη και σας ευχαριστώ για αυτό.

<SPEAKER ID=29 NAME="Martin, David W">
Κύριε Πρόεδρε, ένα από τα συμπεράσματα της δήλωσης του Λάκεν είναι πως οι πολίτες αισθάνονται ότι συχνά συνάπτονται συμφωνίες κεκλεισμένων των θυρών και χωρίς δημοκρατικό έλεγχο. Το συμπέρασμα αυτό θα μπορούσε να αφορά όλες τις Συνόδους Κορυφής, οι οποίες συχνά διεξάγονται μυστικά και μακριά από το δημόσιο έλεγχο μέχρι τέλους. Ένας εύκολος τρόπος για να διορθωθεί αυτή η διαδικασία θα ήταν να διασφαλίσουμε ότι οι εκπρόσωποι του Ευρωπαϊκού Κοινοβουλίου, καθώς και της Ευρωπαϊκής Επιτροπής, θα παρευρίσκονται καθ' όλη τη διάρκεια της συνόδου και δεν θα τους ζητείται να αποχωρήσουν μετά τα απεριτίφ. Θα ήθελα, ωστόσο, να συγχαρώ και εγώ τον Προεδρεύοντα του Συμβουλίου για τον τρόπο που διαχειρίστηκε τη Σύνοδο Κορυφής. Είχε απόλυτο δίκιο που δεν επέτρεψε την παρεκτροπή της συνάντησης σε αντιδικία ως προς την έδρα των υπηρεσιών, αλλά προσπάθησε να φέρει στο προσκήνιο πιο σημαντικά θέματα.
<P>
Η δήλωση του Λάκεν δικαίως αναφέρεται στη διπλή πρόκληση που έχει να αντιμετωπίσει η Ευρωπαϊκή Ένωση. Η Ομάδα μου μού ζήτησε να επικεντρωθώ στα εσωτερικά θέματα, και ιδιαίτερα στο θέμα της διακυβέρνησης, αλλά θα ήθελα να πω λίγα μόνο λόγια για την εξωτερική πρόκληση. Στη δήλωση δικαίως, φυσικά, αναφέρεται ότι δεν πρέπει να υπάρξει καμία υποχώρηση στον αγώνα κατά όλων εκείνων που χρησιμοποιούν τον τρόμο και τη βία. Για μένα, ωστόσο, η ουσιαστική δύναμη της δήλωσης έγκειται στην ευρύτερη σύσταση ότι η Ευρωπαϊκή Ένωση αντιμετωπίζει με σοβαρότητα τον αγώνα κατά της φτώχειας και του αποκλεισμού. Υποστηρίζω απόλυτα τον στόχο που διατυπώνεται στη δήλωση για "ένταξη της παγκοσμιοποίησης σε ένα ηθικό πλαίσιο" . Όπως θα το έθετε ο Τόνυ Μπλερ - "Πάταξη της τρομοκρατίας, αλλά και πάταξη των αιτίων της τρομοκρατίας" .
<P>
Ο βασικός στόχος του Κοινοβουλίου στο Λάκεν ήταν να ξεκινήσουν οι εργασίες της Συνέλευσης με ένα ευρύ θεματολόγιο. Είναι κρίμα που η ηγεσία της Συνέλευσης δεν χαρακτηρίζεται από παρόμοια ευρύτητα. Τρεις άνδρες μιας κάποιας ηλικίας. Κατά την άποψή μου, το γεγονός αυτό στέλνει λάθος μηνύματα.
<P>
(Χειροκροτήματα)
<P>
Είναι όλοι άξιοι, ο καθένας ξεχωριστά, αλλά συλλογικά δεν αντιπροσωπεύουν επαρκώς την πολυμορφία των ταλέντων που συγκροτούν την Ευρώπη και αναρωτιέμαι, ιδίως, με ποιο τρόπο η επιλογή αυτή αποδεικνύει την υποτιθέμενη δέσμευση της ΕΕ για ενσωμάτωση της έννοιας της ισότητας των ευκαιριών μεταξύ των δύο φύλων;
<P>
(Χειροκροτήματα) Επιτύχαμε όμως, τουλάχιστον, τη συγκρότηση της Συνέλευσης, και είναι πλέον δική μας ευθύνη να ανταποκριθούμε στο ρόλο μας ώστε να λειτουργήσει σωστά, και να εντάξουμε τους πολίτες της ΕΕ στο διάλογο για το μέλλον της Ευρώπης.
<P>
Για να δρέψουμε, όμως, τους όποιους καρπούς της Συνέλευσης θα πρέπει να περιμένουμε πολύ μετά το 2004. Ο στόχος, όμως, της δήλωσης του Λάκεν για χρηστή διακυβέρνηση, δηλαδή καλύτερη επικοινωνία με τους πολίτες, μείωση της γραφειοκρατίας και αποτελεσματικότερη και αποδοτικότερη επιδίωξη των στόχων μας, δεν μπορεί να περιμένει. Το Λάκεν δεν πρέπει να χρησιμοποιηθεί ως δικαιολογία για μετάθεση της ανάληψης δράσης όσον αφορά τη διακυβέρνηση, αλλά πρέπει να δώσει μία νέα ώθηση για μεταρρυθμίσεις που δεν απαιτούν αλλαγές στις συνθήκες.
<P>
Τρεις τομείς, ιδιαίτερα, απαιτούν άμεση ανάληψη δράσης:
<P>
Πρώτον, πρέπει να συνεχιστεί η μεταρρύθμιση των οργανωτικών δομών του προσωπικού και των διοικητικών διαδικασιών εντός της Επιτροπής. Υπάρχει ανάγκη για υποστήριξη με μεγαλύτερη προβολή σε υψηλότερο πολιτικό επίπεδο για τη συνέχιση του έργου της μεταρρύθμισης της Επιτροπής σε μια δημόσια υπηρεσία πρώτης γραμμής.
<P>
Δεύτερον, το ίδιο το Ευρωπαϊκό Κοινοβούλιο πρέπει να αλλάξει τις μεθόδους εργασίας του. Πιστεύω ότι ανταποκρινόμαστε σωστά στις νομοθετικές, δημοσιονομικές και ελεγκτικές μας αρμοδιότητες, αλλά κανένα Κοινοβούλιο δεν μπορεί να εργάζεται στο σκοτάδι. Με τη μεταρρύθμιση των μεθόδων εργασίας μας ώστε να γίνουμε ένα πιο ζωντανό και πιο ουσιαστικό κοινοβουλευτικό όργανο, μπορούμε να ρίξουμε λίγο φως στο ρόλο μας ως φωνή του λαού στο πλαίσιο της κοινοτικής διαδικασίας λήψης αποφάσεων.
<P>
Τρίτον, πρέπει να επιτευχθεί πρόοδος όσον αφορά τη βελτίωση του κανονιστικού πλαισίου. Επισημαίνω τα συμπεράσματα της Προεδρίας, όπου χαιρετίζεται η έκθεση της ομάδας Mandelkern σχετικά με την ποιότητα των κανονιστικών ρυθμίσεων και την ανακοίνωση της Επιτροπής για την απλοποίηση του κανονιστικού πλαισίου καθώς και το αίτημα για ένα σχέδιο δράσης για το πρώτο εξάμηνο του 2002.
<P>
Το Ευρωπαϊκό Κοινοβούλιο, στην έκθεση που εκπόνησε η Sylvia Kaufmann, ζήτησε τη σύσταση μιας διοργανικής ομάδας εργασίας για τη βελτίωση του κανονιστικού πλαισίου. Με την επιφύλαξη όσων συμφωνήθηκαν στο Λάκεν, ελπίζω ότι η ισπανική Προεδρία θα επανεξετάσει αυτό το θέμα και θα συστήσει μία ομάδα εργασίας με εντολή να καταλήξει σε σχέδιο διοργανικής συμφωνίας και σε ένα σχέδιο δράσης που θα έχει την αποδοχή και των τριών οργάνων, τα οποία θα μπορέσουν να παρουσιαστούν στο Ευρωπαϊκό Συμβούλιο της Σεβίλλης τον επόμενο Ιούνιο.
<P>
Θα πρέπει να γίνει σαφές ότι, εάν δεν υπάρξει συμφωνημένο σχέδιο, η εναλλακτική λύση θα είναι ένας ανταρτοπόλεμος, όπου το Κοινοβούλιο δεν θα έχει άλλη δυνατότητα από το να υπερασπίσει τα δικαιώματά του. Εάν γίνει αυτό, θα οδηγηθούμε σε μία διαρκή διαμάχη, όπου το Κοινοβούλιο θα υπερασπίζεται το δικαίωμά του ως συννομοθετικό όργανο, στη μία πρόταση μετά την άλλη. Η Συνέλευση έχει τη δυνατότητα μεταρρύθμισης των θεσμικών μας οργάνων, ανανέωσης των στόχων μας και επανασύνδεσης της Ευρώπης με τους πολίτες μας, αλλά τίποτε από όλα αυτά δεν θα πρέπει να περιμένει μέχρι το 2004: η διαδικασία πρέπει να ξεκινήσει τώρα.

<SPEAKER ID=30 NAME="Duff">
Κύριε Πρόεδρε, θα ήθελα και εγώ να συγχαρώ τους προεδρεύοντες της Επιτροπής και του Συμβουλίου για τη συμβολή τους στην επίτευξη της συμφωνίας στο Λάκεν. Το γεγονός ότι κατάφεραν έναν Βρετανό Πρωθυπουργό να υπογράψει υπέρ της προοπτικής δημιουργίας ενός ομοσπονδιακού συντάγματος είναι εξαιρετικό επίτευγμα. Σίγουρα δεν έχει προηγούμενο. Φοβάμαι όμως ότι το μέγεθος του βήματος αυτού θα χρειαστεί ενίσχυση και προέκταση για να χωρέσει ο κ. Valιry Giscard d' Estaing και το περιβάλλον του. Ο ευρωπαίος πολίτης θα αισθάνεται πραγματικά προνομιούχος με ένα τόσο μεγαλοπρεπές Προεδρείο στην υπηρεσία του. Σας ευχαριστώ για τα 60 περίπου ερωτήματα. Για να είμαι ειλικρινής, θα ήθελα περισσότερα.
<P>
Καταρχάς, δεν αναφέρεται τίποτα για την ενίσχυση των αρμοδιοτήτων του Δικαστηρίου. Κατά δεύτερον, δεν αναφέρεται τίποτα για την κατάργηση του συστήματος της ειδικής πλειοψηφίας στο Συμβούλιο. Τρίτον, δεν αναφέρεται τίποτα για την ενίσχυση του ρόλου των περιφερειών στο πλαίσιο του πολιτικού συστήματος της Ένωσης και, τέταρτον και τελευταίο, θα ήταν ευπρόσδεκτη μια κάποια αυτοκριτική ως προς τη λειτουργία και το έργο του ίδιου του Ευρωπαϊκού Συμβουλίου. Ευτυχώς όμως, έχουμε στη διάθεσή μας μία πραγματικά πλουραλιστική διαδικασία - μία συναρπαστική και πρωτόγνωρη διαδικασία - και διατηρούμε το δικαίωμα εντός της Συνέλευσης να θέτουμε στον εαυτό μας ερωτήματα. Θα εκμεταλλευτούμε αυτή την ελευθερία.

<SPEAKER ID=31 LANGUAGE="NL" NAME="Staes">
 - (NL) Κυρία Πρόεδρε, επιτρέψτε μου αυτήν την εποχή του πολέμου να αρχίσω χρησιμοποιώντας στρατιωτική ορολογία.
<P>
Κύριε Πρωθυπουργέ, κατά τους παρελθόντες έξι μήνες ήσασταν ένα είδος υποστράτηγου της Ευρώπης, από κοινού με τους συναδέλφους σας της ομοσπονδιακής κυβέρνησης και των περιφερειακών κυβερνήσεων. Δυστυχώς, στην πραγματικότητα, ήσασταν ένας υποστράτηγος ενός μεξικανικού στρατού: ενός μεξικανικού στρατού, όπου τα κράτη μέλη συχνά αρνούνταν να ακολουθήσουν τις εντολές, όπου πολλά κράτη μέλη συχνά διαπραγματευόντουσαν κατά βούληση και επιθυμούσαν να ακολουθήσουν τον δρόμο τους, όπου τα κράτη μέλη εργάζονταν μόνο για τα δικά τους συμφέροντα και θεωρούσαν έντονα τον κρατικό εθνικισμό σημαντικότερο από το γενικό ευρωπαϊκό συμφέρον.
<P>
Θα παρατηρήσατε, κύριε Πρωθυπουργέ, ότι τους προηγούμενους έξι μήνες εμείς ασχολούμασταν εδώ καθημερινά με τις υποθέσεις μας. Σας τιμά το γεγονός ότι στο Λάκεν καταφέρατε κάπως να βάλετε τάξη σε αυτόν τον μεξικανικό στρατό. Αλλά το Συμβούλιο δεν είναι μόνο ένας μεξικανικός στρατός· είναι, επίσης, μία ομάδα πωλητών χαλιών: ήθελαν το βράδυ του Σαββάτου γρήγορα να λύσουν το πρόβλημα των εδρών, σαν πραγματικοί πωλητές χαλιών. Σας τιμά και πάλι, κύριε Πρωθυπουργέ, το γεγονός ότι θέσατε τέλος σε αυτό.
<P>
Επειδή, πράγματι, εμείς δεν επιθυμούμε πια τις κλειστές αίθουσες, δεν επιθυμούμε πια τις κλειστές συνεδριάσεις μεταξύ υπαλλήλων, διπλωματών και των 15 αρχηγών κυβερνήσεων. Επιθυμούμε μία ανοιχτή μέθοδο, επιθυμούμε μία ελπιδοφόρο μέθοδο που θα προσφέρει μία ευκαιρία στη Συνέλευση, επιθυμούμε να ανοίξουμε τις πόρτες και να φυσήξει ένας νέος άνεμος.
<P>
Θέσατε τα σωστά ερωτήματα στη Συνέλευση. Δηλώσατε ορθά ότι η συζήτηση πρέπει να περιστρέφεται γύρω από τον καταμερισμό των αρμοδιοτήτων στα διάφορα επίπεδα πολιτικής. Ορθά θέσατε το ερώτημα μήπως θα ήταν προτιμότερο η καθημερινή εφαρμογή της πολιτικής της Ένωσης να επαφίεται στις περιφέρειες, όπου το Σύνταγμα προβλέπει κάτι τέτοιο.
<P>
Αλλά, κύριε Πρωθυπουργέ, θα μπορούσα να ασκήσω και κάποια κριτική; Δεν θέσατε, για παράδειγμα, το ερώτημα πώς είναι δυνατό συνταγματικές περιφέρειες, όπως η Φλάνδρα, η Βαλλονία, η Χώρα των Βάσκων, η Καταλονία, η Σκωτία και η Ουαλία, να μπορούν σαφώς να συμμετάσχουν στην ευρωπαϊκή λήψη αποφάσεων. Κατ' αυτόν τον τρόπο, αγνοήσατε τις απαιτήσεις του συναδέλφου σας στο κόμμα κ. Patrick Dewael, του Πρωθυπουργού της Φλάνδρας, ο οποίος τον Μάιο και τον Οκτώβριο μαζί με 50 συναδέλφους δημοσίευσε ένα σημαντικό σχετικό έγγραφο.
<P>
Όσον αφορά τη σύνθεση της Συνέλευσης, έχω τρεις παρατηρήσεις. Πρώτον: μία τριανδρία χωρίς έστω μία γυναίκα, είναι θετικό αυτό στην εποχή μας; Όχι, κύριε Πρωθυπουργέ. Δεύτερον: γίνεται λόγος για μία έλλειψη ισορροπίας στη σύνθεση της Συνέλευσης μεταξύ, αφενός, των μελών του Ευρωπαϊκού Κοινοβουλίου και, αφετέρου, των μελών των εθνικών κοινοβουλίων. Νομίζω ότι, εν προκειμένω, διαπράξατε ένα σφάλμα, ότι το Συμβούλιο διέπραξε ένα σφάλμα: νομίζω ότι το Ευρωπαϊκό Κοινοβούλιο είναι το κατεξοχήν όργανο στο οποίο κυριαρχεί η ευρωπαϊκή σκέψη και το γενικό ευρωπαϊκό συμφέρον και ότι, εν προκειμένω, χάσατε μία ευκαιρία. Τέλος, όσον αφορά τη σύνθεση της Συνέλευσης, οι εκπρόσωποι των συνταγματικών περιφερειών δεν μπορούν να λάβουν μέρος άμεσα στη Συνέλευση. Πρέπει να την παρακολουθούν ως παρατηρητές, μέσω της Επιτροπής των Περιφερειών, και αυτό το βρίσκω λυπηρό.
<P>
Ωστόσο, κύριε Πρωθυπουργέ, μπορείτε να είστε βέβαιος ότι εγώ και το κόμμα μου, με τους εννέα εκπροσώπους της Ευρωπαϊκής Ελεύθερης Συμμαχίας, θα συμβάλουμε εποικοδομητικά σε αυτή τη Συνέλευση, επειδή η Ευρώπη δεν πρέπει να σαλαμοποιηθεί, αλλά η Ευρώπη πρέπει να παραμείνει ένα λαμπερό διαμάντι με πολλές επιφάνειες, με επιφάνειες πολυποίκιλες, με τη δική της ταυτότητα, επειδή τότε μόνο το ευρωπαϊκό διαμάντι μπορεί να λάμπει στον ευρωπαϊκό διάκοσμο.

<SPEAKER ID=32 LANGUAGE="DE" NAME="Kaufmann">
Κύριε Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, με τη δήλωση του Λάκεν για τη σύγκληση της Συνέλευσης, η Σύνοδος Κορυφής έλαβε μια απόφαση ιστορικής σημασίας για το μέλλον της Ευρωπαϊκής Ένωσης. Είναι ιδιαίτερα σημαντικό το γεγονός ότι κανένα από τα πολυάριθμα ανοικτά πολιτικά ζητήματα για το μέλλον της Ευρωπαϊκής Ένωσης δεν χαρακτηρίστηκε ως ταμπού και με την εντολή της Συνέλευσης μπορεί συγχρόνως να συνδεθεί η έναρξη μιας ευρωπαϊκής συνταγματικής διαδικασίας. Ως εκ τούτου, η σύγκληση της Συνέλευσης αποτελεί επίσης τον ακρογωνιαίο λίθο της ευρωπαϊκής πολιτικής, επειδή χάρη σε αυτήν ανήκουν, ευτυχώς, πλέον στο παρελθόν, άπαξ και δια παντός, η πολιτική της μυστικής διπλωματίας κεκλεισμένων θυρών, οι αδιαφανείς διαδικασίες κατά τη λήψη των αποφάσεων και το παζάρεμα κατά τη διάρκεια των μαραθώνιων συνεδριάσεων αργά μετά τα μεσάνυχτα, όπως συνέβη πρόσφατα στη Σύνοδο Κορυφής της Νίκαιας!
<P>
Δεν θα πρέπει, κατά την άποψή μου, να υπερεκτιμηθεί το γεγονός ότι η Συνέλευση αποτελείται κατά πλειοψηφία από δημοκρατικά εκλεγμένους βουλευτές των εθνικών κοινοβουλίων και του Ευρωπαϊκού Κοινοβουλίου, ότι συνεδριάζουν δημοσίως και διεξάγουν διάλογο με διαφόρους φορείς της κοινωνίας των πολιτών, ούτε ότι οι υποψήφιες προς ένταξη χώρες συμμετέχουν στην επεξεργασία των προτάσεων για τη μέχρι σήμερα ριζικότερη μεταρρύθμιση της Ευρωπαϊκής Ένωσης. Με τη Συνέλευση αυτή υπάρχει όντως η δυνατότητα να υπάρξει αντιπαράθεση επιχειρημάτων σε πανευρωπαϊκό επίπεδο και να διεξαχθεί ευρεία δημόσια συζήτηση για το μέλλον της Ένωσης.
<P>
Επειδή όμως μια τέτοια συζήτηση θα είναι ζωντανή μόνο εάν συζητηθούν ανοιχτά τα υπέρ και τα κατά, επιθυμώ να θίξω εκ νέου μια θέση του Κοινοβουλίου, δηλαδή την απαίτηση για κατοχύρωση του πολιτικού πλουραλισμού όσον αφορά τη σύνθεση της Συνέλευσης. Η επιλογή εκείνων, οι οποίοι πρόκειται να εκπροσωπήσουν τις χώρες τους, τα εθνικά τους κοινοβούλια ή το Ευρωπαϊκό Κοινοβούλιο, αποκτά στο συγκεκριμένο πλαίσιο ιδιαίτερη σημασία, ενώ πρέπει να διασφαλιστεί ότι στη Συνέλευση δεν θα ανήκουν μόνο εκπρόσωποι των μεγάλων ευρωπαϊκών κοινοβουλευτικών ομάδων. Η ποικιλία απόψεων πρέπει να γίνει πραγματικότητα, επειδή η Ευρωπαϊκή Ένωση βρίσκεται όντως σε ένα μεταίχμιο, και το τελικό αποτέλεσμα των προτάσεων που πρόκειται να είναι το αντικείμενο επεξεργασίας στη Συνέλευση πρέπει όντως να αντικατοπτρίζει μία κοινά αποδεκτή ευρωπαϊκή θέση για το μέλλον της Ευρώπης.
<P>
Η επιτυχία της Συνέλευσης και, εν τέλει, η μελλοντική ικανότητα δράσης της Ευρωπαϊκής Ένωσης θα εξαρτηθεί σε καθοριστικό, κατά την άποψή μου, βαθμό από το εάν επιτευχθεί συνολικά ο εκδημοκρατισμός της Ευρωπαϊκής Ένωσης και ενισχυθούν τα ατομικά δικαιώματα των πολιτών. Έχω την αίσθηση και ελπίζω ότι η Συνέλευση με την αφοσιωμένη εργασία όλων των μελών της θα αναπτύξει ως ανεξάρτητος οργανισμός κατά τη διάρκεια των διαβουλεύσεών της αυτόνομη πολιτική δυναμική, ούτως ώστε η επόμενη Διακυβερνητική Διάσκεψη να μην είναι πλέον σε θέση να αγνοήσει τις προτάσεις της Συνέλευσης.
<P>
(Χειροκροτήματα)

<SPEAKER ID=33 LANGUAGE="IT" NAME="Angelilli">
Κύριε Πρόεδρε, η εβδομάδα που πέρασε ήταν μια αποφασιστική εβδομάδα για το μέλλον της Ευρώπης. Καταρχάς επετεύχθη η συμφωνία για το ευρωπαϊκό ένταλμα σύλληψης, μια σημαντική και λεπτή συμφωνία που πρέπει να θεωρηθεί ως ένα πρώτο βήμα, το οποίο θα ενισχυθεί στο πλαίσιο ενός ευρύτερου, βαθύτερου και πιο συμμετοχικού πολιτικού και θεσμικού προγράμματος. Στο Λάκεν άρχισε προπάντων να παίρνει μορφή η πολιτική και συνταγματική Ευρώπη στην οποία πιστεύουμε ακράδαντα. Η ιδέα ότι η Ευρώπη ήταν καταδικασμένη να παραμείνει μόνον η ένωση της γεωργίας και των εμπορευμάτων ή μόνον η οικονομική και νομισματική ένωση άρχισε να δύει. Αρχίζει επιτέλους μια νέα φάση: μια φάση συναρπαστική, μια φάση θεμελίωσης και συμμετοχής, όπου πρέπει να οικοδομήσουμε την ευρωπαϊκή πολιτική ενότητα, διαφυλάσσοντας τις εθνικές ταυτότητες και ιδιαιτερότητες. Οι διαφορές μάς ενώνουν. δεν πρέπει να εκλαμβάνονται ως στοιχείο διαίρεσης μεταξύ των ευρωπαϊκών λαών, αλλά αντιθέτως αποτελούν δείκτη ενός πολύτιμου κοινωνικού και πολιτιστικού πλούτου. Πράγματι, η δύναμη της Ευρώπης είναι ακριβώς η δύναμη ενός χιλιετούς πολιτισμού διαφορετικότητας και συνάμα κοινών καταβολών.
<P>
Από αυτήν την άποψη, ως Ευρωπαία και ως Ιταλίδα, δεν μπορώ παρά να εκτιμήσω το έργο που επιτέλεσε η ιταλική κυβέρνηση στο Λάκεν για να υπερασπίσει με σθένος την υποψηφιότητα της Πάρμας ως έδρας της Αρχής Τροφίμων. Αν θέλουμε η Ευρώπη που οικοδομούμε να γίνει η Ευρώπη της αξιοκρατίας, της ποιότητας, του ανταγωνισμού για την ποιότητα, για την περίπτωση της Αρχής Τροφίμων η Πάρμα αποτελεί τη φυσική, την καταλληλότερη και πιο αποδεκτή έδρα, ακριβώς λόγω της παράδοσης χιλιετιών της Ιταλίας στον τομέα της διατροφής: μίας παράδοσης πολιτισμού και ποιότητας, επαγγελματισμού και αυστηρών αρχών, εδραιωμένης επιστημονικής γνώσης που αναγνωρίζεται σε όλο τον κόσμο.
<P>
Η επιμονή στην Πάρμα - και μάλιστα σθεναρά, όπως έπραξε η Ιταλία στο Λάκεν - δεν σημαίνει ότι προβάλλονται άσκοπα βέτο ή ότι προβάλλονται ψευδεπίγραφα εθνικιστικά ζητήματα. σημαίνει, αντίθετα, προσπάθεια να επιβληθεί η ποιότητα, η ικανότητα, η γνώση και η φυσική και αντικειμενική έφεση μιας περιοχής, και όχι - όπως είδαμε σε πολλές περιπτώσεις - η γραφειοκρατία ή οι ασηπτικές γραφειοκρατικές συμφωνίες και οι προκατασκευασμένες λίστες. Για την Αρχή Τροφίμων οι πολίτες δεν ζητούν μόνο μια διοικητική έδρα, αλλά αποδεδειγμένη πείρα και ικανότητα στον τομέα της ασφάλειας των τροφίμων. Πιστεύω ότι η Πάρμα μπορεί να αποτελέσει μία εγγύηση από αυτήν την άποψη.
<P>
Τέλος, θέλω να ευχαριστήσω εκ βάθους καρδίας την Πρόεδρο κ. Fontaine, η οποία με μεγάλο κύρος και ευγένεια διηύθυνε τις εργασίες του κοινοβουλευτικού Σώματος, σ' αυτό το πρώτο μέρος της κοινοβουλευτικής περιόδου.

<SPEAKER ID=34 LANGUAGE="FR" NAME="Saint-Josse">
Κύριε Πρόεδρε, η συζήτηση για το μέλλον της Ευρώπης συνοψίζεται για ορισμένους στην ανάπτυξη της κοινοτικής μεθόδου: μονοπώλιο της πρωτοβουλίας στην Επιτροπή, πολιτική εξουσία και ερμηνεία στο Δικαστήριο, δικαίωμα επιβολής του ευρωπαϊκού δικαίου σε ένα ή περισσότερα κράτη με αύξηση των αποφάσεων που λαμβάνονται με πλειοψηφία. Το συγκεντρωτικό αυτό όραμα της Ευρώπης σε όλο και περισσότερους τομείς έρχεται σε αντίθεση με τη βούληση των πολιτών που επιθυμούν να πλουτίσουν από τις διαφορές τους. Οι Ιρλανδοί, ο μόνος λαός του οποίου ζητείται η γνώμη με δημοψήφισμα, δεν ξεγελάστηκαν και απέρριψαν τη Συνθήκη της Νίκαιας. Η Συνέλευση θα καταλήξει σε αδιέξοδο εάν επιδιώξει τον ίδιο στόχο χωρίς να παραδεχθεί πρώτα ότι η Συνθήκη της Νίκαιας αποτελεί πλέον οριστικά παρελθόν.
<P>
Δυστυχώς, οι στόχοι φαίνεται ότι είναι αμετάβλητοι. Έτσι, στα συμπεράσματα του Λάκεν διατυπώνονται συγχαρητήρια για τις προόδους που έχουν σημειωθεί και για τις συμφωνίες που έχουν επιτευχθεί όσον αφορά την ελευθέρωση των ταχυδρομικών υπηρεσιών, γεγονός που θα οδηγήσει στην αποδυνάμωση της κοινωνικής και εδαφικής συνοχής των κρατών μας. Είναι απαράδεκτο να επιβάλλεται σε όλους η επιλογή ορισμένων κρατών να ιδιωτικοποιήσουν και να εκθέσουν τις δημόσιες υπηρεσίες τους στον ανταγωνισμό. Η πρόταση αυτή δεν συμβάλλει στην επιδίωξή μας να προσεγγίσουμε τους πολίτες της Ευρώπης, ούτε στην ειρήνη της ηπείρου μας. Πρέπει να πράξουμε ακριβώς το αντίθετο, δηλαδή να ενθαρρύνουμε την προσέγγιση των ευρωπαίων πολιτών. Για να το επιτύχουμε αυτό, πρέπει να τους ακούσουμε με προσοχή και, όταν διατυπώσουν τις πραγματικά κοινές τους ανησυχίες, να συζητήσουμε με σκοπό την εξεύρεση μιας κοινής απάντησης.

<SPEAKER ID=35 LANGUAGE="NL" NAME="Vanhecke">
 - (NL) Πιστεύω ότι η Ευρωπαϊκή Σύνοδος Κορυφής με τη δήλωση του Λάκεν βρήκε πραγματικά μία ιδιαίτερα κατάλληλη συνέχεια στους έξι μήνες της βελγικής Προεδρίας. Κατέστη ένας κατάλογος άδειων λέξεων, λέξεων χωρίς κανένα νόημα, αναπάντητων ερωτημάτων. Είναι ιδιαίτερα χαρακτηριστικό για την εξέλιξη των υποθέσεων σε αυτή την Ευρώπη ότι, στην πραγματικότητα, μόνο κάποιος όπως ο πρώην Επίτροπος Van Miert τόλμησε να θίξει αυτές τις πληγές. Αυτό που ο Louis Michel τόλμησε να αποκαλέσει "Grand Cru Verhofstadt", στην πραγματικότητα, φαίνεται να αποτελεί ένα κοινό επιτραπέζιο κρασί με γεύση από φελλό.
<P>
Επομένως, θα διοργανωθεί μία Συνέλευση, η οποία πρέπει να προσδώσει ένα αξιοπρεπές δημοκρατικό πρόσωπο στην επιβολή μίας ομοσπονδιακής Ευρώπης. Αλλά αυτή η Συνέλευση δεν πρέπει να ξεχνά ότι η αρχή της επικουρικότητας καταπατάται συστηματικά από τα θεσμικά όργανά μας, ότι για πολύ σημαντικά μέτρα δεν διοργανώνεται καμία διαβούλευση με τους πολίτες και, ακόμη, ότι η ίδια η Ευρωπαϊκή Ένωση κατά τη διάρκεια αυτής της Συνόδου Κορυφής, καταπάτησε για άλλη μία φορά την αρχή της κυριαρχίας των κρατών μελών, για παράδειγμα, με την ιδιαίτερα χονδροειδή αγνόηση, για άλλη μία φορά, των αποτελεσμάτων του ιρλανδικού δημοψηφίσματος.
<P>
Προφανώς, ευρωπαϊκή δημοκρατία σημαίνει ότι οι πολίτες δεν μπορούν να συναποφασίζουν και, εάν αυτοί μπορούν να επιλέξουν με εκλογές, τότε πρέπει, όπως συνέβη στη Δανία και όπως απαιτείται να συμβεί στην Ιρλανδία, να συνεχίσουν να ψηφίζουν μέχρι να συμφωνήσουν με αυτά που αποφάσισαν οι ευρωκράτες.
<P>
Είναι πιθανόν ο Πρόεδρος του Συμβουλίου, κ. Verhofstadt, να μείνει στην Ιστορία, αλλά θα μείνει ως ο άνθρωπος που υπερέβαλε τόσο πολύ, ώστε και ο ίδιος ο Πρόεδρος της Επιτροπής, κ. Prodi, να αρνηθεί να παρευρεθεί με αυτόν σε μία διάσκεψη Τύπου, ως ο κάποτε φιλοφλαμανδός πολιτικός, ο οποίος αρνήθηκε την προστασία της ολλανδικής γλώσσας, ως ο άνθρωπος που εγκατέλειψε όλες τις αρχές του, που έγινε γνωστός ως υπέρμαχος του περιορισμένου κράτους και της απορρύθμισης, αλλά που στη συνέχεια έγινε οπαδός του ευρωπαϊκού συγκεντρωτισμού του υπερκράτους και που κατέστησε την εφεύρεση κανόνων ένα είδος ολυμπιακού αθλήματος.

<SPEAKER ID=36 NAME="Evans, Jonathan">
Κύριε Πρόεδρε, δυστυχώς το Ευρωπαϊκό Συμβούλιο του Λάκεν θα μείνει στην Ιστορία ως μία από τις λιγότερο εντυπωσιακές συναντήσεις αυτού του είδους. Αποτέλεσε μία χαμένη ευκαιρία και μία βαρύτατη απογοήτευση, όπως και η βελγική Προεδρία που προηγήθηκε. Γιατί; Όχι μόνο λόγω των συνεχών κατορθωμάτων του Υπουργού Εξωτερικών, κ. Louis Michel, ο οποίος, κατά τη γνώμη μας, αναδεικνύεται σε χαρακτήρα "συμπαθούς γκαφατζή" στην ευρωπαϊκή πολιτική σκηνή. Φαίνεται να έχουμε ξεπεράσει τη δήλωσή του ότι η ειρηνευτική δύναμη των Ηνωμένων Εθνών υπό την ηγεσία του Ηνωμένου Βασιλείου στο Αφγανιστάν θα πρέπει να μετατραπεί σε όργανο της ΕΕ. Το βασικό πρόβλημα είναι ότι οι τελευταίοι μήνες ήταν γι' αυτή την Προεδρία ένα επώδυνο μάθημα.
<P>
Οι υπερβολικές φιλοδοξίες του Ιουλίου, συχνά εσφαλμένες, όπως η ιδέα ενός νέου ευρωπαϊκού φόρου για όλους τους πολίτες της ΕΕ ή η ιδέα του φόρου Tobin στις κινήσεις κεφαλαίων, βρέθηκαν σε πορεία σύγκρουσης με την πραγματικότητα. Στο Λάκεν, αποδόθηκε λειτουργικός χαρακτήρας στη νέα δύναμη ταχείας αντίδρασης της ΕΕ παρά το γεγονός ότι αυτή τη στιγμή η πρόσβασή της στους πόρους του ΝΑΤΟ είναι μπλοκαρισμένη. Μάλιστα, η ακριβής σχέση ανάμεσα στη δύναμη και το ΝΑΤΟ παραμένει ασαφής. Η θέσπιση του ευρωπαϊκού εντάλματος σύλληψης υπήρξε ιδιαίτερα επώδυνη, με κάποια αβεβαιότητα για το πότε, εάν τελικά, θα εφαρμοστεί στην Ιταλία. Η προσπάθεια καθορισμού της έδρας διαφόρων νέων κοινοτικών οργάνων υποβιβάστηκε επίσης σε φάρσα.
<P>
Μικρή πρόοδος σημειώθηκε στο Λάκεν, αλλά και καθόλη τη διάρκεια της βελγικής Προεδρίας, στο θέμα της ανταγωνιστικότητας στην Ευρώπη. Η στρατηγική της Λισαβόνας, η οποία έχει καταστεί ανενεργός από το Συμβούλιο της Στοκχόλμης και εξής, έρχεται τώρα αντιμέτωπη με τη στιγμή της αλήθειας στη Βαρκελώνη, εάν πράγματι θέλουμε να γίνουμε μία δυναμική οικονομία βασισμένη στη γνώση.
<P>
Τέλος, θα ήθελα να αναφερθώ σε αυτή καθαυτή τη δήλωση. Το κείμενο αναγνωρίζει τις αδυναμίες της ΕΕ όσον αφορά τη δημοκρατία, τη διαφάνεια και την εγγύτητα προς τους πολίτες, αλλά για μία ακόμη φορά, προτείνει λύσεις σε ομοσπονδιακό επίπεδο. Οι επιλογές αυτές αποτελούν λανθασμένη πορεία για την Ευρώπη. Η Συνέλευση θα πρέπει να εκμεταλλευτεί τα διδάγματα της τελευταίας δεκαετίας, να απορρίψει τις φιλοδοξίες για ένα ευρωπαϊκό υπερκράτος και να επικεντρωθεί σε μετριοπαθείς και ευφυείς μεταρρυθμίσεις που θα μπορέσουν πραγματικά να συμβάλουν στην εύρυθμη λειτουργία της Ευρώπης.

<SPEAKER ID=37 LANGUAGE="FR" NAME="Dehousse">
Είτε είναι Χριστούγεννα είτε όχι, όλα τα κείμενα περιλαμβάνουν αυτά που γράφονται, περιλαμβάνουν όμως και αυτά που εννοούνται. Κοινοτικό δίπλωμα ευρεσιτεχνίας, GALILEO, μετανάστευση και άσυλο δεν περιλαμβάνονται στο κεφάλαιο των αποφάσεων. Μάλιστα, ο κ. Lannoye ανέφερε και άλλα παραδείγματα. Πιο επικίνδυνη είναι ίσως η επίμονη σιωπή που περιβάλλει τις γενικές δημοσιονομικές συνέπειες της αλλαγής της κοινοτικής Ευρώπης, που προαναγγέλλουν δύσκολες ώρες για τους πολίτες. Παρόλα αυτά, η δήλωση του Λάκεν γίνεται δεκτή μέσα σε αδιαμφισβήτητα θετικό κλίμα. Πρέπει να αποφασίσουμε εάν τα θετικά σημεία είναι σημαντικά σε σχέση με τα σημεία που δεν περιλαμβάνονται στα αποτελέσματα. Εκτός από εμένα, και άλλοι συνάδελφοι επεσήμαναν και θα επισημάνουν ότι η βελγική Προεδρία, φιλόδοξη ως προς τους στόχους της, σταθερή ως προς τη δράση της, δεν παρέκκλινε, όχι περισσότερο από το ευρώ πάντως, ούτε στις 11 Σεπτεμβρίου, ούτε μετά. Όσοι γνωρίζουν από διεθνείς σχέσεις, ξέρουν ότι πρόκειται για τεράστιο κατόρθωμα. Είναι τεράστιο κατόρθωμα όχι μόνο για το Βέλγιο, αλλά και για ολόκληρη την Ένωση.
<P>
Κύριε Πρωθυπουργέ, εκτιμούμε την προσωπική σας συμβολή στην προσπάθεια εξεύρεσης λύσης για το σχεδόν σκανδαλώδες ζήτημα του εντάλματος σύλληψης, το οποίο κακώς προσπάθησαν να αποφύγουν οι πρωθυπουργοί και οι αρχηγοί κρατών.
<P>
Επίσης, είναι προφανές ότι οι Σοσιαλιστές αντιμετωπίζουν με ιδιαίτερη ευαισθησία τις προόδους που έχουν σημειωθεί στον κοινωνικό τομέα: η επικύρωση του ρόλου των διαρθρωτικών δεικτών στον τομέα της απασχόλησης, η υποστήριξη του ευρωπαϊκού κοινωνικού προτύπου, κυρίως μέσω της συνεργασίας στο θέμα των συντάξεων, η καλύτερη αντίληψη του θέματος του κοινωνικού αποκλεισμού και μιας κοινωνίας χωρίς αποκλεισμούς, συνιστούν σημαντικά κεκτημένα για τους πολίτες της Ευρώπης.
<P>
Το τελευταίο θέμα που θα ήθελα να θίξω αφορά τη Συνέλευση, η οποία έχει προσελκύσει το ενδιαφέρον τόσων συναδέλφων. Θα ήθελα απλώς να επισημάνω το βαθμό στον οποίο οι σημερινές δηλώσεις μαρτυρούν ότι η Συνέλευση καλείται να φέρει εις πέρας ένα δύσκολο καθήκον. Βέβαια, υποστηρίξατε σθεναρά τη σύνθεσή της και, εκτός από ένα θέμα, οι αποφάσεις που ελήφθησαν και κυρίως οι καινοτομίες συνιστούν σημαντικά κεκτημένα. Το ίδιο ισχύει για την εκπροσώπηση των υποψήφιων χωρών. Η πλήρης συμμετοχή, χωρίς δικαίωμα ψήφου, αρμόζει περισσότερο στην αξιοπρέπεια ενός κράτους, και πολύ σωστά το ζήτημα αυτό συνδέθηκε, στα κείμενα τουλάχιστον, με το ζήτημα των περιφερειών με νομοθετική εξουσία στις οποίες αναγνωρίζουμε επίσης, αντίθετα με ό,τι ειπώθηκε νωρίτερα, το καθεστώς που αξίζουν.
<P>
Το Κοινοβούλιο δείχνει ιδιαίτερη ευαισθησία επίσης στο ρόλο που καλείται να διαδραματίσει η κοινωνία των πολιτών. Θα ήθελα μάλιστα να επισημάνω τη σημασία του συστήματος της προεδρικής τρόικα που επιλέξατε, το οποίο, κατά τη γνώμη μου, ανταποκρίνεται πολύπλευρα στις υφιστάμενες ανάγκες και υπερβαίνει τις συναφείς με τις προσωπικότητες που επιλέχθηκαν προοπτικές, προσωπικότητες για τις οποίες δεν τολμώ να πω τίποτε, είναι και οι τρεις αξιόλογοι άνθρωποι, όμως πρέπει να τονίσω, κύριε Πρωθυπουργέ, ότι είναι άνθρωποι. Συνεπώς, όπως και οι συνάδελφοι, και μέσα στο κλίμα των ημερών, θα ήθελα να ευχηθώ η ευρωπαϊκή Σύνοδος Κορυφής να μπορέσει κάποια στιγμή να μάθει σε όλες τις γλώσσες να αναγνωρίζει καλύτερα, να εκτιμά καλύτερα, ίσως ακόμη και να κλίνει καλύτερα, στο κατώφλι του 21ου αιώνα, μια μικρή λέξη που δεν πρέπει να αναφέρεται μόνο στην ποίηση αλλά και στην πολιτική, στα γαλλικά, τη λέξη "γυναίκα" .
<P>
(Χειροκροτήματα)

<SPEAKER ID=38 LANGUAGE="NL" NAME="Sterckx">
 - (NL) Κύριε Πρόεδρε, κύριε Πρωθυπουργέ, μετά την Προεδρία σας βρισκόμαστε ενώπιον μίας εντελώς διαφορετικής κατάστασης από ό,τι πριν από ένα χρόνο: η ατμόσφαιρα έχει αλλάξει παντελώς, τώρα μπορούμε να αρχίσουμε να εργαζόμαστε και θέσατε επικεφαλής της εργασίας, πράγματι, τρεις άνδρες. Θα ήμουν περίεργος να μάθω από πόσα μέλη θα αποτελείται η αντιπροσωπεία του Ευρωπαϊκού Κοινοβουλίου στη Συνέλευση. Θα τα υπολογίσουμε, όταν φτάσει εκείνη η στιγμή.
<P>
Θέσατε ερωτήσεις, πολλές ερωτήσεις και, κατά τη γνώμη μου, σωστές ερωτήσεις. Πιθανόν θα μπορούσαμε εμείς εδώ να προσθέσουμε ακόμη μία, γιατί όχι. Νομίζω ότι η Συνέλευση πρέπει να έχει και αυτό το δικαίωμα.
<P>
Πριν από λίγο σκιαγραφήσατε ένα όνειρο. Θεωρώ ότι πραγματοποιήσατε μία πολύ ωραία σύνοψη, δώσατε μία πολύ ωραία προοπτική για τα πράγματα που πρέπει να κάνουμε, όχι μόνο εμείς, οι Δυτικοευρωπαίοι, οι Δεκαπέντε, αλλά και η Ανατολική Ευρώπη, καθώς και ο υπόλοιπος κόσμος. Θα επιθυμούσα να σας ζητήσω ακόμη ένα πράγμα, κύριε Πρόεδρε του Συμβουλίου: ήσασταν Πρόεδρος επί μισό χρόνο. Τώρα θα μεσολαβήσουν επτά χρόνια, κατά τα οποία η βελγική κυβέρνηση δεν θα βρίσκεται στην Προεδρία. Θα ήθελα να σας ζητήσω να πείσετε όλους τους υπουργούς μας ότι, και αυτά τα επτά χρόνια, η ευρωπαϊκή εργασία είναι εξαιρετικά σημαντική και ότι η κυβέρνηση δεν πρέπει να ασχολείται με την Ευρώπη μόνο κατά τη διάρκεια της Προεδρίας αλλά, κυρίως, εκτός Προεδρίας, επειδή αυτή η περίοδος είναι μακρύτερη και, σίγουρα, πιο σημαντική.

<SPEAKER ID=39 LANGUAGE="FR" NAME="Frassoni">
Κύριε Πρόεδρε, το Ευρωπαϊκό Συμβούλιο του Λάκεν μας διασώζει από το θλιβερό τέλμα στο οποίο μας είχε βυθίσει η Νίκαια. Και ετούτο όχι μόνο ως προς τους συγκεκριμένους στόχους που επιτεύχθηκαν, αλλά και ως προς την ψυχολογική διάθεση και την ατμόσφαιρα. Ασφαλώς, στο Λάκεν βιώσαμε ιδιαίτερα αποθαρρυντικές στιγμές. Πιστεύω ότι ούτε ο κ. Σιράκ ούτε ο κ. Μπερλουσκόνι διδάχθηκαν το παραμικρό έστω από την εμπειρία της Νίκαιας. Εξάλλου, δεν ήταν μόνο αυτοί διατεθειμένοι να διακινδυνεύσουν την αλληλεγγύη της κοινοτικής συνοχής για υπηρεσίες που δεν διαθέτουν ούτε νομική βάση ούτε ουσιαστικό λόγο ύπαρξης. Επιπλέον, ήταν πολύ έντονη η αντίθεση ανάμεσα στο ενδιαφέρον περιεχόμενο της δήλωσης του Λάκεν και το παζάρι για τις εν λόγω υπηρεσίες. Όμως, η Ευρωπαϊκή Ένωση, στην πραγματικότητα, αμφιταλαντεύεται πάντοτε μεταξύ των δύο αυτών πόλων: αφενός, του φρένου που βάζει η λογική και το συμφέρον των εθνικών κρατών, και αφετέρου, της ορμής και του ενθουσιασμού που προκαλεί η επιθυμία της ταχείας ολοκλήρωσης του ευρωπαϊκού οικοδομήματος. Η δήλωση του Λάκεν μας προκαλεί, πρόκληση την οποία καλείται να αντιμετωπίσει η Συνέλευση, να μεριμνήσουμε ώστε η ζυγαριά να γείρει υπέρ της ενίσχυσης της δημοκρατίας, της αποτελεσματικότητας και της συνοχής σε ευρωπαϊκό επίπεδο. Έχουν τεθεί οι σωστές ερωτήσεις, και είναι θετικό σημάδι το ότι δεν έχουμε προκαταλήψεις. Επίσης θετικό σημάδι είναι ότι η δήλωση του Λάκεν κάνει λόγο για Σύνταγμα. Αυτό που μετράει, όμως, είναι οι απαντήσεις που θα δώσουμε, και στο σημείο αυτό δεν έχουμε ακόμη κερδίσει. Εγώ προσωπικά εντοπίζω δύο τουλάχιστον στοιχεία που θα πρέπει να μας ανησυχούν μετά το Λάκεν. Το πρώτο αφορά τη Συνέλευση. Δεν διακατέχομαι από τη νοοτροπία του κλειστού σωματείου· δεν είναι αυτή που με κάνει να λυπούμαι βαθύτατα για τη διατάραξη της ισορροπίας μεταξύ εθνικής και ευρωπαϊκής διάστασης και για το γεγονός ότι 28 κυβερνήσεις θα εκπροσωπηθούν από 16 μόνο ευρωπαίους βουλευτές. Νομίζω ότι δεν θα μπορέσουμε να κάνουμε διάκριση μεταξύ Συνέλευσης και ΔΔ εάν δεν κατορθώσουμε να απαγκιστρωθούμε από την εθνική λογική. Δεύτερον, η σύνθεση του Προεδρείου. Γιατί να επιμένουμε να εμπιστευόμαστε τη μοίρα της Ευρώπης αποκλειστικά στους παλαιούς αρχηγούς κρατών και κυβερνήσεων, συνήθως άνδρες, και μάλιστα σε ορισμένους εξ αυτών οι οποίοι είναι παλαιότεροι από άλλους;
<P>
(Χειροκροτήματα)
<P>
Θα προτιμούσα να εφαρμοζόταν η κοινοβουλευτική λογική, όπως θα προτιμούσα να είχε τη δυνατότητα η Συνέλευση να επιλέξει τον πρόεδρό της ή - ακόμη καλύτερα - την πρόεδρό της.
<P>
Το δεύτερο σημείο που με ανησυχεί είναι τα βίαια επεισόδια που σημειώθηκαν στους δρόμους, τα οποία, αν και δεν έχουν σχέση με τα γεγονότα που έλαβαν χώρα στη Νίκαια ή στη Γένοβα, είναι γεγονός ότι συνέβησαν στο Λάκεν και γύρω από αυτό. Εξάλλου διατηρώ κάποιες επιφυλάξεις: εάν είχαν πραγματοποιηθεί πιο πολυπληθείς διαδηλώσεις, δεν νομίζω ότι θα είχαμε πράγματι αποφύγει σοβαρότερα προβλήματα.
<P>
Το Ευρωπαϊκό Κοινοβούλιο έχει καθήκον να μεριμνά συνεχώς και αδιαλείπτως ώστε η ενίσχυση της συνεργασίας σε θέματα τρομοκρατίας και εγκληματικότητας να μην συνεπάγεται αποδυνάμωση των δικαιωμάτων των πολιτών. Πρέπει να πούμε ότι υπάρχει μεγάλη αντίφαση ως προς το θέμα αυτό μεταξύ της θεωρίας και της πράξης που απορρέουν από το Λάκεν.
<P>
Ωστόσο, το μέλλον θα δείξει εάν θα καρποφορήσουν οι προσπάθειες που κάνατε στο Λάκεν. Προς το παρόν, ας περιοριστούμε να ευχαριστήσουμε τη βελγική Προεδρία για το έργο της και να ευχηθούμε οι προσεχείς Προεδρίες να επιδείξουν την ίδια αφοσίωση και την ίδια συνοχή.

<SPEAKER ID=40 LANGUAGE="DA" NAME="Frahm">
Κύριε Πρόεδρε, πρώτα θέλω να εκφράσω τα συγχαρητήριά μου διότι θεωρώ ότι τα αξίζουν. Είμαι αφάνταστα ικανοποιημένη που η Προεδρία εμμένει στη διεύρυνση και σε όλο το πρόγραμμα της διεύρυνσης, ότι εμμένουμε να ξεκινήσουμε τις πραγματικές διαπραγματεύσεις από το 2002 και ότι στοχεύουμε να εντάξουμε τα πρώτα νέα κράτη μέλη το 2004. Θεωρώ ότι αξίζουν έπαινοι για αυτό. Ωστόσο δεν καταλαβαίνω τον τρόπο με τον οποίο διαμορφώθηκε η σύνθεση της ηγεσίας της Συνέλευσης. Πρόκειται για μια απίστευτα μονομερή σύνθεση ενώ έχουμε τεράστια ανάγκη να χτίσουμε γέφυρες με αυτή την προσπάθεια που ξεκινάμε. Πού είναι οι επικριτές; Ακούστηκε ένα "όχι" στην Ιρλανδία, ακούστηκε ένα "όχι" στη Δανία - φυσικά πριν από κάμποσα χρόνια - και ξέρουμε ότι και οι υπόλοιποι Ευρωπαίοι δεν είναι ικανοποιημένοι. Πού είναι οι επικριτές; Πού είναι οι νέοι σε αυτή τη διαδικασία και κυρίως πού είναι οι γυναίκες; Όταν ρωτήσανε τον κ. Romano Prodi στη δανική τηλεόραση πού είναι οι γυναίκες και οι νέοι εκείνος απάντησε: "Ας είμαστε ειλικρινείς, αν είναι να μιλήσουμε με αρχηγούς κυβερνήσεων τότε πρέπει να έχουμε άντρες άνω των τριάντα" . Εάν αυτή είναι η άποψη για το πώς θα αποκτήσουμε επαφή με τους λαούς της Ευρώπης τότε εγώ λέω, "Γειά σας, και να τη χαίρεστε."
<P>
Όσον αφορά το πακέτο της τρομοκρατίας δεν καταλαβαίνω γιατί δεν προσπαθούμε να αναπτύξουμε ένα ανεξάρτητο προφίλ ως Ευρώπη σε αυτόν τον τομέα, δεν καταλαβαίνω γιατί ακόμη μια φορά θέλουμε να γίνουμε τσιράκι των ΗΠΑ. Δεν καταλαβαίνω γιατί δεν προσπαθούμε σε πολύ μεγαλύτερο βαθμό να προλάβουμε την τρομοκρατία, να προλάβουμε την επερχόμενη τρομοκρατία, αντί απλώς να ακολουθούμε πειθήνια τη γραμμή που δίνουν οι ΗΠΑ.

<SPEAKER ID=41 LANGUAGE="NL" NAME="Belder">
 - (NL) Κύριε Πρόεδρε, υπάρχουν πολλά ερωτηματικά στη δήλωση του Λάκεν: ένα ερωτηματικό αφορά την ασάφεια σχετικά με το μέλλον της Ευρωπαϊκής Ένωσης.
<P>
Φυσικά, η νέα Συνέλευση δεν μπορεί να δώσει απαντήσεις σε όλα αυτά τα ερωτήματα. Κατά τη γνώμη μου, για αυτό πρέπει να λάβουν προβάδισμα η βελτίωση της διαφάνειας και η σαφέστερη κατανομή των αρμοδιοτήτων μεταξύ της Ευρωπαϊκής Ένωσης και των κρατών μελών.
<P>
Με εξέπληξε ευχάριστα η διατύπωση των ερωτήσεων σχετικά με αυτό το τελευταίο σημείο. Πράγματι, φαίνεται ότι δεν αποτελεί πλέον ταμπού το να τολμά κάποιος να αμφισβητεί το υπερβολικά μεγάλο μέρος των αρμοδιοτήτων που επαφίεται στις Βρυξέλλες.
<P>
Με εξέπληξε, επίσης, αλλά όχι θετικά, η σύνθεση του Προεδρείου της Συνέλευσης: μόνο 12 άτομα μπορούν να συμμετάσχουν σε αυτό. Ποιος ρόλος παραμένει στο απλό μέλος της Συνέλευσης; Φοβούμαι κανένας σπουδαίος ρόλος. Με αυτό απειλείται η ποιότητα των προτάσεων, οι οποίες θα προκύψουν από αυτό το σώμα. Εάν θέλουμε η Συνέλευση να χαρακτηρίζεται από ποιότητα, κύριε Πρόεδρε, τότε οι ιδέες της δεν πρέπει να διολισθήσουν σε γραφειοκρατικά πλαίσια.

<SPEAKER ID=42 LANGUAGE="FR" NAME="Berthu">
Κύριε Πρόεδρε, όσον αφορά τον καθορισμό της ημερήσιας διάταξης της μελλοντικής Συνέλευσης για το μέλλον της Ένωσης, το Συμβούλιο του Λάκεν κράτησε αποστάσεις από τα συμπεράσματα του Συμβουλίου της Νίκαιας σε δύο σημεία τα οποία μας δημιουργούν ανησυχία.
<P>
Πρώτον, ενώ η δήλωση αριθ. 23 της Νίκαιας είχε εγγράψει στην ημερήσια διάταξη ένα σημείο με τίτλο "Ο ρόλος των εθνικών κοινοβουλίων στην ευρωπαϊκή αρχιτεκτονική" , το Συμβούλιο του Λάκεν αποδυνάμωσε το εν λόγω θέμα εντάσσοντάς το υπό τον πολύ πιο αόριστο τίτλο, παραθέτω το απόσπασμα: "Περισσότερη δημοκρατία, διαφάνεια και αποτελεσματικότητα στην Ευρωπαϊκή Ένωση" . Με αφορμή τον εν λόγω τίτλο, θέτει δύο ερωτήματα: πρώτον, με ποιον τρόπο θα μπορέσει να αυξήσει τη δημοκρατική νομιμότητα των υφιστάμενων θεσμικών οργάνων και, δεύτερον, εάν πρέπει να τροποποιήσει τον ρόλο των εθνικών κοινοβουλίων. Πρόκειται για μια τελείως λανθασμένη προσέγγιση, καθώς στην πραγματικότητα τα δύο ζητήματα δεν μπορούν να διαχωριστούν: η αναγνώριση στα εθνικά κοινοβούλια ενός κυρίαρχου ρόλου στο πλαίσιο της ευρωπαϊκής αρχιτεκτονικής συνιστά το καλύτερο μέσο για τη συμφιλίωση της Ένωσης με τους πολίτες της.
<P>
Δεύτερη τροποποίηση: ενώ η Νίκαια αντιμετώπισε με ουδέτερο τρόπο το καθεστώς του Χάρτη των Θεμελιωδών Δικαιωμάτων, το Λάκεν εγγράφει στην ημερήσια διάταξη μια άλλη ιδέα, την ιδέα της εκπόνησης ευρωπαϊκού συντάγματος, δηλαδή ενός θεμελιώδους κειμένου σαφώς υπερεθνικού σε αντίθεση με τις συνθήκες.
<P>
Συμπεραίνουμε, λοιπόν, κύριε Πρόεδρε, ότι στο διάστημα που μεσολάβησε μεταξύ της Νίκαιας και του Λάκεν οι ομάδες πίεσης των υπέρμαχων του ομοσπονδιακού συστήματος ενέτειναν τις προσπάθειές τους. Επέτυχαν την έγκριση δύο τροποποιήσεων οι οποίες, αμφότερες, αυτό είναι πολύ σημαντικό, τείνουν να υποβαθμίσουν όσο το δυνατόν περισσότερο τον ρόλο των εθνικών δημοκρατιών, γεγονός που δεν ανταποκρίνεται στις προσδοκίες των συμπολιτών μας· θα πρέπει λοιπόν να επανορθώσουμε στο προσεχές μέλλον.

<SPEAKER ID=43 LANGUAGE="DE" NAME="Nassauer">
Κύριε Πρόεδρε, κυρίες και κύριοι, εάν μπορούσε να δει κανείς με κάπως πιο νηφάλιο τρόπο τη Σύνοδο Κορυφής του Λάκεν θα μπορούσε να τη θεωρήσει ως ένα είδος οδοδείκτη, στην οποία οι Ευρωπαίοι τερμάτισαν μία φάση σφαλμάτων, ανέκτησαν εκ νέου το βηματισμό τους και έθεσαν ως στόχο να εξέλθουν από το αδιέξοδο της Νίκαιας. Εάν αυτό πραγματοποιηθεί - είμαστε ακόμα στην αρχή αυτού του ενδεχόμενου -, τότε αυτό θα συνδεθεί αποκλειστικά με τη βελγική Προεδρία και το όνομά σας, κύριε Προεδρεύοντα του Συμβουλίου Verhofstadt. Προσωπικά είμαι ευχαρίστως πρόθυμος να σας συγχαρώ από τώρα!
<P>
Υπάρχουν δύο λόγοι για αυτή την εξέλιξη και θα ήταν χρήσιμο να τους αποσαφηνίσουμε για ακόμα μια φορά. Τι ήταν αυτό που είχε ως αποτέλεσμα αυτή την εξέλιξη; Ασφαλώς η έντονη, ενίοτε σφοδρή κριτική για το αποτέλεσμα της Νίκαιας. Στην προκειμένη περίπτωση το Ευρωπαϊκό Κοινοβούλιο διαδραμάτισε πρωταρχικό ρόλο, εδώ ασκήθηκε κυρίως κριτική στη Νίκαια - γνωρίζοντας και αναγνωρίζοντας βέβαια απόλυτα ότι σε αυτή επιλύθηκαν οι τυπικοί όροι της διεύρυνσης. Σε τελική ανάλυση δεν φέραμε το φορτίο αυτής της συζήτησης.
<P>
Το δεύτερο επιχείρημα: τα γεγονότα της 11ης Σεπτεμβρίου και όλα όσα επακολούθησαν μετά τη συγκεκριμένη ημερομηνία, κατέστησαν ακόμα πιο σαφές ότι μόνο μια Ευρώπη που δραστηριοποιείται με γνώμονα το κοινοτικό συμφέρον θα έχει στο μέλλον την ευκαιρία να ληφθεί σοβαρά υπόψη, καθώς και ότι πρέπει να επιστρέψουμε στο δρόμο μιας κοινοτικής ανάπτυξης. Αυτοί είναι οι δύο λόγοι.
<P>
Τώρα πλέον έχουμε τη Συνέλευση που θέλαμε και κατά συνέπεια φέρουμε την ευθύνη για το αποτέλεσμα των εργασιών αυτών. Αυτό δεν θα πρέπει να το παραβλέπουμε! Το αποτέλεσμα της Συνέλευσης θα έχει πολιτική βαρύτητα, εάν επιτευχθεί με την ευρύτερη δυνατή συναίνεση. Για το λόγο αυτό θα πρέπει να συμβάλουμε προκειμένου στη Συνέλευση να εκπονηθεί ένα σχέδιο Συνθήκης με ευρύτατη συναίνεση. Μόνο ένα τέτοιο σχέδιο θα μπορέσει στη συνέχεια να δεσμεύσει τη Διακυβερνητική Διάσκεψη!
<P>
(Χειροκροτήματα)

<SPEAKER ID=44 LANGUAGE="DE" NAME="Hδnsch">
Κύριε Πρόεδρε, κύριε Προεδρεύοντα του Συμβουλίου, το Ευρωπαϊκό Κοινοβούλιο επιθυμούσε αυτή τη Συνέλευση. Τελικώς τη λάβαμε. Αυτό αποτελεί επίσης και δική μας επιτυχία, και σας ευχαριστούμε επειδή τελικά κατέστη εφικτή! Ναι μεν η Συνέλευση - κάτι άλλωστε που έχει ακουστεί αρκετές φορές εδώ - έχει και τα ελαττώματά της, ωστόσο μπορούμε και θα φροντίσουμε ούτως ώστε τα ελαττώματα αυτά να μην είναι σημαντικά και να λησμονηθούν με το πέρας των εργασιών.
<P>
Με τη δεύτερη παρατήρησή μου συντάσσομαι με την άποψη του κ. Nassauer: η Συνέλευση θέτει επίσης το Ευρωπαϊκό Κοινοβούλιο ενώπιον νέων ευθυνών. Για πρώτη φορά η μεταρρύθμιση των θεσμικών οργάνων εναπόκειται και στα δικά μας χέρια. Δεν φέρουμε πλέον μόνο ευθύνη για τις απαιτήσεις και τα οράματα που αναπτύσσουμε εδώ στο Σώμα, αλλά επίσης για τους συμβιβασμούς και τα αποτελέσματα. Αυτό είναι κάτι καινούργιο, το οποίο άλλωστε είμαστε υπχρεωμένοι να συνηθίσουμε!
<P>
(Χειροκροτήματα)
<P>
Τρίτον: η Συνέλευση έλαβε, όπως ακριβώς επιθυμούσαμε, ευρεία εντολή. Αυτό αποτελεί συγχρόνως ευκαιρία αλλά και κίνδυνο. Ναι μεν η Συνέλευση δεν επιτρέπεται να μετεξελιχθεί σε διευρυμένη Διακυβερνητική Διάσκεψη, αλλά ούτε και να υποβαθμιστεί σε ένα απλό φόρουμ συζήτησης. Η Συνέλευση πρέπει να αποσκοπεί σε ευρεία συναίνεση, ενώ πρέπει να επικεντρωθεί σε τέτοιες στρατηγικές μεταρρυθμιστικές προτάσεις, οι οποίες θα διανοίξουν και θα καταδείξουν την κατεύθυνση για τις περαιτέρω εξελίξεις.
<P>
Τέταρτον: για πρώτη φορά εμφανίζεται σε επίσημο έγγραφο του Συμβουλίου η λέξη "Σύνταγμα" . Αυτό αποτελεί ήδη ένα τεράστιο βήμα. Δεν είναι βέβαιο εάν τελικά προκύψει κάποιο σχέδιο συντάγματος, ωστόσο ένα είναι σίγουρο - η Συνέλευση πρέπει να προσανατολίσει τις εργασίες της προς αυτό που θα μπορούσε να ονομάσει κανείς σύμφωνα με ένα διακεκριμένο Ευρωπαίο, το γερμανό φιλόσοφο Immanuel Kant, την κατηγορική προσταγή της Συνέλευσης, δηλαδή κάθε μία από τις προτάσεις της πρέπει πάντοτε να μπορεί να αποτελέσει στοιχειώδες συστατικό του ευρωπαϊκού συντάγματος. Προς αυτή την κατεύθυνση πρέπει να εργαστούμε.
<P>
Πέμπτον: η Ευρώπη καθίσταται συνεχώς όλο και πιο σημαντική, ενδιαφέρει όμως τους πολίτες όλο και λιγότερο. Ναι μεν δεν τάσσονται κατά της Ευρωπαϊκής Ένωσης, αλλά δεν γνωρίζουν πλέον πολύ καλά γιατί θα πρέπει να τάσσονται υπέρ της. Επιθυμία μας είναι οι ευρωπαίοι πολίτες να συνειδητοποιήσουν εκ νέου, για ποιο λόγο ενώνουμε την Ευρώπη. Η Ευρωπαϊκή Ένωση πρέπει να ξεχωρίζει παγκοσμίως για τον ευρωπαϊκό τύπο κοινωνίας και το ευρωπαϊκό όραμα. Συγκεκριμένα πρόκειται για την οικονομική, πολιτική αλλά και πολιτιστική επιβίωση της Ευρώπης, για τη διαφύλαξη του ευρωπαϊκού τρόπου ζωής!
<P>
Από την 11η Σεπτεμβρίου και μετά προστέθηκε σε αυτή μία ακόμα διάσταση. Εξαιτίας της νέας αυτής πρόκλησης η Ένωση μπορεί να αποτύχει, μπορεί όμως επίσης και να αναπτυχθεί χάρη σε αυτή. Μάλλον όχι, είμαι απόλυτα βέβαιος ότι θα αναπτυχθεί χάρη σε αυτή την πρόκληση!
<P>
(Χειροκροτήματα)

<SPEAKER ID=45 LANGUAGE="FR" NAME="Verhofstadt">
. (FR) Κυρία Πρόεδρε, καταρχάς θα ήθελα να ζητήσω συγγνώμη από τα μέλη του Ευρωπαϊκού Κοινοβουλίου, διότι πρέπει να αναχωρήσω εντός ολίγου για τον Καναδά, όπου λαμβάνει χώρα μία ακόμη διάσκεψη κορυφής μεταξύ της Ευρωπαϊκής Ένωσης και του Καναδά. Πρέπει να αναχωρήσω για το αεροδρόμιο στις 19.00 προκειμένου να φθάσω εγκαίρως. Για τον λόγο αυτόν, σας ζητώ να συγχωρήσετε, τόσο εμένα όσο και τον Romano Prodi, με τον οποίο θα συνταξιδέψουμε, που δεν θα μπορέσουμε να παραστούμε στη συζήτηση αυτή μέχρι το τέλος. Ζητώ συγγνώμη από όλους τους συναδέλφους, και κυρίως από τους βουλευτές με τους οποίους είχα, ιδίως κατά τις τελευταίες εβδομάδες, τους τελευταίους μήνες, στενές επαφές: τον κ. Brok, τον κ. Mιndez de Vigo και τον πρόεδρο της Επιτροπής Συνταγματικών Υποθέσεων, τον κ. Napolitano. Ζητώ συγγνώμη που δεν θα μπορέσω να παρακολουθήσω τις παρεμβάσεις τους. Θέλω να ελπίζω, όμως, ότι θα εξακολουθήσουμε να συνεργαζόμαστε αρμονικά για την ορθή προετοιμασία της εν λόγω Συνέλευσης.
<P>
Στην αρχή της συζήτησης - και θα επιθυμούσα να ευχαριστήσω τους προέδρους των διάφορων Ομάδων για την υποστήριξη και τα επαινετικά λόγια που απηύθυναν στη βελγική Προεδρία - παρατηρήθηκε, κάπως αστεία, ότι στη Συνέλευση και στο Προεδρείο θα λάβουν μέρος μόνο Σοσιαλιστές και Χριστιανοδημοκράτες και ότι ο μόνος Φιλελεύθερος που υπάρχει προσχώρησε στους Χριστιανοδημοκράτες και εννοούσαν με αυτό τον Valιry Giscard d' Estaing.
<P>
Κατά την άποψή μου, μπορούν οι Σοσιαλιστές και Χριστιανοδημοκράτες - πιθανόν να ξεφεύγω από το ρόλο μου, αλλά ίσως μπορώ στο τέλος της Προεδρίας, να δηλώσω ότι - μπορούν αυτοί να διευθύνουν τη Συνέλευση. Τώρα υπάρχουν δύο Φιλελεύθεροι στο Συμβούλιο, κ. Poettering, παλαιότερα δεν υπήρχε κανείς και, πιθανόν, ο επόμενος Πρόεδρος του Ευρωπαϊκού Κοινοβουλίου θα είναι, επίσης, με την υποστήριξή σας ένας Φιλελεύθερος και, ακόμη, ο Πρόεδρος της Επιτροπής είναι Φιλελεύθερος. Επομένως, ως Φιλελεύθεροι δεν εκπροσωπούμαστε και τόσο άσχημα στα ευρωπαϊκά θεσμικά όργανα.
<P>
Ορισμένοι ομιλητές διερωτήθηκαν σχετικά με τη σχέση που υπάρχει ανάμεσα στη δήλωση του Λάκεν και τη διαδικασία της Νίκαιας. Δεν πρέπει να υπάρχει καμία αμοιβαία σύνδεση: η Νίκαια πρέπει να εγκριθεί, η Νίκαια πρέπει να επικυρωθεί. Αυτό απαιτείται, ώστε να μπορέσει να πραγματοποιηθεί από το 2004 στην πράξη η διεύρυνση. Θα ήταν λάθος εάν εμείς δεν το πράτταμε αυτό και αναμιγνύαμε εκ νέου τη Νίκαια με τη δήλωση του Λάκεν και το μέλλον της Ευρώπης. Τότε και πάλι θα συζητούσαμε για τα "υπολείμματα" της Νίκαιας, αντί να ασχοληθούμε με το μέλλον της Ευρώπης.
<P>
Το μεγάλο πλεονέκτημα της Συνέλευσης είναι ότι τώρα επέρχεται μία ρήξη με τις παλαιές μεθόδους. Σύμφωνα με την παλιά μέθοδο, μετά από κάθε τροποποίηση της Συνθήκης διαπιστωνόταν ότι κάποιος δεν συμφωνούσε με δύο ή τρία σημεία και αυτά τα δύο ή τρία σημεία παραπέμπονταν στην επόμενη Διακυβερνητική Διάσκεψη, στην οποία προσθέτονταν και ορισμένα άλλα σημεία και με τον ίδιο τρόπο προσπαθούσαν να τροποποιήσουν τη Συνθήκη. Εάν και πάλι δεν υπήρχε συμφωνία, τότε δημιουργούνταν καινούργια "υπολείμματα" . Εάν κανείς εξετάσει την ιστορία της Ευρωπαϊκής Ένωσης, κατά την τελευταία δεκαετία, τότε διαπιστώνει ότι ήταν μια ιστορία συνεχούς πορείας από "υπολείμματα" σε "υπολείμματα" , κατά την οποία τα μέσα γινόντουσαν όλο και ελαφρύτερα και, παράλληλα, οι θεμελιώδεις ερωτήσεις σταθμίζονταν όλο και κατά πιο ελαφρύ τρόπο. Αυτός ο μηχανισμός έχει τώρα εγκαταλειφθεί. Αυτή τη φορά τίθενται στην ημερήσια διάταξη θεμελιώδεις ερωτήσεις.
<P>
Η κ. Thyssen δήλωσε: πρόκειται για ερωτήσεις, τις οποίες θέσατε εσείς και ο Jean-Luc Dehaene πρέπει να τις απαντήσει. Αυτό, στην πραγματικότητα, είναι πολύ απλουστευτικό. Ο Jean-Luc Dehaene με βοήθησε να θέσω τις ερωτήσεις και εγώ πρόκειται να τον βοηθήσω τους επόμενους μήνες να δώσει τις απαντήσεις. Και, στην πραγματικότητα, έτσι θα πράξουμε. Η ομάδα του Λάκεν είναι μία ομάδα στην οποία συμμετείχαν ο Jean-Luc Dehaene και ο Giuliano Amato. Αυτή η ομάδα εξακολουθεί να λειτουργεί ως μία ομάδα φίλων από την οποία μπορούν να προκύψουν ορισμένες ωθήσεις προερχόμενες από τον Jacques Delors, τον Borislav Geremek, τον David Miliband και τα άλλα μέλη.
<P>
Θα ήθελα επίσης να πω στην κ. Πρόεδρο ότι η μη παροχή άμεσων απαντήσεων στα ζητήματα που προέκυπταν δεν οφείλεται σε έλλειψη διάθεσης. Πολλές φορές μου έλεγαν οι συνεργάτες μου: όχι, δεν μπορείτε να θέσετε αυτό το ζήτημα. Όταν ρωτούσα "γιατί;" έπαιρνα την απάντηση ότι δεν μπορώ να θέσω το συγκεκριμένο ζήτημα διότι δίνει εμμέσως την απάντηση. Ωστόσο, επιθυμώ να διαβεβαιώσω τόσο την κ. Thyssen όσο και τους συναδέλφους που πήραν τον λόγο ότι θα κάνω τα αδύνατα δυνατά κατά τη διάρκεια της Διακυβερνητικής Διάσκεψης, κατά τις τακτικές επαφές που θα έχω με τα μέλη του Προεδρείου και της Συνέλευσης προκειμένου να συνεισφέρω στην εξεύρεση των σωστών απαντήσεων στα ζητήματα που θέτει η δήλωση.
<P>
Όσον αφορά τη σύνθεση του Προεδρείου, θίξατε το ζήτημα της απουσίας γυναικών. Συμφωνώ απολύτως και προτείνω να ορίσουν τώρα τα εθνικά κοινοβούλια, το Ευρωπαϊκό Κοινοβούλιο τρεις άνδρες και εννέα γυναίκες. Μπορούμε ακόμη και τώρα να τροποποιήσουμε τη σύνθεση, καθώς έχουν επιλεγεί μόνο τρία από τα δώδεκα άτομα που θα συμμετέχουν στο Προεδρείο. Πραγματικά, εύχομαι να πράξουν κατ' αυτόν τον τρόπο το Ευρωπαϊκό Κοινοβούλιο, τα εθνικά κοινοβούλια και οι διάφοροι εκπρόσωποι.
<P>
Θα ήθελα πάντως να ολοκληρώσω με μια αναφορά στις σχέσεις μεταξύ Ευρωπαϊκού Κοινοβουλίου και εθνικών κοινοβουλίων. Το σημαντικότερο είναι, κατά τη γνώμη μου, ότι τελικά προβήκαμε στη σύσταση Προεδρείου, ότι το Προεδρείο αυτό αριθμεί δώδεκα μέλη και ότι μεταξύ των δώδεκα αυτών μελών συγκαταλέγονται δύο εκπρόσωποι του Ευρωπαϊκού Κοινοβουλίου. Υπάρχει επομένως ισότητα όσον αφορά την εκπροσώπηση του Ευρωπαϊκού Κοινοβουλίου και των εθνικών κοινοβουλίων. Οι δύο αυτοί εκπρόσωποι καλούνται να διαδραματίσουν σημαντικό ρόλο, διότι ουσιαστικά η προετοιμασία των εργασιών, η προετοιμασία της ημερήσιας διάταξης θα λάβει χώρα στους κόλπους αυτής της δωδεκαμελούς ομάδας. Το Προεδρείο, όπως φυσικά και οι δύο εκπρόσωποι του Ευρωπαϊκού Κοινοβουλίου που συμμετέχουν σε αυτό, θα διαδραματίσει κυρίαρχο ρόλο στο συγκεκριμένο θέμα.
<P>
Τέλος, θα ήθελα επίσης να επισημάνω, καθώς θεωρώ ότι είναι σημαντικό, ότι για πρώτη φορά στη Συνέλευση θα εκπροσωπηθούν επίσης οι λεγόμενες συνταγματικές περιφέρειες, η ακριβής ονομασία των οποίων είναι "περιφέρειες με νομοθετική εξουσία" . Είμαι πρωθυπουργός μιας χώρας με ομοσπονδιακή διάρθρωση. Η ίδια μορφή οργάνωσης ισχύει στη Γερμανία, στην Αυστρία, καθώς και σε άλλες χώρες. Βαθμιαία όλο και περισσότερα κράτη αρχίζουν να υιοθετούν το ομοσπονδιακό σύστημα. Η διαδικασία αυτή προχωρεί καλά, καθώς το ομοσπονδιακό σύστημα είναι η μόνο επιλογή που έχουμε εάν επιθυμούμε την αρμονική συμβίωση διαφορετικών κοινοτήτων, διαφορετικών πολιτισμών, πληθυσμών που μιλούν διαφορετικές γλώσσες και την αποτροπή των συγκρούσεων, οι οποίες πλήττουν άλλες περιοχές του κόσμου. Επομένως, θέλω να επισημάνω ότι δεν πρέπει να αντιμετωπίζουμε αρνητικά τον όρο "ομοσπονδιακό σύστημα" . Υπάρχουν κάποιοι που υποστηρίζουν ότι το ομοσπονδιακό σύστημα είναι σκέτη καταστροφή. Ακριβώς το αντίθετο! Το ομοσπονδιακό σύστημα, παντού στον κόσμο, αποδεικνύει ότι είναι ο μόνος τρόπος συμβίωσης των κοινωνιών χωρίς προστριβές και βία, στην οποία αναγκάζονται να προσφύγουν πολλές περιοχές του κόσμου που δεν το εφαρμόζουν.
<P>
(Χειροκροτήματα) Για τον λόγο αυτόν ακριβώς θεωρώ προσωπικά σημαντικό επίτευγμα και τεράστια πρόοδο την εκπροσώπηση των περιφερειών με νομοθετική εξουσία. Το επέτυχα χάρη στη βοήθεια του προέδρου της Επιτροπής των Περιφερειών. Δεν χρειάζεται να σας πω ότι στο τραπέζι των διαπραγματεύσεων του Συμβουλίου υπήρχαν ορισμένοι συνάδελφοι που δυσκολεύονταν να δεχθούν την αναφορά στη δήλωση του όρου "περιφέρειες με νομοθετική εξουσία" , και δυσκολεύονταν να αναγνωρίσουν, ως Ευρωπαϊκό Συμβούλιο, ότι οι περιφέρειες αυτές δικαιούνται να έχουν θέση, να εκφράζουν τη γνώμη τους. Στο τέλος, έγινε αποδεκτό, και τούτο χάρη στον πρόεδρο της Επιτροπής των Περιφερειών, κ. Chabert, τον οποίο παρακάλεσα να μου στείλει μια επιστολή. Η επιστολή ανέφερε συνοπτικά τα εξής: η Επιτροπή των Περιφερειών πρέπει να εκπροσωπείται, και πρέπει να απαιτήσουμε, ως Επιτροπή των Περιφερειών, την εκπροσώπηση των διαφόρων συνιστωσών: των περιφερειών και των πόλεων, αλλά επίσης και των περιφερειών με νομοθετική εξουσία. Εκμεταλλεύθηκα λοιπόν το κύρος της Επιτροπής των Περιφερειών για να επιτύχω την ενσωμάτωση των εν λόγω περιφερειών, για πρώτη φορά, στο κείμενο. Ήθελα να το υπογραμμίσω ενώπιόν σας σήμερα, διότι θεωρώ ότι θα διαδραματίσουν σημαντικό ρόλο. Θα γίνει λόγος στο μέλλον για κατανομές αρμοδιοτήτων, για νέα εργαλεία, για θεσμικά όργανα, για τη σύνταξη ευρωπαϊκού συντάγματος. Προσωπικά, πιστεύω ότι στο έργο αυτό επιβάλλεται η συμμετοχή όλων ανεξαιρέτως, δεν πρέπει να αγνοήσουμε κανέναν και πρέπει να μεριμνήσουμε ώστε όλα τα συστατικά στοιχεία της Ευρωπαϊκής Ένωσης να έχουν τη δυνατότητα να εκφράσουν τη γνώμη τους.
<P>
(Χειροκροτήματα)

<SPEAKER ID=46 LANGUAGE="IT" NAME="Prodi">
. (IT) Κυρία Πρόεδρε, κυρίες και κύριοι βουλευτές, θα είμαι πολύ σύντομος, καταρχάς γιατί δεν θα ήθελα να με αφήσει εδώ ο Πρωθυπουργός κ. Verhofstadt και να πάω στον Καναδά κολυμπώντας και εν συνεχεία γιατί με ικανοποίηση μπορώ να πω ότι η συζήτηση αυτή ήταν μια συζήτηση μεγάλης ενότητας, μια στιγμή ικανοποίησης, καθώς πριν από μερικούς μήνες κανείς από εμάς δεν πίστευε ότι μπορούσαμε να φτάσουμε σε μία Συνέλευση. Ευχαρίστηση μου προξένησε και το γεγονός ότι το πρόβλημα της συμφωνίας για τις υπηρεσίες, αν και αποτέλεσε φυσικά ένα αρνητικό σημείο, δεν τονίσθηκε και δεν μεγαλοποιήθηκε όπως έγινε από τα ΜΜΕ. Ακουσα με προσοχή τις υποδείξεις σας σχετικά με τη Συνέλευση. άκουσα τις συστάσεις για ενίσχυση του ρόλου του Ευρωπαϊκού Δικαστηρίου: όλα αυτά τα σημείωσα για το μέλλον και πιστεύω πως μπορούμε πραγματικά να αρχίσουμε όλοι μαζί τη σκληρή εργασία για την επόμενη Συνέλευση.
<P>
Δοθέντος αυτού του κλίματος συνεργασίας, επιτρέψτε μου να υποβάλω ένα αίτημα - ή μάλλον να επαναλάβω μια πρόσκληση που απηύθυνα ήδη προς το Συμβούλιο - στον φίλο Guy, να συνεργαστούμε μαζί τους μήνες αυτούς για τη μεταρρύθμιση των οργάνων, διατηρώντας αμετάβλητες τις Συνθήκες. Ο διάλογος που είχαμε για τη διακυβέρνηση είναι μια πρόταση που είδε το Κοινοβούλιο και την Επιτροπή να εργάζονται από κοινού, για αρκετούς μήνες, με σοβαρά και συγκεκριμένα αποτελέσματα κατά την άποψή μου. Περιμένουμε από το Συμβούλιο μια παρόμοια προσπάθεια, γιατί η Συνέλευση δεν μπορεί παρά να βασιστεί στο προηγούμενο κοινό έργο: το έργο που φέραμε εις πέρας για τη διακυβέρνηση, το οποίο απέφερε θετικά αποτελέσματα και δεν μπορεί φυσικά να προχωρήσει χωρίς παρόμοια προσπάθεια από το Συμβούλιο.
<P>
Τέλος, καλά Χριστούγεννα και καλές γιορτές σε όλους!
<P>
(Χειροκροτήματα)

<SPEAKER ID=47 NAME="Πρόεδρος">
Κύριε Verhofstadt και κύριε Prodi, κατανοούμε ασφαλώς τους λόγους που σας αναγκάζουν να αποχωρήσετε από την αίθουσα.

<SPEAKER ID=48 LANGUAGE="IT" NAME="Caveri">
Κυρία Πρόεδρε, κυρίες και κύριοι βουλευτές, με το Λάκεν βρέθηκε ίσως ένα αντίδοτο σε ορισμένα δηλητήρια που υπάρχουν στη Συνθήκη της Νίκαιας. Η σύγκληση μίας Συντακτικής Συνέλευσης - συντακτική γιατί από αυτήν τη Συνέλευση θα γεννηθεί το Σύνταγμα της νέας Ευρώπης - σημαίνει ότι ξαναδίνουμε στην Ευρώπη πολιτική ουσία. η πολιτική αυτή ουσία είναι ο σχεδιασμός της μελλοντικής οικίας όλων μας. Το Κοινοβούλιο πρέπει, συνεπώς, να χαίρεται για την επιτυχία της Συνόδου Κορυφής και να επαγρυπνεί ώστε το έργο που επιτέλεσε η Συνέλευση να βρει τη σωστή του ολοκλήρωση στη Διακυβερνητική Διάσκεψη, η οποία θα πρέπει να προετοιμάσει τη νέα Συνταγματική Συνθήκη για τη δημιουργία της Ευρωπαϊκής Ομοσπονδίας.
<P>
Η πραγματική και συγκεκριμένη ομοσπονδία, που σέβεται και το περιφερειακό επίπεδο, όπως ορθά παρατήρησε το Συμβούλιο, που σέβεται τις γλωσσικές μειονότητες, όλων των λαών, μεγάλων ή μικρών, θα σημαδέψει με την παρουσία της την ιστορία αυτού του νέου αιώνα στη διαδικασία της ευρωπαϊκής ολοκλήρωσης και ο εκπρόσωπος των κατοίκων της Val d' Aosta δεν μπορεί παρά να είναι ευτυχής γι' αυτό.
<P>
Θέσαμε σε κίνηση μια θετική διαδικασία και οι αντίπαλοι της Ευρωπαϊκής Ένωσης το έχουν ήδη αντιληφθεί. για το λόγο αυτό πρέπει να εντείνουμε τις προσπάθειές μας.

<SPEAKER ID=49 NAME="Παπαγιαννάκης">
Κύριε Πρόεδρε, στη Διακήρυξη του Λάκεν υπάρχουν λέξεις που ικανοποιούν όλους και έχουν βάρος. Και ο στόχος και η μέθοδος, η συνέλευση, η πολιτική διαπραγμάτευση, είναι πράγματα τα οποία ικανοποιούν. Ωστόσο, δεν υπάρχουν στη Διακήρυξη, και το είπαν και άλλοι συνάδελφοι, αναφορές που να πείθουν για το κοινωνικό κράτος, αυτό που λένε μερικοί με κάποια, έτσι, αισχυντηλή διάθεση κοινωνικό μοντέλο, την αειφόρο ανάπτυξη, την βιώσιμη ανάπτυξη, την αυτόνομη και, θα έλεγα, επομένως βιώσιμη παρουσία της Ένωσης. Ίσως φταίει γι' αυτήν την σχετική δειλία το ότι λείπει η πολιτική ενοποίηση. Αλλά όμως έχει σημασία ότι δεν είπαμε τίποτα σοβαρό για τον πόλεμο, δεν είπαμε τίποτα σοβαρό και για την ίδια την διεύρυνση. Επιτρέψτε μου μάλιστα εδώ μια παρατήρηση, κύριε Πρόεδρε. Η καθαρά πολιτική απόφαση να δεχθούμε δέκα νέα μέλη, γιατί αποκλείει - πολιτικά - δύο από την βαλκανική χερσόνησο, από την καρδιά και το μαλακό υπογάστριο της Ευρώπης; Αφήνουμε μια μαύρη τρύπα στα Βαλκάνια. Είναι απαράδεκτο και θα ήθελα μια απάντηση. Δυστυχώς, μάλλον δεν θα μπορέσω να την πάρω τώρα και φοβάμαι ότι δεν θα δοθεί ούτε στην Συνέλευση.

<SPEAKER ID=50 LANGUAGE="DA" NAME="Krarup">
Κύριε Πρόεδρε, τα συμπεράσματα της Συνόδου Κορυφής του Λάκεν δεν προκαλούν επ' ουδενί έκπληξη είτε από άποψη ρητορικής τους είτε από άποψη περιεχομένου. Η ρητορική, ως συνήθως, είναι συγχρόνως στομφώδης και ψεύτικη. Για χιλιοστή φορά μας υπόσχονται διαφάνεια και επικουρικότητα. Η επιλογή των λέξεων πραγματικά αποτελεί διαστρέβλωση της πραγματικότητας που ξεπερνά κατά πολύ την κυνική δημαγωγία τόσο του Τρίτου Ράιχ όσο και των ιδεολόγων του σταλινισμού. Αντιθέτως, η πραγματικότητα καταμαρτυρεί ότι η φιλοδοξία που τονίστηκε στη Σύνοδο Κορυφής, δηλαδή "τα θεσμικά όργανα της ΕΕ να πλησιάσουν πιο κοντά στους πολίτες" σημαίνει στην πράξη ότι οι λαοί των κρατών θα συνεχίσουν σε ολοένα μεγαλύτερο βαθμό να τίθενται εκτός παιχνιδιού από τα κλειστά θεσμικά όργανα της ΕΕ, τα οποία έχουν παρανοήσει τραγικά την ουσία της δημοκρατίας. Οι ανανεωμένες αποστολές τίθενται τώρα στα χέρια τριών συνταξιούχων μιας ηλικίας που εν συγκρίσει με αυτή η κινεζική τέχνη διακυβέρνησης μοιάζει σαν εξέγερση της νεολαίας. Δεν υπάρχει η παραμικρή αμφιβολία ότι οι τρεις θαρραλέοι άντρες θα μπορέσουν να τονώσουν τη δυναμική της ολοκλήρωσης της ΕΕ, αλλά υπάρχουν όλο και περισσότεροι που αμφιβάλλουν ότι η ΕΕ και οι φιλοδοξίες της ΕΕ να γίνει μεγάλη δύναμη είναι η λύση και αντιθέτως πιστεύουν ότι ακριβώς αυτό είναι το πρόβλημα.

<SPEAKER ID=51 LANGUAGE="DE" NAME="Hager">
Κύριε Πρόεδρε, επιτρέψτε μου καταρχάς να επισημάνω ότι απολαμβάνω το γεγονός ότι μπορούμε να συζητούμε εδώ μεταξύ μας σε μια αρκετά φιλική ατμόσφαιρα. Είναι αναμφίβολα πιο εύκολο να τίθενται σημαντικά ερωτήματα, παρά να δίνονται απαντήσεις σε αυτά. Ανεξάρτητα από τη δήλωση του κ. Προέδρου μπορούμε όλοι μας να ευχηθούμε να δοθούν οι απαντήσεις αυτές. Παρ' όλα αυτά θέλω να αναγνωρίσω, ότι στο Λάκεν εκπληρώθηκε μια εξαιρετικά σημαντική αποστολή, καθώς δρομολογήθηκε η Συνεύλευση και ορίστηκε όχι μόνο ένα διαπρεπές, αλλά και πολλά υποσχόμενο Προεδρείο.
<P>
Το ότι η επιτυχία μιας τέτοιας οργάνωσης εξαρτάται σε πολύ μεγάλο βαθμό από το Προεδρείο, το γνωρίζουμε ήδη όλοι από το Χάρτη των Θεμελιωδών Δικαιωμάτων. Σχετικά με αυτό επιτρέψτε μου να δηλώσω ότι προσωπικά ανησύχησα κάπως με το νεανικό προφίλ του Προεδρεύοντα του Συμβουλίου, καθώς θεώρησα ότι και το Προεδρείο της Συνέλευσης θα είχε "νεανικά" και "δυναμικά" χαρακτηριστικά. Χάρηκα όμως, εν αντιθέσει με την κ. Frassoni και τον κ. Bonde, όταν έγινε γνωστό ότι εξακολουθεί να δίνεται προτεραιότητα στη γνώμη των μεγαλυτέρων σε ηλικία και σοφοτέρων - κάτι που χαρακτηρίζει τους μεγάλους πολιτισμούς.
<P>
Αναμφίβολα, η διοργάνωση της Συνέλευσης ήταν η μοναδική εξαίρετη επίδοση. Εκφράζω ωστόσο τη λύπη εκ μέρους της αυστριακής πλευράς για το σημείο 59, το οποίο χαρακτηρίζεται από πολλές αδυναμίες και δεν πληροί τις απαιτήσεις των πανευρωπαϊκών προδιαγραφών ασφαλείας.

<SPEAKER ID=52 LANGUAGE="ES" NAME="Galeote Quecedo">
Κύριε Πρόεδρε, θα ήθελα να επικεντρωθώ σε δύο συμπεράσματα του Λάκεν, κατά τη γνώμη μου οριζόντια. Το πρώτο είναι η αναγνώριση ότι η εδραίωση του τρίτου πυλώνα της Ευρωπαϊκής Ένωσης, και συγκεκριμένα η καταπολέμηση της τρομοκρατίας, είχε επιτέλους την εξέλιξη που απαιτούσαν οι πολίτες.
<P>
Οι τρομερές τρομοκρατικές επιθέσεις συνέβαλαν στο να αντιληφθούν οι λιγότερο ενσυνείδητοι ότι η τρομοκρατία είναι ένα πρόβλημα όλων μας, ότι μας αφορά όλους και όχι μόνο τα άμεσα θύματα. Και ότι τρόμο δεν προκαλούν μόνο εκείνοι που πατούν τη σκανδάλη ή τον εκπυρσοκροτητή, αλλά και οι συνένοχοί τους, και γι' αυτό πρέπει να επικροτήσουμε την απόφαση του Συμβουλίου να συγκεντρώσει σε μία λίστα τις ομάδες, τις οργανώσεις και τα άτομα που στηρίζουν την τρομοκρατία.
<P>
Δεύτερον, θεωρώ ότι οι αποφάσεις που υιοθετήθηκαν για τον σχεδιασμό του μέλλοντος της Ένωσης είναι πολύ συνεκτικές με τις απαιτήσεις του Ευρωπαϊκού Κοινοβουλίου. Η ευελιξία με την οποία καθορίστηκε η ημερήσια διάταξη - είμαι πεπεισμένος - θα μας επιτρέψει να εμβαθύνουμε, κατά τη διάρκεια της Συνέλευσης, στα μέσα της ΚΕΠΠΑ, διότι ο παγκοσμιοποιημένος κόσμος στον οποίο ζούμε απαιτεί από την Ευρώπη ένα νέο ρόλο, για τον οποίο πρέπει να εφοδιαστούμε με τα απαραίτητα μέσα, για παράδειγμα μία κοινοτική διπλωματική υπηρεσία.
<P>
Κύριε Πρόεδρε, πιστεύω ότι δεν λειτούργησε σωστά η μηχανή, αλλά θεωρώ ότι έχει λήξει ο χρόνος ομιλίας μου.

<SPEAKER ID=53 LANGUAGE="FR" NAME="Lalumiθre">
Κύριε Πρόεδρε, κύριε Υπουργέ, κύριε Προεδρεύοντα του Συμβουλίου, κύριε Επίτροπε, τα ζητήματα που εξετάσθηκαν στο Λάκεν ήταν πολλά. Θα ήθελα, όμως, και εγώ με τη σειρά μου να επικεντρωθώ στο πλέον ελπιδοφόρο θέμα, στη δήλωση για το μέλλον της Ένωσης. Πρόκειται για μια καλή και δυνατή δήλωση, που ασπάζεται πολλές ιδέες τις οποίες υποστήριζε σθεναρά η αντιπροσωπεία των γάλλων σοσιαλιστών. Έτσι, είμαστε ευτυχείς για την ευρεία σύνθεση - δώδεκα άτομα, αυτό ήταν το αίτημά μας - του Προεδρείου που θα διαδραματίσει καθοριστικό ρόλο και για το γεγονός ότι η διεύθυνση των εργασιών του ανατίθεται σε τρεις πολιτικές προσωπικότητες με μεγάλο κύρος, που έχουν αποδείξει επανειλημμένα την αφοσίωσή τους στο όραμα της ευρωπαϊκής ολοκλήρωσης. Ως Γαλλίδα μάλιστα, δεν μπορώ παρά να χαίρομαι που τελικά θα προεδρεύσει του όλου εγχειρήματος ένας επιφανής συμπατριώτης μου. Θα προτιμούσα, ασφαλώς, στη θέση αυτή να είχε οριστεί μια επιφανής συμπατριώτισσά μου.
<P>
Ομοίως, εκφράζουμε την ικανοποίησή μας για το γεγονός ότι η Επιτροπή θα εκπροσωπηθεί από δύο Επιτρόπους και όχι από έναν. Στη συγκεκριμένη περίπτωση μάλιστα και οι δύο είναι απολύτως κατάλληλοι για να φέρουν σε πέρας το έργο τους.
<P>
Καλό νέο συνιστά επίσης η σύσταση ευέλικτου χρονοδιαγράμματος, έτσι ώστε η Συνέλευση να έχει μεγαλύτερη ελευθερία.
<P>
Τέλος, χαιρετίζουμε την ευρεία εντολή που έδωσαν στη Συνέλευση οι αρχηγοί κρατών και κυβερνήσεων.
<P>
Συγχαίρουμε μάλιστα τον Πρωθυπουργό του Βελγίου για τη σταθερότητα με την οποία επιδίωξε η ανοιχτή αυτή εντολή να αφορά όλα ανεξαιρέτως τα ζητήματα, υπερβαίνοντας κατά πολύ το αυστηρό πλαίσιο των θεσμικών μηχανισμών. Σχετικά με το θέμα αυτό θα ήθελα να διατυπώσω ένα αίτημα: η Συνέλευση καλείται να προτείνει θεσμικές μεταρρυθμίσεις για την καλύτερη λειτουργία των μηχανισμών. Πολύ καλά. Όμως, μπορεί και πρέπει επίσης να καταθέσει προτάσεις σχετικά με το περιεχόμενο, προκειμένου να απαντήσει στις απορίες των συμπολιτών μας στις οποίες δεν δίδονται σαφείς απαντήσεις. Σε τι χρησιμεύει η Ευρώπη; Ποιες είναι οι μεγάλες αποστολές της, εντός των συνόρων της, για τους κατοίκους της, αλλά και για τον κόσμο ολόκληρο; Ποιες είναι οι πολιτικές που οφείλει να υλοποιήσει, κυρίως στον κοινωνικό τομέα; Ποιες είναι οι αρμοδιότητές της; Ποιες είναι οι υποχρεώσεις της απέναντι στους κατοίκους της και στον υπόλοιπο κόσμο σε θέματα αλληλεγγύης, ευημερίας και ασφάλειας;
<P>
Χάρη στις προσπάθειες της Προεδρίας του Συμβουλίου, τα αποτελέσματα της εν λόγω δήλωσης είναι καλά. Η Προεδρία έδωσε μεγάλη ώθηση στο θέμα αυτό, βοηθούμενη σημαντικά επίσης από το Κοινοβούλιο που στάθηκε πάντοτε στο πλευρό της. Το Συμβούλιο του Λάκεν έθεσε τα θεμέλια της εν λόγω Συνέλευσης, η οποία ενδέχεται να διαδραματίσει σημαντικό ρόλο για το μέλλον της Ένωσης. Το μέλλον θα δείξει εάν το Λάκεν ήταν μια σημαντική ιστορική καμπή για την Ευρωπαϊκή Ένωση.

<SPEAKER ID=54 NAME="Watson">
Κύριε Πρόεδρε, ο κ. Verhofstadt μίλησε πολύ για την ανάγκη ενίσχυσης του δημοκρατικού ελέγχου. Δεν χρειάζεται όμως να αλλάξουμε τις Συνθήκες για να ενισχύσουμε τον δημοκρατικό έλεγχο. Αυτό μπορεί να γίνει μέσα από τις υπάρχουσες Συνθήκες. Δεν αναφέρομαι στην εφαρμογή του άρθρου 42 για τη μεταφορά θεμάτων του τρίτου πυλώνα στον πρώτο πυλώνα, αν και κάτι τέτοιο θα ήταν ιδιαίτερα ευπρόσδεκτο. Αναφέρομαι σε περιστατικά όπως αυτό της περασμένης εβδομάδας, όπου ζητήθηκε η γνώμη του Σώματος για τέταρτη φορά μέσα σε ένα χρόνο επί ενός κειμένου από το οποίο έλειπε το μισό.
<P>
Μας ζητήθηκε να εγκρίνουμε έναν κανονισμό για τη δέσμευση των περιουσιακών στοιχείων ενός καταλόγου τρομοκρατικών οργανώσεων, μόνο που στο κείμενο δεν είχε προσαρτηθεί ο κατάλογος. Ο κανονισμός αναφερόταν σε δύο κείμενα του Συμβουλίου, κανένα από τα οποία δεν ήταν στη διάθεση του Κοινοβουλίου. Ψηφίσαμε τροπολογίες επί των εγγράφων που έλειπαν λόγω της επείγουσας φύσης του θέματος, αλλά εάν οι τροπολογίες αυτές δεν ενσωματωθούν στο κείμενο, και με δεδομένη αυτή την πρακτική, το Κοινοβούλιο θα πρέπει πραγματικά να εξετάσει το ενδεχόμενο προσφυγής στο Ευρωπαϊκό Δικαστήριο, εάν το Συμβούλιο δεν αποφασίσει να μας αντιμετωπίζει με πιο δίκαιο και σοβαρότερο τρόπο.

<SPEAKER ID=55 NAME="Κόρακας">
Κύριε Πρόεδρε, η πραγματικότητα βοά ότι η Σύνοδος του Λάκεν ενίσχυσε παραπέρα μία Ευρωπαϊκή Ένωση του μεγάλου κεφαλαίου ενάντια στα συμφέροντα των εργαζομένων και των λαών γενικότερα. Οι συνελθόντες στο παλάτι του Λάκεν δεν άκουσαν την στεντόρεια φωνή των εκατοντάδων χιλιάδων διαδηλωτών από ολόκληρη την Ευρώπη· των φτωχών, των ανέργων, των υποψηφίων ανέργων, των δημιουργών του πλούτου, θυμάτων της στυγνής εκμετάλλευσης. Δεν άκουσαν και δεν μπορούσαν να ακούσουν την αγωνία και την απαίτησή τους για μια άλλη Ευρώπη, της ειρήνης, της φιλίας των λαών, και όχι του ευρωστρατού, των επεμβάσεων και του πολέμου, του σεβασμού και της ανάπτυξης των κοινωνικών δικαιωμάτων και των δημοκρατικών ελευθεριών και όχι του ευρωεντάλματος, της Eurojust και του τρομονόμου που, με πρόσχημα την 11η του Σεπτέμβρη, χαρακτηρίζουν τρομοκρατία τους κοινωνικούς και πολιτικούς αγώνες για ένα καλύτερο αύριο.
<P>
Να γιατί πιστεύω ότι η απάντηση δεν μπορεί να δοθεί από τη Συνέλευση, που είναι εξάλλου συμβουλευτική και, τελικά, φοβάμαι ότι θα είναι στάχτη στα μάτια των λαών. Η συνέχιση και ανάπτυξη της πρωτοφανούς λαοθάλασσας που διαδήλωσε στο Λάκεν αποτελεί, κύριε Πρόεδρε, την μόνη ελπίδα και διέξοδο.

<SPEAKER ID=56 LANGUAGE="IT" NAME="Speroni">
Κύριε Πρόεδρε, προκαλεί ανησυχία το γεγονός ότι το Ευρωπαϊκό Σύνταγμα θα συνταχθεί μόνον από εξήντα πρόσωπα, τα οποία ευχόμαστε να είναι άξια, αλλά είναι πάντα λίγα για να εκπροσωπήσουν εκατοντάδες εκατομμύρια πολίτες. Θα ήταν προτιμότερη μία Συντακτική Συνέλευση. Ενδεικτικό επ' αυτού είναι το γεγονός ότι αντιπρόεδρος είναι ο κ. Giuliano Amato, στέλεχος της ιταλικής και της ευρωπαϊκής Αριστεράς, αλλά προπάντων της ολιγαρχικής εκείνης τάσης που θέλει τα όργανα να ελέγχονται από λίγους μόνον αριστοκράτες, από λίγους όχι εκλεγμένους, αλλά εκλεκτούς. Ευχόμαστε τουλάχιστον, σε αντίθεση με ό,τι συνέβη για το Χάρτη των Δικαιωμάτων, το Σύνταγμα αυτό να μπορεί ενδεχομένως να τροποποιηθεί, τόσο από τα εθνικά Κοινοβούλια όσο και από το Ευρωπαϊκό.

<SPEAKER ID=57 LANGUAGE="IT" NAME="Tajani">
Κύριε Πρόεδρε, στο Λάκεν επιτελέσθηκαν επιτέλους ορισμένα βήματα μπροστά προς την οικοδόμηση μιας ισχυρής Ευρώπης με ευρύτερα σύνορα. Η Συνέλευση θα πρέπει να ανοίξει το δρόμο για ένα Σύνταγμα που θα καθορίζει τις αρμοδιότητες των διαφόρων οργάνων και θα περιλαμβάνει επίσης τις θεμελιώδεις και ιδρυτικές αρχές της Ένωσής μας, αλλά θα πρέπει να αποτελέσει επιπλέον μία θεμελιώδη δίοδο για την εναρμόνιση των νομοθεσιών των χωρών μας όσον αφορά και τον δικαστικό τομέα. Θα πρέπει όμως να ενεργήσουμε με σπουδή και να αποφασίσουμε εντός του 2003 για να αποφευχθεί η εκλογική συμφόρηση και η έγκριση του Συντάγματος κατά τη διάρκεια της προεκλογικής εκστρατείας. και χωρίς το Σύνταγμα, χωρίς νέα όργανα, καθίσταται δύσκολη η επίτευξη της διεύρυνσης την οποία όλοι μας, όπως ο Πρόεδρος Prodi, θεωρούμε μη αντιστρέψιμο γεγονός. Είναι θετικό το γεγονός ότι το τελικό έγγραφο των εργασιών του Λάκεν αφιερώνει ένα κεφάλαιο στις σχέσεις με τη Ρωσία, χώρα προς την οποία πρέπει να στρεφόμαστε με ολοένα και μεγαλύτερη προσοχή.
<P>
Στο Λάκεν η Ευρώπη έκανε επιτέλους τη φωνή της να ακουστεί με κύρος σε σχέση με τα μεγάλα θέματα όπως ο αγώνας κατά της τρομοκρατίας και η απόφαση εφαρμογής αυτού που ονομάστηκε πρώτο "Σχέδιο Marshall" για την Παλαιστίνη επιβεβαιώνει ότι η Ευρώπη δεν θέλει μόνο να υπερνικήσει την τρομοκρατία, όπως είναι σωστό και θεμιτό, αλλά και να δώσει πολιτικές λύσεις στα προβλήματα. Η ιταλική πρόταση για τη λύση της ισραηλινο-παλαιστινιακής κρίσης πέρασε από τη φάση των δηλώσεων αρχής στη φάση του συγκεκριμένου προγραμματισμού. Θεωρούμε επίσης πολύ θετικό γεγονός την απόφαση υπέρ του κοινού ελέγχου των εξωτερικών συνόρων.
<P>
Απομένουν βέβαια ακόμη πολλά που πρέπει να γίνουν. Στο Λάκεν δεν λύθηκαν όλα τα ζητήματα: αναφέρομαι στις έδρες των υπηρεσιών, οι οποίες θα πρέπει να ορίζονται με βάση τις συγκεκριμένες δυνατότητες των πόλεων και όχι με επιλογές που είναι αποτέλεσμα ακατανόητων βέτο. Έχουμε όμως χρέος να είμαστε αισιόδοξοι: το μέλλον της Ευρώπης εξαρτάται και από τη δική μας βούληση, τη βούληση του Ευρωπαϊκού Κοινοβουλίου και των εθνικών κοινοβουλίων που εκπροσωπούν τους λαούς της Ένωσης.

<SPEAKER ID=58 LANGUAGE="DE" NAME="Swoboda">
Κύριε Πρόεδρε, κύριε Προεδρεύοντα του Συμβουλίου, αγαπητέ κύριε Επίτροπε, το Ευρωπαϊκό Συμβούλιο υποστηρίζει στις δηλώσεις του στο Λάκεν ότι το ευρωπαϊκό εγχείρημα νομιμοποιείται από τα δημοκρατικά, διαφανή και αποτελεσματικά θεσμικά του όργανα. Εάν εφεξής λοιπόν το Συμβούλιο θέσει το ερώτημα και το μεταβιβάσει στη Συνέλευση προς συζήτηση για το εάν θα πρέπει να ενισχυθεί ο ρόλος του Ευρωπαϊκού Κοινοβουλίου, τότε μάλλον δεν θα σας προκαλέσει έκπληξη, εάν εγώ προσωπικά ως ευρωβουλευτής ψηφίσω αναφανδόν "ναι" στο θέμα αυτό, καθώς μάλιστα το Ευρωπαϊκό Κοινοβούλιο είναι το μοναδικό θεσμικό όργανο που εκλέγεται απευθείας από το λαό. Όλες οι συνεδριάσεις του διεξάγονται δημόσια και μπορεί οποιοσδήποτε να τις παρακολουθήσει - θα ευχόμουν μάλιστα να συνέβαινε το ίδιο και με το Συμβούλιο - και όταν διαπιστώνω πόσο γρήγορα είμαστε σε θέση να λαμβάνουμε αποφάσεις - για παράδειγμα σχετικά με το ευρωπαϊκό ένταλμα σύλληψης -, τότε θεωρώ ότι είμαστε πιο αποτελεσματικοί από το Συμβούλιο και πολύ πιο αποτελεσματικοί από την Επιτροπή.
<P>
Ως εκ τούτου, εάν το Συμβούλιο του Λάκεν καλωσορίζει τη Λευκή Βίβλο της Επιτροπής για την ευρωπαϊκή διακυβέρνηση καθώς και τη λεγόμενη έκθεση Mandelkern και αναμένει από την Επιτροπή ένα σχετικό σχέδιο δράσης για το πρώτο εξάμηνο του 2002, τότε ελπίζω ότι το ίδιο θα πράξει και το Συμβούλιο επιθυμώντας την ενίσχυση του κοινοβουλευτισμού της Ευρωπαϊκής Ένωσης. Εξάλλου, εμείς ως ευρωβουλευτές θα συζητούσαμε ευχαρίστως με την Επιτροπή και το Συμβούλιο σχετικά με νέες μορφές διακυβέρνησης. Σε αυτό το πλαίσιο, η Επιτροπή πρότεινε για παράδειγμα μία διοργανική ομάδα εργασίας. Πληροφορούμε όμως ότι το Συμβούλιο δεν αποδεχόταν μέχρι τώρα την πρόταση αυτή, αλλά την απέρριπτε. Ελπίζω ότι θα κατορθώσουμε τουλάχιστον πριν τη Βαρκελώνη και τη Σεβίλλη να διεξαχθούν εντατικές συζητήσεις με το Συμβούλιο και την Επιτροπή σχετικά με τις νέες μορφές διακυβέρνησης, οι οποίες θα ήταν αδιανόητες χωρίς την έγκριση του Ευρωπαϊκού Κοινοβουλίου.
<P>
Γνωρίζω ότι σε ορισμένα θέματα διακυβέρνησης είμαστε εξαιρετικά ανεξάρτητοι και αυτόνομοι, ενώ μερικές φορές είναι ενοχλητικό για την Επιτροπή και το Συμβούλιο το ότι "αναμιγνυόμαστε" τόσο πολύ σε λεπτομέρειες. Είμαστε επίσης πρόθυμοι ως Ευρωπαϊκό Κοινοβούλιο να αποδεχθούμε μια νέα κατανομή εργασιών με την Επιτροπή και το Συμβούλιο, καθώς πρέπει και εμείς να προετοιμαστούμε για τη διευρυμένη Ένωση. Ωστόσο κάθε εκχώρηση αρμοδιοτήτων πρέπει κατά την άποψή μας να συνδέεται με ένα μηχανισμό ανάκλησης, με έναν μηχανισμό call back, καθώς η αναζήτηση νέων μορφών διακυβέρνησης με τη μορφή ευρωπαϊκής διακυβέρνησης και οι σκέψεις για νέες κατανομές αρμοδιοτήτων ανάμεσα στην Ένωση και τα κράτη μέλη δεν επιτρέπεται να αποβούν εις βάρος του ευρωπαϊκού κοινοβουλευτισμού. Αντίθετα, ο ευρωπαϊκός κοινοβουλευτισμός πρέπει να κατοχυρωθεί σταθερά στο ευρωπαϊκό σύνταγμα.
<P>
Επιτρέψτε μου να προβώ σε μια τελευταία παρατήρηση σχετικά με την αποκαλούμενη κοινωνία των πολιτών. Το Ευρωπαϊκό Συμβούλιο αποφάσισε την ίδρυση ενός φόρουμ, ενώ ο κ. Barnier ως Επίτροπος έχει επίσης συχνά εκφράσει στο θέμα αυτό με ενθουσιασμό την υποστήριξή του. Χαιρετίζουμε την ίδρυση ενός τέτοιου φόρουμ, αλλά όπως ένα τέτοιο φόρουμ θα συμπληρώνει και δεν θα αντικαθιστά τις συνεδριάσεις της Συνέλευσης, έτσι και η κοινωνία των πολιτών και οι διαβουλεύσεις της κοινωνίας των πολιτών δεν θα αντικαθιστούν τον κοινοβουλευτισμό, αλλά θα τον συμπληρώνουν. Υπό αυτή την έννοια επιθυμούμε διακαώς το διάλογο με την κοινωνία των πολιτών, με τους πολίτες και ελπίζουμε ότι το Συμβούλιο και η Επιτροπή δεν θα τον θεωρήσουν ως κάτι που αντίκειται στον κοινοβουλευτισμό, αλλά ως συμπλήρωμα του Ευρωπαϊκού Κοινοβουλίου.
<P>
(Χειροκροτήματα)

<SPEAKER ID=59 LANGUAGE="DA" NAME="Dybkjζr">
Κύριε Πρόεδρε, με τη δήλωση του Λάκεν ο στόχος είναι να ξεκινήσει ένας ευρύς διάλογος με τον λαό για το μέλλον της Ευρώπης. Αυτό είναι καλό πράγμα. Όμως δεν είναι αρκετό να βάλουμε τρεις άντρες να ηγηθούν αυτής της προσπάθειας. Όλες μας οι εμπειρίες δείχνουν ότι η σύνθεση της Συνέλευσης θα είναι άνιση. Εξάλλου η δήλωση του Λάκεν αναφέρει ότι ο μόνος τρόπος να αντικατασταθεί κάποιος από αναπληρωτή είναι εάν το πραγματικό μέλος δεν είναι παρόν. Αυτός είναι βέβαια ένας από τους κλασικούς τρόπους με τον οποίο δίνεται η δυνατότητα στις γυναίκες να αποκτήσουν εκπροσώπηση, όταν πρόκειται για τέτοιου είδους υποθέσεις. Κατά συνέπεια καλώ τη βελγική και ισπανική Προεδρία να μας επιτραπεί να καλέσουμε αναπληρωτές - και λίγο πιο προχωρημένο - να επιτρέψουμε να εκπροσωπηθούμε από αναπληρωτές του αντίθετου φύλου.

<SPEAKER ID=60 LANGUAGE="FR" NAME="Michel, Louis">
. (FR) Κύριε Πρόεδρε, κυρίες και κύριοι βουλευτές, θα ήθελα να απαντήσω στο σημείο αυτό σε ορισμένες απόψεις που διατυπώθηκαν. Δυστυχώς, θα πρέπει επίσης να σας ζητήσω να με συγχωρήσετε, αλλά δεν φανταζόμουν ότι η συζήτηση θα διαρκούσε τόσο πολύ· έχω μια άλλη υποχρέωση, που έχει ακριβώς σχέση με τη συζήτηση για το μέλλον της Ευρώπης.
<P>
Δεν συμμερίζομαι φυσικά καθόλου τις απόψεις που διατύπωσε ο κ. Krarup σχετικά με τις πομπώδεις εξαγγελίες του Λάκεν. Αντιθέτως, νομίζω ότι η μέθοδος της Συνέλευσης αφήνει ανοιχτά όλα τα ενδεχόμενα. Νομίζω ότι ένα από τα στοιχεία, ένας από τους φόβους που είχαμε όσον αφορά την εν λόγω δήλωση του Λάκεν, ήταν μήπως περιορίσει τα μέλη της Συνέλευσης σε ορισμένα κλειστά ζητήματα, ή εν πάση περιπτώσει μήπως δεν επιτρέψει την εξέταση όλων των ζωτικών θεμάτων για το μέλλον της Ευρώπης. Ο ίδιος ομιλητής έκανε λόγο για έλλειμμα δημοκρατίας. Θα ήθελα λοιπόν να του απαντήσω, όπως και στον κ. Swoboda, ο οποίος προέβη σε διαφοροποίηση μεταξύ του Συμβουλίου και του Ευρωπαϊκού Κοινοβουλίου όσον αφορά το βαθμό εκπροσώπησης των πολιτών και τις δημοκρατικές αξίες. Το Ευρωπαϊκό Κοινοβούλιο, κύριε Swoboda, είναι πράγματι ένα δημοκρατικό θεσμικό όργανο που εκπροσωπεί τον λαό και το σέβομαι απόλυτα. Δεν μπορείτε, όμως, να φθάνετε στο άλλο άκρο και να υποβαθμίζετε σε τέτοιο σημείο το Συμβούλιο όσον αφορά την εκπροσώπηση των πολιτών.
<P>
(Διαμαρτυρίες από τον κ. Swoboda)
<P>
Μάλλον παρανόησα τα λεγόμενά σας. Θα ήθελα πάντως να σας πω ότι όλες οι χώρες μπορούν να ζητούν να ενημερώνονται από τους υπουργούς ή τον πρωθυπουργό που συμμετέχουν στα Συμβούλια. Για τον σκοπό αυτό υπάρχουν τα εθνικά κοινοβούλια. Μπορώ να πω ότι στη χώρα μου με κακομεταχειρίζονται, καθώς, σχεδόν κάθε εβδομάδα, όταν βρίσκομαι εκεί τουλάχιστον, ζητούν να ενημερωθούν για τις δραστηριότητές μου στους κόλπους των ευρωπαϊκών οργάνων. Δεν νομίζω ότι είναι σωστό να συζητούμε περί διαβάθμισης της εκπροσώπησης των πολιτών από τα θεσμικά όργανα. Κάθε θεσμικό όργανο έχει τη θέση του. Το σημαντικό είναι, και σας το λέω με κάθε καλή διάθεση, να υπάρχει ισορροπία μεταξύ των θεσμικών οργάνων, έτσι ώστε κανένα θεσμικό όργανο να μην κυριαρχεί εις βάρος των υπολοίπων. Μάλιστα, μπορώ να πω, για παράδειγμα, ότι με την εμπειρία που έχω μέχρι στιγμής από το Ευρωπαϊκό Κοινοβούλιο, έχω πεισθεί ότι θα πρέπει να αποκτήσει οπωσδήποτε περισσότερες εξουσίες στο μέλλον και ότι θα πρέπει να διαδραματίσει, στο μέλλον, σπουδαιότερο ρόλο σε σχέση με σήμερα. Και κυρίως, - ξεφεύγω λίγο από το θέμα μας - στο πλαίσιο της κατάστασης που αναμένεται να διαμορφωθεί εάν η διεθνής συμμαχία εξακολουθήσει να έχει τη σημερινή μορφή, εάν εξακολουθήσει να διαδραματίζει ένα ρόλο, εάν εξακολουθήσουμε να ισχυριζόμαστε ότι είναι αναγκαία, και νομίζω ότι είναι αναγκαία για την καταπολέμηση της τρομοκρατίας, το Ευρωπαϊκό Κοινοβούλιο θα πρέπει να μεριμνήσει για τη στενή παρακολούθηση των αποφάσεων που λαμβάνονται στους κόλπους των Ευρωπαϊκών Συμβουλίων, όπως και στους κόλπους των κρατών μελών της Ευρωπαϊκής Ένωσης, διότι, όπως έχω ήδη πει και θα εξακολουθήσω να επαναλαμβάνω, ελλοχεύουν πολλοί κίνδυνοι στην υπόθεση αυτή. Πρώτον, ο κίνδυνος παρέκκλισης από τις δημοκρατικές αρχές και υποβάθμισης της ποιότητας ζωής στις χώρες μας. Δεύτερον, ο σοβαρότατος, κατά τη γνώμη μου, κίνδυνος, σε ορισμένα πολιτικά καθεστώτα, και δεν αναφέρομαι στα κράτη της Ευρώπης, το θέμα όμως μας αφορά καθώς διατηρούμε σχέσεις με τις χώρες αυτές, σε ορισμένες χώρες με ισχυρά καθεστώτα, υπάρχει έντονη τάση να συγχέεται η καταπολέμηση της τρομοκρατίας με την εξόντωση των δημοκρατικών στοιχείων της χώρας, της αντιπολίτευσης της χώρας. Νομίζω ότι πρέπει να δώσουμε ιδιαίτερη προσοχή στο θέμα αυτό. Τρίτον, ο κ. Lannoye έκανε πριν από λίγο λόγο για τη σχέση μεταξύ Ευρωπαϊκής Ένωσης και Ηνωμένων Πολιτειών, θέμα το οποίο επίσης απαιτεί ιδιαίτερη προσοχή. Όσον αφορά τις σχέσεις αυτές, πιστεύω πράγματι ότι δεν είναι σωστό να εκφράζουμε άκριτα την αλληλεγγύη μας στις Ηνωμένες Πολιτείες, χωρίς έλεγχο, χωρίς διάλογο, χωρίς συζήτηση, και ακόμη, ορισμένες φορές, χωρίς διαβουλεύσεις. Νομίζω ότι η Ευρωπαϊκή Ένωση έχει το δικαίωμα και την υποχρέωση να εκφράζει τη γνώμη της που μπορεί να διαφέρει από τη γνώμη των Ηνωμένων Πολιτειών. Σέβομαι απολύτως τις Ηνωμένες Πολιτείες, φρονώ ότι είμαστε ασυζητητί προνομιακοί εταίροι των Ηνωμένων Πολιτειών, νομίζω όμως ότι στους κόλπους της συμμαχίας που συστάθηκε μετά την 11η Σεπτεμβρίου, η Ευρωπαϊκή Ένωση πρέπει να εκφράζει τη διαφορετική της θέση, να παρέχει εγγυήσεις, και επίσης να διαδραματίζει τον ρόλο που η Ευρωπαϊκή Ένωση διαδραμάτισε στους κόλπους των αραβικών χωρών, στους κόλπους του αραβικού κόσμου. Δεν νομίζω συνεπώς ότι η Ευρωπαϊκή Ένωση θα μοιάσει ποτέ στις Ηνωμένες Πολιτείες της Αμερικής. Πρέπει να σας πω ότι δεν το εύχομαι. Ασφαλώς και σέβομαι το αμερικανικό πρότυπο. Από πολλές απόψεις, είναι πολύ καλό, δεν νομίζω, όμως, ότι μπορεί να εφαρμοσθεί ως έχει στην Ευρώπη. Δεν το εύχομαι. Νομίζω ότι η Ευρωπαϊκή Ένωση πρέπει να διαφυλάξει την ιδιαιτερότητά της.
<P>
Πολλά ερωτήματα αφορούσαν τη Συνέλευση. Δεν σκοπεύω να σταθώ στις αρνητικές απόψεις σας όσον αφορά τη σύνθεση της τριάδας που θα διευθύνει τις εργασίες της εν λόγω Συνέλευσης. Νομίζω ότι και οι τρεις προσωπικότητες που επιλέχθηκαν έχουν αποδείξει την αφοσίωσή τους στο όραμα της ευρωπαϊκής οικοδόμησης, αντιμετωπίζουν την Ευρωπαϊκή Ένωση με ιδιαίτερα σύγχρονο, μακροπρόθεσμο και βουλησιαρχικό τρόπο και, κάτι που έχει άμεση σχέση με το θέμα μας, είναι ιδιαίτερα αξιόπιστοι και έχουν μεγάλο δίκτυο γνωριμιών, σε ακαδημαϊκό, πολιτικό ή άλλο επίπεδο, γεγονός που σημαίνει ότι οι απόψεις που θα υποστηρίξουν έχουν αρκετές πιθανότητες να γίνουν αποδεκτές, ακόμη και στο Ευρωπαϊκό Συμβούλιο. Δεν μπορούμε να το αγνοήσουμε.
<P>
Θα ήθελα να πω ότι η Συνέλευση - και αυτό είναι ίσως το μεγαλύτερο επίτευγμα της δήλωσης του Λάκεν - η Συνέλευση - κάτι που είχα μάλιστα την ευκαιρία να ξαναπώ ενώπιον του Ευρωπαϊκού Κοινοβουλίου - ουσιαστικά θα αντανακλά τη βούληση των μελών που θα τη συνθέτουν. Διαθέτει ένα Προεδρείο που δεν επιλέχθηκε pro forma· είναι ένα Προεδρείο με αξία. Ο αριθμός των ατόμων που το συνθέτουν αποτελεί εγγύηση ότι οι απόψεις του θα εισακουστούν. Είναι απολύτως αντιπροσωπευτικός των διαφόρων συνιστωσών της Συνέλευσης και των διαφόρων ευρωπαϊκών φορέων λήψης αποφάσεων. Πιστεύω λοιπόν ότι η εν λόγω τριάδα, το Προεδρείο, θα συμβάλουν στη σωστή οργάνωση των συνεδριάσεων, στη σωστή διεξαγωγή των συνεδριάσεων και των συζητήσεων, και κυρίως, - άκουσα μάλιστα σήμερα το πρωί την άποψη του κ. Dehaene στο ραδιόφωνο - πιστεύω ότι το σημαντικότερο είναι οι επιλογές που θα προτείνει η Συνέλευση ενόψει της ΔΔ να είναι σαφείς, να μην αφήνουν περιθώρια για πολλαπλές ερμηνείες στους κόλπους της ΔΔ. Ασφαλώς, η ΔΔ έχει το δικαίωμα να συμφωνήσει ή να διαφωνήσει. Το σίγουρο, όμως, είναι ότι εάν οι επιλογές αυτές είναι επαρκώς ισορροπημένες, εάν είναι ακριβείς, εάν έχουν συγκεκριμένους στόχους και εάν είναι απολύτως αιτιολογημένες, δεν θα αφήσουν πολλά περιθώρια στο Συμβούλιο να τις παραβλέψει. Εάν τις παραβλέψει, σημαίνει ότι δεν εκτελεί σωστά το πολιτικό έργο που του έχει ανατεθεί ή εν πάση περιπτώσει ότι επιλέγει να διακινδυνεύσει. Σε μια τέτοια περίπτωση, θα τεθεί ενδεχομένως υπό αμφισβήτηση η πολιτική αρμοδιότητα του Συμβουλίου. Έχω λοιπόν μεγάλη εμπιστοσύνη στη μέθοδο με την οποία θα διεξαχθεί η Συνέλευση. Θέλω να προσθέσω επίσης ότι η δήλωση του Λάκεν προσφέρει σε όλους εκείνους που είναι υπέρ της ολοκλήρωσης της Ευρώπης, μας προσφέρει μια καταπληκτική ευκαιρία για διαπαιδαγώγηση σε ευρωπαϊκό επίπεδο. Αναφέρομαι κυρίως στους νέους. Δεν πρέπει να γίνεται λόγος μόνο για προοπτικές, είναι ασφαλώς πολύ σημαντικές, ταυτόχρονα όμως πρέπει να προσπαθήσουμε να διαπαιδαγωγήσουμε σε ευρωπαϊκό επίπεδο τους νέους, να τους εξηγήσουμε τον τρόπο με τον οποίο λειτουργούμε, να τους εξηγήσουμε ότι η Ευρώπη ασχολείται πολύ πιο άμεσα με τα προβλήματά τους από ό,τι πιστεύουν ή από ό,τι διαδίδουν τα μέσα μαζικής ενημέρωσης. Αυτός είναι ένας ακόμη τρόπος με τον οποίο μπορούμε να εκμεταλλευθούμε, να αξιοποιήσουμε την εν λόγω Συνέλευση. Νομίζω ότι ήμουν αρκετά σαφής όσον αφορά τη Συνέλευση.
<P>
Κάποιος πρότεινε την ιδέα της σύστασης μιας πιο ενιαίας ευρωπαϊκής διπλωματικής υπηρεσίας. Νομίζω ότι τα συμπεράσματα της Συνόδου Κορυφής περιλαμβάνουν ένα απόσπασμα που αναφέρεται στη συνεργασία μεταξύ των προξενείων. Είναι μια αρχή. Η έναρξη λειτουργίας κοινών προξενείων αποτελεί το πρώτο βήμα προς την κατεύθυνση αυτή. Θέλω να ελπίζω ότι θα υπάρξει συνέχεια.
<P>
Συμμερίζομαι την άποψη της κ. Lalumiθre ότι η Συνέλευση δεν πρέπει να περιοριστεί στα θεσμικά ζητήματα, αλλά πρέπει να εξετάσει και το περιεχόμενο των πολιτικών. Από τις σφυγμομετρήσεις προκύπτει ότι οι συμπολίτες μας υποστηρίζουν την ανάληψη αποφασιστικότερης ευρωπαϊκής δράσης σε διάφορους τομείς, όπως η κοινωνική πολιτική, η εξωτερική πολιτική και η πολιτική άμυνας, η προστασία του περιβάλλοντος. Η Συνέλευση θα πρέπει, κατά τη γνώμη μου, να εξετάσει τον τρόπο με τον οποίο θα ικανοποιηθούν οι εν λόγω προσδοκίες, εν ανάγκη προσαρμόζοντας τις αρμοδιότητες και τις αποστολές της Ένωσης.
<P>
Κάποιος έκανε λόγο για κοινωνικό έλλειμμα. Νομίζω ότι είμαι σε θέση να πω - εξάλλου, ο κ. Dehousse επέστησε, σωστότατα, την προσοχή μας στο θέμα αυτό - ότι μία από τις πλέον επιτυχημένες αναμφισβήτητα πτυχές αυτής της Προεδρίας είναι ακριβώς τα καινοτόμα επιτεύγματα - αυτό είναι σημαντικό - στον κοινωνικό τομέα. Ας σκεφθούμε, παραδείγματος χάριν, τους κοινωνικούς δείκτες, την ποιότητα της απασχόλησης. Νομίζω ότι είναι σημαντικό. Ας σκεφθούμε επίσης τον ευρωπαϊκό κοινωνικό μεσολαβητή. Υπάρχουν τόσα νέα στοιχεία που συνιστούν πραγματικά εργαλεία, τα οποία θα στηρίξουν την εφαρμογή ουσιαστικής κοινωνικής πολιτικής που δεν θα έχει καμία σχέση με την πρόχειρη ή την πιο προσεγμένη αντιμετώπιση των προβλημάτων. Το έργο που επιτέλεσε στο θέμα αυτό η κ. Onckelinks, από κοινού με τον κ. van den Broek, είναι εξαιρετικό και τους ανήκει, κατά τη γνώμη μας τουλάχιστον, μεγάλο μερίδιο της επιτυχίας της βελγικής Προεδρίας. Επί της ουσίας, το στοιχείο αυτό είναι ιδιαίτερα σημαντικό. Έχει μάλιστα κάποια σχέση με το αίτημα της κ. Lalumiθre να μην περιοριστεί η Συνέλευση σε αμιγώς θεσμικά ζητήματα. Μόλις δήλωσα, κυρία, ότι συμμερίζομαι απολύτως την άποψη αυτή.
<P>
Δεν μπορώ δυστυχώς να παρατείνω άλλο την παραμονή μου στην αίθουσα αυτή. Θα ήθελα όμως να αναφερθώ συντόμως στη διακυβέρνηση και στη μεταρρύθμιση του Συμβουλίου. Συμφωνώ με τον κ. Martin όσον αφορά την ανάγκη λήψης άμεσων μέτρων προκειμένου η Ένωση να προσεγγίσει τους πολίτες της και να βελτιωθεί η λειτουργία των ευρωπαϊκών θεσμικών οργάνων. Η Συνέλευση θα συζητήσει τη λήψη μέτρων τα οποία θα οδηγήσουν στην τροποποίηση των Συνθηκών το 2004. Το Ευρωπαϊκό Συμβούλιο του Λάκεν επεσήμανε ωστόσο τα μέτρα που μπορούν να ληφθούν από σήμερα κιόλας. Από την άποψη αυτή, χαιρετίζουμε τη Λευκή Βίβλο για την ευρωπαϊκή διακυβέρνηση, καθώς και την πρόθεση του γενικού γραμματέα του Συμβουλίου να παρουσιάσει πριν από το Ευρωπαϊκό Συμβούλιο της Βαρκελώνης προτάσεις με στόχο τη βελτίωση της λειτουργίας του Συμβουλίου. Το Ευρωπαϊκό Συμβούλιο της Σεβίλλης θα καταλήξει στα πρακτικά συμπεράσματα.
<P>
Νομίζω ότι απάντησα όσο το δυνατό καλύτερα στις παρεμβάσεις στις οποίες ο πρωθυπουργός δεν έχει μπορέσει ακόμη να απαντήσει. Ελπίζω ότι θα συγχωρήσετε τη βιαστική αποχώρησή μου. Λυπούμαι πραγματικά, πολύ περισσότερο μάλιστα διότι αισθάνομαι ιδιαίτερη ικανοποίηση όταν βρίσκομαι ανάμεσά σας, τώρα που γνωρίζω το Κοινοβούλιο. Πολλές παρεμβάσεις σας είναι καίριες, αντανακλούν την ελευθερία έκφρασης και την αυτονομία που απολαμβάνετε. Μάλιστα, αντιλήφθηκα κάτι που δεν το συναντούμε στα εθνικά κοινοβούλια, ή εν πάση περιπτώσει το συναντούμε σπάνια: ότι μέσα στην ίδια Ομάδα μπορούν να υπάρξουν παρεμβάσεις διαφορετικής φύσης. Έχετε επομένως μία ελευθερία και έναν αέρα ανανέωσης που μου αρέσουν πολύ. Ελπίζω κάποτε - είχα ήδη την ευκαιρία να το πω, αλλά θα το επαναλάβω - να μπορέσω να βρεθώ στην αίθουσα αυτή για να ανανεώσω το πνεύμα μου.
<P>
(Χειροκροτήματα)

<SPEAKER ID=61 NAME="Gorostiaga Atxalandabaso">
Κύριε Πρόεδρε, στην παρουσίασή του ο πρόεδρος του Συμβουλίου, κ. Verhofstadt, δήλωσε ότι στο Λάκεν δεν υπήρχε κανένα ταμπού. Ωστόσο, είναι ολοφάνερο ότι το ταμπού της αποσύνδεσης της έννοιας του έθνους από την έννοια του κράτους είναι πιο υπαρκτό σήμερα από όσο ήταν ποτέ.
<P>
Όπως όμως είπε ο Βίκτωρ Ουγκώ, "τίποτε δεν είναι πιο ισχυρό από μια ιδέα που έχει ωριμάσει" . Αυτή τη στιγμή, η ιδέα της αυτοδιάθεσης είναι παρούσα στο μυαλό του λαού των Βάσκων. Τα σημερινά έθνη-κράτη γεννήθηκαν μία συγκεκριμένη χρονική στιγμή, και χαρακτηρίζονται από μία εγγενή εσωτερική τάση για μετάλλαξη. Οι λαοί και οι πολιτισμοί της Ευρώπης, αντιθέτως, δεν έχουν ημερομηνία γέννησης. Ακόμα περισσότερο, δεν υπάρχει κανένας λόγος για την εξαφάνισή τους, εκτός εάν τους καταδικάσουμε σε αυτή την μοίρα. Μάλιστα, η εξαφάνισή τους δεν θα αποτελούσε μόνο απώλεια για την ανθρωπότητα, αλλά και κατεδάφιση των ισχυρότερων θεμελίων για την οικοδόμηση του πολιτικού μέλλοντος της Ευρώπης.

<SPEAKER ID=62 LANGUAGE="FR" NAME="Sudre">
Κύριε Πρόεδρε, κύριε εκπρόσωπε του Συμβουλίου, κύριε Επίτροπε, αγαπητοί συνάδελφοι, το Ευρωπαϊκό Συμβούλιο του Λάκεν, με το οποίο ολοκληρώνεται η βελγική Προεδρία της Ένωσης, στέφθηκε με επιτυχία. Δεν το λέω αυτό από ευγένεια, ούτε για τυπικούς λόγους, αλλά διότι έχω την βαθιά πεποίθηση ότι οι αρχηγοί κρατών και κυβερνήσεων εξέπεμψαν, τις τελευταίες αυτές ημέρες, το μήνυμα που περίμεναν οι Ευρωπαίοι, το μήνυμα της σαφήνειας και της απόλυτης διαφάνειας. Η Σύνοδος Κορυφής του Λάκεν υλοποίησε την κύρια φιλοδοξία της: ενέκρινε μια δήλωση για το μέλλον της Ευρώπης, ανοίγοντας έτσι τον δρόμο για τη μεγάλη μελλοντική μεταρρύθμιση της Ένωσης.
<P>
Όπως τόνισε ο Πρόεδρος του Συμβουλίου, στο Λάκεν δεν υπήρξαν προκαταλήψεις, κανένα θέμα δεν αποσιωπήθηκε. Εύχομαι μάλιστα η τακτική αυτή να παγιωθεί διότι η οικοδόμηση της Ευρώπης μέχρι σήμερα χαρακτηριζόταν συχνά από αδιαφάνεια ή ήταν θέμα που αφορούσε μόνο τους μυημένους.
<P>
Επιτρέψτε μου, εξ ονόματος της γαλλικής αντιπροσωπείας της Ομάδας του ΕΛΚ-ΕΔ, να εκφράσω την ικανοποίησή μου για την επιλογή του κ. Valιry Giscard d' Estaing στην προεδρία της Συνέλευσης, καθώς και των κκ. Giuliano Amato και Jean-Luc Dehaene στην αντιπροεδρία. Είναι ευρέως γνωστές η εμπειρία και η αποφασιστικότητα που διακρίνει τις επιφανείς αυτές προσωπικότητες προς την κατεύθυνση της διαμόρφωσης θετικού κλίματος υπέρ μιας Ευρώπης που θα αναλαμβάνει πλήρως και δημοκρατικά τις σαφώς ορισμένες αρμοδιότητές της και μόνο αυτές.
<P>
Τη στιγμή που η Ευρώπη αποκτά δικό της νόμισμα, που διευρύνεται, που επιχειρεί να προσδώσει ψυχή και αξίες στην παγκοσμιοποίηση, είναι πλέον καιρός να επανεξετάσουμε τον τρόπο με τον οποίο αντιλαμβανόμαστε το δημόσιο βίο και τις σχέσεις των πολιτών με τα θεσμικά τους όργανα σε όλα τα επίπεδα. Στο Λάκεν ολοκληρώθηκε με επιτυχία μία φάση, γεγονός που μας χαροποιεί. Όμως, έχουμε ακόμη πολύ δρόμο μπροστά μας. Ας μην χαλαρώσουμε τις προσπάθειές μας.
<P>
  

<SPEAKER ID=63 LANGUAGE="NL" NAME="Thyssen">
 - (NL) Κύριε Πρόεδρε, τώρα εδώ ολοκληρώνουμε τη βελγική Προεδρία και πρέπει να συζητήσουμε για άλλη μία φορά με την παρουσία του Συμβουλίου. Η βελγική Προεδρία του Συμβουλίου δέχθηκε πολλούς επαίνους εξαιτίας του γεγονότος ότι οι υπουργοί ήταν συχνά παρόντες εδώ, αλλά τώρα εμείς κρίνουμε την Προεδρία τους χωρίς την παρουσία κάποιου από το Συμβούλιο. Διερωτώμαι κατά πόσο έχει νόημα η συνέχιση αυτής της συζήτησης. Σε ποιους πραγματικά απευθυνόμαστε;

<SPEAKER ID=64 NAME="Πρόεδρος">
Αυτό θα το αποφασίσουν οι επόμενοι ομιλητές.
<P>
  

<SPEAKER ID=65 LANGUAGE="NL" NAME="Van den Berg">
 - (NL) Κύριε Πρόεδρε, μετά την 11η Σεπτεμβρίου επιτύχαμε με πολυάριθμα αποτελεσματικά ευρωπαϊκά μέτρα να περιορίσουμε την ελευθερία κίνησης των τρομοκρατών. Παράλληλα, συνειδητοποιήσαμε ότι η ασφάλεια, την οποία προωθούμε, αποτελεί ένα μέρος της ασφάλειας και ότι πρέπει να αντιμετωπίσουμε ένα βαθύτερο και περισσότερο σημαντικό θέμα, τη μεγάλη ανισότητα που υπάρχει σ' αυτόν τον κόσμο και που αποτελεί συχνά εύφορο έδαφος για διαμάχες.
<P>
Εάν η ασφάλεια δεν είναι κοινή ασφάλεια, τότε δεν έχει πιθανότητες επιτυχίας. Ένας στους πέντε ανθρώπους στον κόσμο μας δεν έχει πρόσβαση στη βασική εκπαίδευση και στη βασική υγειονομική περίθαλψη. Αυτό απαιτεί πολυμερή αντιμετώπιση. Αυτή τη στιγμή διαπιστώνουμε τον τρόπο με τον οποίο οι Ηνωμένες Πολιτείες, οι οποίες τους προηγούμενες μήνες ενήργησαν κατά τρόπο περισσότερο πολυμερή, τώρα τις τελευταίες ημέρες συμπεριφέρονται πάλι περισσότερο μονομερώς, τόσο με τη μονομερή απόσυρση από τη συνθήκη για τους αντιβαλλιστικούς πυραύλους, όσο και με την περισσότερο μονομερή στροφή έναντι μιας σειράς άλλων συνθηκών. Έχει μεγάλη σημασία για εμάς, από ευρωπαϊκής άποψης, να επιχειρήσουμε να χρησιμοποιήσουμε αυτή τη μεγάλη συμμαχία για να ασκήσουμε πίεση για τη συνέχιση της πολυμερούς προσέγγισης: η πραγματοποίηση τεράστιων επενδύσεων στις νέες τεχνολογίες και η διάθεση περιορισμένων πόρων για την καταπολέμηση της φτώχειας στον κόσμο, φυσικά, δεν αποτελεί τον περισσότερο αποτελεσματικό τρόπο για κοινή ασφάλεια.
<P>
Για την ανοικοδόμηση του Αφγανιστάν απαιτείται υποστήριξη και σε αυτό πρέπει, εκ νέου, η Ευρώπη να διαδραματίσει έναν ηγετικό ρόλο, όχι τόσο μόνο όσον αφορά τη στρατιωτική πλευρά, αλλά και μέσω της ανοικοδόμησης στο πλαίσιο της επιδίωξης μιας κοινής ασφάλειας.
<P>
Το ίδιο ισχύει και για τη Μέση Ανατολή: η Ευρώπη πρέπει να ασκήσει πίεση και να μην φοβάται να είναι και στρατιωτικά παρούσα με τους δικούς της σχηματισμούς και οργάνωση στο πλαίσιο του ΝΑΤΟ - η Συνέλευση πρέπει να εξεύρει σχετικά μία θεσμική μορφή - αλλά, παράλληλα, πρέπει να έχει το θάρρος να συνεχίσει και προς την κατεύθυνση της κοινής ασφάλειας. Σε αυτή τη θεμελιώδη πτυχή θα επιθυμούσα να διαπιστώσω να δίνεται περισσότερη έμφαση στη Σύνοδο Κορυφής του Λάκεν. Έγινε, πιθανόν, αναφορά στη μονομερή απόσυρση των ΗΠΑ από τη συνθήκη για τους αντιβαλλιστικούς πυραύλους, στον ηγετικό ρόλο της Ευρώπης ως της μεγαλύτερης εμπορικής δύναμης στον κόσμο, αλλά μπορούμε και πρέπει να πράξουμε περισσότερα στον τομέα της κοινής ασφάλειας.
<P>
Καλώ την Προεδρία και την Επιτροπή, κατά τις επόμενες εβδομάδες, να αναλάβουν πρωτοβουλίες στον τομέα αυτό, τόσο όσον αφορά τη Μέση Ανατολή όσο και τα Βαλκάνια και το Αφγανιστάν. Βρισκόμαστε στην κατάλληλη θέση. Παρατηρούνται τάσεις προς τη μονομέρεια: ας μην παρασυρθούμε από αυτές, ας υποστηρίξουμε ενώπιον των συμμάχων μας την πολυμερή προσέγγιση και θα δώσουμε στην Ευρώπη μία κεντρική θέση σε αυτήν.

<SPEAKER ID=66 LANGUAGE="SV" NAME="Malmstrφm">
Κύριε Πρόεδρε, δεν υπήρξε εύκολο το έργο της βελγικής Προεδρίας. Πολυετείς προετοιμασίες, λεπτομερής σχεδιασμός - όλα αυτά ανατράπηκαν άρδην μετά την 11η Σεπτεμβρίου 2001. Οι εξελίξεις στο Αφγανιστάν και ο αγώνας κατά της τρομοκρατίας μονοπώλησαν την ημερήσια διάταξη. Θα ήθελα να συγχαρώ λοιπόν τους Βέλγους οι οποίοι, παρόλα αυτά, πραγματοποίησαν εξαιρετικό έργο. Θα παρακαλούσα να μεταφερθούν τα συγχαρητήριά μου στον Πρόεδρο του Συμβουλίου.
<P>
Όσον αφορά το Λάκεν, η Ομάδα μου χαίρεται για το γεγονός ότι η δήλωση παρέμεινε τόσο φιλόδοξη. Θέτει τα σωστά ερωτήματα και επιτρέπει στη Συνέλευση να εργασθεί εποικοδομητικά και με ανοικτό πνεύμα. Πολλά από τα ερωτήματα που διατυπώθηκαν, π.χ. σχετικά με τον δρόμο που θα οδηγήσει σε ένα Σύνταγμα και σε σαφέστερη κατανομή αρμοδιοτήτων, συνάδουν απόλυτα με τους στόχους που επιδιώκει η Ομάδα των Φιλελευθέρων.
<P>
Παρόλα αυτά, γεννά κάποιες αμφιβολίες ο διορισμός των τριών προσωπικοτήτων στο Προεδρείο, δηλαδή των τριών γνωστών πολιτικών προσώπων με μακρά πείρα και μακρόχρονη δράση. Είναι πραγματικά άραγε σε θέση αυτοί οι τρεις κύριοι, οι οποίοι βρίσκονται σε λίαν ώριμη ηλικία, να εμπνεύσουν ενθουσιασμό στους πολίτες, και μάλιστα στους νέους, στη συζήτηση για το μέλλον της Ευρώπης; Καλό θα ήταν να είχαν αυτοί διαφορετικές ηλικίες και να είχε διορισθεί, όπως ανέφεραν πολλοί ομιλητές, και μία γυναίκα στο Προεδρείο, καθώς περισσότερο από το ήμισυ του πληθυσμού της ΕΕ αποτελείται από γυναίκες.

<SPEAKER ID=67 LANGUAGE="NL" NAME="Maij-Weggen">
 - (NL) Κύριε Πρόεδρε, για το εξωτερικό και, συγκεκριμένα, τις Κάτω Χώρες, η Σύνοδος Κορυφής του Λάκεν ήταν μία συνεδρίαση αρχηγών κυβερνήσεων, όπου, κυρίως, πραγματοποιήθηκε καυγάς. Καυγάς για το ποιος θα είναι ο Πρόεδρος της Συνέλευσης και καυγάς σχετικά με το ποιος θα έχει τις έδρες των ευρωπαϊκών υπηρεσιών. Αυτά τα δύο σημεία κυριάρχησαν απολύτως στα ολλανδικά μέσα μαζικής ενημέρωσης.
<P>
Αλλά, ευτυχώς, συνέβη και κάτι πολύ θετικό και εποικοδομητικό. Η Ευρωπαϊκή Σύνοδος Κορυφής έλαβε απόφαση για τη Συνέλευση και όχι μόνο για την προεδρία και τις δύο αντιπροεδρίες, με τις οποίες είμαι ικανοποιημένη, αλλά και σχετικά με τα καθήκοντα που ανατίθενται σε αυτή τη Συνέλευση. Ευτυχώς, αυτά τα καθήκοντα περιγράφηκαν πολύ ελεύθερα. Η Συνέλευση πρέπει να φροντίσει για τον καλύτερο καταμερισμό και περιγραφή των αρμοδιοτήτων της Ένωσης, πρέπει να εξετάσει πώς είναι δυνατόν να απλουστευθεί το σύστημα των Συνθηκών και της νομοθεσίας της Ένωσης και με ποιο τρόπο θα μπορούσε να επέλθει περισσότερη δημοκρατία και διαφάνεια στην Ένωση. Και όσον αφορά τη διαφάνεια, μπορώ να δηλώσω ότι εγώ, εν πάση περιπτώσει, προτιμώ ένα ρόλο για το Ευρωπαϊκό Συμβούλιο Υπουργών, ανάλογο με το ρόλο μιας Γερουσίας, κατά το πρότυπο του γερμανικού Bondsraad, ενός είδους Υπουργικού Συμβουλίου, το οποίο κατά την υιοθέτηση νομοθετικών πράξεων συνεδριάζει δημοσίως.
<P>
Η Ευρωπαϊκή Σύνοδος Κορυφής ζητεί, επίσης, από τη Συνέλευση να επεξεργαστεί την ιδέα ενός Συντάγματος για την Ένωση και σε αυτό να συμπεριλάβει τον Χάρτη των Θεμελιωδών Δικαιωμάτων. Αυτό αποτελεί μία εξαιρετική πρώτη δέσμη. Αλλά πρέπει να δηλώσω ότι, κατά τη γνώμη μας, απαιτούνται πολύ περισσότερα. Η Συνέλευση πρέπει να εξετάσει πώς είναι δυνατόν ο δεύτερος και ο τρίτος πυλώνας να υπαχθούν στην κοινοτική πολιτική. Όσον αφορά την πολιτική μετανάστευσης, αυτό συμβαίνει κατά το μάλλον ή ήττον και όσον αφορά την πολιτική για την εσωτερική ασφάλεια αυτή αποτελεί τον τομέα, ο οποίος τώρα σε κοινοτικό επίπεδο αναπτύσσεται ταχέως εξαιτίας των δραματικών συμβάντων της 11ης Σεπτεμβρίου.
<P>
Η εξωτερική πολιτική και η πολιτική ασφάλειας εξακολουθεί να είναι διακυβερνητική και ο ρόλος του κ. Solana είναι σχεδόν αδύνατος στο πλαίσιο της διάρθρωσης της Ευρωπαϊκής Ένωσης. Θα επιθυμούσαμε την πλαισίωση και αυτής της πολιτικής, ενώ θα ήταν προτιμότερο ο κ. Solana να γίνει αντιπρόεδρος της Ευρωπαϊκής Επιτροπής.
<P>
Τέλος, κύριε Πρόεδρε, αυτή τη φορά η Σύνοδος Κορυφής επέλεξε έναν Πρόεδρο και δύο Αντιπροέδρους. Ο ρόλος της θα ήταν ακόμη ισχυρότερος, εάν μπορούσε να επιλέξει τον Πρόεδρό της η ίδια η Συνέλευση με πρόταση της Συνόδου Κορυφής. Τότε θα μπορούσε ίσως να είναι Πρόεδρος και μία γυναίκα.
<P>
Κατά τη γνώμη μας, κύριε Πρόεδρε, η Συνέλευση θα μπορούσε να εξετάσει επίσης την ιδέα ο Πρόεδρος της Ευρωπαϊκής Επιτροπής στο εξής να εκλέγεται. Αυτό θα μπορούσε να συμβεί από το Ευρωπαϊκό Κοινοβούλιο.
<P>
Κύριε Πρόεδρε, η βελγική Προεδρία αντιμετώπισε μία μεγάλη σειρά προβλημάτων, αλλά το γεγονός ότι ολοκλήρωσε το θέμα της Συνέλευσης, με προδιαθέτει θετικά για μία Προεδρία, η οποία γνώρισε επίσης πολλά προβλήματα.

<SPEAKER ID=68 LANGUAGE="FR" NAME="Goebbels">
Κύριε Πρόεδρε, οι δηλώσεις είναι πομπώδεις και οι πρόοδοι μικρές· ίδιες και απαράλλακτες Σύνοδοι Κορυφής διαδέχονται η μία την άλλη. Εκτός από την αναμενόμενη ανακοίνωση για την έναρξη των εργασιών της Συνέλευσης, το Λάκεν δεν έχει να επιδείξει πολλά άλλα απτά αποτελέσματα. Ευτυχώς που η Ευρώπη είχε προσδιορίσει τις νέες της φιλοδοξίες όσον αφορά την οικονομική ανάπτυξη και την απασχόληση στη Λισαβόνα. Όσον αφορά τον κύριο αυτό στόχο, το Λάκεν αρκέστηκε σε απλή παραπομπή στις αποφάσεις της Λισαβόνας. Καλύτερο από το τίποτε, τίποτε, όμως, καλύτερο από αυτό.
<P>
Όσον αφορά τον συντονισμό της φορολογικής πολιτικής, το Λάκεν μας παραπέμπει στα τέλη του 2002, καθίσταται όμως προφανές ότι στη Φέιρα η Ευρώπη ακολούθησε μια οδό που δεν οδηγεί πουθενά όσον αφορά τα φορολογικά ζητήματα. Η συμφωνία της Φέιρα προέβλεπε την ολοκλήρωση της ανταλλαγής πληροφοριών μεταξύ των κρατών μελών. Την ημέρα εκείνη κατά την οποία όλοι οι πολίτες θα καταβάλλουν τον οφειλόμενο φόρο, που θα έχει καθοριστεί από τα εθνικά τους κοινοβούλια, κάθε βούληση για φορολογική εναρμόνιση και μάλιστα για υγιή φορολογικό ανταγωνισμό θα καταλήξει στα αζήτητα. Κάθε κράτος μέλος θα καθορίζει πάλι μόνο του τη φορολογική πολιτική του. Τα άλλα κράτη θα οφείλουν να παρέχουν τις απαιτούμενες πληροφορίες ώστε όλοι οι πολίτες να φορολογούνται ανάλογα με την εθνικότητά τους. Ορισμένες εξαρτώμενες ή συνδεδεμένες επικράτειες αντιδρούν στην ανταλλαγή πληροφοριών. Η Ελβετία και άλλες τρίτες χώρες αρνούνται το σύστημα αυτό ως αντίθετο στο τραπεζικό απόρρητο. Όπως η Αυστρία, έτσι και το Λουξεμβούργο και ίσως και άλλες χώρες δεν θα προβούν στην εκτέλεση της συμφωνίας της Φέιρα εάν δεν διευρυνθεί στις σημαντικότερες χρηματοπιστωτικές τοποθεσίες εκτός της Ένωσης. Η εμπλοκή του θέματος είναι βέβαιη.
<P>
Καλώ τον Πρόεδρο Prodi να προτείνει μια κράτηση στην πηγή επί των εισοδημάτων της αποταμίευσης ως άμεσο ευρωπαϊκό φόρο. Μια τέτοια κράτηση θα γίνει ενδεχομένως ευνοϊκά αποδεκτή από το κοινό εάν είναι απαλλακτική, δηλαδή εάν απαλλάσσει τον πολίτη από κάθε άλλο πρόσθετο φόρο. Η κράτηση αυτή στην πηγή θα συμβάλει ενδεχομένως στην απλούστευση του τεράστιου γραφειοκρατικού συστήματος της ανταλλαγής πληροφοριών, κυρίως, όμως, ο ευρωπαϊκός αυτός φόρος θα μπορεί να εισπράττεται βάσει των περιουσιακών στοιχείων των Ευρωπαίων στις Ηνωμένες Πολιτείες, στην Ελβετία και σε άλλες χώρες. Με τον τρόπο αυτό θα αυξηθούν τα έσοδα της Ένωσης και θα μειωθούν αντίστοιχα οι τωρινές εθνικές εισφορές.
<P>
Κύριε Πρόεδρε, συμμεριστείτε την ιδέα αυτή. Μόνο έτσι θα επιτύχετε την πρόοδο της Ευρώπης.
<P>
(Χειροκροτήματα)

<SPEAKER ID=69 LANGUAGE="NL" NAME="Van den Bos">
 - (NL) Κυρίως, χάρη στη βελγική Προεδρία, η συζήτηση για το μέλλον της Ευρώπης διευρύνεται και στα μέλη του Κοινοβουλίου και καθίσταται δημόσια συζήτηση. Αυτό είναι θετικό, αλλά υπάρχει, επίσης, ο σοβαρός κίνδυνος η Συνέλευση να λάβει βαβυλωνιακά χαρακτηριστικά, επειδή εκεί είναι δυνατόν να εκφραστεί κάθε είδους γνώμη επί παντός επιστητού.
<P>
Στη δήλωση του Λάκεν οι αρχηγοί των κυβερνήσεων δήλωσαν με ωραία λόγια, στην ουσία, τίποτα. Τα πολυάριθμα ερωτήματα, στα οποία εδώ και 10 χρόνια δεν μπόρεσαν να απαντήσουν, τώρα τα ανέθεσαν σε μία Συνέλευση, η οποία θα έχει στη διάθεσή της μόνο λίγους μήνες.
<P>
Το ερώτημα που τίθεται είναι κατά πόσο αυτή η Συνέλευση θα μπορέσει να γεφυρώσει το χάσμα με τους πολίτες. Οι πολίτες δεν ενδιαφέρονται για τον εκ νέου καταμερισμό των εξουσιών μεταξύ των θεσμικών οργάνων. Για τους ανθρώπους μεγαλύτερη σημασία έχει το περιεχόμενο των αποφάσεων και όχι το επίπεδο όπου λαμβάνονται. Η Ευρώπη δεν εξυπηρετείται με ένα πόλεμο χαρακωμάτων μεταξύ οπαδών της ομοσπονδιακής και οπαδών της διακυβερνητικής μεθόδου. Πρέπει βήμα με βήμα να υπάρξει στενότερη συνεργασία. Τότε, θα διαφανεί ότι η κοινοτική μέθοδος είναι ο μόνος βατός δρόμος.
<P>
Ο ιδεολογικός αγώνας για το μέλλον της Ευρώπης θα γνωρίσει μόνο ηττημένους. Αυτό, κατά τη γνώμη μου, έπρεπε να δηλωθεί στο Λάκεν.

<SPEAKER ID=70 LANGUAGE="DE" NAME="Brok">
Κύριε Πρόεδρε, το Λάκεν άνοιξε διάπλατα τις πύλες για ένα σχέδιο συντάγματος, το οποίο θα μπορεί να αναπτυχθεί βάσει της κοινοτικής μεθόδου. Η εντολή είναι η πρέπουσα, η διαδικασία είναι η αρμόζουσα, έγκειται πλέον στην ίδια τη Συνέλευση κατά πόσον θα κατορθώσει να δρομολογήσει ένα τέτοιο σχέδιο. Επίσης δεν μπορώ να συμμεριστώ την κριτική που ασκείται για τη σύνθεση του Προεδρείου, επειδή πιστεύω ότι στην ηγεσία βρίσκονται άνθρωποι που δεν πρόκειται να ακολουθήσουν πλέον κανέναν άλλο παρά μόνο τις δικές τους ιδέες για τη μελλοντική Ευρώπη. Εδώ έγκειται και η μεγάλη ευκαιρία. Δεν θα πρέπει να επικρίνουμε την ηλικία, εάν πίσω από αυτήν κρύβεται η ανεξαρτησία, η οποία στην προκειμένη περίπτωση μπορεί να εισφέρει τα μέγιστα.
<P>
Κατά τα άλλα, θεωρώ άκρως σημαντικό ότι στο συγκεκριμένο ζήτημα έχουν διαμορφωθεί επίσης οι τεχνικές προϋποθέσεις. Είναι σημαντικό ότι η Γραμματεία διορίζεται από το Συμβούλιο, αλλά μπορεί να υπάρξει επίσης διαβούλευση με την Επιτροπή και το Κοινοβούλιο. Πιστεύω ότι θα ήταν μια γενναιόδωρη προσφορά του Συμβουλίου να συμπεριλάβει τους εκπροσώπους της Γραμματείας από την Επιτροπή και το Κοινοβούλιο με έναν πραγματικά ισορροπημένο και ισότιμο τρόπο, ούτως ώστε στη βάση αυτή να δημιουργηθούν και οι ανάλογες προϋποθέσεις εργασίας. Ορισμένες φορές η τεχνική κατά την έναρξη είναι καθοριστική για την τελική έκβαση του περιεχομένου.
<P>
Το Ευρωπαϊκό Συμβούλιο είναι ασφαλώς ένα από τα όργανα που χρήζουν μεταρρυθμίσεων, και ως εκ τούτου είναι όντως μία αρχή ότι το Ευρωπαϊκό Συμβούλιο επικεντρώνεται σε μεγάλες υποθέσεις. Εάν κατορθώσει κάτι τέτοιο, όπως η σύγκληση της Συνέλευσης, θα είναι επιτυχής. Εάν χάνει στις λεπτομέρειες, επειδή το Γενικό Συμβούλιο ή τα εξειδικευμένα Συμβούλια Υπουργών δεν είναι ικανά να φέρουν εις πέρας τις υποχρεώσεις τους, θα γελειοποιηθεί, όπως διαπιστώσαμε και πάλι για παράδειγμα στο ζήτημα των οργανισμών. Επομένως, η μόνη σύσταση που μπορεί κανείς να απευθύνει στις μελλοντικές Προεδρίες του Συμβουλίου είναι: Παρακαλούμε μην επεξεργάζεστε κάθε λεπτομέρεια στη σύνοδο του Ευρωπαϊκού Συμβουλίου, επειδή αυτή είναι η προϋπόθεση για την επιτυχία στα πραγματικά σημαντικά ζητήματα.
<P>
(Χειροκροτήματα)

<SPEAKER ID=71 NAME="De Rossa">
Κύριε Πρόεδρε, θεωρώ επιτυχές το αποτέλεσμα της Συνόδου Κορυφής του Λάκεν. Συνολικά, είναι εξαιρετικά θετικό. Η απόφαση συγκρότησης μιας Ευρωπαϊκής Συνέλευσης και ενός παράλληλου φόρουμ για την κοινωνία των πολιτών είναι ιστορική ως προς το μέγεθός της. Το μέλλον της Ευρώπης δεν θα αποφασιστεί ποτέ ξανά κεκλεισμένων των θυρών, με την προϋπόθεση ότι θα επιτελέσουμε εποικοδομητικά το έργο μας εντός της Συνέλευσης.
<P>
Θεωρώ ιδιαίτερα θετική την προοπτική δημιουργίας ενός Ευρωπαϊκού Συντάγματος ως πιθανό αποτέλεσμα των εργασιών της Συνέλευσης. Όπως είπε ο κ. Verhofstadt, δεν πρέπει να υπάρχουν θέματα ταμπού στη συζήτησή μας και η ιδέα της ομοσπονδιοποίησης και ενός Συντάγματος για την Ευρώπη μπορεί να εγγυηθεί τον ρόλο των πολιτών των μικρότερων κρατών καλύτερα από οποιαδήποτε άλλη μορφή διακυβέρνησης.
<P>
Υποστηρίζω απόλυτα την απόφαση της ευρωπαϊκής Συνόδου Κορυφής να υποστηρίξει τον Γιασέρ Αραφάτ ως ηγέτη του παλαιστινιακού λαού και καταδικάζω ανεπιφύλακτα την κατάχρηση του δικαιώματος αρνησικυρίας του Συμβουλίου Ασφαλείας για την παρεμπόδιση του διορισμού διεθνών παρατηρητών για τη σύγκρουση στη Μέση Ανατολή.
<P>
Οι αποφάσεις αυτές, ωστόσο, αμαυρώθηκαν από τους ανάρμοστους καυγάδες μεταξύ ορισμένων κρατών μελών ως προς την έδρα των ευρωπαϊκών υπηρεσιών, γεγονός που θύμισε τις χειρότερες πλευρές του παλιού τρόπου διαχείρισης των ευρωπαϊκών θεμάτων. Είμαι απογοητευμένος επίσης από το γεγονός ότι το Συμβούλιο δεν υποστήριξε ξεκάθαρα τη δημιουργία ενός νομικού πλαισίου για τη δημόσια υπηρεσία στο πλαίσιο των κανονισμών περί ανταγωνισμού, όπως ζητούσε το Ευρωπαϊκό Κοινοβούλιο.
<P>
Τέλος, πιστεύω ότι ήταν σοβαρό λάθος η υπαναχώρηση από την απόφαση για διορισμό μιας ειρηνευτικής δύναμης της ΕΕ στο Αφγανιστάν υπό την αιγίδα των Ηνωμένων Εθνών. Με τον τρόπο αυτό, δυστυχώς, η περιοχή εγκαταλείπεται στα συμφέροντα των ισχυρότερων κρατών στο παγκόσμιο προσκήνιο και χάνεται η δυνατότητα για πολιτική παρουσία και ενεργό δραστηριοποίηση της Ευρώπης και των αξιών της στην περιοχή.
<P>
Θα ήθελα τέλος να πω ότι θα πρέπει να περιορίσουμε λίγο τις παρατηρήσεις σχετικά με την ηλικία των μελών του Προεδρείου της Συνέλευσης. Εγώ ενδιαφέρομαι περισσότερο για την πρωτοτυπία ή τον παρωχημένο χαρακτήρα των απόψεων των τριών αυτών ατόμων παρά για την ηλικία τους. Πιστεύω, όμως, ότι εάν προσπαθούσαμε, θα μπορούσαμε να βρούμε και μία γυναίκα μιας κάποιας ηλικίας, η οποία θα μπορούσε να έχει σημαντική συνεισφορά στο Προεδρείο.

<SPEAKER ID=72 LANGUAGE="ES" NAME="Salafranca Sαnchez-Neyra">
Κύριε Πρόεδρε, εκτός από την μερική παρουσία σας σ' αυτή την Ολομέλεια, πιστεύω ότι πρέπει να πούμε ότι η βελγική Προεδρία δεν απογοήτευσε, ήξερε να σταθεί στο ύψος των πραγματικά πολύ δύσκολων περιστάσεων.
<P>
Πιστεύω ότι κατανόησε πολύ καλά ότι το έργο μιας Προεδρίας είναι να ενώνει βουλήσεις, να σφυρηλατεί συναινέσεις, ώστε να προχωρεί η Ευρωπαϊκή Ένωση. Οι αποφάσεις που ελήφθησαν σχετικά με τη δήλωση για το μέλλον της Ευρώπης, σχετικά με τη μέθοδο της Συνέλευσης, σχετικά με τη λειτουργικότητα της πολιτικής ασφάλειας και άμυνας, σχετικά με τις δηλώσεις για την ειρηνευτική διαδικασία στη Μέση Ανατολή, στο Αφγανιστάν κλπ. και, προπαντός, όσον αφορά το πεδίο της καταπολέμησης της τρομοκρατίας θα επιτρέψουν στην Ευρωπαϊκή Ένωση να προοδεύσει και να προχωρήσει.
<P>
Αυτό που πρέπει να γίνει τώρα είναι να περάσουμε από τις δηλώσεις στις πράξεις, για να μην μείνουμε σε καθαρά ρητορικές εκδηλώσεις, ιδιαίτερα όσον αφορά την καταπολέμηση της τρομοκρατίας. Πιστεύω ότι η γνώμη των τρομοκρατών και των φίλων των τρομοκρατών, στους οποίους δεν άρεσαν καθόλου οι αποφάσεις που ελήφθησαν στο Λάκεν, δείχνει καθαρά ότι εργαζόμαστε προς τη σωστή κατεύθυνση.
<P>
Πιστεύω ότι αυτό που πρέπει να γίνει τώρα, αφού εδραιωθεί η εσωτερική διάσταση του σχεδίου μας, είναι να γίνει η Ένωση ένας διεθνής παράγοντας ικανός να αναπτύσσει πλήρη δράση μπροστά στις προκλήσεις του κόσμου μας, ενός κόσμου στον οποίο τα έθνη είναι υπερβολικά μεγάλα για να επιλύσουν τα μικρά τους προβλήματα και υπερβολικά μικρά για να επιλύσουν τα μεγάλα προβλήματα που τίθενται σε παγκόσμια κλίμακα.
<P>
Μία Ευρωπαϊκή Ένωση που θα είναι ικανή να δρα με αυτόνομη και ανεξάρτητη φωνή στις διάφορες σκηνές και περιοχές και που θα είναι ικανή να αναπτύξει ένα φάσμα πολιτικών, οικονομικών, εμπορικών, κοινωνικών και στρατιωτικών μέτρων που θα της επιτρέψουν να επιτύχει τους στόχους της εξωτερικής της δράσης.
<P>
Ως εκ τούτου, κύριε Πρόεδρε, συγχαρητήρια στη βελγική Προεδρία. Πιστεύω ότι εργαζόμαστε προς τη σωστή κατεύθυνση και ελπίζω ότι οι δηλώσεις του Ευρωπαϊκού Συμβουλίου του Λάκεν, το οποίο ήταν ένα καλό κλείσιμο για μια λαμπρή Προεδρία, θα μπορέσουν να μετατραπούν γρήγορα σε συγκεκριμένες πράξεις που θα επιτρέψουν - όπως είπα στην αρχή - στην Ευρωπαϊκή Ένωση να καλύψει σημαντικά στάδια στο σχέδιο της πολιτικής της εδραίωσης.

<SPEAKER ID=73 NAME="Corbett">
Κύριε Πρόεδρε, σήμερα είμαστε σε θέση να γιορτάσουμε μία σειρά από νίκες του Ευρωπαϊκού Κοινοβουλίου για θέματα τα οποία, όχι πολύ καιρό πριν, μας έλεγαν ότι ήταν αδύνατον να συμφωνηθούν στο Ευρωπαϊκό Συμβούλιο του Λάκεν.
<P>
Καταρχάς, έχουμε τη Συνέλευση - και είμαι προσωπικά ιδιαίτερα ικανοποιημένος γιατί πιστεύω ότι ήμουν ο πρώτος που πρότεινε πριν από δύο περίπου χρόνια ότι η διαδικασία της Συνέλευσης που χρησιμοποιήθηκε για τη σύνταξη του Χάρτη των Θεμελιωδών Δικαιωμάτων θα μπορούσε εξίσου να χρησιμοποιηθεί για την προετοιμασία της αναθεώρησης των Συνθηκών. Μας είχαν πει ότι θα περιοριζόταν σε τέσσερα μόνο θέματα και τώρα είναι σαφές ότι η ατζέντα της είναι απόλυτα ανοικτή. Θα καταλήξει σε ένα ενιαίο έγγραφο με συστάσεις, και όχι απλά έναν κατάλογο με όλες τις εναλλακτικές λύσεις που θα μπορούσε κανείς να σκεφτεί. Θα περιλαμβάνει, φυσικά, εναλλακτικές λύσεις όπου υπάρχει διάσταση απόψεων, αλλά θα κινηθεί προς την κατεύθυνση της επίτευξης ευρείας συναίνεσης ώστε να διαμορφωθεί η βάση για τις εργασίες της Διακυβερνητικής Διάσκεψης. Για όλα αυτά, μπορούμε να είμαστε ικανοποιημένοι.
<P>
Το μελανό σημείο είναι η περίεργη απόφαση για την επιλογή της τρόικας που θα συγκροτήσει το Προεδρείο της Συνέλευσης. Δεν είναι μυστικό ότι η Ομάδα μου δεν θα επέλεγε τον κ. Giscard d' Estaing ως προτιμώμενο υποψήφιο, αλλά όπως γνωρίζετε, κύριε Πρόεδρε, το Σώμα είχε στο παρελθόν εμπειρία από εκθέσεις του κ. Giscard d' Estaing επί συνταγματικών θεμάτων. Συνέταξε μία έκθεση για την επικουρικότητα πριν από μερικά χρόνια και από αυτή μπορούμε να αντλήσουμε ορισμένα μαθήματα για το μέλλον καθώς, αν θυμάμαι καλά, όλες ανεξαιρέτως οι παράγραφοι αυτής της έκθεσης τροποποιήθηκαν τόσο στην επιτροπή όσο και στην ολομέλεια, ενώ το Σώμα ενέκρινε τροπολογίες που καταθέσατε εσείς ο ίδιος. Αυτή είναι μία μέθοδος εργασίας που ίσως χρειαστεί να εφαρμόσουμε στη Συνέλευση και από την οποία μπορούμε να αντλήσουμε ορισμένα διδάγματα.
<P>
Θα στραφώ τώρα στο λιγότερο θετικό αποτέλεσμα του Ευρωπαϊκού Συμβουλίου - τη φαρσοκωμωδία σχετικά με την έδρα των υπηρεσιών. Και από αυτή μπορούμε να αντλήσουμε μαθήματα. Είναι απόδειξη του τι συμβαίνει όταν απομακρυνόμαστε από την κοινοτική μέθοδο και υιοθετούμε τη διακυβερνητική προσέγγιση. Αντί να υπάρξει μία πρόταση από την Επιτροπή, κάθε χώρα κατέθεσε τη δική της πρόταση, νιώθοντας την ανάγκη να την υποστηρίξει στο πλαίσιο της διακυβερνητικής λογικής, χωρίς κανένα αποτέλεσμα στο τέλος. Δείχνει τους περιορισμούς του Ευρωπαϊκού Συμβουλίου, του οποίου ο ρόλος θα πρέπει να είναι η διαμόρφωση των στρατηγικών στόχων της Ευρωπαϊκής Ένωσης. Όταν έχει να χειριστεί τέτοιου είδους λεπτομέρειες είναι φυσικό να αποτυγχάνει. Καμία κυβέρνηση δεν έχει το δικαίωμα πλέον να ασκήσει κριτική στο Κοινοβούλιο λέγοντας ότι είμαστε ανίκανοι να πάρουμε αποφάσεις, ότι είμαστε πολύ αργοί στη λήψη αποφάσεων, όταν το Ευρωπαϊκό Συμβούλιο μας πρόσφερε ένα τέτοιο θέαμα, το οποίο πράγματι ντροπιάζει την Ευρωπαϊκή Ένωση στα μάτια των πολιτών της.
<P>
Κύριε Πρόεδρε, ολοκληρώνω εδώ την παρέμβασή μου, αλλά θα ήθελα πριν κλείσω να παρατηρήσω ότι αυτή είναι μάλλον η τελευταία φορά που προεδρεύετε του Ευρωπαϊκού Κοινοβουλίου πριν από τις προεδρικές εκλογές, οπότε και θα αναλάβετε άλλα υψηλότερα καθήκοντα, και θα ήθελα να σας ευχηθώ ευημερία και επιτυχία για το Νέο Έτος.

<SPEAKER ID=74 NAME="Πρόεδρος">
Σας ευχαριστώ πολύ.

<SPEAKER ID=75 LANGUAGE="IT" NAME="Bodrato">
Κύριε Πρόεδρε, αν ο στόχος είναι μια ομοσπονδία κρατών και αν η συντακτική διαδικασία περνά από τις Συνθήκες, η δήλωση του Λάκεν για μία Συνέλευση, η οποία, πριν από τις ευρωπαϊκές εκλογές και πριν από τη διεύρυνση, θα προτείνει στη Διακυβερνητική Διάσκεψη τη μεταρρύθμιση των οργάνων, είναι μια επιτυχία αυτού του Κοινοβουλίου και της βελγικής Προεδρίας. Το Ευρωπαϊκό Κοινοβούλιο θα πρέπει βέβαια να καταβάλει προσπάθειες ώστε η επιτυχία αυτή να μην γίνει μια αυταπάτη. Αυτή η δημοκρατική πρόκληση πρέπει να υποστηριχθεί με μία ευρεία συζήτηση, ανοιχτή σε όλους τους πολίτες της Ένωσης. Κατά την άποψή μου, το μέλλον της Ευρώπης στηρίζεται προπάντων στις προσπάθειες των μεγάλων πολιτικών ομάδων, που έδωσαν ζωή στην Ευρωπαϊκή Κοινότητα και που πιστεύουν στην ολοκλήρωση, στο ευρωπαϊκό κοινωνικό μοντέλο, στην ευρωπαϊκή δημοκρατία, στην ευρωπαϊκή ενοποίηση.
<P>
Ωστόσο, σε ορισμένα σημεία της ημερήσιας διάταξης του Λάκεν η κοινοτική διαδικασία επιβραδύνθηκε από διασταυρούμενα βέτο. Αυτό είναι το όπλο των δύσπιστων και των λαϊκιστών. Αναφέρομαι στην αναβολή της χρηματοδότησης του GALILEO, για την οποία μίλησε και ο Πρόεδρος Prodi, και στην αποτυχία συμφωνίας για τις έδρες των ευρωπαϊκών υπηρεσιών και για το ευρωπαϊκό δίπλωμα ευρεσιτεχνίας. Αυτά τα μελανά σημεία, όπως αναφέρθηκε προ ολίγου, ενισχύουν την αναγκαιότητα της κοινοτικής μεθόδου και των πλειοψηφικών αποφάσεων. αναφέρομαι επίσης στην πολιτική ασφαλείας και άμυνας, που έκαναν κάποια βήματα, και στην εξωτερική πολιτική, που παραμένει αντιθέτως μετέωρη.
<P>
Η Ευρώπη τίθεται στο πλευρό των Ηνωμένων Πολιτειών στον αγώνα κατά της τρομοκρατίας, αλλά αγωνίζεται και κατά της φτώχειας που διαιρεί τον πλανήτη, ενώ η κατάσταση στη Μέση Ανατολή έχει γίνει τραγική. Τι πρέπει να κάνουμε; Δεν έχουμε εναλλακτικές λύσεις; Συμμερίζομαι την ευχή του Υπουργού κ. Verhofstadt για μια Ευρώπη που θα αγωνιστεί με συνέπεια προς τις αρχές της ελευθερίας και της αλληλεγγύης, τις οποίες εδραίωσε με τον Χάρτη των Θεμελιωδών Δικαιωμάτων για να δώσει ανθρώπινο πρόσωπο στην παγκοσμιοποίηση.

<SPEAKER ID=76 LANGUAGE="ES" NAME="Terrσn i Cusν">
Κύριε Πρόεδρε, όταν ένα μωρό γεννιέται μόνο από πατέρα, δεν πρέπει να μας παραξενεύει το γεγονός ότι μεγαλώνοντας θα έχει προβλήματα. Η Ευρώπη έχει πολλούς πατεράδες και μόλις χάσαμε άλλη μία ευκαιρία να της δώσουμε μια μητέρα.
<P>
Θα ήθελα να μιλήσω για την αξιολόγηση που κάνατε στο Λάκεν σχετικά με την εφαρμογή των πολιτικών δικαιοσύνης και εσωτερικών υποθέσεων. Επιτρέψτε μου να συμφωνήσω σχετικά με τις προόδους στην αρχή της αμοιβαίας αναγνώρισης των δικαστικών αποφάσεων, τόσο σε ποινικές όσο και σε αστικές υποθέσεις, αν και σε μικρότερο βαθμό. Και επιτρέψτε μου να σας συγχαρώ από την άποψη αυτή για την ουσία και τη μορφή της συμφωνίας σχετικά με το ευρωπαϊκό ένταλμα σύλληψης που αφορά ένα μεγάλο αριθμό αδικημάτων και το οποίο για μένα δεν σημαίνει περισσότερη καταστολή, αλλά περισσότερη δικαιοσύνη. Πιστεύω ότι πρέπει να το επικροτήσουμε.
<P>
Σχετικά με τη μετανάστευση και το άσυλο, αντίθετα, οφείλω να πω ότι υπάρχει στο κείμενο του Συμβουλίου ένας τόνος αποκήρυξης ο οποίος με ανησυχεί. Η ανάλυση της κατάστασης είναι ασφαλώς ειλικρινής, αλλά τα συμπεράσματα στα οποία καταλήγει δεν είναι τα σωστά. Κύριε Πρόεδρε, δεν μπορούμε να επιτρέψουμε σ' αυτή τη χωρίς σύνορα Ευρώπη δεκαπέντε διαφορετικές πολιτικές μετανάστευσης για πολύ καιρό ακόμη.
<P>
Πιστεύω ότι θα έπρεπε να εξαχθούν άλλα συμπεράσματα από αυτή την κατάσταση, το συμπέρασμα ότι απαιτείται μεγαλύτερη ώθηση γι' αυτές τις πολιτικές, το συμπέρασμα ότι πρέπει να απαλλαγούμε επιτέλους από τις χειροπέδες της ομοφωνίας και ότι πρέπει να διευρύνουμε την συμμετοχή του Ευρωπαϊκού Κοινοβουλίου σε τόσο κρίσιμα θέματα. Πιστεύω, κύριε Πρόεδρε, πως αποδείξαμε ότι μπορεί να εργαστεί και το Κοινοβούλιο σ' αυτό το πεδίο και ότι πρέπει να θέσουμε τέρμα στους περιορισμούς που επιβλήθηκαν στο Αμστερνταμ. Ελπίζω ότι η Συνέλευση θα το λάβει αυτό υπόψη και θα το διορθώσει.
<P>
Θέλω να τελειώσω συγχαίροντας επίσης την Προεδρία για την συμπερίληψη της πολυφωνίας και της ιδέας του φεντεραλισμού στη Συνθήκη και για τα όσα είπε σχετικά σ' αυτή την αίθουσα ο κ. Verhofstadt.

<SPEAKER ID=77 LANGUAGE="FR" NAME="De Sarnez">
Κύριε Πρόεδρε, την επομένη της Συνόδου Κορυφής του Λάκεν, επιθυμώ να θίξω ορισμένα σημεία που μου προκαλούν λύπη, καθώς και μια ευχή. Λυπούμαι ουσιαστικά διότι στο θέμα της εξωτερικής πολιτικής και της πολιτικής άμυνας, οι αρχηγοί κρατών και κυβερνήσεων που συνήλθαν στο Λάκεν δεν μπόρεσαν να αποδείξουν την ικανότητα δράσης τους. Έτσι, αν και βιώνουμε μια άνευ προηγουμένου κρίση, η Ευρωπαϊκή Ένωση δεν μπορεί να αποφασίσει την αποστολή κοινής δύναμης στο Αφγανιστάν. Η απόφαση αυτή θα αποτελούσε ένδειξη της ισχυρής βούλησης των Ευρωπαίων και θα απεδείκνυε ότι ήμασταν έτοιμοι να αναλάβουμε πλήρως τις ευθύνες μας, τόσο σε στρατιωτικό επίπεδο όσο και σε ανθρωπιστικό ή πολιτικό επίπεδο. Ομοίως, για μια ακόμη φορά, σε θέματα κοινής άμυνας, δεν ελήφθη καμία άμεση απόφαση. Οι εξαγγελίες παρέμειναν σε τελείως θεωρητικό επίπεδο και δεν ρυθμίστηκε το ζήτημα της αυτόματης πρόσβασης της Ένωσης στα μέσα του ΝΑΤΟ. Η εξωτερική πολιτική και η πολιτική άμυνας της Ένωσης ισχύει περισσότερο στη θεωρία παρά στην πράξη, γεγονός που με λυπεί ιδιαίτερα. Περισσότερο από ποτέ, οφείλουμε να οικοδομήσουμε μια πολιτική και δημοκρατική Ευρώπη με κύρος και διεθνή ακτινοβολία.
<P>
Για τον λόγο αυτό, θα ήθελα τώρα να εκφράσω την ευχή μου. Η Σύνοδος Κορυφής του Λάκεν αποφάσισε την πραγματοποίηση της Συνέλευσης. Μερίμνησε ώστε η Συνέλευση να διαθέτει εξαίρετο πρόεδρο και ανοιχτή ημερήσια διάταξη. Θα ήθελα να ευχαριστήσω για τούτο τη βελγική Προεδρία που επέδειξε, καθ' όλη τη διάρκεια της θητείας της, θάρρος και όραμα, καθώς και τον αρμόδιο για τα θέματα αυτά Επίτροπο. Η εν λόγω Συνέλευση ανοίγει νέους δρόμους για τη μελλοντική Ευρώπη. Εύχομαι να επιτύχει, να αποκτήσουμε σε δύο χρόνια ένα σαφές και κατανοητό από όλους τους πολίτες της Ένωσης σύνταγμα και να εγκρίνουμε επιτέλους την αρχή της άμεσης ανάδειξης του Προέδρου της Ευρωπαϊκής Επιτροπής. Εάν δεν επιθυμούμε η Ευρωπαϊκή Ένωση να καταντήσει στο μέλλον μια απλή ζώνη ελεύθερων συναλλαγών, εάν επιθυμούμε πράγματι να αποκτήσουμε κύρος στον κόσμο, στη νέα διεθνή τάξη πραγμάτων, αυτή είναι η μόνη μας επιλογή.

<SPEAKER ID=78 NAME="Τσάτσος">
Κύριε Πρόεδρε, θα αναφερθώ μόνο, λόγω χρόνου, στην πραγματικά ιστορική απόφαση για τη σύγκληση μιας συντακτικής συνέλευσης, όπως ήδη, αλλά με ανακρίβεια, χαρακτηρίστηκε το "convent" .
<P>
Το Ευρωπαϊκό Κοινοβούλιο, κύριε Πρόεδρε, δικαιούται να είναι υπερήφανο διότι εδώ, στους δικούς μας χώρους, διαμορφώθηκε η ιδέα μιας συνέλευσης και πήρε συγκεκριμένη μορφή σε εκθέσεις του Ευρωπαϊκού Κοινοβουλίου, κυρίως από το 1997 και μετά. Επίμονα έκτοτε τονίζει το Κοινοβούλιό μας ότι δεν νοούνται θεσμικές εξελίξεις χωρίς ο σχεδιασμός των νέων Συνθηκών να αλλάξει συντάκτες, χωρίς δηλαδή τον ρόλο που ως τώρα είχε η γραφειοκρατία να τον αναλάβει ένα πολιτικό σώμα. Το αν πετύχαμε τελικά το στόχο μας ή όχι δεν θα κριθεί τώρα, αλλά θα κριθεί από το κατά πόσον οι προτάσεις της Συνέλευσης θα επηρεάσουν το περιεχόμενο των νεών Συνθηκών. Γι' αυτό είναι ανάγκη η Συνέλευση να καταλήξει σε συγκεκριμένες θεσμικές προτάσεις που προϋποθέτουν βέβαια συναίνεση στην Συνέλευση. Αν αντί συγκεκριμένων προτάσεων, η Συνέλευση υποβάλει στην Διακυβερνητική ποικίλλες εναλλακτικές λύσεις, τότε η επιρροή στη διαμόρφωση της νέας Συνθήκης θα είναι ελάχιστη.
<P>
Δυστυχώς, στο σημείο αυτό η εντολή του Λάκεν είναι πιο πολύ ανοικτή απ' ό,τι θα έπρεπε. Αν σκεφθεί κανείς ότι κανένα θεσμικό όργανο στην Ευρωπαϊκή Ένωση ή και όργανο εθνικού κράτους δεν έχει μελετήσει και καταθέσει σκέψεις για τα θεσμικά ζητήματα της Ευρωπαϊκής Ένωσης όσο το Ευρωπαϊκό Κοινοβούλιο, τότε πρέπει να θεωρήσουμε την συμμετοχή του με 16 εκπροσώπους ως όχι ανάλογη με την ως τώρα προσφορά του.
<P>
Πάντως, για να μην αποπροσανατολίζουμε τους συμπολίτες μας, η Συνέλευση δεν θα υποβάλει σχέδιο Συντάγματος, αλλά σχέδιο Συνταγματικής Συνθήκης. Η διακυβερνητική μέθοδος δεν καταργήθηκε, αλλά συμπληρώθηκε από την κοινοτική. Αυτό είναι εύλογο, αφού η Ευρωπαϊκή Ένωση είναι και ένωση λαών και ένωση κρατών. Πάντως, η Συνέλευση είναι το επόμενο και νέο πεδίο αγώνων για περισσότερη δημοκρατία και περισσότερο κράτος δικαίου στην Ευρωπαϊκή Ένωση. Κρίμα στ' αλήθεια, κύριε Πρόεδρε, που το Προεδρείο της Συνέλευσης διορίστηκε από το Συμβούλιο. Σε ένα Σώμα που αποτελείται κατά πλειοψηφία από βουλευτές, θα άρμοζε περισσότερο να το αφήσουν να εκλέξει μόνο του το Προεδρείο του.

<SPEAKER ID=79 LANGUAGE="FI" NAME="Suominen">
Κύριε Πρόεδρε, ο κατάλογος των ομιλητών καταδεικνύει ότι κι εσείς οι υπόλοιποι θα πρέπει να αρχίσετε πλέον να παρακολουθείτε τις συζητήσεις που λαμβάνουν χώρα στους κόλπους της οικογένειας του ΕΛΚ-ΕΔ, ωστόσο βεβαίως αυτό είναι απόλυτα θεμιτό.
<P>
Κατά τη γνώμη μου η βελγική Προεδρία απέφερε αρκετά καλά αποτελέσματα σε δύσκολες συνθήκες. Όσον αφορά τα εξωτερικά, βρεθήκαμε αντιμέτωποι με τα θέματα του Αφγανιστάν, της ΠΓΔΜ, της Μέσης Ανατολής και της 11ης Σεπτεμβρίου. Στα εσωτερικά οι προσδοκίες ήταν ιδιαίτερα υψηλές και αφορούσαν καταρχάς τη Σύνοδο του Λάκεν. Υπό τις συνθήκες αυτές τα αποτελέσματα της Συνόδου του Λάκεν ήταν θετικά και ώθησαν την κοινότητα - θεωρητικά και πρακτικά - προς τα εμπρός. Το Λάκεν επιβεβαίωσε την πολιτική βούληση για ταχεία διεύρυνση, την ένταξη δηλαδή δέκα νέων μελών το 2004, στο μέτρο που και οι ίδιες θα το επιδιώξουν αποφασιστικά στο πλαίσιο των διαπραγματεύσεων. Η δήλωση του Λάκεν αφενός γέννησε ερωτήματα για τα προβλήματα που πρέπει να επιλυθούν και αφετέρου κατόρθωσε να δημιουργήσει την πεποίθηση ότι όντως θα επιλυθούν. Η συντακτική συνέλευση - τη θέσπιση της οποίας πρώτο πρότεινε το ΕΛΚ-ΕΔ, ως Ομάδα τουλάχιστον - θα ξεκινήσει σύντομα τις δραστηριότητές της. Κι όσο για πείρα, το Προεδρείο της τουλάχιστον διαθέτει αρκετή, συνολικά διακοσίων ετών περίπου. Καλή τύχη στο ταξίδι σας λοιπόν, η προσπάθεια δεν θα είναι εύκολη!
<P>
Ωστόσο, κατ' εμέ την καλύτερη απόφαση στη Σύνοδο του Λάκεν έλαβε ο πρωθυπουργός Verhofstadt - στην προσωπική συμβολή του οποίου οφείλεται, βεβαίως, η βελγική επιτυχία - σταματώντας αμέσως τη διαμάχη για τις ευρωπαϊκές υπηρεσίες. Όταν ο πρωθυπουργός μιας μεγάλης χώρας αρχίζει να φαντάζεται ότι συμμετέχει στη διαδικασία επιλογής του ευρωπαϊκού εδωδίμου της χρονιάς ή ότι χαρίζει πόντους της Michelin σε κάποια πόλη, ή όταν ο πρόεδρος μιας άλλης μεγάλης χώρας αρχίζει να ονειρεύεται ξύπνιος καλλίγραμμα μοντέλα από τη Σουηδία, τότε πράγματι πρέπει να παύει η συζήτηση ενώπιον των Ευρωπαίων, ούτως ώστε να μην γελούν μαζί μας περισσότερο από ό,τι γελούν τώρα.

<SPEAKER ID=80 NAME="Elles">
Κύριε Πρόεδρε, θα ήθελα να συνεχίσω την εσωτερική αυτή συζήτηση μεταξύ των μελών της Ομάδας ΕΛΚ-ΕΔ επικεντρωνόμενη αποκλειστικά στη δήλωση του Λάκεν.
<P>
Στη δήλωση ορθώς αναφέρεται ότι τα ευρωπαϊκά όργανα θα πρέπει να προσεγγίσουν περισσότερο τους πολίτες, με λιγότερη αδιακρισία, μεγαλύτερη ευχρηστία και αποτελεσματικότητα και ότι θα πρέπει να είναι ανοικτά στον δημοκρατικό έλεγχο. Ορθά, επίσης, αναφέρεται ότι πρέπει να διατυπωθεί μία σειρά ερωτημάτων όσον αφορά την απλοποίηση της νομοθετικής διαδικασίας, τη διασαφήνιση των αρμοδιοτήτων της ΕΕ ακόμα και την επιστροφή ορισμένων αρμοδιοτήτων στα κράτη μέλη. Ο τρόπος συμμετοχής των εθνικών κοινοβουλευτικών εκπροσώπων είναι ένα σημαντικό θέμα επίσης και, τέλος, ορθώς επισημαίνεται, όπως είπε ο Προεδρεύων του Συμβουλίου, ότι η Ευρώπη κάνει μία νέα αρχή όσον αφορά τη μεταρρύθμιση των Συνθηκών, αντί να συνεχίσει τη διαδικασία λήψης αποφάσεων κεκλεισμένων των θυρών και μέσα σε αίθουσες γεμάτες καπνό νωρίς το πρωί.
<P>
Υπάρχει, ωστόσο, πραγματική αμφιβολία εάν αυτές οι διακηρύξεις αρχών θα καταφέρουν ποτέ να γίνουν πραγματικότητα. Είναι, άραγε, ήδη προαποφασισμένο το θεματολόγιο της Συνέλευσης, όπως πιστεύουν ορισμένοι; Θα ακουστούν όλες οι φωνές που απαρτίζουν την Ευρώπη; Πάνω απ' όλα, θα ακουστούν πράγματι οι φωνές των απλών ευρωπαίων πολιτών και θα ληφθούν υπόψη στις εργασίες της Συνέλευσης; Υπήρξαν ορισμένα δείγματα πραγματικού ενδιαφέροντος για τους ευρωπαίους πολίτες κατά τη θητεία της προηγούμενης Προεδρίας, αλλά όχι δυστυχώς κατά τη θητεία της παρούσης. Υπήρχε ένας δικτυακός τόπος - "Europa" ή κάτι τέτοιο - αλλά δεν ακούσαμε πολλά γι' αυτόν υπό την παρούσα Προεδρία. Στα συμπεράσματα του Συμβουλίου σχετικά με τη Συνέλευση, μία παράγραφος είναι αφιερωμένη στο φόρουμ και φαίνεται ότι ο ρόλος του είναι περισσότερο η ενημέρωση του δικτύου των οργανώσεων παρά η ενσωμάτωση των παρεμβάσεών τους στις εργασίες της Συνέλευσης.
<P>
Γι' αυτό το λόγο, απευθύνω αυτή την έκκληση σήμερα προς το Προεδρείο της Συνέλευσης, με τη βοήθεια ίσως της Επιτροπής, των εθνικών κοινοβουλευτικών εκπροσώπων και άλλων, ότι θα πρέπει να διεξαχθεί ένας πραγματικός ευρωπαϊκός διάλογος εντός των κρατών μελών με τη συμμετοχή των ευρωπαίων πολιτών, ώστε όταν καταλήξουμε τελικά σε ένα συνταγματικό πλαίσιο, να μπορεί πραγματικά να έχει την υποστήριξη των πολιτών της ΕΕ. Είναι η μόνη περίπτωση, που μπορώ να σκεφτώ, στην Ιστορία, όπου οι πολίτες έχουν τη δυνατότητα να πουν τη γνώμη τους πριν από την κατάρτιση του Συντάγματος και όχι εκ των υστέρων. Σας παρακαλώ, λοιπόν κύριε Επίτροπε, κάνετε ό,τι περνά από το χέρι σας ώστε να διασφαλίσετε ότι ο ευρωπαϊκός αυτός διάλογος θα λάβει πράγματι χώρα.

<SPEAKER ID=81 LANGUAGE="DE" NAME="Rack">
Κύριε Πρόεδρε, η έκβαση στο Λάκεν ήταν καλύτερη από εκείνη στη Νίκαια πριν από ένα έτος. Αυτό πρέπει να πιστωθεί στη βελγική Προεδρία. Το καλό αποτέλεσμα σχετίζεται ωστόσο με κάποια άλλη κατάσταση απόφασης, η οποία υπήρχε στο Λάκεν. Το προηγούμενο Σαββατοκύριακο δεν επρόκειτο να αποφασιστεί τίποτα ως προς το κεντρικό θέμα "Το μέλλον της Ένωσης" . Τέθηκαν, και ορθώς, μόνο ερωτήματα. Εντούτοις, μια γρήγορη ανάλυση των ερωτημάτων αποκαλύπτει ήδη ότι ορισμένα ερωτήματα δεν αποτελούν καν ερωτήματα, όπως το ρητορικό ερώτημα, εάν για να υπάρξει μεγαλύτερη διαφάνεια θα πρέπει οι συνεδριάσεις του Συμβουλίου να διεξάγονται δημόσια όταν άπτονται νομοθετικών θεμάτων. Επομένως, είναι αυτονόητο ότι οι νομοθετικές συνεδριάσεις του Συμβουλίου πρέπει να δημοσιοποιούνται, αλλά γιατί αυτό που είναι τώρα αυτονόητο δεν μετουσιώθηκε ήδη σε ισχύον δίκαιο στο Μάαστριχτ ή στο Αμστερνταμ ή αργότερα στη Νίκαια;
<P>
Παρόμοιες σκέψεις μού προκαλεί ένα ακόμα ερώτημα από τον κατάλογο δηλώσεων του Λάκεν. Πρέπει να αναλογιστεί κανείς εάν ο Χάρτης των Θεμελιωδών Δικαιωμάτων θα πρέπει να συμπεριληφθεί στη βασική Συνθήκη και εάν η Ευρωπαϊκή Κοινότητα θα πρέπει να προσχωρήσει στην Ευρωπαϊκή Σύμβαση Ανθρωπίνων Δικαιωμάτων. Μήπως αυτό σημαίνει ότι τα αποτελέσματα της τελευταίας Συνέλευσης δεν είναι όντως τίποτα περισσότερο από μία επιλογή; Ελπίζω όχι. Με ακόμα πιο κριτικό πνεύμα αντιμετωπίζω θέματα στη δήλωση του Λάκεν, τα οποία δεν τέθηκαν καν εκεί. Για εμένα, ως εκλεγμένο βουλευτή προερχόμενο από ένα μεσαίου μεγέθους κράτος, τίθεται επίσης το ερώτημα με ποιο τρόπο σκοπεύει η Συνέλευση να διασφαλίσει ότι δεν πρόκειται στο μέλλον να υπάρξει ηγεμονία των ισχυρών. Κατά τη διάρκεια των τελευταίων εβδομάδων υπήρξαν δυστυχώς σχετικά με τα ερωτήματα αυτά απόλυτα συγκεκριμένες αφορμές, και κανείς δεν θα πρέπει να πιστέψει ότι σε μια μελλοντική Ευρώπη - η οποία θα αποτελείται σύντομα από 19 μικρότερα και μεσαία κράτη και μια μικρή ομάδα μεγάλων και πολύ μεγάλων χωρών - η διάθεση για τη δημιουργία διευθυντηρίου θα είναι μικρότερη.
<P>
Ένα τελευταίο σημείο στη δήλωση του Λάκεν με προκαλεί να προβώ εδώ και τώρα σε σφοδρή κριτική. Ο ελάχιστα εντυπωσιακός, ακόμα και αδιάφορος τρόπος, με τον οποίο επιμελήθηκε την τελευταία φορά η Γενική Γραμματεία του Συμβουλίου τη Συνέλευση των Θεμελιωδών Δικαιωμάτων, δεν μας επιτρέπουν να αναμένουμε κάτι καλό από την εργασία της Συνέλευσης για το Σύνταγμα. Το μόνο στο οποίο μπορώ να ελπίζω είναι ότι η γραφειοκρατία του Συμβουλίου θα βελτιωθεί και θα μας εξυπηρετήσει στο έπακρο!
<P>
(Χειροκροτήματα)

<SPEAKER ID=82 NAME="Tannock">
Κύριε Πρόεδρε, στη Σύνοδο Κορυφής του Λάκεν, οι αρχηγοί των κυβερνήσεων συμφώνησαν να συγκροτήσουν μία συνταγματική Συνέλευση για το μέλλον της Ευρώπης, στην οποία περιλαμβάνεται η πιθανή ενσωμάτωση στη Συνθήκη του Χάρτη των Θεμελιωδών Δικαιωμάτων, με τα δαπανηρά κοινωνικά και οικονομικά του δικαιώματα, και η άμεση εκλογή του Προέδρου της Ευρωπαϊκής Επιτροπής, θέματα στα οποία αντιτίθεμαι.
<P>
Συμφωνώ, ωστόσο, με το αίτημα για μεγαλύτερο εκδημοκρατισμό, διαφάνεια και αποτελεσματικότητα της ΕΕ, για ενίσχυση του ρόλου των εθνικών κοινοβουλευτικών εκπροσώπων και με τη διαμόρφωση ενός μεγάλου εύρους θεμάτων για τη Διάσκεψη του 2004. Η ΕΕ ήδη διαθέτει τον δικό της εθνικό ύμνο, σημαία, ιθαγένεια, στρατό, νόμισμα κλπ. και μία ολόκληρη στρατιά ημι-ομοσπονδιακών θεσμικών οργάνων. Το να διατεινόμαστε, όπως κάνει ήδη η κυβέρνηση των εργατικών στη Βρετανία, ότι η Συνέλευση αυτή είναι απλώς μια ευκαιρία για περιορισμό των εξουσιών της ΕΕ εις βάρος των κρατών μελών είναι φαιδρό. Η Συνέλευση αυτή θυμίζει περισσότερο το έργο της οικοδόμησης του αμερικανικού έθνους στη Φιλαδέλφεια το 1787.
<P>
Οι πολιτικές ελίτ της Ευρώπης είναι περισσότερο από ποτέ απομακρυσμένες από τα εκλογικά τους σώματα. Πόσο αντιπροσωπευτικοί της ευρωπαϊκής άποψης μπορούν να είναι οι κύριοι Valιry Giscard d' Estaing, Dehaene και Amato; Εάν αυτό είναι το δικαστήριο, τότε το σώμα των ενόρκων είναι μονόπλευρο. Πόσο αντιπροσωπευτική θα είναι η Συνέλευση για τους λαούς της Ευρώπης; Θα έπρεπε να προετοιμάζουμε επειγόντως τη διεύρυνση, επιλύοντας τα θέματα που έμειναν εκκρεμή στο Αμστερνταμ και με τη μεταρρύθμιση της ΚΓΠ και των διαρθρωτικών ταμείων που αντιπροσωπεύουν το 80% του κοινοτικού προϋπολογισμού, όχι να ετοιμαζόμαστε για τη μεγάλη συνταγματική μεταρρύθμιση, που έχει πολύ μικρή σχέση με τις ανησυχίες και τις επιθυμίες του εκλογικού σώματος.
<P>
Πώς μπορεί να βοηθήσει η επέκταση της διαδικασίας ψηφοφορίας με ειδική πλειοψηφία σε τομείς όπως είναι η κοινωνική ασφάλιση και η φορολογία; Και τι έχει γίνει για την επίλυση των προβλημάτων του τόσο αναγκαίου ευρωπαϊκού διπλώματος ευρεσιτεχνίας λόγω της εμμονής για πολυγλωσσία στα θεσμικά όργανα;
<P>
Στην Ευρωπαϊκή Ένωση, ο ιδεαλισμός γεννάται από την επιθυμία να δούμε μία Ευρώπη όπου θα βασιλεύει η ειρήνη και η ευημερία, ένα στόχο που συμμεριζόμαστε όλοι μας. Προέρχομαι από μία χώρα με μία αδιατάρακτη δημοκρατική παράδοση αιώνων και θέλω να πω δύο πράγματα σε όσους πιστεύουν στη δημιουργία ενός ευρωπαϊκού υπερκράτους. Πρώτον, η ΕΕ δεν είναι η πηγή αλλά η έκφραση της ειρήνης στην μεταπολεμική Ευρώπη, η οποία χαρακτηρίζεται από τα δημοκρατικά πολιτεύματα των εθνών-κρατών που την απαρτίζουν και το σεβασμό στο κράτος δικαίου. Δεύτερον, οι ιδεαλιστικές πολιτικές μεταρρυθμίσεις που θεσμοθετούνται από πολιτικές ελίτ και δεν έχουν την ευρεία υποστήριξη των πολιτών είναι σαν κτίσματα στην άμμο. Μην επιχειρείτε να τρέξετε πριν μπορέσετε να περπατήσετε. Όταν οι λαοί της Ευρώπης θελήσουν ένα ενιαίο ευρωπαϊκό κράτος, τότε θα έχει έλθει ο καιρός για τη συγκρότηση μιας Ευρωπαϊκής Συνέλευσης, όχι νωρίτερα. Σας εύχομαι καλά Χριστούγεννα.

<SPEAKER ID=83 LANGUAGE="DE" NAME="Schleicher">
Κύριε Πρόεδρε, κυρίες και κύριοι, αναμφίβολα η βελγική Προεδρία κατέβαλε μεγάλες προσπάθειες, ωστόσο στις σημαντικές και επείγουσες αποφάσεις απουσιάζει από τις 15 κυβερνήσεις της Ευρωπαϊκής Ένωσης το ευρωπαϊκό κοινοτικό πνεύμα, κάτι το οποίο δεν μπορεί να υπερκεραστεί από μία και μόνη Προεδρία. Η εξέχουσα ανάλυση της κατάστασης και η αναφορά πολυάριθμων θεμάτων θα μπορούσαν να προέρχονται από τις εκθέσεις του Ευρωπαϊκού Κοινοβουλίου για τη Νίκαια, για τη μετά-Νίκαια περίοδο και το Λάκεν και δίνεται η εντύπωση ωσάν να είχαν αντιγραφεί από εκεί. Είναι θέματα την απάντηση των οποίων συστήνει εδώ και χρόνια το Κοινοβούλιο για το μέλλον της Ευρωπαϊκής Ένωσης.
<P>
Τίθενται λοιπόν όλα υπό αμφισβήτηση λόγω των πολλών θεμάτων; Ας λάβουμε ως παράδειγμα τον κοινό εκλογικό νόμο. Από τον Ιούλιο του 1998 και έπειτα το Συμβούλιο εξετάζει το σχέδιο ενός ευρωπαϊκού εκλογικού νόμου για τις εκλογές του Ευρωπαϊκού Κοινοβουλίου και μέχρι το τέλος του 2001 - έχουν παρέλθει ήδη δυόμισι έτη - δεν έχει υπάρξει ακόμα κανένα αποτέλεσμα. Το Συμβούλιο θέτει λοιπόν το ερώτημα: επιθυμούμε όντως ένα ευρωπαϊκό εκλογικό νόμο;
<P>
Εξετάζοντας λοιπόν τα ζητήματα συνολικά η Συνέλευση αποτελεί οπωσδήποτε μια ευκαιρία, ωστόσο απαιτούμε στο Ευρωπαϊκό Κοινοβούλιο εν αντιθέσει με το Λάκεν μία ενιαία, συνεκτική πρόταση ως μοναδικό υπόβαθρο διαπραγμάτευσης και λήψης αποφάσεων. Δυστυχώς όμως οι αποφάσεις για την προσαρμογή των δομών και ο τρόπος εργασίας του Συμβουλίου παραπέμφθηκε από τους αρχηγούς κρατών και κυβερνήσεων για ακόμα μια φορά στη Βαρκελώνη και τη Σεβίλλη. Κατά την ανάγνωση των αποτελεσμάτων του Λάκεν μου ήρθε στο μυαλό ένα ρητό, το οποίο διατύπωσε κάποιος ποιητής μας, ο Hans Magnus Enzensberger: "Καθόταν σε έναν κοινό τόπο και υποστήριζε πάλι κοινοτοπίες" .

<SPEAKER ID=84 LANGUAGE="FI" NAME="Kauppi">
Κύριε Πρόεδρε, κύριε Επίτροπε, αγαπητοί συνάδελφοι, η δήλωση του Λάκεν για το μέλλον της Ευρωπαϊκής Ένωσης αποτελεί θετικό βήμα προς μια Ευρωπαϊκή Ένωση μεγαλύτερης διαφάνειας που θα βρίσκεται πιο κοντά στους πολίτες της. Ωστόσο μια καλή δήλωση δεν πρέπει να αρκείται μόνο στα όμορφα λόγια. Για παράδειγμα, το συμπέρασμα του Ευρωπαϊκού Συμβουλίου της Λισαβόνας, βάσει του οποίου η Ευρωπαϊκή Ένωση θα καταστεί η ανταγωνιστικότερη περιοχή παγκοσμίως, έχει προσκρούσει εν μέρει στην πρωτοφανή απροθυμία των κρατών μελών να την υλοποιήσουν. Όσον αφορά την αξιοπιστία της Ένωσης, είναι καίριο να υπάρχει ταύτιση λόγων και έργων. Η Ένωση και τα θεσμικά της όργανα έχουν δικαιολογημένα δεχθεί επικρίσεις ότι βρίσκονται υπερβολικά μακριά από τους πολίτες. Προκειμένου να επιτευχθεί πρόοδος στο θέμα της προσέγγισης των πολιτών, θα πρέπει στο εξής να ακολουθηθεί μια πιο διαφανής προπαρασκευαστική διαδικασία στο πλαίσιο της μεταρρύθμισης των συνθηκών. Το Ευρωπαϊκό Συμβούλιο θα πρέπει να τηρεί τις ίδιες αρχές, δημοκρατικότητας, αποτελεσματικότητας και συνοχής, τις οποίες αναμένεται να τηρούν και τα λοιπά όργανα της ΕΕ.
<P>
Αναμενόμενη και θετική ήταν η απόφαση του Ευρωπαϊκού Συμβουλίου του Λάκεν για τη σύσταση συντακτικής συνέλευσης. Κατά συνέπεια, διαφωνώ επί του προκειμένου με τον καλό μου φίλο Charles Tannock. Το πρόβλημα όμως έγκειται στο γεγονός ότι τώρα ορίστηκαν στο Προεδρείο της εν λόγω Συνέλευσης τρεις διακεκριμένοι ευρωπαίοι πολιτικοί με μακρά πορεία και έργο. Όσον αφορά τη συμμετοχή των γυναικών στο Προεδρείο, δεν υπήρξαν ούτε καν υποψηφιότητες. Η εμπειρία είναι βεβαίως πολύτιμη, όμως για να υπάρξουν εγγυήσεις σχετικά με την προσέγγιση των πολιτών, θα πρέπει τώρα να μελετήσουμε σοβαρά την ηλικιακή κατανομή και την κατανομή ανδρών και γυναικών στα υπόλοιπα μέλη της Συνέλευσης, έτσι ώστε να φέρουμε πιο κοντά τους πολίτες και κυρίως τους μελλοντικούς υπαλλήλους, δηλαδή τους νέους.
<P>
Στο Λάκεν εξετάστηκε το θέμα της έδρας της σημαντικής Αρχής Τροφίμων, η οποία θα ιδρυθεί στις αρχές του νέου έτους. Οι Ευρωπαίοι, μετά τις τελευταίες ζωονόσους, οι οποίες ουσιαστικά εμφανίστηκαν σε όλα τα κράτη μέλη, έχουν κάθε δικαίωμα να περιμένουν από τους αρχηγούς των κρατών να καταβάλουν κάθε δυνατή προσπάθεια προκειμένου να διασφαλίσουν την απόλυτη ασφάλεια των τροφίμων. Εντούτοις, η εξέταση του θέματος από το Συμβούλιο θύμιζε περισσότερο φάρσα, σε σημείο μάλιστα που έκανε - σύμφωνα με τη γερμανική εφημερίδα Die Welt - όλες τις σαπουνόπερες να ωχριούν μπροστά της. Είναι εντελώς απαράδεκτο λόγοι λαϊκισμού να μπορούν να σταματήσουν τη διαδικασία λήψης αποφάσεων σε ένα θέμα κομβικής σημασίας για την υγεία και την ευημερία των πολιτών μας.

<SPEAKER ID=85 LANGUAGE="IT" NAME="Brunetta">
Κύριε Πρόεδρε, παρατηρούμε μια θετική πολιτική επιτάχυνση για την οικοδόμηση της Ένωσης. Η διαδικασία διεύρυνσης είναι μία πραγματικότητα, όπως πραγματικότητα είναι και η σύγκληση της Συνέλευσης. στη δικαιοσύνη έχουν γίνει πολλές πρόοδοι, όπως και στα θέματα της εξωτερικής πολιτικής και της άμυνας. Στην επιτάχυνση όμως αυτή της πολιτικής οικοδόμησης δεν αντιστοιχεί παρόμοια επιτάχυνση στην οικονομική οικοδόμηση, στη δημιουργία δηλαδή των αγορών στις οποίες βασίζεται η οικονομική οικοδόμηση. Είναι παράδοξο, αλλά παρατηρούμε μία πραγματική αντιστροφή της κοινοτικής μεθόδου. Πράγματι, από τον άνθρακα στο χάλυβα και στο κοινό νόμισμα, ήταν μια σειρά από βήματα μπροστά με στόχο την οικοδόμηση της κοινής οικίας, ξεκινώντας από τα θεμέλια για να φτάσουμε στην οροφή. Τώρα, ενώ επιχειρούμε βιαστικά να κατασκευάσουμε την οροφή, έχουμε μείνει πολύ πίσω στη δημιουργία των θεμελιωδών αγορών για τη ζωή των Ευρωπαίων. Πολλές επιβραδύνσεις, πολλές αποτυχίες, πολλοί εγωισμοί: από την ηλεκτρική ενέργεια ως το φυσικό αέριο και από τις τηλεπικοινωνίες ως το σχέδιο GALILEO και το ευρωπαϊκό δίπλωμα ευρεσιτεχνίας.
<P>
Αυτή η έλλειψη συγχρονισμού μεταξύ της φυσικής των αγορών και της μεταφυσικής της πολιτικής παρουσιάζει τον κίνδυνο να απολεσθεί, κύριε Πρόεδρε, η συναίνεση των πολιτών στη διαδικασία της ευρωπαϊκής οικοδόμησης. Πράγματι, δημιουργείται η άποψη ότι είναι πολύ υψηλό το κόστος απώλειας της πολιτικής κυριαρχίας και πολύ μικρά, πολύ περιορισμένα τα πλεονεκτήματα για τις επιχειρήσεις και τους καταναλωτές. Για να αποφευχθεί αυτός ο κίνδυνος θα ήταν σκόπιμο να ξεκινήσει το συντομότερο δυνατόν η ευρωπαϊκή οικοδόμηση σύμφωνα με τη μέθοδο των ιδρυτών μας, χωρίς αθέμιτους εγωισμούς και χωρίς άσκοπες και κυνικές φυγές προς τα εμπρός.

<SPEAKER ID=86 LANGUAGE="DE" NAME="Rόbig">
Κύριε Πρόεδρε, στα συμπεράσματα της Προεδρίας του Λάκεν εμφανίζεται η λέξη επιχειρηματίας ή εργοδότης μόνο μία φορά, και μάλιστα σχετικά με την προστασία των εργαζομένων σε περίπτωση μη ικανότητας πληρωμής του εργοδότη. Θεωρώ ότι στην προκειμένη περίπτωση χάθηκε μια ευκαιρία. Στην παρούσα φάση βρισκόμαστε σε ευρωπαϊκό επίπεδο εν μέσω μιας διαδικασίας μετάβασης από την εσωτερική σε μια εγχώρια αγορά, ενώ στην Ευρώπη υπάρχουν 18 εκατομμύρια μικρομεσαίες επιχειρήσεις.
<P>
Είμαι πρόεδρος του Ευρωπαϊκού Οικονομικού Συνδέσμου και ως εκ τούτου είναι μέλημά μου να επισημαίνω πάντοτε ότι ένας από τους υπέρτατους στόχους μας θα πρέπει να είναι η διασφάλιση των υπαρχόντων θέσεων εργασίας και η δημιουργία νέων. Σε τελική ανάλυση, οι μικρομεσαίες επιχειρήσεις είναι εκείνες που καλύπτουν τα δύο τρίτα των θέσεων εργασίας, καταβάλλουν το 80% των φόρων και επιμορφώνουν το 85% των νέων εργαζομένων.
<P>
Το δεύτερο σημείο αφορά την αποστασιοποίησή μας από την ενδοσκόπηση και το άνοιγμά μας στον κόσμο. Πώς θα πρέπει κατά την άποψή μας να εκπροσωπείται στο μέλλον η Ευρωπαϊκή Ένωση στους διεθνείς οργανισμούς; Έχουμε ήδη στο Κοινοβούλιο αποφασίσει την επιτροπή για το NATO. Ποια θα είναι η διαδικασία που θα ακολουθηθεί στα ζητήματα του Παγκοσμίου Οργανισμού Εμπορίου; Υπάρχουν ακόμη πολλοί άλλοι τομείς. Με ποιο τρόπο λοιπόν επιθυμεί η Ευρώπη να αναλάβει ηγετικό ρόλο στο μέλλον;
<P>
Το τρίτο σημείο που με ενδιαφέρει είναι ουσιαστικά η Γραμματεία του Συμβουλίου. Πιστεύω ότι θα πρέπει στην προκειμένη περίπτωση να δημιουργήσουμε μια επιτροπή με τα καλύτερα μυαλά και στη Γραμματεία. Θα έπρεπε να είναι εφικτό να εκπροσωπούνται ισότιμα το Ευρωπαϊκό Συμβούλιο, το Ευρωπαϊκό Κοινοβούλιο και η Επιτροπή. Στόχος μας είναι οι ιδέες των προσωπικοτήτων αυτών να αποφέρουν τελικά ένα αποτέλεσμα που θα χαροποιήσει τους πολίτες της Ευρώπης.

<SPEAKER ID=87 NAME="Perry">
Οι δύο πρώτες φράσεις της δήλωσης του Λάκεν σχετικά με την εξασθένιση της Ευρώπης λόγω των δύο παγκοσμίων πολέμων, επιβεβαιώνουν την πεποίθησή μου ότι η Ευρωπαϊκή Ένωση είναι μια δύναμη προάσπισης του καλού σε αυτό τον κόσμο και η Βρετανία, όπως όλα τα υπόλοιπα κράτη μέλη, έχει να κερδίσει τα μέγιστα από την ύπαρξη της ΕΕ.
<P>
Τα κόκαλα του παππού μου, όπως και πολλών άλλων, κείτονται κάπου στη Φλάνδρα στο πεδίο της μάχης του Somme. Ο πατέρας μου πολέμησε στο στρατό του στρατηγού Montgomery στη Φλάνδρα για την απελευθέρωση των Βρυξελλών. Βρίσκομαι και εγώ στη Φλάνδρα, η τρίτη γενιά της ταπεινής μου οικογένειας, πολεμώντας εδώ για τα συμφέροντα της Μ. Βρετανίας. Μπορεί, άραγε, να υπάρξει αμφιβολία για το ποια γενιά βρήκε το σωστό τρόπο να διευθετήσει τις σχέσεις μεταξύ των κρατών της Ευρώπης;
<P>
Οι απλές βεβαιότητες του 20ου αιώνα γίνονται λιγότερο σαφείς μέσα στην πολυπλοκότητα του 21ου αιώνα. Διαβάζοντας τη δήλωση του Λάκεν μου έρχεται στο μυαλό μια έκφραση που έχουμε στα αγγλικά και σκέφτομαι ότι, όπως το αυγό του εφημέριου, έχει και καλά και κακά σημεία. Μου αρέσει ιδιαίτερα η διαπίστωση ότι είμαστε μία ήπειρος ελευθερίας και, πάνω από όλα, ποικιλομορφίας. Αντίθετα με τις Ηνωμένες Πολιτείες της Αμερικής, η Ευρώπη είναι μια εθελοντική ένωση κυρίαρχων ανεξάρτητων κρατών. Αυτό δεν πρέπει ποτέ να το ξεχνάμε.
<P>
Φυσικά και χρειαζόμαστε θεσμικά όργανα σε ευρωπαϊκό επίπεδο, αλλά δεν πρέπει να ξεχνάμε και τα σοφά λόγια του Ζακ Σαντέρ: "Η Ευρώπη πρέπει να κάνει λιγότερα καλύτερα" . Πρέπει να υπάρξει ένας σαφέστερος ορισμός της επικουρικότητας όσον αφορά τα "λιγότερα" . Πρέπει να προωθούμε σε ευρωπαϊκό επίπεδο μόνον ό,τι μπορεί να γίνει μόνο σε ευρωπαϊκό επίπεδο. Όσον αφορά το "καλύτερα" , καλώ την Επιτροπή και το Συμβούλιο να εξετάσουν προσεκτικότερα το αίτημα του Κοινοβουλίου για έναν ενιαίο και υποχρεωτικό κώδικα καλής διοικητικής συμπεριφοράς.
<P>
Η απάντηση που έλαβα την περασμένη εβδομάδα σε κοινοβουλευτική ερώτηση προς την Επιτροπή ήταν απορριπτική του αιτήματος που Κοινοβουλίου που υποβλήθηκε το Σεπτέμβριο για τη θέσπιση ενός τέτοιου ενιαίου και υποχρεωτικού κώδικα. Δεν είναι σωστή η αντιμετώπιση αυτή ούτε και είναι τρόπος για να πάρουμε το ευρωπαϊκό κοινό με το μέρος μας. Τα επιχειρήματα υπέρ της θέσπισης ενός τέτοιου κώδικα έχουν συγκεντρωθεί από τον Ευρωπαίο Διαμεσολαβητή, Jacob Sφderman. Χαίρομαι που θα συμμετάσχει ως παρατηρητής στη Συνέλευση, αλλά θα ήθελα να πω στην Επιτροπή και στο Συμβούλιο ότι θα ήταν καλό, εκτός από το να του επιτρέψουν να παρατηρεί, να τον ακούσουν.
<P>
Ως ο τελευταίος ομιλητής που ανεβαίνει στο βήμα για αυτή τη χρονιά, θα ήθελα να ευχηθώ σε όλο το προσωπικό, όλα τα μέλη του Σώματος και σε όλους τους πολίτες της Ευρώπης καλά Χριστούγεννα και ευτυχισμένο το Νέο Έτος.

<SPEAKER ID=88 LANGUAGE="FR" NAME="Barnier">
. (FR) Κύριε Πρόεδρε, κατανοώ το ενδιαφέρον που δείχνουν οι βουλευτές του Ευρωπαϊκού Κοινοβουλίου για τη συζήτηση αυτή, η οποία άρχισε πριν από τέσσερις ώρες περίπου. Θέλω να πω ότι άκουσα με προσοχή από την αρχή μέχρι το τέλος όλους τους ομιλητές. Η συζήτηση και ο διάλογος σημαδεύτηκαν από ποιοτικές παρεμβάσεις των βουλευτών του Σώματος.
<P>
Όλοι σχεδόν οι ομιλητές εξέφρασαν την ικανοποίησή τους, όχι μόνο για την έκβαση του Συμβουλίου του Λάκεν, αλλά και για τα αποτελέσματα της εξάμηνης βελγικής Προεδρίας. Θα ήθελα και εγώ με τη σειρά μου να απευθύνω τις ευχαριστίες μου στον Guy Verhofstadt και στον Louis Michel, καθώς και σε όλους τους βέλγους υπουργούς και τους συνεργάτες τους. Τους ευχαριστώ επίσης, δεν υπάρχει λόγος να το κρύψω άλλωστε, για την ποιότητα των σχέσεων που καλλιέργησαν και μάλιστα ενίσχυσαν, κατά τη διάρκεια αυτής της Προεδρίας, παρά τα προβλήματα και τις δυσκολίες που προέκυψαν ανάμεσα στο Συμβούλιο και τους συνεργάτες μας και στα μέλη της Ευρωπαϊκής Επιτροπής.
<P>
Θέλω να αναφερθώ βασικά στη Συνέλευση και στις ελπίδες και τις προσδοκίες που την περιβάλλουν. Καταρχάς, ο κ. Swoboda και ο James Elles έθιξαν, μεταξύ άλλων ίσως, το ζήτημα της κοινωνίας των πολιτών. Θεωρώ πολύ σημαντικό το γεγονός ότι αυτό το νέο πλαίσιο που διαμορφώνεται για πρώτη φορά, όσον αφορά τα θεσμικά ζητήματα, μετά από την πρώτη επιτυχημένη εμπειρία της προηγούμενης Συνέλευσης για τα θεμελιώδη δικαιώματα, η οποία όμως ήταν αυστηρά περιχαρακωμένη, περιορισμένη, ίσως λιγότερο δεκτική από τη Συνέλευση που θα αρχίσει εντός ολίγου τις εργασίες της, θεωρώ πολύ σημαντικό λοιπόν το γεγονός ότι η Συνέλευση αυτή θα ακούσει με προσοχή, θα αφουγκραστεί την πραγματικότητα. Με τον έναν ή τον άλλο τρόπο, η Συνέλευση πρέπει να ακούσει τις απόψεις του φόρουμ, του δικτύου μη κυβερνητικών οργανώσεων, περιφερειών και ενώσεων, και, εάν κριθεί αναγκαίο, να οργανώσει ακρόαση. Σημείωσα την πρόταση περί διπλής λειτουργίας της ιστοθέσης: να καθιστά δυνατή, δηλαδή, όχι μόνο την ενημέρωση των πολιτών αλλά και τη διατύπωση γνωμών ή επικρίσεων εκ μέρους τους. Η πρόταση αυτή ευθυγραμμίζεται με μια ιδέα που έχω διατυπώσει στην ίδια αυτή αίθουσα: η Συνέλευση να εξασφαλίζει την αμφίδρομη επικοινωνία μεταξύ κυβερνήσεων και πολιτών. Επιτρέψτε μου να πω ότι αυτό θα είναι ιδιαίτερα χρήσιμο σε μια περίοδο - αναφέρομαι στο έτος 2002 - κατά την οποία θα διενεργηθούν γενικές εκλογές σε έξι ή επτά, ίσως και περισσότερες, αν δεν κάνω λάθος, χώρες της Ένωσης, Θα πρέπει, επομένως, να δοθεί ιδιαίτερη προσοχή στην ποιότητα του ευρωπαϊκού διαλόγου, καθώς, όπως ξέρουμε καλά, είτε το θέλουν είτε όχι οι πολιτικοί, η ευρωπαϊκή διάσταση κάνει αισθητή την παρουσία της στις συζητήσεις που διεξάγονται στο εσωτερικό των χωρών μας. Αυτό είναι το πρώτο ζήτημα που ήθελα να θίξω.
<P>
Το δεύτερο ζήτημα αφορά το Προεδρείο, στο οποίο θα συμμετέχω μαζί με τον συνάδελφο και φίλο Antonio Vitorino. Η διεύθυνση των εργασιών του δωδεκαμελούς αυτού Προεδρείου έχει ανατεθεί σε τρεις επιφανείς πολιτικούς: τον κ. Amato, τον κ. Dehaene και τον Πρόεδρο Giscard d' Estaing. Πρόκειται για τρεις πολιτικούς οι οποίοι φυσικά αντιμετωπίζονται με σεβασμό λόγω της ηλικίας τους, ορισμένοι θα πουν λόγω της πείρας και της σύνεσης που τους χαρακτηρίζει. Αυτό που μπορώ να πω για τους τρεις αυτούς άνδρες, και κυρίως για τον Πρόεδρο της Συνέλευσης, είναι ότι και οι τρεις τους, όσον αφορά το όραμα της ευρωπαϊκής ολοκλήρωσης το οποίο ενστερνίζονται απόλυτα, έχουν νεανικό πνεύμα και δυναμισμό που πολύ θα χαιρόμουν να διέκρινε ορισμένους ιδιαίτερα ευρωσκεπτικιστές πολιτικούς που είναι μάλιστα 20 και 30 χρόνια νεώτεροι. Αυτό θεωρώ εγώ σημαντικό, τον δυναμισμό και τις νεανικές πεποιθήσεις τους, τα ευρωπαϊκά τους προσόντα και το κύρος τους, αυτά θα χρειαστούμε. Θέλω να πω, μετά από τον Louis Michel, ότι το γεγονός ότι ορίσθηκαν ο συγκεκριμένος πρόεδρος και οι συγκεκριμένοι δύο αντιπρόεδροι δεν σημαίνει ότι δεν θα συνεργαστούν με το Προεδρείο, ότι δεν θα παρακολουθήσουν και δεν θα καθοδηγήσουν τις συζητήσεις των μελών της Συνέλευσης. Δεν πρόκειται για ατομικό αλλά για συλλογικό έργο. Υπάρχει μεγάλη διαφορά.
<P>
Το Ευρωπαϊκό Συμβούλιο του Λάκεν, και αυτή είναι η μεγάλη επιτυχία της βελγικής Προεδρίας, έδωσε στη Συνέλευση μια δυναμική, μια ανοιχτή εντολή, εξαλείφοντας έτσι τον έναν από τους δύο κινδύνους που είχα εκτιμήσει ότι ελλοχεύουν: τον κίνδυνο μιας κλειστής εντολής, περιχαρακωμένης στις τέσσερις κατευθύνσεις της Νίκαιας, η οποία θα προκαλούσε τόσο σε εσάς όσο και σε εμάς μεγάλη απογοήτευση, όπως και στην κοινή γνώμη επίσης και θα μας περιόριζε σε ένα νομικό, τεχνικό έργο χωρίς πολιτικές προοπτικές. Ευτυχώς, δεν συνέβη κάτι τέτοιο. Η εντολή του Λάκεν είναι ανοιχτή και μας επιτρέπει μάλιστα να θίξουμε όλα σχεδόν τα θέματα. Ελλοχεύει, όμως, ακόμη, επιτρέψτε μου να το πω, ο άλλος κίνδυνος: στηριζόμενη σε μια τόσο ανοιχτή εντολή, σε μια τόσο μεγάλη εμπιστοσύνη, η Συνέλευση κινδυνεύει να μετατραπεί σε ακαδημαϊκό φόρουμ του οποίου το αποτέλεσμα ενδέχεται να απέχει υπερβολικά από τη δοθείσα εντολή ή από τη γραμμή της δοθείσας εντολής. Ας αποφύγουμε να μετατρέψουμε τη Συνέλευση σε ένα φόρουμ στο οποίο το Ευρωπαϊκό Συμβούλιο δεν θα δώσει προσοχή. Η επιλογή των τριών συγκεκριμένων ατόμων που θα διευθύνουν τις εργασίες της εν λόγω Συνέλευσης είναι σημαντική ακριβώς διότι οι τρεις αυτές προσωπικότητες απολαύουν της προσοχής και του σεβασμού του Ευρωπαϊκού Συμβουλίου. Πρέπει να ελιχθούμε μεταξύ των δύο αυτών σκοπέλων. Ο πρώτος δεν είναι πια άμεσος, σε αντίθεση με τον δεύτερο. Θέλω να πω απλά ότι πρέπει να επιτελέσουμε έργο υπεύθυνο, χρήσιμο και αξιοποιήσιμο από το Ευρωπαϊκό Συμβούλιο, το οποίο θα κληθεί στη συνέχεια να λάβει τις τελικές αποφάσεις. Σκέφτομαι ουσιαστικά ότι η υπό συζήτηση Συνέλευση, που αποτελεί μεγάλη ευκαιρία για την ευρωπαϊκή συζήτηση, μεγάλη ευκαιρία για τις μελλοντικές φάσεις της οικοδόμησης της Ευρώπης, ένα εργαλείο πιο ανοιχτό, πιο δημοκρατικό και πιο διαφανές, φέρει την ευθύνη να αποδείξει ότι σωστά επιλέχθηκε ως μέθοδος εργασίας ώστε να μην επιστρέψουμε στην προηγούμενη, αυστηρά διακυβερνητική, μέθοδο. Την ευθύνη αυτή φέρουν από κοινού το Ευρωπαϊκό Κοινοβούλιο, η Επιτροπή, το Συμβούλιο και τα εθνικά κοινοβούλια, μαζί, γύρω από το τραπέζι των διαπραγματεύσεων και ισότιμα με εμάς, με τις υποψήφιες χώρες και φυσικά με τους ενεργούς εκπρόσωπους της Επιτροπής των Περιφερειών και με τις οργανώσεις της κοινωνίας των πολιτών. Έχουμε την ευθύνη να μεριμνήσουμε για τη σωστή λειτουργία και την επιτυχία του εν λόγω εγχειρήματος, διότι εάν επιτύχει, τότε, νομίζω, στο μέλλον, όλες οι μελλοντικές μεταρρυθμίσεις, κατά τις επόμενες δεκαετίες, δεν θα πραγματοποιούνται όπως στο παρελθόν, αλλά θα ακολουθούν αυτή την πιο διαφανή και ανοιχτή μέθοδο.
<P>
Η δεύτερη ευθύνη που έχουμε είναι να προσδώσουμε προοπτική και μάλιστα πολιτική προοπτική στα θεσμικά ζητήματα. Η εντολή που δόθηκε στη Συνέλευση μας το επιτρέπει. Μας επιτρέπει κυρίως, κατά τους πρώτους μήνες του 2002, να θέσουμε στον εαυτό μας και στους άλλους το θεμελιώδες αυτό ερώτημα: ποια είναι η κοινή μας επιδίωξη, ποια είναι η κατεύθυνση που θέλουμε να προσδώσουμε στο ευρωπαϊκό σχέδιο, ποιες είναι οι προσδοκίες όχι μόνο των θεσμικών οργάνων αλλά και των κρατών μελών, των κυβερνήσεων των κρατών μελών, των αρχηγών κρατών και κυβερνήσεων, των εθνικών κοινοβουλίων, ποιες είναι οι προσδοκίες μας σε σχέση με το ευρωπαϊκό σχέδιο; Εάν κατάλαβα καλά, ο Πρόεδρος της Συνέλευσης, και θα τον υποστηρίξω πλήρως σε αυτή του την ενέργεια, έχει την ιδέα να ρωτήσει, με όλα τα σύγχρονα μέσα και ίσως επισκεπτόμενος ο ίδιος όλες τις πρωτεύουσες, εάν συμφωνεί το Προεδρείο, όλες τις χώρες: ποιες είναι οι προσδοκίες σας σε σχέση με το ευρωπαϊκό σχέδιο; Ακούμε εδώ και δύο χρόνια, από τον Joschka Fischer και μετά, όλους τους αρχηγούς κρατών και κυβερνήσεων και πολλούς υπουργούς να προβαίνουν σε πομπώδεις δηλώσεις και να εκφωνούν φιλόδοξους λόγους. Νομίζω ότι πρέπει να τους ζητήσουμε επιτέλους να μας προσδιορίσουν την κατεύθυνση που επιθυμούν να έχει το ευρωπαϊκό σχέδιο και τις προσδοκίες τους, να προβούμε κατά κάποιο τρόπο σε αυτή την πολιτική επαλήθευση. Κατόπιν, θα έρθει η ώρα να εντάξουμε μέσα σε αυτήν την πολιτική προοπτική, αφού θα έχει γίνει η επαλήθευση, το θεσμικό έργο σε όλα τα θέματα που θίχθηκαν, και κυρίως στη συνταγματική διαδικασία που αποφασίστηκε στο Λάκεν. Θέλω να επισημάνω ακριβώς ότι πρέπει να εκπονήσουμε έργο υπεύθυνο, χρήσιμο και αξιοποιήσιμο και να αποδείξουμε ότι μπορούμε στο εξής να εξασφαλίσουμε την πρόοδο και την επιτυχία της Ευρωπαϊκής Ένωσης με τρόπους που καμία σχέση δεν έχουν με απαρχαιωμένες, κατά τη γνώμη μου, μεθόδους.
<P>
Σας ευχαριστώ, κύριε Πρόεδρε, που μου δώσατε τον λόγο για να κλείσω τη συζήτηση αυτή. Σας ευχαριστώ επίσης για την ποιότητα της συζήτησης αυτής και σας εύχομαι με τη σειρά μου "Καλές Γιορτές" .
<P>
(Χειροκροτήματα)

<SPEAKER ID=89 NAME="Πρόεδρος">
Η συζήτηση έληξε.

<CHAPTER ID=4>
Διακοπή της συνόδου
<SPEAKER ID=90 NAME="Πρόεδρος">
- Κηρύσσω τη λήξη της συνεδρίασης.
<P>
(Η συνεδρίαση λήγει στις 19.45)

