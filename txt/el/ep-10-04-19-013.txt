<CHAPTER ID="013">
Δηλώσεις της Προεδρίας
<SPEAKER ID="020" NAME="Πρόεδρος">
Πριν ξεκινήσουμε τη συνεδρίαση, θα ήθελα να δηλώσω ότι οι σκέψεις και οι προσευχές μας συνοδεύουν, σήμερα, τις οικογένειες και τους φίλους των θυμάτων και των τραυματιών του σιδηροδρομικού ατυχήματος που συνέβη την προηγούμενη εβδομάδα στη βόρεια Ιταλία. Ήταν, όπως όλοι θυμόμαστε, ένα πολύ σοβαρό σιδηροδρομικό ατύχημα.
<P>
Θα ήθελα επίσης να ευχαριστήσω όλους εσάς, τους βουλευτές και το προσωπικό του Κοινοβουλίου -πολλούς ανθρώπους από το Κοινοβούλιο- για την παρουσία σας και τη διοργάνωση της τελετής της προηγούμενης Τετάρτης, στις 12.00 το μεσημέρι, με αφορμή την πολωνική αεροπορική τραγωδία. " κηδεία του προέδρου της Πολωνίας πραγματοποιήθηκε εχθές, και η κηδεία του εν εξορία πρώην προέδρου της Πολωνίας πραγματοποιήθηκε σήμερα. Την προηγούμενη Τετάρτη, τηρήσαμε ενός λεπτού σιγή στη μνήμη των θυμάτων της τραγωδίας.
<P>
Θα ήθελα να σας ευχαριστήσω και πάλι για αυτήν την εκδήλωση αλληλεγγύης.
<SPEAKER ID="021" NAME="Herbert Dorfmann" AFFILIATION="PPE">
(DE) Κύριε Πρόεδρε, κυρίες και κύριοι, θα ήθελα να σας ευχαριστήσω ολόθερμα, κύριε Πρόεδρε, για τη συμπαράσταση που εκφράσατε προς τα θύματα του δυστυχήματος που συνέβη στην περιφέρειά μου και την πατρίδα μου, στην αυτόνομη επαρχία του Bozen -στο νότιο Τιρόλο- την προηγούμενη εβδομάδα. Οι άνθρωποι στην περιφέρειά μου είναι πραγματικά βαθύτατα συγκλονισμένοι από αυτό το ατύχημα, το οποίο στοίχισε τη ζωή σε εννέα, κατά κύριο λόγο νέους, ανθρώπους και άφησε πολλούς τραυματίες. Είναι ακόμα πιο συγκλονιστικό, διότι το εν λόγω τρένο δεν ήταν παλαιό αλλά κόσμημα της περιοχής μας, επρόκειτο δε για νέα διαδρομή η οποία χαράχθηκε μόλις πριν από λίγα χρόνια. Το ατύχημα αυτό δεν προκλήθηκε ούτε από τεχνική βλάβη. Ήταν απλώς και μόνο αποτέλεσμα κατολίσθησης, κάτι που μπορεί να συμβεί σε μία ορεινή περιοχή όπως οι Άλπεις.
<P>
Σας ευχαριστώ πολύ, κύριε Πρόεδρε. Θα μεταβιβάσω την έκφραση της συμπαράστασής σας προς τα θύματα και τους πολίτες της χώρας μου.
<P>
(Χειροκροτήματα)
<SPEAKER ID="022" NAME="Πρόεδρος">
Θα ήθελα να ευχαριστήσω όλους όσοι είναι παρόντες στο Σώμα σήμερα, διότι ξεπεράσαμε τεράστια προβλήματα με τα μέσα μεταφορών για να φθάσουμε στο Στρασβούργο. Δεν κατάφεραν όλοι να έλθουν. Μία έκτακτη συνεδρίαση της Διάσκεψης των Προέδρων περατώθηκε πριν από λίγα λεπτά. Οι πρόεδροι των πολιτικών ομάδων έχουν συγκεκριμένες προτάσεις για εσάς, οι οποίες συμφωνήθηκαν και εγκρίθηκαν από τους προέδρους όλων των πολιτικών ομάδων. Οι προτάσεις αυτές σημαίνουν, στην ουσία, ότι δεν θα υπάρξει σύνοδος της Ολομέλειας την Πέμπτη, και έτσι δεν θα υπάρχει διάταξη των εργασιών την Πέμπτη. Ωστόσο, την Πέμπτη και την Παρασκευή, οι βουλευτές θα είναι σε θέση να υπογράψουν το μητρώο και να εργαστούν κανονικά. Δεν θα υπάρξει σύνοδος της Ολομέλειας και διάταξη των εργασιών, είναι όμως, φυσικά, υποχρέωση μας να εργαστούμε, και εκείνοι που θα υπογράψουν το μητρώο την Πέμπτη και την Παρασκευή θα αντιμετωπιστούν κανονικά, όπως κάθε Πέμπτη και Παρασκευή.
<P>
Θα ήθελα επίσης να δηλώσω ότι δεν θα διεξαχθούν ψηφοφορίες αυτήν την εβδομάδα στην Ολομέλεια ή στις επιτροπές, εάν πραγματοποιηθούν, βεβαίως, συνεδριάσεις επιτροπών. Συνεδρίαση επιτροπών μπορεί να πραγματοποιηθεί, ακόμα και την Πέμπτη, αλλά χωρίς ψηφοφορία. Αυτό αποφασίσαμε. Ο λόγος έγκειται στο γεγονός ότι δεν κατόρθωσαν, σωματικά, όλοι οι συνάδελφοι βουλευτές να έλθουν εδώ, και δεν μπορούμε να τους στερήσουμε το δικαίωμα συμμετοχής τους σε αυτήν την περίοδο συνόδου. Δεν έχει, συνεπώς, να κάνει με την απαρτία, διότι απαρτία θα υπάρξει, κατά πάσα πιθανότητα, έχει όμως να κάνει με το γεγονός ότι δεν μπόρεσαν όλοι να παρίστανται στην περίοδο συνόδου. Από νομική άποψη, η αναβολή των ψηφοφοριών δεν συνιστά σοβαρό ζήτημα όσον αφορά τις υποχρεώσεις μας προς το Συμβούλιο. Οι ψηφοφορίες είναι σημαντικές, συνεπώς, τις αναβάλλουμε κατά δύο εβδομάδες, και θα πραγματοποιηθούν κατά την περίοδο συνόδου του Μαΐου στις Βρυξέλλες. Από την άποψη της συνεργασίας μας με το Συμβούλιο των Υπουργών, καθώς και των συναινέσεων και των δευτέρων αναγνώσεων, οι διαδικασίες αυτές μπορούν να πραγματοποιηθούν.
<P>
Θα ήθελα επίσης να επισημάνω ότι υπάρχει σημαντικός λόγος για τον οποίο όσοι από εμάς είμαστε παρόντες πρέπει να συνεδριάσουμε και να συζητήσουμε, διότι έχει προκύψει για αύριο ένα έκτακτο θέμα, το οποίο δεν είχαμε προβλέψει. Αυτό το θέμα, το οποίο θα συζητήσουμε αύριο το πρωί, σχετίζεται με την τρέχουσα κατάσταση των μεταφορών στην Ευρώπη και τις συνέπειές της για τους πολίτες της Ευρώπης. Αύριο, κατά τη διάρκεια δίωρης συζήτησης, στην οποία θα παρίσταται ο Πρόεδρος της Επιτροπής, κ. Barroso, θα εξετάσουμε την κατάσταση στην Ευρώπη, διότι η κινητικότητα έχει καταρρεύσει, οι αεροπορικές εταιρείες διατρέχουν σοβαρό κίνδυνο, και βρισκόμαστε αντιμέτωποι με την ανεργία σε περιοχές όπου υπάρχουν μεγάλα αεροδρόμια και όπου οι ευρωπαϊκές αεροπορικές εταιρείες ενδέχεται να καταστραφούν εάν αδυνατούν να εξυπηρετήσουν επιβάτες επί σειρά ημερών. Πρόκειται, επομένως, για σοβαρή απειλή για όλους τους πολίτες της Ευρώπης, και, επομένως, η συζήτηση αύριο το πρωί είναι καίριας σημασίας. Το συγκεκριμένο θέμα της διάταξης των εργασιών δεν είχε συμφωνηθεί προηγουμένως· πρόκειται για εντελώς νέο θέμα, το οποίο προστέθηκε συνεπεία της δυσχερούς κατάστασης στην Ευρωπαϊκή Ένωση, και πρέπει να το λάβουμε σοβαρά υπόψη. Τα υπόλοιπα θέματα θα τεθούν υπό συζήτηση, εξαιρουμένων ορισμένων σημείων που έχουν προγραμματιστεί για την Πέμπτη.
<P>
Θα ήθελα επίσης να σας ενημερώσω ότι στις 7 Απριλίου του τρέχοντος έτους, έλαβα επιστολή από τον βουλευτή κ. Farage. Στην επιστολή του, ο συμπρόεδρος της Ομάδας Ευρώπη Ελευθερίας και Δημοκρατίας επικαλείται το άρθρο 6, παράγραφο 3, του Κανονισμού και προβαίνει σε επίσημη καταγγελία σχετικά με την παραβίαση του πρωτοκόλλου περί των προνομίων και ασυλιών της Ευρωπαϊκής Ένωσης. Διαβίβασα το αίτημα που περιέχεται στην επιστολή του κ. Farage στην αρμόδια επιτροπή προς εξέταση.
