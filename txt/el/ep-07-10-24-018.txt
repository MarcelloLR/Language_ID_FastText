<CHAPTER ID="018">
Βελτίωση της αποτελεσματικότητας της εκτέλεσης των δικαστικών αποφάσεων στην Ευρωπαϊκή Ένωση: η κατάσχεση τραπεζικών λογαριασμών (Πράσινο Βιβλίο) (συζήτηση) 
<SPEAKER ID="483" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Lechner, εξ ονόματος της Επιτροπής Νομικών Θεμάτων, σχετικά με την Πράσινη Βίβλο για τη βελτίωση της εκτέλεσης των δικαστικών αποφάσεων στην Ευρωπαϊκή Ένωση: " κατάσχεση τραπεζικών λογαριασμών.
<SPEAKER ID="484" NAME="Kurt Lechner">
εισηγητής. - (DE) Κυρία Πρόεδρε, ήταν μια ενδιαφέρουσα συζήτηση. Προχωράμε τώρα σε ένα πολύ διαφορετικό θεματικό πεδίο. Θα δούμε αν θα μπορέσουμε να επιτύχουμε ένα αποτέλεσμα αργά ή γρήγορα.
<P>
Υπάρχει ένα ρητό το οποίο, υποθέτω, γίνεται κατανοητό σε ολόκληρη την Ευρώπη, δηλαδή, ότι τα λεφτά δεν φέρνουν την ευτυχία, φέρνουν όμως ψυχική ηρεμία. Στο πνεύμα αυτό, επιτρέψτε μου να ευχηθώ αρχικά σε όλους τους πολίτες μας στην Ευρώπη ψυχική ηρεμία.
<P>
Ωστόσο, αν σας οφείλουν χρήματα, αν κάποιος σας οφείλει χρήματα για μια πώληση, αποζημίωση και ούτω καθεξής, κάτι τέτοιο συχνά προκαλεί ανησυχία παρά ψυχική ηρεμία. Μήπως θα αποφύγει ο οφειλέτης τις υποχρεώσεις του; Μήπως θα αποκρύψει τα χρήματα ή τα περιουσιακά του στοιχεία ακόμη και πιο αργά από την ώρα της αποψινής μας συζήτησης;
<P>
Σε όλα τα κράτη μέλη υπάρχουν διαδικασίες που αποσκοπούν στην πρόληψη μιας τέτοιας εξέλιξης. Οι διαδικασίες αυτές περιλαμβάνουν κατασχέσεις, δικαστικές εντολές, σύλληψη και κατάσχεση: υπάρχουν πολλοί διαφορετικοί όροι. Οι διαδικασίες παρουσιάζουν σημαντική πολυμορφία και η κατάσταση είναι εξαιρετικά περίπλοκη, και υπάρχει, φυσικά, και το θέμα της γλώσσας. Όποιος επιθυμεί να κάνει χρήση των διαφόρων διασυνοριακών διαδικασιών των κρατών μελών μπορεί κάλλιστα να διαπιστώσει ότι το πουλί πέταξε, ή όπως λέμε στη Γερμανία, ότι ο λαγός πέρασε ήδη το λόφο. Με άλλα λόγια, ο οφειλέτης είχε χρόνο να αποκρύψει τα περιουσιακά του στοιχεία.
<P>
Αυτό αποτελεί σήμερα ένα ευρύ πρόβλημα σε ολόκληρη την Ευρώπη, και γίνεται ολοένα και πιο πιεστικό δεδομένου ότι όλοι αποσκοπούμε σε έναν ενιαίο χώρο πληρωμών με συναλλαγές χωρίς μετρητά. Αυτό σημαίνει ότι οι ευκαιρίες απόκρυψης περιουσιακών στοιχείων στην άλλη πλευρά του λόφου αυξάνονται σταθερά. Για αυτόν τον λόγο η Επιτροπή ανέλαβε την πρωτοβουλία και, το τονίζω, δικαίως το έπραξε. Παρουσίασε μια πολύ σωστή Πράσινη Βίβλο που είναι περιεκτική και αναλυτική, μολονότι περιέχει ορισμένα σημεία που αναμφίβολα θα χρειαστούν περαιτέρω διευκρίνιση. Αυτό παραμένει ακόμα σε εκκρεμότητα και αποτελεί το σκοπό της ακρόασης. Στο στάδιο αυτό, το Ευρωπαϊκό Κοινοβούλιο δεν μπορεί να ασχοληθεί λεπτομερώς με όλα τα ζητήματα, ούτε και εγώ εξάλλου, οπότε θα αναφερθώ απλώς σε ορισμένα βασικά σημεία.
<P>
Καταρχάς, αν και αυτό μπορεί πραγματικά να θεωρηθεί αυτονόητο, η έκθεση αφορά μόνο την κατάσχεση τραπεζικών λογαριασμών και την προσωρινή δέσμευση ποσών σε τραπεζικούς λογαριασμούς. Δεν θίγει το ζήτημα του τελικού διακανονισμού. Δεύτερον, αφορά μόνο χρηματοοικονομικά περιουσιακά στοιχεία σε τραπεζικούς λογαριασμούς. Δεν ασχολείται με δικαστικές εντολές ή την κατάσχεση λοιπών περιουσιακών στοιχείων. Έτσι εγείρεται το ερώτημα αν η εναρμόνιση 27 διαφορετικών συστημάτων θα εξυπηρετούσε όντως τους σκοπούς μας. Κατά την άποψή μου, θα επρόκειτο για μια εξαιρετικά δυσεφάρμοστη προσέγγιση και θα έπαιρνε πολύ καιρό για να επιτευχθεί. Υπεισέρχεται σε τόσους πολλούς τομείς που δεν θα φαινόταν χρήσιμη. " σωστή προσέγγιση είναι αυτή που προβλέπει η Επιτροπή: μια ανεξάρτητη και επιπρόσθετη ευρωπαϊκή διαδικασία, κατά προτίμηση υπό τη μορφή κανονισμού, που θα υφίσταται παράλληλα με τις εθνικές διατάξεις οι οποίες θα παρέμεναν σε ισχύ. Θα πρέπει επίσης να αναφέρω τον Κανονισμό "Βρυξέλλες Ι" σε αυτό το σημείο. Ο Κανονισμός που υφίσταται ήδη είναι ανεπαρκής. Ο δανειστής όχι μόνο πρέπει να αποδείξει με αξιόπιστο τρόπο και με συνοπτικές διαδικασίες την ύπαρξη θεμελιωμένης του απαίτησης, αλλά και τον κίνδυνο.
<P>
Ιδιαίτερο μέλημά μας, το οποίο συμμερίζομαι, είναι η προστασία του δανειστή. Αυτό που δεν θέλω, σε καμία περίπτωση, είναι μια κατάσταση όπου δανειστές ή τρίτα μέρη υφίστανται ζημία ακριβώς εξαιτίας του ευρωπαϊκού κανονισμού. Κάτι τέτοιο θα είχε αρνητικές επιπτώσεις στην Ευρώπη συνολικά. Σε ορισμένες περιπτώσεις, η κατάσχεση χωρίς βάσιμη αιτιολόγηση μπορεί να καταστρέψει τα μέσα επιβίωσης ενός ατόμου. Θα ήθελα απλώς να αναφέρω τα κύρια σημεία: ότι ένας δανειστής μπορεί να θεωρηθεί υπαίτιος για τις ζημίες που υπέστη ο οφειλέτης, ότι ο δανειστής πρέπει να υποχρεούται να κινεί τη διαδικασία της κύριας αγωγής εντός καθορισμένης προθεσμίας, ότι μπορεί να απαιτείται από τον δανειστή να παρέχει εγγύηση, ότι ο οφειλέτης έχει το δικαίωμα να ασκεί ένδικα μέσα, ότι δεν πρέπει να επιλέγεται μια διαδικασία που διαρκεί επ' αόριστον αλλά μια διαδικασία που είναι σε γενικές γραμμές σύμφωνη με τις προηγούμενες νομικές διαδικασίες, ότι πρέπει να υπάρχουν προβλέψεις για την πρόληψη της δέσμευσης μεγάλων χρηματικών ποσών για τη διασφάλιση του δανειστή, και ότι πρέπει να διασφαλίζεται η διατήρηση ελάχιστων ορίων μέσων διαβίωσης για την κάλυψη των μέσων συντήρησης του οφειλέτη.
<P>
Υπάρχει και το πρόβλημα των καταπιστευματικών λογαριασμών. Αν πρόκειται να υπάρξει δυνατότητα κατάσχεσης - και θα το αφήσω αυτό το σημείο ανοιχτό - πρέπει σίγουρα να προστατεύονται ιδιαίτερα. Το ίδιο ισχύει και για κοινούς λογαριασμούς, αν και δεν πρόκειται για το ίδιο πράγμα· στην πραγματικότητα, δεν υπάρχει άμεση σχέση μεταξύ των δύο. Το θέμα είναι ότι είναι επίσης σημαντική η προστασία τρίτων, και απαιτούνται ειδικά μέτρα προστασίας για τυχόν τρίτα μέρη που εμπλέκονται.
<P>
Θα αναφέρω απλώς ότι τυποποιημένες επίσημες κοινοποιήσεις θα χρησίμευαν για τις τραπεζικές επικοινωνίες και, βάσει των ανωτέρω, θα ήθελα να ολοκληρώσω αναφέροντας ότι αναμφίβολα απαιτούνται συγκριτικές μελέτες των ισχυόντων νόμων καθώς και λεπτομερείς αναλύσεις. Επίσης, θα ήθελα να ευχαριστήσω συγκεκριμένα την Επιτροπή για τις εν λόγω περιεκτικές αναλύσεις και μελέτες, καθώς και όλους τους συναδέλφους μου. Είχαμε μια πολύ καλή συνεργασία. Θεωρώ ότι θα υπάρξει ευρεία συναίνεση υπέρ της έκθεσης.
<SPEAKER ID="485" NAME="Franco Frattini">
Αντιπρόεδρος της Επιτροπής. - (EN) Κυρία Πρόεδρε, πιστεύω ότι η έκθεση αποτελεί μια ενδιαφέρουσα συνεισφορά στην αντιμετώπιση ενός πολύ σύνθετου ζητήματος: της δυσκολίας της διασυνοριακής είσπραξης απαιτήσεων. Πιστεύω ότι ο εισηγητής, κ. Lechner, αξίζει συγχαρητήρια γιατί άνοιξε το δρόμο για μια γενική ευρωπαϊκή λύση για τις παρούσες διαφορές των εθνικών νομοθεσιών όσον αφορά την εκτέλεση που αποτελούν σοβαρό εμπόδιο για τη διασυνοριακή είσπραξη απαιτήσεων.
<P>
Αυτή η κατάσταση αφορά ιδιαιτέρως δανειστές που έχουν την ατυχία να δουν τον οφειλέτη τους να μεταφέρει γρήγορα τα χρήματά του από έναν γνωστό λογαριασμό σε άλλο λογαριασμό στο ίδιο ή σε άλλο κράτος μέλος. Ως εκ τούτου, η Επιτροπή χαιρετίζει την έκθεση του Κοινοβουλίου.
<P>
Θα εξετάσω προσεκτικά τις κυριότερες ανησυχίες που εκφράστηκαν από τον εισηγητή και το Κοινοβούλιο αναφορικά με την Πράσινη Βίβλο. Και συγκεκριμένα, η μορφή και το πεδίο εφαρμογής της πιθανής κοινοτικής πράξης, τα αποτελέσματα της μελλοντικής διαδικασίας, η νομική προϋπόθεση για την έκδοση διαταγής κατάσχεσης, η επιστροφή των δαπανών και η προστασία των οφειλετών είναι σημαντικά ζητήματα που επισημάνθηκαν από τον εισηγητή. Σας διαβεβαιώνω ότι κάθε πρότασης ή ανακοίνωσης για το εν λόγω θέμα θα προηγηθεί εμπεριστατωμένη αξιολόγηση και εκτίμηση επιπτώσεων, σε στενή συνεργασία με το Κοινοβούλιο.
<SPEAKER ID="486" NAME="Sharon Bowles  " AFFILIATION="ALDE">
συντάκτρια της γνωμοδότησης της Επιτροπής Οικονομικών και Νομισματικών Θεμάτων. - (EN) Κυρία Πρόεδρε, χαιρετίζω την Πράσινη Βίβλο και ανυπομονώ για μια πρώιμη παρακολούθηση πιο συγκεκριμένων προτάσεων.
<P>
Είναι σαφώς προς όφελος της ενίσχυσης του διασυνοριακού εμπορίου να έχουν οι επιχειρήσεις εμπιστοσύνη ότι θα είναι σε θέση να εισπράξουν απαιτήσεις. Οι πολίτες χρειάζονται επίσης αυτή την εμπιστοσύνη σε προσωπικό και ιδιωτικό επίπεδο. " γνωμοδότησή μου έλαβε ομόφωνη υποστήριξη στην Επιτροπή Οικονομικών και Νομισματικών Θεμάτων, όχι επειδή καταλήξαμε με δυσκολία σε συμβιβασμό, αλλά γιατί υπήρχε μια κοινή άποψη από την αρχή. Με χαροποιεί το γεγονός ότι σχεδόν ό,τι εγκρίναμε προσαρμόστηκε ή καλύπτεται από την τελική έκθεση της Επιτροπής Νομικών Θεμάτων, και ευχαριστώ για αυτό τον εισηγητή.
<P>
Δύο σημεία που δεν συμπεριλήφθηκαν στην έκθεση ήταν η δυνατότητα κατάσχεσης σε κοινούς λογαριασμούς και η διερεύνηση προαιρετικής εγχώριας χρήσης της διασυνοριακής διάταξης. Υπό μια λιγότερο κανονιστική μορφή, υπάρχει μια τροπολογία αναφορικά με κοινούς λογαριασμούς που υποστηρίχθηκε από άλλους. Πρόκειται σαφώς για κενό αν ένας ονομαστικός κοινός λογαριασμός επιτρέπει τη διαφυγή διαταγών κατάσχεσης, τα πραγματικά όμως κεφάλαια τρίτων πρέπει να προστατευθούν.
<P>
Όσον αφορά την προαιρετική εγχώρια χρήση της διασυνοριακής διάταξης, σημειώνω κάτι που ανέφεραν συνάδελφοι στην Επιτροπή Νομικών Θεμάτων ότι η εφαρμογή του μέτρου καθίσταται δυνατή μόνο σε διασυνοριακό επίπεδο, για νομικούς ή πρακτικούς λόγους κάποιας επιτυχίας σε εύλογο χρονικό διάστημα. Εντούτοις, εκτός και αν υπάρχουν εναλλακτικά ένδικα μέσα στα κράτη μέλη όπου η κατάσχεση δεν είναι δυνατή, ή είναι εξαιρετικά δύσκολη, μπορεί να υπάρξει δυνητικά ανταγωνιστική αναντιστοιχία, τουλάχιστον από την επιχειρηματική πλευρά, με την μάλλον ασυνήθη κατάσταση μια διασυνοριακή επιχείρηση να είναι σε καλύτερη μοίρα από ό,τι μια εγχώρια. Ίσως τα κράτη μέλη το λάβουν υπόψη και ο ανταγωνισμός φέρει ό,τι εμείς δεν νομοθετήσουμε ή δεν είμαστε σε θέση να νομοθετήσουμε.
<SPEAKER ID="487" NAME="Παναγιώτης Δημητρίου  " AFFILIATION="PPE-DE">
συντάκτης της γνωμοδότησης της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων. - Κυρία Πρόεδρε, χαιρετίζω την πρωτοβουλία της Επιτροπής να ρυθμίσει διασυνοριακά το ζήτημα της προσωρινής κατάσχεσης-πάγωμα των τραπεζικών λογαριασμών. Συγχαίρω ιδιαιτέρως τον αρμόδιο Επίτροπο, εσάς κ. Frattini, για την πρωτοβουλία αυτή.
<P>
" έκδοση της Επιτροπής της Πράσινης Βίβλου για το εν λόγω θέμα έχει δρομολογήσει τις διαδικασίες αντιμετώπισης του προβλήματος που δημιουργείται με την αποφυγή εκτέλεσης δικαστικών αποφάσεων λόγω λειτουργίας ή μετακίνησης τραπεζικών λογαριασμών εκτός εθνικών συνόρων.
<P>
Το υπό συζήτηση μέτρο εντάσσεται στη στρατηγική της ανάπτυξης της δικαστικής συνεργασίας μεταξύ των κρατών μελών της Ευρωπαϊκής Ένωσης. Είναι κίνηση ορθή, που πρέπει να ολοκληρωθεί σύντομα με κατάθεση σχετικής πρότασης. " υπόθεση της δικαιοσύνης δεν υπηρετείται εάν οι δικαστικές αποφάσεις, ποινικές ή αστικές, δεν καθίσταται δυνατόν να εκτελούνται. Γι' αυτό η υπό μελέτη πρόταση κατάσχεσης-παγώματος των τραπεζικών λογαριασμών εκτός συνόρων, συμβάλλει ακριβώς στην ανάπτυξη και εδραίωση της δικαιοσύνης. Το Ευρωπαϊκό Κοινοβούλιο ορθά τοποθετείται θετικά έναντι της πρωτοβουλίας της Επιτροπής και της υπό επεξεργασία δικαστικής διαδικασίας.
<P>
" έκθεση Lechner και οι γνωμοδοτήσεις της Επιτροπής Ελευθεριών και της Επιτροπής Οικονομικών θέτουν τις βασικές παραμέτρους για ετοιμασία μιας ισορροπημένης πρότασης απόφασης Συμβουλίου επί του θέματος.
<P>
Συγχαίρω τον κ. Lechner για τη σύντομη μεν, αλλά τόσο περιεκτική και ολοκληρωμένη έκθεσή του. Οι θέσεις μου, ως γνωμοδότης της Επιτροπής Ελευθεριών, συμπίπτουν βασικά με όλες σχεδόν τις θέσεις του εισηγητή.
<P>
Στην έκθεση, που αναμένεται να εγκριθεί με συντριπτική πλειοψηφία, υπογραμμίζεται η ανάγκη ικανοποίησης προϋποθέσεων για έκδοση διατάγματος διασυνοριακής κατάσχεσης τραπεζικών λογαριασμών, αλλά και η παράλληλη ανάγκη προστασίας από κατάχρηση της διαδικασίας και παροχής εγγυήσεων για καταβολή αποζημιώσεων προς τον υποτιθέμενο χρεώστη, εφόσον το διάταγμα αποδειχθεί στο τέλος αβάσιμο.
<P>
Είμαι της γνώμης, ότι η εισήγησή μου, ότι το διάταγμα παγώματος θα μπορεί να ενεργεί στο τέλος της δικαστικής διαδικασίας ως μέτρο εκτέλεσης τελικής απόφασης exequatur, την οποίαν δεν υιοθετεί ο κ. Lechner, θα πρέπει να μελετηθεί σοβαρά όταν θα κατατεθεί η σχετική πρόταση της Επιτροπής. Και τούτο για να αποφεύγεται η διπλή, αχρείαστη, διαδικασία.
<P>
Καλώ την Επιτροπή να προχωρήσει χωρίς καθυστέρηση στην ετοιμασία της πρότασης επί του θέματος αυτού.
<SPEAKER ID="488" NAME="Tadeusz Zwiefka">
εξ ονόματος της Ομάδας PPE-DE. - (PL) Κυρία Πρόεδρε, κύριε Επίτροπε, μία από τις αναμφισβήτητες αδυναμίες των ισχυουσών διατάξεων της νομοθεσίας που διέπει την εκτέλεση αποτελεί η κατάσταση στην οποία, αφού έχει επιβεβαιωθεί η εκτελεστότητα μιας δικαστικής εντολής σε άλλο κράτος μέλος, η εκτελεστότητα παραμένει αποκλειστική αρμοδιότητα της εθνικής νομοθεσίας. Σύμφωνα με ισχύουσες κοινοτικές νομικές πράξεις δεν υπάρχει κανένας τρόπος εξασφάλισης διαταγής κατάσχεσης τραπεζικού λογαριασμού με δυνατότητα εκτέλεσης στην επικράτεια ολόκληρης της Ευρωπαϊκής Ένωσης.
<P>
Για αυτόν τον λόγο ένα ευρωπαϊκό σύστημα που θα καθιστά δυνατή την κατάσχεση τραπεζικών λογαριασμών μοιάζει να είναι μια τόσο κατάλληλη και απαραίτητη λύση. Θα επέτρεπε σε δανειστές να διασφαλίσουν τα χρηματικά ποσά που τους οφείλονται ή την αξία της απαίτησής τους καθιστώντας αδύνατη την ανάληψη ή μεταφορά κεφαλαίων σε έναν ή πολλούς τραπεζικούς λογαριασμούς σε όλη την επικράτεια της Ευρωπαϊκής Ένωσης. Ένα τέτοιο σύστημα πρέπει να δημιουργηθεί μετά από την ανάπτυξη μιας αυτόνομης πρόσθετης διαδικασίας που θα ισχύει παράλληλα με τις εθνικές διατάξεις με την επιφύλαξη ότι θα ισχύει μόνο για διασυνοριακά ζητήματα. Πρέπει να σημειωθεί ότι η εν λόγω διαταγή θα είχε μόνο προληπτική δράση. Με άλλα λόγια, θα δέσμευε τα κεφάλαια του οφειλέτη στον τραπεζικό λογαριασμό του, χωρίς να τα μεταφέρει στον λογαριασμό του δανειστή.
<P>
Το δικαστήριο θα πρέπει φυσικά να μην κινήσει επ' ακροατηρίω διαδικασίες ούτε να πληροφορήσει τον οφειλέτη για αυτές πριν την κατάσχεση του τραπεζικού λογαριασμού του, σε διαφορετική περίπτωση το αποτέλεσμα μπορεί να είναι το αντίθετο από το επιδιωκόμενο.
<P>
Το προς κατάσχεση ποσό πρέπει να υπολογίζεται βάσει της απαίτησης του δανειστή. Πρέπει να τονιστεί, ωστόσο, ότι ο οφειλέτης πρέπει να έχει το δικαίωμα να προσβάλει την εκδοθείσα εντολή, και το αρμόδιο όργανο για την εκδίκαση της εν λόγω ένστασης πρέπει να είναι το δικαστήριο που έχει εκδώσει την εντολή.
<P>
Θα πρέπει επίσης να προβλεφθούν παρεκκλίσεις από την επιβολή για την ικανοποίηση των βασικών αναγκών του οφειλέτη και της οικογενείας του. Σαφώς, στο στάδιο αυτό, απαιτείται πρόσθετη συγκριτική νομική ανάλυση, καθώς πολλές πτυχές χρήζουν περαιτέρω διερεύνησης. Παρόλα αυτά, το γεγονός παραμένει ότι η θέσπιση μιας κοινοτικής νομικής διαδικασίας όπως η ευρωπαϊκή διαταγή κατάσχεσης τραπεζικών λογαριασμών που αποσκοπεί στην απλούστευση της εκτέλεσης χρηματικών απαιτήσεων και στη βελτίωση της αποτελεσματικότητας θα αποτελούσε ορόσημο στην πορεία για τη δημιουργία ενός ευρωπαϊκού οικονομικού και δικαστικού χώρου.
<P>
Εν κατακλείδι, θα ήθελα να συγχαρώ τον κ. Lechner για μια εξαίρετη και καλά προετοιμασμένη έκθεση. Το Σώμα πρέπει να γνωρίζει, φυσικά, πόσο δύσκολη είναι η μεταβολή των διατάξεων της Ένωσης, ιδιαίτερα σε αυτόν τον τομέα.
<SPEAKER ID="489" NAME="Manuel Medina Ortega">
εξ ονόματος της Ομάδας PSE. - (ES) Κυρία Πρόεδρε, θα ήθελα αρχικά να συγχαρώ τον συνάδελφό μου, κ. Lechner, για την εξαιρετική έκθεση που εκπόνησε: είναι ισορροπημένη και μετρημένη.
<P>
Σε αυτήν την αίθουσα, σε μια τόσο προχωρημένη ώρα, δεν μπορώ να μην αναλογιστώ τι σημαίνει κατάσχεση. Στην πράξη, στην καθημερινή ζωή, οι δανειστές είναι συνήθως μεγάλα ιδρύματα με μεγάλη οικονομική εξουσία ενώ οι οφειλέτες είναι άνθρωποι πολύ πιο αδύναμης οικονομικής κατάστασης. Μάλιστα, ένα από τα ωραιότερα ισπανικά ποιήματα είναι αφιερωμένο στην κατάσχεση που υπέστη ένας φτωχός άτυχος εργάτης.
<P>
Είναι αλήθεια ότι αν δεν υπάρχουν κατασχέσεις - αν οι δανειστές δεν έχουν τη δυνατότητα είσπραξης της απαίτησής τους - όσοι χρειάζονται πίστωση δεν θα μπορούν να την αποκτήσουν. Καθώς πιστεύω ότι όλοι μας αισθανόμαστε κάποια πλήξη, θα σας διηγηθώ μια ιστορία για έναν δικτάτορα της Ισπανίας, τον στρατηγό Πρίμο ντε Ριβέρα. Ο στρατηγός πίστευε ότι η κατάσχεση των περιουσιακών στοιχείων του στρατιωτικού προσωπικού συνιστούσε προσβολή του στρατιωτικού επαγγέλματος. Έτσι, απαγόρευσε την κατάσχεση λογαριασμών στρατιωτικού προσωπικού. Κατά συνέπεια, οι τράπεζες αρνήθηκαν τον δανεισμό χρημάτων σε στρατιωτικούς, και οι στρατιωτικοί στη συνέχεια αναγκάστηκαν να ζητήσουν από τον στρατηγό να τους επιτρέψει να υπόκεινται και πάλι σε κατασχέσεις.
<P>
Πρόκειται απλώς για μια ιστορία, ωστόσο. Πιστεύω ότι ο κ. Lechner κατόρθωσε να επιτύχει μια ισορροπία όσον αφορά την προστασία των δικαιωμάτων των οφειλετών, έχω, όμως, μια ακόμη ερώτηση, και ο κ. Frattini θα γνωρίζει πιθανόν τι θέλω να αναφέρω σχετικά.
<P>
Σε τελική ανάλυση, οι μεγάλοι οφειλέτες, οι άνθρωποι που εμπλέκονται σε μεγάλης κλίμακας οικονομικές δραστηριότητες και οι οποίοι καταλήγουν να οφείλουν δισεκατομμύρια σε χιλιάδες ανυπεράσπιστους ανθρώπους, αυτοί οι μεγάλοι οφειλέτες δεν διατηρούν τους λογαριασμούς τους σε τράπεζα του Βελγίου, στις Βρυξέλλες ή στο Στρασβούργο, ή ακόμη στο Λονδίνο. Συνήθως, διατηρούν τους λογαριασμούς τους σε φορολογικούς παραδείσους.
<P>
Αυτό, φυσικά, δεν καλύπτεται από τις διατάξεις της Πράσινης Βίβλου της Επιτροπής. Ωστόσο, δεδομένου ότι γνωρίζω πως το θέμα ενδιαφέρει τον Επίτροπο Frattini, θα θέσω το ερώτημα σε αυτόν: δεν θα ήταν σκόπιμο να βρούμε έναν τρόπο να διασφαλίσουμε τη δυνατότητα κατάσχεσης των περιουσιακών στοιχείων αυτών των μεγάλων διεθνών εγκληματιών που καταστρέφουν τις ζωές χιλιάδων οικογενειών;
<P>
Όπως προανέφερα, πρόκειται για ένα σενάριο που δεν καλύπτεται από το πεδίο εφαρμογής της Πράσινης Βίβλου, που δεν καλύπτεται από την αποψινή μας συζήτηση. Ωστόσο, δεδομένου ότι τα κύρια θέματα καθώς φαίνεται έχουν ήδη συζητηθεί με μεγάλη σαφήνεια από τους προηγούμενους ομιλητές και από τον ίδιο τον Επίτροπο Frattini, πιστεύω ότι είναι ένα θέμα που πρέπει να εξετάσουμε. Είμαι βέβαιος ότι ο Επίτροπος Frattini θα έχει να προσθέσει κάτι επί τούτου.
<P>
Εν κατακλείδει, θα ήθελα απλώς να επαναλάβω για άλλη μια φορά τα συγχαρητήριά μου προς τον κ. Lechner: πιστεύω ότι εκπόνησε μια ισορροπημένη έκθεση και ότι η θέση των οφειλετών, των φτωχών οφειλετών, δηλαδή των περισσότερων πολιτών, διασφαλίζεται. Ελπίζω ότι η Επιτροπή θα μας παρουσιάσει σύντομα ένα νομοθετικό κείμενο που θα καθιστά δυνατή τη συνέχιση της λειτουργίας της διασυνοριακής πιστωτικής αγοράς.
<SPEAKER ID="490" NAME="Diana Wallis">
εξ ονόματος της ομάδας ALDE. - (EN) Κυρία Πρόεδρε, θα ήθελα και εγώ να συγχαρώ τον κ. Lechner για την έκθεσή του. Θα ήθελα να ξεκινήσω με μια, κατά κάποιο τρόπο, ομολογία. Προτού συμμετάσχω στο Σώμα, ήμουν δικηγόρος. Μάλιστα, δεν ήμουν απλώς δικηγόρος, αλλά δικηγόρος που ασχολούνταν με την είσπραξη απαιτήσεων, συχνά διασυνοριακών.
<P>
Από την εμπειρία μου στον τομέα αυτόν, γνωρίζω ότι η μεγαλύτερη ζημία προκαλείται σε μικρές επιχειρήσεις που βρήκαν το θάρρος να ασχοληθούν με το διασυνοριακό εμπόριο, και οι οποίες στη συνέχεια καταστρέφονται εξαιτίας μιας επισφαλούς απαίτησης και ενός επαγγελματία οφειλέτη που κρύβεται σε μια άλλη χώρα. Θεωρώ ως εκ τούτου ότι η εν λόγω πρωτοβουλία συνιστά έναν τρόπο, αν μπορέσουμε να την εφαρμόσουμε σωστά, ενίσχυσης της οικονομίας της Ευρώπης και ενθάρρυνσης του διασυνοριακού εμπορίου.
<P>
Πρέπει να είμαστε σκληροί. " διαταγή πληρωμής ήταν ένα βήμα προς τη σωστή κατεύθυνση. Αυτό είναι το επόμενο κομμάτι του παζλ. Ωστόσο, θέλω να παρατηρήσω δύο πράγματα. Καταρχάς, ασχολούμαστε μόνο με διασυνοριακές υποθέσεις. Δεχόμαστε την πραγματικότητα αυτού του περιορισμού, αυτό που δεν θέλω, όμως, να δω είναι να είναι αναγκασμένοι οι δανειστές να κάνουν δύο αιτήσεις σε δικαστήρια: μία όσον αφορά τον οφειλέτη στη χώρα προέλευσης, και μία σε μια άλλη χώρα, διασυνοριακά. Κάτι τέτοιο μπορεί να προειδοποιήσει τον οφειλέτη και μπορεί δυνητικά να προκαλέσει ποικίλες επιπλοκές. Πρέπει επομένως να διασφαλίσουμε τη διαθεσιμότητα ταυτόχρονων διαδικασιών.
<P>
Δεύτερον, πρόκειται φυσικά για μια εξισορρόπηση συμφερόντων μεταξύ των δανειστών και των οφειλετών. Στην Αγγλία υπάρχει ένα καλό σύστημα, σύμφωνα με το οποίο όταν παρέχεται σε κάποιον ένα τέτοιο προσωρινό μέτρο, οφείλει να παρέχει μια εγγύηση στο δικαστήριο, σε μορφή αποζημίωσης, για την τήρηση των συμφερόντων τρίτων. Μπορεί ενδεχομένως να είναι η τράπεζα που πρέπει να οργανώσει την κατάσχεση, ή τρίτος που διατηρεί κοινό λογαριασμό. Προτείνω ένα σύστημα επί αυτής της βάσεως.
<P>
Επιδοκιμάζω την έκθεση και τις ιδέες της. Πιστεύω ότι θα μπορούσε να κάνει πολλά για την ενίσχυση της οικονομίας της Ευρώπης αν την εφαρμόσουμε σωστά.
<SPEAKER ID="491" NAME="Marek Aleksander Czarnecki">
εξ ονόματος της Ομάδας UEN. - (PL) Κυρία Πρόεδρε, η Πράσινη Βίβλος για τη βελτίωση της αποτελεσματικότητας της εκτέλεσης των δικαστικών αποφάσεων στην Ευρωπαϊκή Ένωση αντιπροσωπεύει ένα περαιτέρω στάδιο στην ανάπτυξη ενός ευρωπαϊκού χώρου δικαιοσύνης. Εγκρίνω την άποψη που προτείνεται από τον εισηγητή στην εν λόγω έκθεση και υποστηρίζω τη θέσπιση μιας ταχείας και αποτελεσματικής διαδικασίας εξασφάλισης μιας διαταγής κατάσχεσης τραπεζικών λογαριασμών στην Ευρωπαϊκή Ένωση. Στο πλαίσιο της διεξαγόμενης ολοκλήρωσης προς τον Ενιαίο Χώρο Πληρωμών σε ευρώ, μια τέτοιου είδους νομοθετική διάταξη μοιάζει σκόπιμη και επιθυμητή.
<P>
Ενόψει των πολλών δυσκολιών που ενέχει η διερεύνηση απαιτήσεων, πεποίθησή μου είναι ότι η Ευρωπαϊκή Ένωση πρέπει να θεσπίσει μια αυτόνομη πρόσθετη διαδικασία που θα ισχύει παράλληλα με τις εθνικές διατάξεις. " εν λόγω διαδικασία θα πρέπει να ισχύει μόνο για διασυνοριακές περιπτώσεις και να αφορά αποκλειστικά κεφάλαια σε τραπεζικούς λογαριασμούς και όχι άλλα περιουσιακά στοιχεία. Πρόκειται για προσωρινή διασφάλιση της απαίτησης ενός δανειστή, όχι για τελικό διακανονισμό αυτής. Μια αδικαιολόγητη κατάσχεση μπορεί να έχει σοβαρές συνέπειες για τον οφειλέτη καθώς και αρνητική επίδραση στην εμπιστοσύνη στην ευρωπαϊκή έννομη τάξη.
<P>
Ως εκ τούτου, πιστεύω ότι πρέπει να διασφαλιστεί η προστασία του οφειλέτη. Αυτό θα μπορούσε να περιλαμβάνει, για παράδειγμα, χορήγηση εγγύησης εκ μέρους του δανειστή, άσκηση δικαιώματος προσβολής της απόφασης, περιορισμό του ποσού κατάσχεσης, ή ακόμη υποχρέωση του δανειστή να κινήσει την κύρια διαδικασία.
<SPEAKER ID="492" NAME="Lidia Joanna Geringer de Oedenberg" AFFILIATION="PSE">
(PL) Κυρία Πρόεδρε, οι διατάξεις αναφορικά με τη νομοθεσία που διέπει την εκτέλεση έχουν συχνά χαρακτηριστεί ως η "Αχίλλειος πτέρνα" του ευρωπαϊκού συστήματος δικαιοσύνης όσον αφορά τις αστικές υποθέσεις. Μέχρι σήμερα, δεν έχει υποβληθεί καμία νομοθετική πρόταση σχετική με μέτρα εκτέλεσης αποφάσεων. " εκτέλεση μιας δικαστικής απόφασης η εκτελεστότητα της οποίας έχει διαπιστωθεί σε κάποια άλλη χώρα συνιστά ακόμα αποκλειστική αρμοδιότητα της εθνικής νομοθεσίας.
<P>
Οι τρέχουσες διαφορές μεταξύ των επιμέρους αρχών είσπραξης απαιτήσεων στα κράτη μέλη της Ευρωπαϊκής Ένωσης, παρακωλύουν σημαντικά τη διασυνοριακή είσπραξη απαιτήσεων. Οι δανειστές που επιδιώκουν την εκτέλεση απόφασης σε κάποια άλλη χώρα βρίσκονται αντιμέτωποι με άγνωστα νομικά συστήματα και νομικές απαιτήσεις. Πρέπει επίσης να αντιμετωπίσουν το γλωσσικό εμπόδιο το οποίο συνεπάγεται συμπληρωματικά έξοδα και καθυστερεί τη διαδικασία εκτέλεσης. Οι δυσκολίες που συνδέονται με τη διασυνοριακή είσπραξη απαιτήσεων παρακωλύουν την ελεύθερη κυκλοφορία των διαταγών πληρωμής στο εσωτερικό της Ένωσης και έχουν αρνητική επίδραση στην καλή λειτουργία της εσωτερικής αγοράς. " καθυστέρηση των πληρωμών και η απουσία πληρωμών διακυβεύουν τα συμφέροντα των επιχειρήσεων και των καταναλωτών.
<P>
" πρόταση της Επιτροπής για τη θέσπιση μιας ενιαίας ευρωπαϊκής πράξης, αυτόνομης σε σχέση με την εθνική νομοθεσία, που θα ισχύει παράλληλα με αυτήν, μοιάζει απολύτως σκόπιμη, αν όχι αναγκαία. Το άρθρο 65, στοιχείο (γ) της Συνθήκης ΕΚ θα μπορούσε να αποτελέσει τη νομική βάση για το εν λόγω έγγραφο.
<P>
Στο ανωτέρω πλαίσιο, σύμφωνα με τις διατάξεις της Πράσινης Βίβλου, ο δανειστής θα πρέπει να έχει το δικαίωμα να υποβάλει αίτηση για την έκδοση διαταγής κατάσχεσης τραπεζικών λογαριασμών πριν κινηθεί η διαδικασία της κύριας υπόθεσης. Ενόψει του προσωρινού χαρακτήρα της διαδικασίας, ο δανειστής, ωστόσο, θα πρέπει να αιτιολογήσει την απαίτησή του καθώς και την επείγουσα ανάγκη έκδοσης διαταγής κατάσχεσης. Μια αδικαιολόγητη κατάσχεση μπορεί φυσικά να έχει πολύ σοβαρές συνέπειες για τον οφειλέτη, και μάλιστα μπορεί να στερήσει από τον τελευταίο τα μέσα για την ικανοποίηση των βασικών αναγκών του.
<P>
Άλλα σημαντικά ζητήματα είναι το δικαίωμα του οφειλέτη να προσβάλει την απόφαση και ο καθορισμός του προς καταβολή ποσού. Ο καθορισμός ενός ενιαίου ορίου για το ποσό που θα εξαιρείται εκτέλεσης σε επίπεδο Ευρωπαϊκής Ένωσης δεν φαίνεται καλή ιδέα. Τέτοιου είδους αποφάσεις θα πρέπει να παραμείνουν στην αρμοδιότητα του νομικού συστήματος της χώρας προέλευσης του οφειλέτη.
<P>
Όσον αφορά την κοινοποίηση διαταγών κατάσχεσης των περιουσιακών στοιχείων τραπεζικών λογαριασμών, είναι σημαντική η διασφάλιση της θέσπισης ενιαίων προτύπων στην Ευρωπαϊκή Ένωση αναφορικά με την επικοινωνία μεταξύ δικαστηρίων και τραπεζών. Φαίνεται απαραίτητη η ρύθμιση του ζητήματος της διασυνοριακής είσπραξης απαιτήσεων μέσω της έγκρισης της σχετικής νομικής πράξης. Εντούτοις, οφείλουμε να μην παραβλέψουμε την ανάγκη εκπόνησης καταρχάς εμπεριστατωμένης μελέτης των ήδη ισχυουσών διατάξεων στα επιμέρους κράτη της Ένωσης και να εκτιμήσουμε την αποτελεσματικότητα εναλλακτικών λύσεων σε σχέση με ευρωπαϊκές διατάξεις.
<P>
Ευχαριστώ, τέλος, τον κ. Lechner για μία καλά τεκμηριωμένη και προετοιμασμένη έκθεση.
<SPEAKER ID="493" NAME="Andrzej Jan Szejna" AFFILIATION="PSE">
(PL) Κυρία Πρόεδρε, το πρόβλημα της αποτελεσματικής εκτέλεσης χρηματικών απαιτήσεων στην επικράτεια της Ευρωπαϊκής Ένωσης είναι πολύ σημαντικό ως προς τη διασφάλιση της καλής λειτουργίας της εσωτερικής αγοράς. Πρέπει να εξετασθεί κοινοτική δράση επί τούτω. Υπάρχει ένα πολύ σημαντικό ρητό που αποτυπώθηκε στη μνήμη μου όταν έκανα την άσκησή μου ως δικηγόρος, σύμφωνα με το οποίο όταν κάνουμε σε κάποιον μια χάρη, του είμαστε υποχρεωμένοι. Ορισμένες φορές, αυτό αληθεύει. " καθυστέρηση των πληρωμών ή η μη πραγματοποίηση πληρωμών απειλεί τα συμφέροντα των επιχειρήσεων και των καταναλωτών. Οι διαφορές όσον αφορά την αποτελεσματικότητα της είσπραξης απαιτήσεων που υφίστανται σήμερα στην Ευρωπαϊκή Ένωση μπορούν να απειλήσουν την ανταγωνιστικότητα των εταιρειών οι δραστηριότητες των οποίων επεκτείνονται έξω από τα σύνορα ενός συγκεκριμένου κράτους μέλους.
<P>
Τα συστήματα εκτέλεσης των διαταγών διαφέρουν μεταξύ των κρατών μελών. Σε ορισμένα κράτη είναι αποτελεσματικότερα από ό,τι σε άλλα. Όπως έχουν τα πράγματα σήμερα, ένας οφειλέτης μπορεί σχεδόν αμέσως να μεταφέρει κεφάλαια από λογαριασμούς γνωστούς στον δανειστή σε άλλους λογαριασμούς στην ίδια χώρα ή σε άλλο κράτος μέλος. Αυτό καθιστά ουσιαστικά αδύνατη τη δέσμευση των εν λόγω κεφαλαίων από τους δανειστές. Επιπλέον, οι δανειστές που επιδιώκουν την εκτέλεση απόφασης σε άλλο κράτος μέλος βρίσκονται αντιμέτωποι με ένα διαφορετικό νομικό σύστημα και με διάφορες διαδικαστικές απαιτήσεις. Το γλωσσικό εμπόδιο και τα έξοδα της διαδικασίας συνιστούν πρόσθετα εμπόδια.
<P>
Ως εκ τούτου, πιστεύω ότι πρέπει να ανταποκριθούμε θετικά στην πρόταση δημιουργίας ενός ευρωπαϊκού συστήματος για την κατάσχεση τραπεζικών λογαριασμών. Λαμβανομένης υπόψη της αυξανόμενης ολοκλήρωσης του Ενιαίου Χώρου Πληρωμών σε ευρώ, μια τέτοιου είδους νομική ρύθμιση κρίνεται σκόπιμη και αναγκαία. Θα ήθελα να ευχαριστήσω τον κ. Lechner για την έκθεση αυτή. Είμαι βέβαιος ότι θα αποτελέσει μια καμπή στο νομικό σύστημα της Ευρωπαϊκής Ένωσης.
<SPEAKER ID="494" NAME="Franco Frattini">
Αντιπρόεδρος της Επιτροπής. - (IT) Κυρία Πρόεδρε, κυρίες και κύριοι, θα ήθελα να κάνω μόνο μια σύντομη παρατήρηση για τα σχόλια του κ. Medina Ortega καθώς και να ευχαριστήσω όλους τους ομιλητές. " ευρωπαϊκή πράξη, η ευρωπαϊκή διαταγή κατάσχεσης που συζητείται, θα μπορούσε πράγματι να συμπληρώσει την εθνική νομοθεσία και ως εκ τούτου να αντιμετωπίσει σοβαρές παραβιάσεις των δικαιωμάτων των δανειστών σε διεθνικό επίπεδο.
<P>
Συμφωνώ απόλυτα με τον κ. Medina Ortega για το γεγονός ότι πρέπει να εξετάσουμε την κατάσχεση, ή προστασία, κατά κάποιον τρόπο, όσον αφορά όσους καταφεύγουν σε φορολογικούς παραδείσους.
<P>
Σαφώς, όπως όλοι γνωρίζετε, η Ευρώπη δεν έχει μονομερή εξουσία δράσης. Πρέπει να εργαστούμε κατά τη γνώμη μου προς μια πιο στενή συνεργασία μεταξύ των δικαστικών και διερευνητικών σε χρηματοοικονομικά θέματα αρχών και των μείζονων τραπεζικών ομίλων που λειτουργούν σε αυτούς τους αποκαλούμενους φορολογικούς παραδείσους. Πρέπει να πείσουμε τις κυβερνήσεις των χωρών αυτών ότι είναι τελικά προς όφελός τους να συνεργαστούν με την Ευρωπαϊκή Ένωση.
<P>
Επομένως, αν δεν έχουμε μια ενεργή πράξη στο εγγύς μέλλον, ένα μονομερές εργαλείο για την αντιμετώπιση του συστήματος των φορολογικών παραδείσων, πρέπει να είμαστε σε θέση να χρησιμοποιήσουμε τη δημοκρατία, αφενός, και τη δικαστική και χρηματοοικονομική συνεργασία, αφετέρου, για την αντιμετώπιση ενός πολύ ουσιαστικού προβλήματος.
<SPEAKER ID="495" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί αύριο.
