<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Παρασκευή 13 Μαρτίου 1998.

<CHAPTER ID=2>
Δήλωση του Προέδρου
<SPEAKER ID=2 NAME="Πρόεδρος">
Αγαπητοί συνάδελφοι, πριν από δέκα χρόνια περίπου η ιρακινή αεροπορία βομβάρδισε μια κωμόπολη 50.000 κατοίκων, ως επί το πλείστον πρόσφυγες των περιχώρων και πολίτες οι οποίοι βρίσκονταν στο ιρακινό Κουρδιστάν, στην πόλη Labja. Η σφαγή αμάχων είναι πάντοτε μια πράξη απεχθής και αντίθετη προς το διεθνές δίκαιο. Ωστόσο, στην προκειμένη περίπτωση είναι ιδιαίτερα καταδικαστέα, καθώς ο βομβαρδισμός πραγματοποιήθηκε με χημικά όπλα, προκαλώντας περισσότερους από 5.000 νεκρούς και δεκάδες χιλιάδες τραυματίες. Δέκα χρόνια αργότερα οι συνέπειες είναι ακόμη αισθητές, πάντα με αθώα θύματα τα παιδιά που γεννιούνται στην περιοχή.
<P>
Το Ευρωπαϊκό Κοινοβούλιο έχει επανειλημμένα καταδικάσει τέτοιου είδους βαρβαρότητες, ιδιαίτερα μέσω του ψηφίσματός του τον προηγούμενο μήνα, στις 19 Φεβρουαρίου 1998. Οφείλουμε, όμως, και τώρα και πάντα, να υπενθυμίζουμε αυτά τα γεγονότα. Το οφείλουμε στα θύματα, ώστε η λήθη να μην προστατεύσει τους ενόχους. Έχουμε χρέος να υπενθυμίζουμε και να αποκαθιστούμε τις αρχές στις οποίες βασίζεται το ευρωπαϊκό οικοδόμημα, δηλαδή την ειρήνη, τον σεβασμό των άλλων, την ειρηνική επίλυση των διαφορών.
<P>
(Χειροκροτήματα)

<CHAPTER ID=3>
Έγκριση των συνοπτικών πρακτικών
<SPEAKER ID=3 NAME="Πρόεδρος">
Τα συνοπτικά πρακτικά της συνεδρίασης της 13ης Μαρτίου έχουν διανεμηθεί.
<P>
Υπάρχουν παρατηρήσεις;

<SPEAKER ID=4 NAME="Green">
Κυρία Πρόεδρε, θα σας παρακαλούσα να συζητήσετε για άλλη μια φορά με την Air France το ζήτημα των πτήσεων, ιδίως από το Ηνωμένο Βασίλειο προς το Στρασβούργο. Όλες οι απευθείας πτήσεις από το Λονδίνο στο Στρασβούργο ακυρώθηκαν για σήμερα, για αύριο και για την Τετάρτη. Είναι εντελώς απαράδεκτο να μην έχουμε κανέναν τρόπο απευθείας μετάβασης στο Στρασβούργο από το Ηνωμένο Βασίλειο, που αποτελεί κράτος μέλος της Ένωσης. Θα ήμουν ιδιαίτερα ευγνώμων εάν επαληθεύατε μέσω της Air France κατά πόσον πλήττεται τόσο πολύ μόνο το Ηνωμένο Βασίλειο και οι πτήσεις μας προς και από το Στρασβούργο, ή εάν πρόκειται για γενικότερο πρόβλημα. Νομίζω ότι είναι καιρός να εξετάσουμε συνολικά το θέμα της μετάβασης στο Στρασβούργο για τις συνεδριάσεις της ολομέλειας.
<P>
(Χειροκροτήματα)

<SPEAKER ID=5 NAME="Πρόεδρος">
Κυρία Green, όπως μπορείτε να φανταστείτε, από τη στιγμή που η Προεδρία έλαβε γνώση αυτής της εντελώς απαράδεκτης κατάστασης, προχώρησε φυσικά σε έρευνα και είμαι σε θέση να σας πω σε ποιό ακριβώς σημείο βρισκόμαστε. Πράγματι, ακυρώθηκαν σήμερα τρεις πτήσεις από Λονδίνο. Φαίνεται ότι αυτό συνέβη γιατί οι ναυλωτές δεν φάνηκαν συνεπείς την τελευταία στιγμή. Λυπούμαι, και θα διαμαρτυρηθούμε εντονότατα προς την εμπλεκόμενη εταιρεία.
<P>
Ωστόσο, είμαι σε θέση να σας πληροφορήσω ότι για αύριο έχουν αποκατασταθεί οι πτήσεις. Έτσι, τουλάχιστον, μας ενημέρωσαν σε σχετική ερώτησή μας.

<SPEAKER ID=6 NAME="McIntosh">
Κυρία Πρόεδρε, θα ήθελα να παρέμβω για να συμφωνήσω με την κ. Green στο εν λόγω ζήτημα. Με λύπη μου διαπιστώνω ότι απλά σας έδωσαν εσφαλμένες πληροφορίες. Επεσήμανα στην κ. Green ότι, εάν, για παράδειγμα, εμείς οι ασήμαντοι βουλευτές άνευ χαρτοφυλακίου δεν ταξιδεύαμε με τον αρχηγό μιας πολιτικής ομάδας, θα είχαμε μείνει ενδεχομένως χωρίς μεταφορικό μέσο. Εκείνο που με ανησυχεί ιδιαίτερα είναι ότι, εφέτος που η Γαλλία φιλοξενεί το Παγκόσμιο Κύπελλο, μόνο ένα κράτος μέλος πλήττεται κατ'αυτόν τον τρόπο. Σύμφωνα με τις πληροφορίες μας, τις οποίες μου επιβεβαίωσε η Air France κατά την άφιξή μου εδώ, όλες οι πτήσεις της εβδομάδας αυτής έχουν ακυρωθεί. Βρισκόμαστε σε πολύ δύσκολη θέση, γιατί η Air France διατηρεί το μονοπώλιο προς το Ηνωμένο Βασίλειο, και θα ήταν ιδιαίτερα λυπηρό εάν οι βρετανοί ευρωβουλευτές εμποδίζονταν να ψηφίσουν και να εκπροσωπήσουν τις εκλογικές περιφέρειές τους στο Ευρωπαϊκό Κοινοβούλιο λόγω διοικητικού κωλύματος μιας αεροπορικής εταιρείας. Σας παρακαλώ να ελέγξετε και να επιβεβαιώσετε τις πληροφορίες που σας παρασχέθηκαν, γιατί έμαθα ότι δεν θα υπάρξει καμία απευθείας πτήση προς το Λονδίνο αυτή την εβδομάδα.

<SPEAKER ID=7 NAME="Πρόεδρος">
Κυρία McIntoch, το μόνο βέβαιο είναι ότι είτε η δική σας είτε η δική μας ενημέρωση είναι ακριβής, γεγονός που θα εξακριβώσουμε το συντομότερο δυνατόν: πράγματι, θα είναι ακόμα πιο απαράδεκτο να συνεχισθούν τα προβλήματα κατά τη διάρκεια της εβδομάδας, εφόσον όλοι γνωρίζουμε ότι ήδη σήμερα η κατάσταση είναι απαράδεκτη. Θα παρακολουθούμε το θέμα πολύ προσεκτικά, όπως το έχω ήδη πράξει, αφού προ ολίγου πληροφορήθηκα το γεγονός και ενημερώθηκα αμέσως, προκειμένου να μπορέσω να ενημερώσω και τα μέλη του Σώματος.

<SPEAKER ID=8 NAME="Green">
Κυρία Πρόεδρε, κατανοώ ότι η δυσκολία οφείλεται εν μέρει στο γεγονός ότι η Air France έχει αναθέσει το δρομολόγιο Λονδίνο-Στρασβούργο σε άλλη αεροπορική εταιρεία, η οποία παραιτήθηκε τώρα από τη σύμβαση. Αυτό μπορεί να αποτελεί καλή εξήγηση για το γεγονός ότι δεν θα υπάρξει καμία απευθείας πτήση από το Λονδίνο προς το Στρασβούργο αυτήν την εβδομάδα.
<P>
Τυχαίνει να παρευρίσκεται ο επίτροπος Μεταφορών. Δεν γνωρίζω κατά πόσον θα ήθελε να σχολιάσει το εν λόγω γεγονός, αλλά, σίγουρα, χρειαζόμαστε την υποστήριξή του.

<SPEAKER ID=9 NAME="Πρόεδρος">
Κύριε Kinnock, εάν επιθυμείτε να παρέμβετε για να μας διαφωτίσετε, ευχαρίστως θα σας ακούσουμε.

<SPEAKER ID=10 NAME="Kinnock, Neil">
Κυρία Πρόεδρε, όπως ενδεχομένως περιμένετε, έχω κάποια πείρα σχετικά με τις δυσκολίες που αντιμετωπίζουν οι βουλευτές του Ευρωπαϊκού Κοινοβουλίου και άλλα άτομα στην εξασφάλιση σίγουρων απευθείας πτήσεων μετ'επιστροφής από το Ηνωμένο Βασίλειο προς το Στρασβούργο.
<P>
Χρειάσθηκε στο παρελθόν να αλληλογραφήσω με την Air France και οφείλω να ομολογήσω ότι ακόμη αναμένω μια ικανοποιητική απάντηση στα ερωτήματα που είχα θέσει. Μάλιστα, μπορεί να προκαλέσει έκπληξη εάν αναφέρω ότι η στάση έναντι της παροχής τακτικής και αξιόπιστης εξυπηρέτησης από και προς το Ηνωμένο Βασίλειο κατά τις εβδομάδες συνόδου του Κοινοβουλίου αποτελεί τυπικό παράδειγμα ευρωπαϊκής αποσάθρωσης.
<P>
Δεδομένης της επιμονής λόγω κάποιων συμφερόντων να διατηρηθεί η έδρα του Κοινοβουλίου στο Στρασβούργο - για να τηρηθεί, και πολύ σωστά, η κοινοβουλευτική παράδοση και προκειμένου να προαχθεί το πνεύμα της ολοκλήρωσης - ελπίζω ειλικρινά η Air France ή και άλλες αεροπορικές εταιρείες να επωφεληθούν από τις ευκαιρίες που προσφέρονται και να διατηρήσουν τακτική, αξιόπιστη και με εύλογο κόστος εξυπηρέτηση μεταξύ του Ηνωμένου Βασιλείου και άλλων χωρών της Ευρωπαϊκής Ένωσης, αφενός, και του Στρασβούργου, αφετέρου.
<P>
(Χειροκροτήματα)

<SPEAKER ID=11 NAME="Πρόεδρος">
Ευχαριστώ, κύριε Kinnock. Εύχομαι κι εγώ το ίδιο.

<SPEAKER ID=12 LANGUAGE="NL" NAME="Janssen van Raay">
Επιδοκιμάζω ιδιαιτέρως την ανάλυσή σας για τη δυστυχία που προκάλεσε ο βομβαρδισμός αυτός. Ωστόσο εμμένω στη θέση μου γιατί η δυστυχία που προκάλεσε ο δεύτερος παγκόσμιος πόλεμος ήταν πολύ μεγαλύτερη, και το Συμβούλιο εξακολουθεί να μην απαντά στην ερώτησή μου για την ανάρτηση των σημαιών στις 15 Αυγούστου, ημέρα τερματισμού του πολέμου, καθώς και για την αναγνώριση της ενοχής της Ιαπωνίας αναφορικά με τις καταστροφές που προκάλεσε τότε, ενόψει της Διάσκεψης Κορυφής Ασίας-Ευρώπης (ASEM). Δεν θα συνεχίσω για να μην απασχολώ το Σώμα, θα το εκτιμούσα, όμως, όλως ιδιαιτέρως εάν το Συμβούλιο άρχιζε επιτέλους να απαντά τις ερωτήσεις που έχουν υποβληθεί εδώ και ένα χρόνο.

<SPEAKER ID=13 NAME="Πρόεδρος">
Κύριε Janssen van Raay, λαμβάνουμε υπόψη τη δήλωσή σας.

<SPEAKER ID=14 NAME="Morris">
Κυρία Πρόεδρε, όλα τα μέλη του Κοινοβουλίου γνωρίζουμε τους κινδύνους που εγκυμονεί το κάπνισμα, ιδίως το παθητικό. Γνωρίζω, όπως κι άλλοι, φαντάζομαι, ότι δεν υπάρχει κανένας χώρος στο Κοινοβούλιο όπου να μην καπνίζουν, χωρίς να εξαιρούνται ούτε καν οι χώροι που έχουν καθιερωθεί ως χώροι όπου απαγορεύεται το κάπνισμα.
<P>
Για τον λόγο αυτό, θα ήθελα να ζητήσω επειγόντως να παρέχεται στους βουλευτές η δυνατότητα να βρίσκουν, τουλάχιστον, χώρους διαλείμματος εντός των εγκαταστάσεων του Κοινοβουλίου όπου να απαγορεύεται το κάπνισμα. Στα μέσα της εβδομάδας ακόμη κι αυτή η αίθουσα συνεδριάσεων είναι συνήθως γεμάτη καπνό. Ορισμένοι από εμάς αντιδρούμε άσχημα στην εν λόγω κατάσταση.
<P>
Ένα άλλο ζήτημα συνίσταται στο κατά πόσον έχουμε ασφαλιστική κάλυψη σε περίπτωση που κάποιος προσβληθεί από καρκίνο του πνεύμονα και προσπαθήσει να υποστηρίξει το δίκιο του. Πρόκειται για ένα θέμα που πρέπει οπωσδήποτε να ερευνήσουμε.

<SPEAKER ID=15 NAME="Πρόεδρος">
Κύριε Morris, οπωσδήποτε παραδέχομαι ότι είναι εντελώς απαράδεκτο, εάν πραγματικά συνέβη, να καπνίζει κάποιος στην αίθουσα συνεδριάσεων. Από όσα γνωρίζουμε, αυτό δεν έχει συμβεί ποτέ. Προφανώς θα ειδοποιηθούν οι κλητήρες να προσέχουν ιδιαίτερα, ακόμη κι όταν απουσιάζουμε, κατά τρόπο ώστε να μην καπνίζει κανείς, τουλάχιστον στην αίθουσα συνεδριάσεων.

<SPEAKER ID=16 LANGUAGE="DE" NAME="Rόbig">
Κυρία Πρόεδρε, στα τελευταία συνοπτικά πρακτικά είχε σημειωθεί ότι το ζήτημα τη απόρριψης του κατεπείγοντος για την εγκληματικότητα θα παραπεμπόταν στην Επιτροπή Κανονισμού. Θα ήθελα να μάθω εάν έχει γίνει εν τω μεταξύ η παραπομπή αυτή.

<SPEAKER ID=17 NAME="Πρόεδρος">
Κύριε Rόbig, είχα ήδη την ευκαιρία να σας απαντήσω στο πολύ σοβαρό και σημαντικό αυτό ερώτημα και θα είχατε άδικο να θεωρείτε ότι η Προεδρία του Κοινοβουλίου δεν το αντιμετωπίζει με τη δέουσα σοβαρότητα.
<P>
Ο Πρόεδρος Gil-Robles απέστειλε επιστολή στις βελγικές αρχές, με τις οποίες συνεχίζει να βρίσκεται σε επαφή εν αναμονή της απάντησής τους. Κάναμε πράγματι ό, τι ήταν απαραίτητο και θα εξακολουθήσουμε, διότι είναι καταφανές ότι πρέπει να αναληφθεί συνεχής δράση. Είμαι, εν πάση περιπτώσει, σε θέση να σας διαβεβαιώσω, κύριε Rόbig, ότι μπορείτε, πράγματι, να βασίζεσθε στον Πρόεδρο και στο Προεδρείο, που θα προβούν σε όλες τις απαραίτητες ενέργειες ώστε να μην επαναληφθούν στο μέλλον αυτά τα εντελώς απαράδεκτα περιστατικά.

<SPEAKER ID=18 NAME="Thors">
Κυρία Πρόεδρε, θα ήθελα να διατυπώσω μια παρατήρηση επί της εφαρμογής του Κανονισμού. Έχει ήδη τεθεί το ζήτημα των απαράδεκτων συνθηκών μετάβασης στο Στρασβούργο. Διαπίστωσα την κατάσταση αυτοπροσώπως, όταν η κ. Green, η κ. McIntosh και δύο άλλοι συνάδελφοι δεν έγιναν δεκτοί στην πτήση από το Παρίσι στο Στρασβούργο λόγω κακής διαχείρισης από την Air France.
<P>
Ζητώ από την Επιτροπή και το Κοινοβούλιο να λάβουν υπόψη τους κατά την εξέταση του εν λόγω θέματος ότι δεν υπάρχουν απευθείας πτήσεις από τη Σουηδία και τη Φινλανδία. Σήμερα χρειάσθηκα οκτώ ώρες για να φθάσω εδώ, επομένως, επιτέλεσα ήδη, κατά κάποιον τρόπο, το καθήκον μου. Λίγο έλειψε να χάσω την πτήση, γιατί είχαν γίνει υπερβολικά πολλές κρατήσεις θέσεων. Χρειάζεται να επιληφθούμε της συγκεκριμένης κατάστασης, δεδομένου ότι επηρεάζει όλες τις χώρες, καθώς και της διαχείρισης των αεροπορικών ανταποκρίσεων προς αυτήν την, κατά τα άλλα, όμορφη πόλη.

<SPEAKER ID=19 NAME="Πρόεδρος">
Κυρία Thors, έχετε απόλυτο δίκιο. Γνωρίζουμε καλά τις δυσκολίες τις οποίες πολλοί συνάδελφοι όντως αντιμετωπίζουν για να φθάσουν στο Στρασβούργο. Για τον λόγο αυτό, γνωρίζετε βέβαια - εκμεταλλεύομαι την ευκαιρία, εφόσον τέθηκε η ερώτηση - ότι τον Δεκέμβριο του 1997 η γαλλική κυβέρνηση δημοσίευσε στην Επίσημη Εφημερίδα μια νέα προκήρυξη διαγωνισμού που θα επιτρέψει την πραγματοποίηση τακτικών πτήσεων, τουλάχιστον από ορισμένες πόλεις, προς το Στρασβούργο, και μάλιστα από την αρχή αυτής της εβδομάδας, εάν όλα πάνε καλά. Με άλλα λόγια, οι ειδικές πτήσεις θα αντικατασταθούν από τακτικές πτήσεις, που θα προσφέρονται σε πολύ πιο ελκυστικές τιμές και θα επιτρέπουν απευθείας σύνδεση με ορισμένες πρωτεύουσες. Προς το παρόν, δεν υπάρχουν προσφορές στην προκήρυξη του διαγωνισμού για το Δουβλίνο και τη Λισσαβώνα. Προκηρύχθηκε και νέος διαγωνισμός και ευελπιστούμε να υπάρξουν προσφορές το συντομότερο, ώστε να καλυφθούν ορισμένες πρωτεύουσες.
<P>
Για τις υπόλοιπες πρωτεύουσες όπου οι πτήσεις εκτελούνται κανονικά, θα διατηρηθεί η σημερινή κατάσταση. Θα δούμε ποιά θα είναι η εξέλιξη μετά από τις σημαντικές αυτές αλλαγές και, εάν συνεχίζονται τα προβλήματα λειτουργίας για ορισμένους προορισμούς, η Προεδρία θα κινηθεί νομικά κατά των εμπλεκόμενων εταιρειών, ώστε να μπορούμε όλες και όλοι να μεταβαίνουμε, στο μέτρο του δυνατού, κανονικά και άνετα στο Στρασβούργο. Δεν μπορώ να σας πω περισσότερα σήμερα σχετικά με το εν λόγω θέμα, αλλά υπάρχει, οπωσδήποτε, ελπίδα να βελτιωθεί στο προσεχές μέλλον η κατάσταση, τουλάχιστον για ορισμένους συναδέλφους.

<SPEAKER ID=20 LANGUAGE="NL" NAME="Van Bladel">
Κυρία Πρόεδρε, δεν έχω λάβει ακόμα απάντηση στο ερώτημα που υπέβαλα για την απόλυση δύο Ολλανδών γενικών εισαγγελέων που συμμετείχαν στη σύλληψη του πρώην δικτάτορα στο Σουρινάμ. Αυτό δεν μπορεί να είναι τυχαίο, οπωσδήποτε, όμως, υπονομεύει σοβαρά την προσπάθεια για την καταπολέμηση της διεθνούς εγκληματικότητας. Ευελπιστώ ότι θα υπενθυμίσετε στο Συμβούλιο να μου απαντήσει. Έως σήμερα λαμβάνω τις καλύτερες απαντήσεις από τον Επίτροπο Van den Broek. Πρόκειται για απαντήσεις ουσιαστικές, με περιεχόμενο. Ελπίζω ότι αυτό θα συμβεί και στην προκειμένη περίπτωση.

<SPEAKER ID=21 NAME="Πρόεδρος">
Κυρία van Bladel, θα το εξακριβώσουμε και ελπίζουμε να είναι έτσι.
<P>
(Εγκρίνονται τα συνοπτικά πρακτικά)

<CHAPTER ID=4>
Ερμηνεία του Κανονισμού
<SPEAKER ID=22 NAME="Πρόεδρος">
Θα ήθελα να σας ενημερώσω για την ερμηνεία που δόθηκε από την Επιτροπή Κανονισμού, Ελέγχου της Εντολής και Ασυλιών, σχετικά με το άρθρο 162, παράγραφος 3, του Κανονισμού, και για τις αιτιολογήσεις ψήφου. Η κοινοβουλευτική επιτροπή απεφάνθη ότι: "Αιτιολογήσεις ψήφου γίνονται δεκτές στην τελική ψηφοφορία επί οιουδήποτε θέματος που υποβάλλεται στο Κοινοβούλιο. Ο όρος «τελική ψηφοφορία' δεν προδικάζει το είδος της ψηφοφορίας, αλλά σημαίνει την τελευταία ψηφοφορία επί οιουδήποτε θέματος.»
<P>
Αυτή είναι, επομένως, η ερμηνεία της Επιτροπής Κανονισμού, Ελέγχου της Εντολής και Ασυλιών. Εάν η ερμηνεία αυτή δεν αποτελέσει αντικείμενο ένστασης εκ μέρους πολιτικής ομάδας ή 29 βουλευτών πριν από την έγκριση των συνοπτικών πρακτικών της παρούσας συνεδρίασης, θα θεωρηθεί ως εγκριθείσα. Σε αντίθετη περίπτωση, θα τεθεί, φυσικά, σε ψηφοφορία του Σώματος.

<CHAPTER ID=5>
Διάταξη των εργασιών
<SPEAKER ID=23 NAME="Πρόεδρος">
Η ημερήσια διάταξη προβλέπει τον καθορισμό της διάταξης των εργασιών. Σας έχει διανεμηθεί το τελικό σχέδιο ημερήσιας διάταξης, όπως καθορίσθηκε από τη Διάσκεψη των Προέδρων στη συνεδρίαση της 26ης Μαρτίου, σύμφωνα με το Αρθρο 95 του Κανονισμού.
<P>
Όσον αφορά την ημερήσια διάταξη της Δευτέρας, δεν υπάρχει καμία τροποποίηση.
<P>
Όσον αφορά την Τρίτη, η Ομάδα του Ευρωπαϊκού Σοσιαλιστικού Κόμματος (ΕΣΚ) ζητεί να αποσυρθούν από την ημερήσια διάταξη οι εκθέσεις των κ.κ. Langen και Miller, εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με τους φόρους και τους ειδικούς φόρους κατανάλωσης (Α4-0084/98 και Α40064/98).

<SPEAKER ID=24 NAME="von Wogau">
Κυρία Πρόεδρε, πριν από λίγο καιρό είχαν γίνει περαιτέρω διαπραγματεύσεις για το θέμα αυτό, και μάλιστα σε σχέση τόσο με την έκθεση Miller όσο και με την έκθεση Langen, βάσει των οποίων ίσως να είναι δυνατόν να επιτευχθεί συμφωνία κατά τις διαπραγματεύσεις με το Συμβούλιο. Για να μη θέσουμε σε κίνδυνο την επίτευξη μιας παρόμοιας συμφωνίας, προτείνω, ως πρόεδρος της κοινοβουλευτικής επιτροπής και σε συμφωνία με τις πολιτικές ομάδες, να μετατεθεί η συζήτηση των δύο εκθέσεων στην επόμενη συνεδρίαση.

<SPEAKER ID=25 NAME="Green">
Κυρία Πρόεδρε, δεν είμαι σίγουρη εάν συζητούμε για τη μία έκθεση ή και για τις δύο εκθέσεις. Διεξήχθη κοινή συζήτηση. Μου εξήγησαν ότι επρόκειτο για την έκθεση Langen σχετικά με τους ειδικούς φόρους κατανάλωσης. Ουσιαστικά, η έκθεση Langen αφορά τον Φ.Π.Α. και η έκθεση Miller τους ειδικούς φόρους κατανάλωσης. Η πολιτική ομάδα μου πιστεύει ότι, εάν αποσυρθεί η έκθεση Langen, θα πρέπει να αποσυρθεί και η άλλη έκθεση.

<SPEAKER ID=26 NAME="Πρόεδρος">
Κυρία Green, το αίτημα που μας τέθηκε αφορά και τις δύο εκθέσεις, γεγονός, άλλωστε, που μόλις επιβεβαίωσε ο κ.Von Wogau. Συνεπώς, το θέμα είναι απολύτως σαφές.

<SPEAKER ID=27 NAME="Langen">
Κυρία Πρόεδρε, θα ήθελα να συνηγορήσω υπέρ της απόσυρσης και των δύο εκθέσεων από την ημερήσια διάταξη. Πρόκειται για το ερώτημα εάν μπορεί να συσταθεί σε επίπεδο Επιτροπής μια κανονιστική επιτροπή για τους ειδικούς φόρους κατανάλωσης - αυτό είναι το θέμα της έκθεσης Miller - και για τους φόρους προστιθέμενης αξίας - αυτό είναι το θέμα της δικής μου έκθεσης. Αυτή η κανονιστική επιτροπή, σκοπός της οποίας είναι να συμβάλει στην πρόοδο της εναρμόνισης της φορολογίας, μπορεί να συσταθεί μόνο εάν το Συμβούλιο συμφωνήσει ομόφωνα, και ο καθηγητής κ. Monti χρειάζεται χρόνο για διαπραγματεύσεις, καθώς δεν έχει επιτύχει ακόμα αυτήν την ψήφο του Συμβουλίου. Εάν εμείς ολοκληρώσουμε τις διαβουλεύσεις μας, υπάρχει το ενδεχόμενο το Συμβούλιο να απορρίψει συνολικά το θέμα αυτό στην επόμενη συνεδρίαση του ECOFIN, στις 22 Απριλίου. Θέλουμε να εκμεταλλευθούμε τα πλεονεκτήματα που θα έχει για εμάς και την Επιτροπή μία αναβολή. Αυτή είναι, εξάλλου, και η βαθύτερη αιτία για την υποβολή του αιτήματος.
<P>
(Το Σώμα εγκρίνει την αίτηση)

<SPEAKER ID=28 LANGUAGE="NL" NAME="Aelvoet">
Κυρία Πρόεδρε, αφού αποσύρθηκαν οι εκθέσεις των κ.κ. Langen και Miller, θεωρούμε ότι το κενό που δημιουργήθηκε θα πρέπει να καλυφθεί, και θα θέλαμε να προτείνουμε να καλυφθεί με την έκθεση Adam, η συζήτηση της οποίας έχει προβλεφθεί για το πρωί της Παρασκευής.

<SPEAKER ID=29 NAME="Πρόεδρος">
Κυρία Aelvoet, πρόκειται για μια τροποποίηση που δεν προτάθηκε σύμφωνα με τις προβλεπόμενες διατυπώσεις. Την προτείνετε προφορικά, γεγονός που αντιβαίνει πλήρως στον Κανονισμό.

<SPEAKER ID=30 LANGUAGE="FR" NAME="Aelvoet">
Κυρία Πρόεδρε, μιας και βρισκόμαστε ενώπιον μιας νέας κατάστασης, θα μπορούσαμε να προσπαθήσουμε να την αντιμετωπίσουμε με τον κατάλληλο τρόπο.

<SPEAKER ID=31 NAME="Πρόεδρος">
Ναι, αλλά δεν μπορούμε να αυτοσχεδιάζουμε στο Σώμα. Κάτι τέτοιο δεν είναι δυνατόν.
<P>
Θα δούμε τι μπορούμε να κάνουμε, όμως δεν νομίζω ότι μπορούμε να αυτοσχεδιάσουμε, αποφασίζοντας να αντικαταστήσουμε μια έκθεση με άλλη.

<SPEAKER ID=32 LANGUAGE="FR" NAME="Lulling">
Κυρία Πρόεδρε, εάν προβείτε σε αυτή την ενέργεια, θα επιθυμούσα η έκθεση μου, η οποία έπεται των εκθέσεων Murphy, Miller και Langen, να εξετασθεί ενωρίτερα. Θα είναι ουσιαστικά σχεδόν μεσάνυκτα και, εάν οι εκθέσεις της Οικονομικής Επιτροπής διαρκέσουν λιγότερο γιατί θα έχουν αποσυρθεί οι εκθέσεις Miller και Langen από την ημερήσια διάταξη, θεωρώ ότι τη θέση τους θα πρέπει να λάβει η δική μου έκθεση.

<SPEAKER ID=33 NAME="Πρόεδρος">
Η παρέμβαση της κ.Lulling ενισχύει την άποψη μου ότι δεν θα ήταν λογικό να ξεκινήσει τώρα μια συζήτηση ως προς το σημείο αυτό.
<P>
Η ημερήσια διάταξη της Τετάρτης παραμένει ως έχει.
<P>
Σχετικά με την Πέμπτη, η Ομάδα των Ανεξαρτήτων για την Ευρώπη των Εθνών ζητεί να επανεγγραφεί στην αρχική της θέση, δηλαδή ως πρώτο σημείο, η έκθεση του κ.Herman, εξ ονόματος της Επιτροπής Θεσμικών Θεμάτων, η οποία αφορά βελτιώσεις που μπορούν να επέλθουν στη λειτουργία των θεσμικών οργάνων χωρίς να τροποποιηθεί η συνθήκη. Πρόκειται για την έκθεση Α4-0117/98.

<SPEAKER ID=34 LANGUAGE="NL" NAME="Van Dam">
Κυρία Πρόεδρε, από το οριστικό σχέδιο ημερήσιας διάταξης λείπει η έκθεση Herman για τη βελτίωση της δημοκρατικής λειτουργίας των θεσμικών οργάνων της Ευρωπαϊκής Ένωσης. Η Διάσκεψη των Προέδρων αφαίρεσε την έκθεση αυτή από το σχέδιο ημερήσιας διάταξης την περασμένη Πέμπτη, και μάλιστα για λόγους που δεν είναι σαφείς. Στη σελίδα 9 της αιτιολογικής έκθεσης ο εισηγητής, ο συνάδελφος Herman, αναφέρει ότι επείγει η εξέταση του κειμένου από την ολομέλεια και ότι πρέπει οπωσδήποτε να έχει ολοκληρωθεί πριν από τη λήψη των αποφάσεων για την ΟΝΕ, στις 1 και 3 Μαΐου. Θα ήθελα να τον ρωτήσω εάν επιμένει στην άποψή του και, εάν όχι, για ποιό λόγο.
<P>
Το Κοινοβούλιο αναφέρεται συνέχεια στον δημοκρατικό έλεγχο των θεσμικών οργάνων της Ευρωπαϊκής Ένωσης. Ωστόσο, όταν αποσύρει από την ημερήσια διάταξη εκθέσεις αποφασιστικής σημασίας για λόγους που παραμένουν αδιευκρίνιστοι, υπονομεύει την αξιοπιστία του. Καθήκον μας είναι η εκπροσώπηση των πολιτών των κρατών μελών και όχι η παραπλάνησή τους. Η πολιτική μου ομάδα προτείνει να εξετασθεί η έκθεση Herman αυτήν την εβδομάδα. Από όσο γνωρίζουμε, δεν συντρέχει λόγος αναβολής.

<SPEAKER ID=35 NAME="Πρόεδρος">
Σας ευχαριστώ κύριε van Dam. Εκφράσατε το αίτημα της πολιτικής ομάδας σας. Θα ήθελα να απευθυνθώ στον εισηγητή, τον κ.Herman, και να ρωτήσω την άποψή του.

<SPEAKER ID=36 NAME="Herman">
Κυρία Πρόεδρε, ο κ.Herman δεν έχει καμία απολύτως άποψη ως προς αυτό!

<SPEAKER ID=37 NAME="Πρόεδρος">
Συνεπώς, το ζήτημα επαφίεται στην κρίση του Σώματος.

<SPEAKER ID=38 LANGUAGE="FR" NAME="Berthu">
Κυρία Πρόεδρε, θα ήθελα ουσιαστικά θα υποστηρίξω την επανεγγραφή στην ημερήσια διάταξη της έκθεσης Herman, διότι πρόκειται για μια πολύ σημαντική έκθεση που παρουσιάζει ένα πρόβλημα σοβαρό και επείγον, την αδυναμία, ίσως δε και ανυπαρξία των διαδικασιών δημοκρατικού ελέγχου στην Οικονομική και Νομισματική Ένωση, υπό την ευρεία έννοια, και όχι μόνο στην Ευρωπαϊκή Κεντρική Τράπεζα, θέμα το οποίο πραγματεύεται, άλλωστε, η έκθεση Randzio-Plath.
<P>
Η έκθεση Herman περιελάμβανε κυρίως τις εξαιρετικές τροπολογίες του συναδέλφου μας κ. Hager που εγκρίθηκαν από την Επιτροπή Θεσμικών Θεμάτων, η οποία θεωρεί απαράδεκτο να μην ασκείται δημοκρατικός έλεγχος από τα εθνικά κοινοβούλια, χωρίς ο εν λόγω έλεγχος να αντικαθίσταται από ισότιμο σε ευρωπαϊκό επίπεδο.
<P>
Είναι, λοιπόν, προφανές ότι δεν καταλήγουμε στα ίδια συμπεράσματα με τον κ. Herman, διότι εμείς, από την πλευρά μας, θεωρούμε ότι δεν είναι δυνατό να υπάρξει οργάνωση ευρωπαϊκού ελέγχου χωρίς ευρωπαϊκό κράτος. Επαναλαμβάνω ότι η έκθεση αυτή είναι σημαντική γιατί θέτει ένα πολύ επείγον πρόβλημα, σύμφωνα με τους όρους που χρησιμοποιήθηκαν στην "avant-premiθre» της συνόδου του Κοινοβουλίου, που αποτελεί επίσημο έγγραφο του Ευρωπαϊκού Κοινοβουλίου.

<SPEAKER ID=39 LANGUAGE="NL" NAME="Martens">
Κυρία Πρόεδρε, η Διάσκεψη των Προέδρων συμφώνησε να εξετασθεί στην τρέχουσα περίοδο συνόδου η έκθεση Randzio-Plath σχετικά με τον δημοκρατικό έλεγχο κατά την τρίτη φάση της ΟΝΕ. Πιστεύω ότι την ίδια γνώμη είχε και το Κοινοβούλιο. Όσον αφορά την έκθεση του κ. Herman σχετικά με τις συνέπειες για το θεσμικό πλαίσιο της Ευρωπαϊκής Ένωσης, πιστεύουμε ότι θα ήταν καλύτερα να εξετασθεί μετά από την ιστορική απόφαση που θα ληφθεί στις 2 Μαΐου. Συνεπώς, δεν τίθεται θέμα ότι το Κοινοβούλιο θα απέφευγε να εξετάσει τα ίδια τα θεμέλια στα οποία στηρίζεται ο δημοκρατικός έλεγχος στην τρίτη φάση της ΟΝΕ. Αυτό θα γίνει, επομένως, αυτήν την εβδομάδα. Πιστεύω ότι είναι προτιμότερο η έκθεση του κ. Herman, σχετικά με τις συνέπειες των αποφάσεων που θα ληφθούν από το Ευρωπαϊκό Συμβούλιο στις 2 Μαΐου επί των θεσμικών οργάνων, να εξετασθεί μετά από την ημερομηνία αυτή. Ακούγοντας τις παρεμβάσεις, θεωρώ εύλογο ότι η Ευρώπη των Εθνών θα προκαλέσει κάποιο θόρυβο. Πιστεύω ότι αυτό αποτελεί επιχείρημα που συνηγορεί υπέρ της εξέτασης της έκθεσης Herman μετά από την απόφαση της 2ας Μαΐου, και όχι κατά την τρέχουσα περίοδο συνόδου. Αυτός είναι και ο λόγος για τον οποίο προτείναμε στη Διάσκεψη των Προέδρων να εξετασθεί η έκθεση Herman τον Μάιο.

<SPEAKER ID=40 NAME="Green">
Κυρία Πρόεδρε, την προηγούμενη εβδομάδα υπεβλήθη καθυστερημένα αίτηση να αποσυρθεί από την ημερήσια διάταξη η έκθεση Herman, και τώρα υποβάλλεται καθυστερημένα αίτηση για επανεγγραφή της. Η πολιτική ομάδα μου δεν έχει άποψη επί του θέματος. Δεν έχουμε κανέναν λόγο να διατηρήσουμε ή να αποσύρουμε την εν λόγω έκθεση από την ημερήσια διάταξη. Την προηγούμενη εβδομάδα η Ομάδα του Ευρωπαϊκού Λαϊκού Κόμματος ζήτησε επίμονα να αποσυρθεί η έκθεση. Για μας η ουσία είναι να συζητηθεί στο πλαίσιο της έκθεσης Randzio-Plath. Ωστόσο, επαναλαμβάνω ότι η πολιτική ομάδα μου δεν εκφέρει γνώμη και θα ψηφίσει κατά βούληση επί του θέματος.
<P>
(Το Σώμα απορρίπτει την αίτηση)

<SPEAKER ID=41 NAME="Πρόεδρος">
Σύμφωνα με μία δεύτερη αίτηση της Ομάδας του Ευρωπαϊκού Λαϊκού Κόμματος, ζητείται να εγγραφεί, ως τελευταίο σημείο της ημερήσιας διάταξης της Πέμπτης, η προφορική ερώτηση προς την Επιτροπή σχετικά με τις κοινωνικές και περιφερειακές συνέπειες από την κατάργηση των πωλήσεων αφορολόγητων ειδών, των duty free. Πρόκειται για το έγγραφο 0073/98.

<SPEAKER ID=42 LANGUAGE="DE" NAME="Bφge">
Κυρία Πρόεδρε, θα ήθελα να διευκρινίσω, εξ ονόματος της Ομάδας του Ευρωπαϊκού Λαϊκού Κόμματος, στο οποίο ανήκω, ότι αυτή η προφορική ερώτηση δεν στοχεύει στο να ανοιχθεί εκ νέου ολόκληρος ο φάκελος για την πώληση αφορολόγητων ειδών. Επιθυμούμε, ωστόσο, να υπενθυμίσουμε το γεγονός ότι υπάρχουν περιοχές στην περιφέρεια όπου η κατάργηση της πώλησης αφορολόγητων ειδών θα έχει σοβαρές επιπτώσεις στην απασχόληση και ότι οι ίδιες περιοχές ενδέχεται να θιγούν και από μια μελλοντική κατάργηση των μέτρων ενίσχυσης που προβλέπουν τα διαρθρωτικά ταμεία. Για τον λόγο αυτόν, με την προφορική μας ερώτηση επιθυμούμε να μεριμνήσουμε ούτως ώστε να συζητηθούν οι οικονομικές και κοινωνικές συνέπειες που θα προκύψουν από την κατάργηση της πώλησης αφορολόγητων ειδών σε περιφερειακές περιοχές, και η συζήτηση αυτή να συνδεθεί με την αίτηση προς την Επιτροπή να δρομολογηθεί, επιτέλους, η αντίστοιχη μελέτη η οποία έχει ήδη καθυστερήσει πολύ.
<P>
Θέλω επίσης να καταστήσω σαφές ότι δεν επιθυμούμε να θέσουμε εμπόδια στην έκθεση Garosci. Αντίθετα, η έκθεση Garosci, που θα περιληφθεί στην ημερήσια διάταξη τον Μάιο ή τον Ιούνιο, θα μπορεί να συζητηθεί καλύτερα όταν θα έχουμε αντικειμενικότερα στοιχεία εκ μέρους της Επιτροπής, τα οποία ζητούμε εδώ και πολύ καιρό.

<SPEAKER ID=43 LANGUAGE="DE" NAME="Piecyk">
Κυρία Πρόεδρε, δεν μπορώ παρά να συμφωνήσω με τον συνάδελφο Bφge. Χρειαζόμαστε, επιτέλους, έγκυρα στοιχεία, ώστε να μπορέσει να γίνει μία ορθολογική συζήτηση, χωρίς να εξαρτώμαστε από τα στοιχεία που μας παρέχουν οι επαγγελματικές ενώσεις. Συνεπώς, χρειαζόμαστε μια ορθολογική συζήτηση και μια μελέτη για τις κοινωνικές επιπτώσεις. Ως προς το θέμα αυτό, τουλάχιστον, θα πρέπει να συμφωνεί μαζί μας το Κοινοβούλιο, διαφορετικά δεν θα μπορέσει να αντιμετωπίσει σωστά την κατάσταση που θα προκύψει το 1999.

<SPEAKER ID=44 NAME="Simpson">
Κυρία Πρόεδρε, αυτά είναι τα βάρη του βουλευτού του Ευρωπαϊκού Κοινοβουλίου! Ζητώ από το Κοινοβούλιο να απορρίψει την αίτηση που υπεβλήθη από την Ομάδα του Ευρωπαϊκού Λαϊκού Κόμματος στην παρούσα κρίσιμη στιγμή. Θα ήθελα να καταστήσω σαφές ότι η πολιτική ομάδα μου δεν αντιτάσσεται στην κοινωνική μελέτη σχετικά με την κατάργηση των πωλήσεων αφορολόγητων ειδών. Ουσιαστικά, τασσόμαστε ανεπιφύλακτα υπέρ της εκπόνησης αυτού του είδους μελέτης, αλλά πιστεύω ότι δεν είναι η κατάλληλη στιγμή για να το πράξουμε. Επιπλέον, υπάρχει ένα σφάλμα στην προφορική ερώτηση, ότι δηλαδή η μελέτη θα πρέπει να ολοκληρωθεί μέχρι τον Ιούνιο του τρέχοντος έτους, πράγμα αδύνατον.
<P>
Θα πρότεινα να επιστρέψουμε στις πολιτικές ομάδες μας και να επανέλθουμε αργότερα έχοντας συμφωνήσει σε μια θέση. Τότε μπορούμε να σημειώσουμε πρόοδο ως προς την ιδέα της κοινωνικής μελέτης, με την οποία πιστεύω ότι όλοι συμφωνούν, παρά να επισπεύσουμε κάτι που θα είναι αδύνατο να επιτευχθεί.

<SPEAKER ID=45 LANGUAGE="NL" NAME="Wijsenbeek">
Κυρία Πρόεδρε, συνηθίζεται να μην υποβάλλονται ερωτήσεις στο Σώμα τη στιγμή που καταρτίζεται μια έκθεση. Αυτό συμβαίνει με την έκθεση Carosci. Κυρία Πρόεδρε, τη στιγμή που προετοιμάζουμε μια έκθεση στο πλαίσιο μιας επιτροπής, δεν μπορεί να υποβάλλεται ερώτηση στην ολομέλεια. Κάτι τέτοιο θα ήταν αντίθετο προς τις συνήθεις διαδικασίες, όπως αυτές περιγράφονται στον Εσωτερικό Κανονισμό.

<SPEAKER ID=46 NAME="Πρόεδρος">
Ευχαριστώ, κύριε Wijsenbeek, η παρέμβαση σας ήταν η τελευταία επί της διαδικασίας.

<SPEAKER ID=47 NAME="Garosci">
Κυρία Πρόεδρε, ζητώ τον λόγο μόνο για να επιβεβαιώσω τις απόψεις που εξέφρασαν οι συνάδελφοι Simpson και Wijsenbeek, τις οποίες προφανώς συμμερίζομαι. Μπορώ, εξάλλου, να καθησυχάσω όσους ζητούν την εκπόνηση μελέτης, γιατί εγώ ο ίδιος έχω συμπεριλάβει στην έκθεση μου το αίτημα για μελέτη σε βάθος. Δεν βλέπω, λοιπόν, κανέναν απολύτως λόγο επίσπευσης της κανονικής πρακτικής που πρέπει να ακολουθήσει το Κοινοβούλιο.
<P>
(Το Σώμα εγκρίνει την αίτηση)

<SPEAKER ID=48 LANGUAGE="IT" NAME="Dell'Alba">
Κυρία Πρόεδρε, θα ήθελα απλά να επισημάνω ένα λάθος στην ιταλική απόδοση: με όλη τη φιλία και τον σεβασμό για τον συνάδελφο Crowley, θα επιθυμούσα να διευκρινίσω ότι η δεύτερη έκθεση σχετικά με τις τροποποιήσεις του άρθρου 141 είναι δική μου και όχι του συναδέλφου Crowley. Νομίζω, άλλωστε, ότι αυτό το μικρό τυπογραφικό λάθος αφορά μόνο την ιταλική απόδοση.

<SPEAKER ID=49 NAME="Πρόεδρος">
Θα σας αποδοθεί η πατρότητα της έκθεσης σε όλες τις γλώσσες.
<P>
(Εγκρίνεται η διάταξη των εργασιών)

<SPEAKER ID=50 LANGUAGE="SV" NAME="Lindholm">
Κυρία Πρόεδρε, ζήτησα τον λόγο όταν θα συζητήσουμε για το πρόγραμμα της Πέμπτης. Την Πέμπτη θα συζητήσουμε και θα ψηφίσουμε επίσης για κάτι που όλοι θεωρούμε πολύ σημαντικό, δηλαδή την ελεύθερη διακίνηση εντός της Ένωσης. Πρόκειται για την έκθεση Schaffner για την αναφορά της ομάδας υψηλού επιπέδου σχετικά με την ελεύθερη διακίνηση ατόμων. Θέλω να τονίσω ότι θεωρώ το θέμα πολύ σημαντικό, όπως ελπίζω και όλοι οι άλλοι.
<P>
Το πρόβλημα είναι ότι η αναφορά στην οποία αναφέρεται η έκθεση υπάρχει, σύμφωνα με πληροφορίες, μόνο στα γαλλικά. Προσπαθώ να τη διαβάσω, κάτι που πραγματικά θέλω να κάνω, όπως ελπίζω και πολλοί άλλοι, αλλά αυτό είναι αδύνατον. Θεωρώ ότι πρέπει να γνωρίζουμε τι υποστηρίζουμε και τι ψηφίζουμε σχετικά με ένα τόσο σημαντικό θέμα. Δεν πιστεύω ότι στην παρούσα φάση μπορούμε να ψηφίσουμε για την έκθεση Schaffner, εάν δεν μας παρασχεθούν σε όλες τις γλώσσες τα έγγραφα που τώρα υπάρχουν μόνο στα γαλλικά.

<SPEAKER ID=51 NAME="Πρόεδρος">
Κυρία Lindholm, κατ' αρχήν λυπούμαι που δεν σας είδα ενωρίτερα. Ούτε και τον κ. Evans είδα, και σας ζητώ συγγνώμη γι' αυτό.
<P>
Ωστόσο, η παρέμβασή σας διατηρεί στο έπακρο την αξία της ακόμα και σε αυτό το στάδιο, διότι, εάν η έκθεση της κ. Schaffner δεν διατίθεται σε όλες τις γλώσσες, δεν μπορούμε να την ψηφίσουμε. Θα εξακριβώσουμε τι συμβαίνει.

<SPEAKER ID=52 LANGUAGE="SV" NAME="Lindholm">
Κυρία Πρόεδρε, το θέμα δεν είναι η έκθεση Schaffner, η οποία υπάρχει, πιστεύω, σε όλες τις γλώσσες, αλλά αυτό στο οποίο αναφέρεται η έκθεση, δηλαδή η αναφορά της ομάδας υψηλού επιπέδου επί της οποίας θα γνωμοδοτήσει το Κοινοβούλιο και η οποία υπάρχει μόνο στα γαλλικά. Αυτό είναι το πρόβλημα.

<SPEAKER ID=53 NAME="Πρόεδρος">
Κατανοώ καλύτερα που έγκειται το πρόβλημα, διότι πρέπει να ομολογήσω ότι καταθορυβήθηκα στη σκέψη ότι η έκθεση ενός συναδέλφου υπάρχει σε μία μόνο γλώσσα. Τώρα κατανοώ απολύτως τι συμβαίνει.
<P>
Θα εξετάσουμε την κατάσταση και θα ενεργήσουμε ούτως ώστε η έκθεση αυτή να είναι διαθέσιμη και σε άλλες γλώσσες.

<CHAPTER ID=6>
Τουρισμός
<SPEAKER ID=54 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0071/98) του κ.Aparicio Sαnchez, εξ ονόματος της Επιτροπής Μεταφορών και Τουρισμού, σχετικά με τη βελτίωση της ασφάλειας και των δικαιωμάτων των καταναλωτών καθώς και των εμπορικών κανόνων στον τομέα του τουρισμού.

<SPEAKER ID=55 NAME="Aparicio Sαnchez">
Κυρία Πρόεδρε, κύριε Επίτροπε, η έκθεση αυτή η οποία υποβάλλεται με πρωτοβουλία του Κοινοβουλίου ζητά από τα υπόλοιπα θεσμικά όργανα, και κυρίως από την Επιτροπή, να καλύψουν το υπάρχον κενό στην ενιαία μας αγορά - τόσο όσον αφορά την πολιτική προστασίας των καταναλωτών, όσο και την πολιτική τουρισμού. Πρόκειται για το κενό ενός κανονισμού για την προστασία των τουριστών και των δικαιωμάτων τους ως καταναλωτές, ενός κανονισμού σαφέστερου, πιο αναλυτικού και περισσότερο διαδεδομένου από αυτόν που υπάρχει σήμερα.
<P>
Σας λέω, λοιπόν, ότι όλοι αυτοί οι οποίοι ζηλεύουν την επικουρικότητα, αυτοί που πάντα τρέμουν μπροστά στην «κοινοτικοποίηση» των εθνικών πολιτικών, πρέπει να ηρεμήσουν, δεδομένου ότι και εγώ και τα μέλη της Επιτροπής Μεταφορών και Τουρισμού έχουμε επιδείξει μεγάλη προσοχή ώστε τα αιτήματά μας να μη θίξουν καμία εθνική αρμοδιότητα. Στον αντίποδα είναι πιθανό να υπάρχουν κάποιοι που να επιθυμούν μια έγκριση των κανονισμών ως προς τις δομές φιλοξενίας. Είναι, για παράδειγμα, αποδεκτό - όπως ισχύει σήμερα - να διαφέρουν από κράτος σε κράτος οι ώρες ελέγχου άφιξης και αναχώρησης από τα ξενοδοχεία στο εσωτερικό της Ευρωπαϊκής Ένωσης; Ωστόσο, επαναλαμβάνω ότι έχουμε θυσιάσει πολλά αιτήματα στο βωμό του απόλυτου σεβασμού της αρχή της επικουρικότητας.
<P>
Γιατί δήλωσα ότι υπάρχει κενό όσον αφορά αυτό το θέμα; Όσον αφορά την προστασία των καταναλωτών δύσκολα εξηγείται το γεγονός ότι, ενώ υπάρχουν πολλά μέτρα για την προστασία των αγοραστών τροφίμων ή φαρμάκων ή αυτοκινήτων, κ.λ.π., είναι ελάχιστα και στην πλειοψηφία τους μη υποχρεωτικά τα μέτρα για την προστασία των τουριστών, οι οποίοι αποτελούν το πρότυπο των διασυνοριακών καταναλωτών και, επιπλέον, είναι οι πιο ευάλωτοι καταναλωτές και αυτοί που εκτίθενται περισσότερο σε εμπορικούς κινδύνους, εφόσον πιθανόν να μη γνωρίζουν τους νόμους, ούτε τη γλώσσα, ούτε τις οργανώσεις καταναλωτών της χώρας που τους φιλοξενεί.
<P>
Λοιπόν, ούτε οι προτεραιότητες 1996-1998 για την προστασία των καταναλωτών, ούτε το πρόγραμμα εργασίας της Επιτροπής για το 1998 αναφέρουν το θέμα της προστασίας των τουριστών ως καταναλωτές. Παρ'όλα αυτά, πρέπει να παραδεχτώ - όπως διαφαίνεται και στην έκθεση - ότι η Επιτροπή έχει θεσπίσει μέτρα για την προστασία των τουριστών. Σχετικά με αυτό το θέμα, έχει διατυπωθεί η άποψη ότι το πρόβλημα της Ευρωπαϊκής Ένωσης δεν είναι η έλλειψη νομοθεσίας παρά η έλλειψη ενημέρωσης και, προς αυτήν την κατεύθυνση - τη βελτίωση της ενημέρωσης - στρέφονται ορισμένα από τα αιτήματα στην εν λόγω έκθεση.
<P>
Η έκθεση, όμως, δεν επιμένει μόνο σε αυτήν την πτυχή της προστασίας των καταναλωτών, αλλά και στην ενίσχυση του ευρωπαϊκού τουρισμού. Κατά την κρίση μας, ο, τιδήποτε βελτιώνει την ασφάλεια των διακοπών ή των τουριστικών ταξιδίων, γενικότερα, απαιτεί καλύτερη ποιότητα των προσφερόμενων τουριστικών υπηρεσιών, γεγονός που καθιστά ανταγωνιστικότερη την Ευρωπαϊκή Ένωση ως τουριστικό προορισμό για τους αγοραστές τρίτων χωρών.
<P>
Πρέπει να αναφέρουμε ότι ο τουρισμός σήμερα στις χώρες της Ευρωπαϊκής Ένωσης χαρακτηρίζεται από υψηλό βαθμό ασφάλειας, αλλά η εξαιρετική αύξηση η οποία προβλέπεται για τα επόμενα χρόνια μπορεί να σημάνει αύξηση του αριθμού σφαλμάτων και συμβάντων όσον αφορά τη μεταφορά. Επί τη ευκαιρία υπενθυμίζω ότι αυτή η συνεδρίαση άρχισε, δεόντως, με μια απροσδόκητη ακύρωση πτήσης. Έτσι, ο, τιδήποτε γίνεται σε κοινοτικό επίπεδο για τη βελτίωση της ασφάλειας των τουριστών θα αυξήσει την ανταγωνιστικότητά μας τα επόμενα χρόνια και γι'αυτό είμαστε σίγουροι ότι οι δυναμικότεροι επιχειρηματίες του τομέα θα δουν σε ό, τι κάνουμε προς αυτήν την κατεύθυνση έναν παράγοντα βελτίωσης της ποιότητας του τουρισμού στην Ευρωπαϊκή Ένωση.
<P>
Η σημασία του άλλου αποφασιστικού παράγοντα στην επιλογή του τουριστικού προορισμού, δηλαδή των τιμών, θα περιορίζεται όλο και περισσότερο υπέρ του παράγοντα που συνίσταται στην ασφάλεια των διακοπών. Γι'αυτόν τον λόγο, υπάρχει μια σειρά αιτημάτων σχετικά με τις υπεράριθμες κρατήσεις θέσεων στις αεροπορικές εταιρείες και τα ξενοδοχεία, με τις προϋποθέσεις που πρέπει να πληρούν τα ταξιδιωτικά πρακτορεία, με τα αεροπορικά εισιτήρια, με την κατανομή του χρόνου αερολιμένα, με τις κοινοτικές λύσεις διαιτησίας για τα διαφιλονικούμενα ζητήματα των τουριστών κ.λπ.. Αναφέρθηκε ότι το ειδικό βάρος του τουρισμού για την Ευρώπη των δεκαπέντε είναι μεγαλύτερο από αυτό της Ευρώπης του Ανθρακα και του Χάλυβα για την Ευρώπη των έξι. Παρ'όλα αυτά, το Συμβούλιο επιδεικνύει μια ισχυρογνωμοσύνη όσον αφορά την ανάπτυξη μιας τουριστικής πολιτικής. Ελπίζουμε σε καλύτερους καιρούς, αλλά εν τω μεταξύ και λόγω όλων αυτών που έχουν ειπωθεί, η προστασία των τουριστών ως καταναλωτές δεν μπορεί να περιμένει.

<SPEAKER ID=56 NAME="Garcνa-Margallo y Marfil">
Κυρία Πρόεδρε, κατ'αρχάς θα ήθελα να αναφέρω ως γενική γνώμη ότι η έκθεση του κυρίου Aparicio έχει το πλεονέκτημα ότι ταράζει τα νερά, τα οποία είχαν μείνει στάσιμα για πολύ καιρό. Ωστόσο, δεδομένου ότι θέλω να προσφέρω λύσεις και όχι μόνο να πλέξω εγκώμια, διαπιστώνω ότι η εν λόγω έκθεση, αν και ακριβής και σαφής όσον αφορά τη λογική βάση στην οποία στηρίζεται, δεν είναι αρκετά τολμηρή όσον αφορά τα συμπεράσματά της.
<P>
Κατ'αρχάς, και εφόσον έχει τεθεί το θέμα του τουρισμού, ο εισηγητής τονίζει την κοινωνική, πολιτική και οικονομική σημασία του τουρισμού, και με αυτό τελειώνει την ανάλυσή του. Στη συνέχεια καταγγέλει το ελάχιστο έργο των κοινοτικών θεσμικών οργάνων σχετικά με αυτό το θέμα, αλλά στο συμπέρασμα λείπει η τόλμη να τεθεί το ερώτημα εάν θέλουμε ή όχι να είναι η Ευρωπαϊκή Ένωση αρμόδια σε θέματα τουρισμού. Δεν αναφέρομαι στο πώς ή στο πότε, αλλά στην αρχή: εάν θέλουμε να θέσουμε την αρχή της παρέμβασης ή όχι της Ένωσης.
<P>
Δεύτερον, ο εισηγητής δηλώνει, και δικαίως, ότι η προστασία του τουρισμού αποτελεί κεντρικό στοιχείο σε οποιαδήποτε πολιτική αυτού του είδους, εάν θέλουμε επιπλέον να είμαστε ανταγωνιστικοί όσον αφορά την ποιότητα και την ασφάλεια έναντι του τουριστικού τομέα άλλων χωρών, και στη συνέχεια καταγγέλει, ως λιγότερο σημαντικό στοιχείο, ότι η πολιτική προστασίας των καταναλωτών για την περίοδο 96-98 δεν αναφέρει καν τον τουρισμό, παρόλο ότι αυτή η πτυχή της προστασίας είναι, ίσως, η πιο αδύναμη του νομικού πλαισίου εντός του οποίου εξελίσσεται το τουριστικό φαινόμενο.
<P>
Το συμπέρασμα θα ήταν να αναρωτηθούμε εάν θέλουμε ή όχι ένα γενικό, σαφές, συγκεκριμένο και υποχρεωτικό πλαίσιο προστασίας του τουρισμού, εάν θέλουμε ή όχι μια πολιτική σαφούς ενημέρωσης, έναν κώδικα καλής συμπεριφοράς ο οποίος να δεσμεύει όλους τους πράκτορες που εμπλέκονται στην πολιτική τουρισμού, μια ανακοίνωση προς τους τουρίστες σχετικά με τους επιχειρηματίες ή φορείς παροχής υπηρεσιών.
<P>
Όσον αφορά τη φορολογία - για να προσθέσουμε κάτι που δεν υπάρχει στην έκθεση - δεν ζητείται να θεωρούνται οι υπηρεσίες που παρέχονται στους ξένους τουρίστες - αναφέρομαι σε εκείνους που προέρχονται από χώρες εκτός της Ευρωπαϊκής Ένωσης - ως υπηρεσίες εξαγωγών και να επιτρέπουν την επιστροφή του φόρου. Δεν αναφέρεται επίσης τίποτα, κυρία Πρόεδρε, σχετικά με κάτι που είχαμε συζητήσει πριν, εάν, δηλαδή, ο σκοπός των αφορολόγητων αγορών ήταν συνδεδεμένος με την μετατροπή του φόρου προστιθέμενης αξίας από φόρο καταβαλλόμενο στον προορισμό σε φόρο καταβαλλόμενο στην προέλευση, και μιας και αυτό αναβλήθηκε ad calendas grecas , γιατί επισπεύδουμε την εξαφάνιση των αφορολόγητων αγορών τη στιγμή που δεν προέκυψε το φαινόμενο που θα δικαιολογούσε αυτήν την εξαφάνιση;

<SPEAKER ID=57 NAME="Harrison">
Κυρία Πρόεδρε, θα ήθελα να συγχαρώ τον εισηγητή κ. Aparicio Sαnchez για την καλοσυνταγμένη έκθεσή του σχετικά με την προστασία των τουριστών, όπου επισημαίνεται ένα σημαντικό σημείο, και συγκεκριμένα ότι ο τουρισμός αποτελεί βιομηχανία της ενιαίας ευρωπαϊκής αγοράς, μολονότι το Συμβούλιο των Υπουργών δεν το αναγνωρίζει. Χωρίς να θίγεται η έννοια της επικουρικότητας, χρειάζεται ενίοτε να ενεργούμε σε επίπεδο Ευρωπαϊκής Ένωσης, σε περίπτωση που η δράση σε επίπεδο ενός κράτους μέλους δεν επαρκεί για την προστασία των τουριστών. Για παράδειγμα, σε μία από τις δικές μου τροπολογίες επί της έκθεσης που εγκρίθηκε από την κοινοβουλευτική επιτροπή αναγνωρίζω τον κίνδυνο που ενδεχομένως εγκυμονεί για τους τουρίστες η Οικονομική και Νομισματική Ένωση. Θα μπορούσα να σας αναφέρω τα τεράστια πλεονεκτήματα της ΟΝΕ, αλλά θα πρέπει να αναγνωρίσουμε και ορισμένα από τα προβλήματα που προκύπτουν, όπως, παραδείγματος χάρη, η εξαπάτηση ηλικιωμένων πολιτών, που δεν θα έχουν εξοικειωθεί με το ευρώ όταν τεθεί σε κυκλοφορία. Επιπλέον, η Επιτροπή θα πρέπει να εντοπίσει τους επιχειρηματίες που αποπειρώνται να εξαπατήσουν τους τουρίστες και τους καταναλωτές στρογγυλοποιώντας αθέμιτα τη συναλλαγματική τιμή του ευρώ.
<P>
Λυπούμαι που δεν εγκρίθηκε μια επιπλέον τροπολογία μου σχετικά με μεμονωμένους ταξιδιώτες, που είναι συνήθως γυναίκες. Οι εν λόγω ταξιδιώτες πλήττονται με δύο συγκεκριμένους τρόπους. Πρώτον, αναγκάζονται συχνά να χρεώνονται μεγαλύτερες τιμές για δωμάτια από ό, τι οι τουρίστες που ταξιδεύουν ανά δύο. Δεύτερον, μερικές φορές διακυβεύεται η ατομική προστασία τους. Για παράδειγμα, ορισμένα ενήμερα ξενοδοχεία διαθέτουν δωμάτια κοντά σε ανελκυστήρες, ώστε οι γυναίκες που είναι μόνες τους να μην πρέπει να διασχίζουν άγνωστους διαδρόμους, όπου μπορεί να τους τύχουν δυσάρεστες καταστάσεις - μια πολύ έξυπνη ιδέα, την οποία ίσως θα πρέπει να εφαρμόσουμε και αλλού.
<P>
Υποστηρίζω επίσης την εξαιρετική ιδέα του εισηγητή να καθιερωθεί σε όλη την Ευρώπη ενιαίος αριθμός κλήσης για επείγοντα περιστατικά - το 112 - που θα είναι πραγματικά επωφελές. Ανέφερε, επιπλέον, ο εισηγητής το επιμέρους πρόβλημα των υπεράριθμων κρατήσεων για δωμάτια ξενοδοχείων και θέσεις αεροπλάνων, γεγονός που τονίσθηκε απόψε από τα προβλήματα που αντιμετώπισαν οι ευρωβουλευτές για να φθάσουν στο Στρασβούργο. Χρειαζόμαστε μια ισορροπημένη προσέγγιση για το πρόβλημα αυτό που πλήττει το 0, 04 % των τουριστών. Κατά την εξέταση του εν λόγω ζητήματος θα πρέπει να ληφθούν επίσης υπόψη τα προβλήματα μη εμφάνισης των πελατών και των καθυστερημένων ακυρώσεων που αντιμετωπίζουν τα ξενοδοχεία και οι αεροπορικές εταιρείες.
<P>
Αναφορικά με το θέμα της ασφάλειας των παιδιών, οφείλουμε να αναλάβουμε δράση, επικαλούμενοι, για παράδειγμα, υψηλές προδιαγραφές ασφάλειας και προστασίας που απαιτούνται στις πισίνες, προκειμένου να αποφεύγονται οι τραγικοί θάνατοι παιδιών από πνιγμό, που πάρα πολύ συχνά αμαυρώνουν τις οικογενειακές διακοπές.
<P>
Στη δική μου εκλογική περιφέρεια ένα πεντάχρονο παιδί υπέσθη σοβαρά τραύματα από κοψίματα ενώ βρισκόταν σε διακοπές σε άγνωστη χώρα της Ευρωπαϊκής Ένωσης: γλίστρησε σε ένα χαλί τοποθετημένο επάνω σε πλακάκια και χτύπησε με δύναμη πάνω σε μια πόρτα αιθρίου χωρίς ενισχυμένο τζάμι.
<P>
(Η Πρόεδρος ζητά από τον ομιλητή να ολοκληρώσει) Κυρία Πρόεδρε, στον προηγούμενο ομιλητή δώσατε 47 δευτερόλεπτα επιπλέον. Έχω στη διάθεσή μου τρία λεπτά, και θα ήθελα να τελειώσω.

<SPEAKER ID=58 NAME="Πρόεδρος">
Κύριε Harisson, να σας εξηγήσω: με στενοχωρεί πολύ το γεγονός ότι ο χρόνος ομιλίας σας δεν ήταν παρά δύο λεπτά. Καθώς εσείς πιστεύατε καλόπιστα ότι είχατε στη διάθεσή σας τρία λεπτά, σας άφησα τρία λεπτά, γιατί είναι πολύ δύσκολο να μιλήσει κάποιος δύο λεπτά όταν έχει ετοιμάσει κείμενο τριών λεπτών. Εάν, όμως, ξεπεράσετε τα τρία λεπτά, μου δημιουργείτε πρόβλημα..
<P>
Σύμφωνα με την επαλήθευση που έγινε, η πολιτική σας ομάδα σας έδωσε, δυστυχώς, μόνο δύο λεπτά. Σας ζητώ να κλείσετε την ομιλία σας.

<SPEAKER ID=59 NAME="Harrison">
Κυρία Πρόδρε, οι πολίτες της Ευρώπης δικαιούνται τη δέουσα ασφάλεια τόσο κατά τα επαγγελματικά ταξίδια τους, όσο και ως καταναλωτές τουριστικών υπηρεσιών. Πρόκειται για δικαίωμα που θα πρέπει να προασπίσουμε. Συγχαίρω τον εισηγητή για την εξαιρετική έκθεσή του, που συμβάλλει στην επίτευξη αυτού του σκοπού.

<SPEAKER ID=60 LANGUAGE="DE" NAME="Koch">
Κυρία Πρόεδρε, κυρίες και κύριοι, οι δραστηριότητες στον τομέα του τουρισμού είναι oυσιαστικά οικονομικές δραστηριότητες. Πέρα, όμως, από την οικονομική διάσταση, δεν πρέπει ποτέ να παραβλέπουμε την ανθρώπινη διάσταση, δηλαδή τις ανάγκες και τις επιθυμίες των πολιτών. Όταν συζητάμε εδώ για τα δικαιώματα των καταναλωτών, δεν θα πρέπει να ξεχνάμε να αναφέρουμε ότι στα δικαιώματα αντιστοιχούν πάντα και υποχρεώσεις. Αυτή η πτυχή δεν ελήφθη υπόψη στην πρόταση ψηφίσματος. Εκτός αυτού, θα ήθελα να εκθέσω τους ενδοιασμούς μου ως προς ορισμένα σημεία που αφορούν τον σεβασμό της αρχής της επικουρικότητας.
<P>
Το πλήθος των προτάσεων προκαλεί την αίσθηση ότι ο τουρισμός είναι σήμερα κάτι το αβέβαιο, σαν να μην είχε γίνει τίποτα ουσιαστικό και αποτελεσματικό, ούτε από την πλευρά των κρατών μελών ούτε από την πλευρά της ΕΕ, γεγονός, ωστόσο, που δεν αληθεύει.
<P>
Και για μάς τους καταναλωτές το φαινομενικά καλύτερο είναι ο εχθρός του καλού. Στο σημείο αυτό αναγνωρίζω την ύπαρξη μεγάλης ομοιότητας με την πρόταση οδηγίας για τις εγγυήσεις σχετικά με τα καταναλωτικά αγαθά. Κι εδώ, όπως κι εκεί, θα πρέπει να αποφύγουμε τη διατάραξη της ισορροπίας μεταξύ ισοπέδωσης, εν ονόματι της ισότητας, της δικαιοσύνης και της ελευθερίας - και, συνεπώς, της ισορροπίας μεταξύ των θεμιτών συμφερόντων, δικαιωμάτων και υποχρεώσεων τόσο των καταναλωτών όσο και των επιχειρήσεων.
<P>
Η προβολή και ο υπερτονισμός των αδιαμφισβήτητα θετικών εννοιών, όπως η προστασία του περιβάλλοντος, τα δικαιώματα των καταναλωτών και τα δικαιώματα του ανθρώπου, δεν θα πρέπει να οδηγούν σε τυφλές και υπερβολικές ρυθμίσεις, συμβάλλοντας κατ'αυτόν τον τρόπο στην αναχαίτιση της ιδιωτικής πρωτοβουλίας και στον τομέα του τουρισμού, και θέτοντας σε κίνδυνο την αυτονομία των μικρών και μεσαίων επιχειρήσεων.
<P>
Τον στρατηγικό στόχο αύξησης του ανταγωνισμού και βελτίωσης της ποιότητας δεν θα τον επιτύχουμε υλοποιώντας την τεχνητά καλλιεργούμενημενη νοοτροπία της πλήρους εξασφάλισης, αλλά μόνο μέσω τη βασική έννοια της εταιρικής σχέσης.
<P>
Ας αποδείξουμε στα κράτη μέλη ότι ικανότητα στον τομέα του τουρισμού σε ευρωπαϊκό επίπεδο δεν σημαίνει περισσότερη γραφειοκρατία, αλλά, αντίθετα, άρση των ρυθμίσεων και μείωση της γραφειοκρατίας.

<SPEAKER ID=61 LANGUAGE="IT" NAME="Santini">
Κυρία Πρόεδρε, δημιουργεί πραγματικά σύγχυση το γεγονός ότι συζητούμε για τον τουρισμό, ενώ ελλείπουν εντελώς νόμοι στον τομέα αυτό σε επίπεδο Ευρωπαϊκής Ένωσης. Δεν υπάρχουν νόμοι, αλλά ούτε και προσοχή, ούτε νομικές και οικονομικές δεσμεύσεις: είναι σαν να χτυπάμε το καμτσίκι χωρίς να συνειδητοποιούμε ότι δεν υπάρχει άλογο. Ακόμα και ο εισηγητής υπέπεσε ουσιαστικά σε σφάλμα, σημαντικό, μεν, αλλά το οποίο μπορεί κάποιος να συγχωρήσει: στη δεύτερη παράγραφο της πρότασης ψηφίσματος εκφράζει τη λύπη του για το γεγονός ότι η Ευρωπαϊκή Επιτροπή δεν έχει κάποιο σχέδιο δράσης υπέρ του τουρισμού. Στην πραγματικότητα υπήρχε ένα πρόγραμμα, το επονομαζόμενο "Φιλοξενία»: γεννήθηκε και μετά πέθανε, ματαιώθηκε, ή μάλλον το απέρριψαν. Εμείς ούτε καν αντιληφθήκαμε την υπάρξη του. Μετά δόθηκε συνέχεια, μέσω ακριβώς μιας μικρής ενεργοποίησης του προϋπολογισμού εκ μέρους του Επιτρόπου, αλλά, από ό, τι φαίνεται, ναυάγησε για μια ακόμα φορά.
<P>
Ωστόσο, είναι σωστό να επιβεβαιωθεί η σημασία του τουρισμού ως κατεξοχήν οικονομική δραστηριότητα, και του τουρίστα ως καταναλωτή, ισότιμου με τους άλλους καταναλωτές. Αναφέρθηκε ότι μεταξύ 1995 και 1996 υπήρξε μια ελπιδοφόρα ανάληψη πρωτοβουλιών και δεσμεύσεων ακόμα και εκ μέρους του Ευρωπαϊκού Κοινοβουλίου. Μετά όλα χάθηκαν, τα σκότωσε μια λέξη: επικουρικότητα. Πρόκειται σαφώς για μια λέξη που παρερμηνεύεται και εφαρμόζεται λανθασμένα. Επικαλείται κάποιος την επικουρικότητα λέγοντας ότι η προώθηση του τουρισμού στην Ευρώπη δεν μπορεί να γενικευθεί: σε ορισμένες περιπτώσεις ισχύει, σε άλλες όχι. Αναλογισθείτε ότι η Ευρώπη, σε σχέση με τις Ηνωμένες Πολιτείες και την Ιαπωνία, έχει χάσει, μετά από το 3 % του 1996, 5 % κατά το 1997, γεγονός που σημαίνει, δηλαδή, ότι οι πελάτες μας πέρασαν από την άλλη πλευρά: μας δίνουν μαθήματα και κλέβουν - όπως τονίσθηκε - μια πολυτιμότατη δραστηριότητα.
<P>
Συμφωνώ κι εγώ ότι μόνο μια κοινή δράση θα μας βοηθήσει να ανακτήσουμε τον χαμένο χρόνο. Για πολλές περιοχές ο τουρισμός δεν είναι μόνο χόμπυ , δεναποτελεί πάρεργο, αλλά μια δραστηριότητα ζωτικής σημασίας.

<SPEAKER ID=62 LANGUAGE="NL" NAME="Wijsenbeek">
Κυρία Πρόεδρε, αυτό που λείπει κατά τη γνώμη μας είναι ένα ειδικό άρθρο για τον τουρισμό στο πλαίσιο της Συνθήκης. Δεν το λέω αυτό επειδή επιθυμούμε οπωσδήποτε τη χάραξη μιας νέας ευρωπαϊκής πολιτικής για τον τουρισμό, αλλά για να υπάρξει δυνατότητα βελτίωσης της συνοχής της πολιτικής που ασκείται στον τομέα αυτόν. Σήμερα το θέμα του τουρισμού θίγεται στα πλαίσια της προστασίας των καταναλωτών, των μεταφορών, ή κάποιου άλλου τομέα πολιτικής, και, συνεπώς, εκτός των άλλων, η αρμόδια για τον τουρισμό ΓΔ ΧΧΙΙΙ περιέρχεται σε δεύτερη μοίρα, γεγονός που συνεπάγεται κι άλλες δυσάρεστες επιπτώσεις.
<P>
Θα ήταν πάρα πολύ καλό να υπάρξει πραγματικά μια συνεκτική πολιτική της Ευρωπαϊκής Ενωσης στον τομέα του τουρισμού. Αυτό σημαίνει, κατά συνέπεια, ότι θα πρέπει να ξεκινήσουμε από την εναρμόνιση. Ο καταναλωτής αισθάνεται προστατευμένος, όταν γνωρίζει τι μπορεί και τι πρέπει να περιμένει σε κάθε κράτος μέλος. Έτσι προσφέρεται κάποια ασφάλεια στους τουρίστες, η οποία πιστεύω ότι πρέπει να προαχθεί.
<P>
Η αντίδραση του κ. Harrison για την ΟΝΕ και το ευρώ είναι βεβαίως εντελώς αδικαιολόγητη. Το Ηνωμένο Βασίλειο δεν επιθυμεί να συμμετάσχει στη ζώνη του ευρώ, όταν όμως θα έχει καθιερωθεί το ενιαίο νόμισμα οι τουρίστες θα χαίρουν διπλής προστασίας, για τον απλούστατο λόγο ότι τα άλλα κράτη μέλη θα τους προσφέρουν υπηρεσίες στο ίδιο νόμισμα το οποίο χρησιμοποιούν στη χώρα τους. Αυτό σημαίνει ότι θα υπάρχει δυνατότητα καλύτερης σύγκρισης.
<P>
Ελπίζω ότι η Επιτροπή θα λάβει σοβαρά υπόψη της την έκθεση και ότι στο μέλλον θα κάνει μια νέα αρχή στη ΓΔ ΧΧΙΙΙ για την εφαρμογή μιας συνεκτικής και ορθής τουριστικής πολιτικής.

<SPEAKER ID=63 NAME="Θεωνάς">
Κύριε Πρόεδρε, θα ήθελα πρώτα απ'όλα να συγχαρώ τον εισηγητή αλλά και την Επιτροπή Μεταφορών για την πρωτοβουλία τους να ασχοληθεί το Ευρωπαϊκό Κοινοβούλιο με τον τομέα του τουρισμού, και αυτό σε αντίθεση με την τακτική που ακολουθεί το Συμβούλιο, το οποίο, υποτιμώντας εντελώς τον σοβαρότατο αυτόν τομέα, δεν ευδόκησε να ασχοληθεί με κάποιο σχέδιο δράσης απορρίπτοντας ουσιαστικά και αυτό, το πρόγραμμα ΦΙΛΟΞΕΝΙΑ.
<P>
Η αποτελεσματική προστασία της ασφάλειας και των δικαιωμάτων των καταναλωτών στον τομέα του τουρισμού περνάει, κύριε Πρόεδρε, μέσα από τον αναπροσανατολισμό της συνολικής τουριστικής πολιτικής της Ευρωπαϊκής 'Ενωσης και των κρατών μελών και το κτύπημα της σημερινής μονοπώλησης του τομέα από ελάχιστους μεγάλους tour operators που λυμαίνονται την αγορά, κατευθύνοντας τον τουρισμό εκεί που θα τους αποφέρει μεγαλύτερα κέρδη, εκβιάζοντας τις μικρομεσαίες επιχειρήσεις και εξουσιάζοντας τις τουριστικές υποδομές.
<P>
Οι τελικοί καταναλωτές σπάνια είναι ενημερωμένοι για τα δικαιώματά τους και, πολύ περισσότερο, συνήθως παραπλανώνται σχετικά με τις παρεχόμενες υπηρεσίες από ανακριβή διαφημιστικά φυλλάδια και όρους συμμετοχής στα οργανωμένα ταξίδια.
<P>
Η απαράδεκτη αυτή κατάσταση πλήττει ένα σημαντικό τμήμα ευρωπαίων πολιτών που ταξιδεύουν στο εσωτερικό της Ευρωπαϊκής 'Ενωσης, αλλά και τις ίδιες τις μικρομεσαίες επιχειρήσεις που ασφυκτιούν κάτω από την πίεση των tour operators οι οποίοι, με την δημιουργία άτυπων καρτέλ με μεγάλες ξενοδοχειακές αλυσίδες, αεροπορικές εταιρείες και άλλες επιχειρήσεις τουριστικών υπηρεσιών, συμπιέζουν στο όνομα του κέρδους τις παρεχόμενες υπηρεσίες και κύρια την ποιότητά τους, με αρνητικές συνέπειες τόσο για τους τελικούς καταναλωτές όσο και για τους εργαζόμενους του τομέα που απασχολούνται κάτω από άθλιες πολλές φορές συνθήκες, μακρυά από κάθε ρύθμιση της αγοράς εργασίας και των συλλογικών συμβάσεων.
<P>
Η προτεινόμενη διαφάνεια των παρεχόμενων υπηρεσιών και των τιμών που πρέπει να παρέχεται στους ταξιδιώτες είναι βέβαια απαραίτητη, καθώς και η πλήρης κάλυψη των δαπανών σε περίπτωση αφερεγγυότητας ή πτώχευσης του οργανωτή. Η εξασφάλιση όμως αυτή δεν πρέπει να γίνεται σε βάρος των ταξιδιωτών με αύξηση των τιμών κατανάλωσης και συρρίκνωση των ελάχιστων προβλεπομένων υπηρεσιών και προς όφελος των μεγάλων tour operators που μπορεί να δουν, και σε αυτή την εξασφάλιση, την ευκαιρία νέας κερδοσκοπίας.

<SPEAKER ID=64 LANGUAGE="NL" NAME="Van Dijk">
Κύριε Πρόεδρε, φυσικά και πρέπει να προσφέρουμε προστασία και ασφάλεια στους τουρίστες, καθώς και βοήθεια σε περίπτωση ανάγκης. Ωστόσο, τουρισμός σημαίνει κατά κάποιον τρόπο και περιπέτεια, κι αυτός είναι ο λόγος που υπάρχουν σήμερα τουρίστες που πάνε στην Τουρκία και στην Ανατολική Ευρώπη, στην Καλιφόρνια και σε πάρα πολλά άλλα μέρη του κόσμου. Θα ήθελα να διατυπώσω ορισμένες παρατηρήσεις.
<P>
Θα αρχίσω με την επικουρικότητα. Σας παρακαλώ να ρίξετε μια ματιά στις παραγράφους 13 και 31. Στην παράγραφο 13 ζητάμε την ίδρυση ενός ευρωπαϊκού ταμείου εγγυήσεων. Αναρωτιέμαι μήπως τρελαθήκαμε. Κλείνουμε το ταξίδι στην πόλη ή το χωριό μας και, εάν τα ταμεία εγγυήσεων λειτουργούν σε εθνικό επίπεδο, αυτό είναι ήδη πάρα πολύ ικανοποιητικό. Στην παράγραφο 31 ζητάμε την εναρμόνιση των αποζημιώσεων σε περίπτωση εγκληματικής ενέργειας. Το αίτημα αυτό υπερβαίνει κατά πολύ τα όρια της επικουρικότητας. Δεν επικαλούμαι τόσο εύκολα την αρχή της επικουρικότητας, ωστόσο αυτό είναι υπερβολικό.
<P>
Ως δεύτερη παρατήρηση, αναφέρω ότι το ενδιαφέρον της έκθεσης επικεντρώνεται στους τουρίστες που διακινούνται με αεροσκάφη. Δεν υποστηρίζω και τόσο το σημείο αυτό. Διαβάστε την παράγραφο 8: προτείνεται η χορήγηση αποζημιώσεων σε περίπτωση καθυστερήσεων ή αλλαγών. Διαβλέπω ήδη τι πρόκειται να συμβεί: τουρίστες οι οποίοι έχουν καθυστερήσει μια ώρα θα πέρνουν δώρο 100 φιορίνια! Στην παράγραφο 10 αναφέρεται ότι η κατανομή του διαθέσιμου χρόνου θα πρέπει να βελτιωθεί προς όφελος των τουριστών. Ακουσα ευρωβουλευτές να παραπονούνται ότι δεν μπορούν να φθάσουν στο Στρασβούργο. Εάν βελτιώσουμε την κατανομή του διαθέσιμου χρόνου για τους τουρίστες, θα πρέπει να λάβουμε υπόψη μας το ενδεχόμενο ότι οι διαθέσιμες ώρες σας ενδεχομένως να είναι στις 5 το πρωί.
<P>
Τέλος, νομίζω ότι δεν χρειάζεται να επαναλάβω αυτά που είπε ήδη ο κ. Wijsenbeek σχετικά με το ευρώ. Αυτά που αναφέρονται στην παράγραφο 33 είναι απλώς ανοησίες και, για ορισμένες από τις παραγράφους αυτές, ζήτησα να διεξαχθεί χωριστή ψηφοφορία.

<SPEAKER ID=65 LANGUAGE="PT" NAME="Torres Marques">
Κύριε Πρόεδρε, θα ήθελα ολόψυχα να εκφράσω τα συγχαρητήριά μου στον κ. Aparicio Sαnchez για την έκθεσή του. Και πιστέψτε με, αυτό δεν είναι ένα σχήμα λόγου. Πρόκειται για μια εξαιρετικά εμπεριστατωμένη και ορθώς καταρτισμένη έκθεση η οποία, εκτός του ότι διατρανώνει την έννοια της ευρωπαϊκής ιθαγένειας, προβάλλει και το δικαίωμα για έναν ασφαλή και ποιοτικό τουρισμό, εντός και εκτός της επικράτειας της Ένωσης.
<P>
Εισάγεται μια νέα προοπτική όσον αφορά την ποιοτική στάθμη του ευρωπαϊκού τουρισμού: η υποχρέωση των φορέων που παρέχουν υπηρεσίες στους τουρίστες να συμμορφώνονται προς τις αναληφθείσες δεσμεύσεις των διαφόρων εταιρειών παροχής υπηρεσιών προς τους τουρίστες ως καταναλωτές αυτών των υπηρεσιών.Προσοχή, όμως! Το γεγονός ότι το παραπάνω συνιστά ένα συγκριτικό πλεονέκτημα, που οδηγεί σε αύξηση της αξιοπιστίας και της ποιότητας, συνεπάγεται και την υποχρέωση των επιχειρηματιών του ευρωπαϊκού τουριστικού κλάδου, καθώς και των κυβερνητικών υπηρεσιών, να αναλάβουν νέες ευθύνες.
<P>
Το πλήθος και ο πλούτος των υποβαλλόμενων προτάσεων είναι σε τέτοιο σημείο καταφανή που, ήδη εξ αρχής, στάθηκαν αφετηρία για δύο κινήσεις, οι οποίες ευελπιστώ ότι θα έχουν, μελλοντικά, μεγάλο αντίκτυπο.
<P>
Πρώτα απ' όλα, ανέδειξαν περίτρανα το γεγονός ότι η απουσία μιας νομικής βάσης για την τουριστική βιομηχανία στη Συνθήκη (όπως και στην αναθεωρημένη Συνθήκη του Αμστερνταμ) καθιστά ανέφικτη ή εξαιρετικά δύσκολη την υλοποίηση οποιουδήποτε προγράμματος με σκοπό την ενίσχυση της ανταγωνιστικότητας και την προαγωγή της εν λόγω βιομηχανίας. Τουναντίον, ο τουρίστας θα είναι αυτός που θα απολαμβάνει ολοένα και μεγαλύτερη προστασία και στήριξη με τη θέσπιση μιας κοινοτικής πολιτικής για την προστασία των καταναλωτών.
<P>
Εάν προκύπτει η ανάγκη εξακρίβωσης κάποιου πράγματος - όπως επισημαίνει η παρούσα έκθεση -, αυτό συνίσταται μόνο και μόνο στο να διαπιστωθεί εάν πράγματι τηρείται δεόντως η ισχύουσα νομοθεσία και εάν αυτή η νομοθεσία χρειάζεται αναπροσαρμογή και εμβάθυνση. Την υπαιτιότητα για την επικρατούσα κατάσταση φέρουν σε μεγάλο βαθμό οι ενώσεις που δραστηριοποιούνται στον κλάδο, οι οποίες, σε αντίθεση με το Ευρωπαϊκό Κοινοβούλιο, άσκησαν επιρροή στις αντίστοιχες κυβερνήσεις ώστε να μη συμπεριλάβουν την τουριστική βιομηχανία στο πλαίσιο της αναθεώρησης των Συνθηκών της Ένωσης.
<P>
Ένα δεύτερο ζήτημα ιδιαίτερα ενδιαφέρον που αφορά την παρούσα έκθεση έιναι το ότι, αμέσως μετά την έγκρισή της στην Επιτροπή Μεταφορών και Τουρισμού, δέχθηκα ένα αίτημα εκ μέρους των ενώσεων που συνδέονται με την τουριστική βιομηχανία ώστε να διοργανώσω, υπό την ιδιότητα της Προέδρου της διαπαραταξιακής ομάδας "Τουρισμός», μια συζήτηση σχετικά με αυτό το θέμα στις 2 Απριλίου, από κοινού με τον κ. Aparicio Sαnchez. Απευθύνω από τώρα πρόσκληση στην προαναφερόμενη κοινοβουλευτική επιτροπή, καθώς και στους κυρίους βουλευτές που επιθυμούν να εμβαθύνουν παραπέρα αυτό το θέμα, να παραστούν στη συζήτηση που θα διεξαχθεί στις 2 Απριλίου, συγχαίροντας ταυτόχρονα τον κ. Aparicio Sαnchez για τη συγκεκριμένη προσδοκία που δημιούργησε με την έκθεσή του.

<SPEAKER ID=66 LANGUAGE="DE" NAME="Schierhuber">
Κύριε Πρόεδρε, κύριε Επίτροπε, κυρίες και κύριοι, στην Αυστρία ο τουρισμός έχει μεγάλη παράδοση και σε πολλές περιοχές αποτελεί την κύρια πηγή εσόδων. Για τον λόγο αυτόν, χαιρετίζω θερμά το γεγονός ότι το Ευρωπαϊκό Κοινοβούλιο ασχολείται όλο και περισσότερο με το εν λόγω θέμα. Κατά την αναφορά μου στη σημαντική επίδραση του τουρισμού στην αυστριακή οικονομία, θέλω να επισημάνω και τη σημασία του για τις περιοχές της υπαίθρου. Η ύπαιθρος δεν είναι μόνο αγροτική οικονομία. Στην ύπαιθρο ανήκουν και οι βιοτεχνίες, οι τοπικές αγορές, οι επιχειρήσεις παροχής υπηρεσιών και προπάντων ο τουρισμός. Από εκεί προκύπτει η δυνατότητα συμπλήρωσης του εισοδήματος και βελτίωσης της υποδομής, και προλαμβάνεται η ερήμωση αυτών των αγροτικών περιοχών.
<P>
Σε λιγότερο αναπτυγμένες περιοχές ο τουρισμός μπορεί να αποτελέσει αιτία οικονομικής ανόδου. Αλλά και σε διασυνοριακές περιοχές μπορούν να υπάρξουν οφέλη από τον τουρισμό. Στην Αυστρία έχει αρχίσει να σημειώνεται από καιρό μία αλλαγή νοοτροπίας, προπάντων όσον αφορά την περιβαλλοντική συνείδηση και την ευαισθησία σε θέματα του περιβάλλοντος. Θεωρώ ουσιαστική την προστασία των φυσικών πόρων. Τελειώνοντας, θέλω να τονίσω ότι πρέπει να αγωνισθούμε από κοινού κατά του σεξοτουρισμού.

<SPEAKER ID=67 LANGUAGE="PT" NAME="Ribeiro">
Κύριε Πρόεδρε, αυτή είναι η δεύτερη διαδοχική σύνοδος Ολομελείας όπου ο τουρισμός αποτελεί αντικείμενο της ενασχόλησής μας. Στην προηγούμενη σύνοδο το θέμα ήταν "Τουρισμός και ευρώ», ή αντιστρόφως· στην παρούσα σύνοδο, μας απασχολεί το θέμα της "προστασίας των τουριστών ως καταναλωτές υπηρεσιών», με τη συζήτηση της ενδιαφέρουσας έκθεσης του συναδέλφου Aparicio Sαnchez, τον οποίο θέλω να συγχαρώ για το έργο του.
<P>
Πρώτα απ' όλα, φρονώ ότι είναι σημαντικό να υπογραμμιστεί ότι η εν λόγω προστασία προϋποθέτει την επίγνωση και την τήρηση των όρων των συμβολαίων που συνάπτουν οι τουρίστες με τα τουριστικά πρακτορεία και τις μεταφορικές εταιρείες. Σχετικά με αυτό το θέμα, παρατηρούνται καταστάσεις απαράδεκτες - οι οποίες πρέπει να αποφεύγονται -, όπως αυτές που έχουν να κάνουν με την αναγκαιότητα πλήρους ενημέρωσης και διαφάνειας όσον αφορά τις τιμές των ναύλων, την ισχύ των εισιτηρίων, τις αλλαγές και τις αποζημιώσεις, το επιτρεπόμενο βάρος των αποσκευών κ.λπ. Όπως επίσης, στην περίπτωση των αερομεταφορέων, αναφορικά με τη χρήση αεροσκαφών άλλων εταιρειών: σε έναν τρόπο μεταφοράς όπου τα θέματα ασφαλείας είναι εξαιρετικά ευαίσθητα, τέτοιου είδους αλλαγές πρέπει να αντιμετωπίζονται με ιδιαίτερη προσοχή, και αυτό ακριβώς προσπάθησα να τονίσω σε μια γνωμοδότηση σχετικά με τις εναέριες μεταφορές και τις συμφωνίες μεταξύ αεροπορικών εταιρειών. Επίσης, όπως επισημαίνει ο εισηγητής, η πρακτική των υπεράριθμων κρατήσεων απαιτεί τη λήψη μέτρων, τόσο στον τομέα των μεταφορών όσο και της παροχής καταλύματος.
<P>
Στο πλαίσιο αυτής της σύντομης παρέμβασης, θα ήθελα ακόμη να υπογραμμίσω δύο ζητήματα τα οποία επίσης θίγει ο εισηγητής και που, κατά τη γνώμη μου, είναι σημαντικά. Το πρώτο αφορά την προσοχή που αξίζει να δοθεί στον αγροτικό τουρισμό, κυρίως λόγω του θετικού αντίκτυπου αυτής της μορφής τουρισμού στις περιφερειακές και άκρως απομακρυσμένες περιοχές. Επί του προκειμένου, θεωρώ ιδιαίτερα σημαντικό να τονιστεί η πτυχή πολιτισμικής πληροφόρησης που πρέπει να συνδέεται με αυτή τη μορφή τουρισμού. Το δεύτερο ζήτημα έχει να κάνει με ένα συγκεκριμένο είδος τουρισμού που συνεπάγεται μια πολύ αυξημένη εποχική ή/και περιοδική προσέλευση τουριστών, κατά πολύ μεγαλύτερη από τις κανονικές τουριστικές ροές, που από τη φύση τους είναι ακανόνιστες: αναφέρομαι στον θρησκευτικό τουρισμό, που ενδέχεται να οδηγήσει σε μια κατάσταση όπου κάποιο μικρό πολεοδομικό συγκρότημα, με κατάλληλες υποδομές για μερικές χιλιάδες κατοίκους, να πρέπει κάθε χρόνο να φιλοξενεί έναν διερχόμενο πληθυσμό άνω των πέντε εκατομμυρίων. Είναι η περίπτωση της Φάτιμα, που υφίσταται τις ανάλογες συνέπειες στους τομείς της χωροταξίας και της παροχής βασικών υγειονομικών υπηρεσιών. Πρόκειται για μια μορφή τουρισμού που αξίζει ιδιαίτερη προσοχή και προστασία.
<P>
Τέλος, δεν μπορώ να μην αναφερθώ, με την ευκαιρία αυτή, σε ένα πρόβλημα που εμπίπτει στο υπό συζήτηση θέμα της "προστασίας των τουριστών»: πρέπει να φροντίσουμε να εξαγνίσουμε τον τουρισμό απαλλάσσοντάς τον από κάποιες πολύ αρνητικές του πλευρές, που ωθούν την ίδια την κοινωνία στο να αμύνεται κατά μιας ορισμένης κατηγορίας τουριστών. Αναφέρομαι στον τουρισμό με σκοπό την παιδεραστία, που σε καμία περίπτωση δεν μπορεί να δικαιολογηθεί ή έστω να γίνεται ανεκτός στο βωμό της εισροής συναλλάγματος.

<SPEAKER ID=68 LANGUAGE="NL" NAME="Cornelissen">
Κύριε Πρόεδρε, το καλοκαίρι θα έχουν συμπληρωθεί δύο χρόνια από την καταστροφή που συνέβη στο κάμπιγκ της Biescas, στην Ισπανία, όπου έχασαν τη ζωή τους 86 άτομα και τραυματίσθηκαν πολλά άλλα. Την περασμένη εβδομάδα ο πρόεδρος του Διεθνούς Οργανισμού Τουρισμού απέστειλε στην Ευρωπαϊκή Επιτροπή έκθεση στην οποία περιλαμβάνονται, μεταξύ άλλων, συστάσεις για τη βελτίωση της ασφάλειας στα κάμπιγκ, μέσω της ανάπτυξης κοινών προδιαγραφών ασφαλείας για τους τόπους εγκατάστασης και τη διάταξη των κάμπιγκ, συστημάτων προειδοποίησης, εφεδρικού φωτισμού και σχεδίων εκκένωσης. Θέτω την ερώτηση πότε θα αντιδράσει η Επιτροπή και θα υποβάλει προτάσεις προκειμένου να εξασφαλισθεί ένα κατάλληλο επίπεδο ασφαλείας για τα ευρωπαϊκά κάμπιγκ.
<P>
Θα ήθελα κατά δεύτερον να ρωτήσω πότε θα μας διαβιβασθούν τα αποτελέσματα της μελέτης που έχει διεξαχθεί σχετικά με τις υπεράριθμες κρατήσεις σε ξενοδοχεία. Αναρωτιέμαι, επίσης, εάν η Επιτροπή θα μπορούσε να παράσχει επ'ευκαιρία και μια αξιολόγηση του κώδικα δεοντολογίας όσον αφορά τη συμφωνία που είχε συναφθεί πριν από μερικά χρόνια μεταξύ ενός ομίλου ταξιδιωτικών πρακτορείων και της Ευρωπαϊκής Ομοσπονδίας Ξενοδοχείων και Εστιατορίων σχετικά με τις υπεράριθμες κρατήσεις.

<SPEAKER ID=69 LANGUAGE="PT" NAME="Vaz da Silva">
Κύριε Πρόεδρε, ο τουρισμός είναι μία από τις βιομηχανίες με τη μεγαλύτερη οικονομική βαρύτητα στην Ευρωπαϊκή Ένωση. Παρ' όλο που είμαι υπέρμαχος των πλεονεκτημάτων των διεργασιών αυτορρύθμισης μεταξύ των διαφόρων επαγγελματικών κλάδων, γνωρίζω ότι η ανταγωνιστικότητα της Ευρώπης στο συγκεκριμένο τομέα δεν μπορεί να εξασφαλισθεί δίχως την παρέμβαση της Ένωσης σε ειδικές περιπτώσεις.
<P>
Η εκρηκτική ανάπτυξη του τομέα, που προβλέπεται για τα επόμενα χρόνια, θα οδηγήσει σε αλματώδη αύξηση των προβλημάτων. Αυτό επιβάλλει την παρέμβαση της Ένωσης σε διάφορα επιμέρους ζητήματα. Για να αξιολογήσει το βαθμό συμμόρφωσης προς τους ισχύοντες κανονισμούς και οδηγίες. Για να συνδέσει τα μέτρα που λαμβάνονται στον τομέα του τουρισμού με τα μέτρα προστασίας των καταναλωτών, προωθώντας τη συνεργασία μεταξύ της ΓΔ XXIII και της ΓΔ XXIV. Για να διασφαλίσει στους τουρίστες και τους επαγγελματίες του τουριστικού κλάδου την εύκολη και χωρίς χρονοτριβές πρόσβαση στη δικαιοσύνη, καθιερώνοντας μορφές διαιτησίας για την επίλυση ενδοκοινοτικών διαφορών. Για να συλλέξει όλες τις υπάρχουσες κοινοτικές νομοθετικές διατάξεις, διαδίδοντάς τις ευρέως με στόχο την ενημέρωση των δυνητικών ενδιαφερομένων. Για να παράσχει στήριξη για την κατάρτιση προσωπικού ειδικευμένου σε θέματα ασφάλειας των τουριστών, διασφαλίζοντας σε αυτούς τους εργαζόμενους την αναγκαία κινητικότητα και ένα υψηλό επίπεδο κατάρτισης. Για να στηρίξει και να ενθαρρύνει την απονομή ενός "ευρωπαϊκού βραβείου για τον τουρισμό», το οποίο θα συμβάλλει στην αξιοποίηση ενός αειφόρου τουρισμού. Για να παράσχει κίνητρα με στόχο την εξέταση μέτρων προώθησης του ενδοκοινοτικού τουρισμού. Για να προαγάγει μέτρα προώθησης της τουριστικής δραστηριότητας στις μεσόγειες και στις άκρως απομακρυσμένες περιφέρειες της Ένωσης, όπως είναι τα νησιά του Ατλαντικού, όπου αυτός ο τομέας δραστηριότητας αντιπροσωπεύει μέχρι και το 75 % της συνολικής οικονομικής δραστηριότητας.

<SPEAKER ID=70 NAME="Kinnock, Neil">
Κύριε Πρόεδρε, ο συνάδελφός μου κ. Χρήστος Παπουτσής εκφράζει τη λύπη του για το γεγονός ότι, λόγω σημαντικών επαγγελματικών υποχρεώσεών του αλλού, δεν μπορεί να παρευρεθεί ώστε να απαντήσει στην εν λόγω έκθεση. Αναμφίβολα, ωστόσο, θα ακολουθήσει τη συνήθη τακτική του και θα απαντήσει γραπτώς, για παράδειγμα, στον κ. Cornelissen σχετικά με τα τρία σημεία που έθεσε ο αξιότιμος βουλευτής κατά την ομιλία του. Εκφράζω, ωστόσο, την ικανοποίησή μου που έχω την ευκαιρία να αντικαθιστώ σήμερα τον κ. Παπουτσή, εφόσον η έκθεση του κ. Aparicio Sαnchez για τη βελτίωση της ασφάλειας, των δικαιωμάτων του καταναλωτή και των εμπορικών κανόνων στον τομέα του τουρισμού παρουσιάζει μείζον ενδιαφέρον και για εμένα, ως Επίτροπο Μεταφορών, καθώς και για τους πολίτες της Ένωσης.
<P>
Δεδομένου ότι περισσότεροι από το 50 % των πολιτών των κρατών μελών της Ένωσης πήγαν διακοπές πέρσι - αριθμός ο οποίος αυξάνει - είναι προφανώς απαραίτητο να δοθεί ιδιαίτερη προσοχή στα δικαιώματα των τουριστών. Φυσικά, εκφράζεται ευρέως και δικαιολογημένα ανησυχία όταν οι παραθεριστές γίνονται στόχος εγκληματικών επιθέσεων και όταν αντιμετωπίζουν καθυστερήσεις, υπερβολικά μεγάλη ταλαιπωρία και εξαιρετικά δύσκολες καταστάσεις λόγω διακοπών του ταξιδιού, εμπορικής αναποτελεσματικότητας και ανεντιμότητας. Σε όλες αυτές τις περιπτώσεις το κοινό αξίζει να τυγχάνει νομικής εξασφάλισης και ταχείας αποκατάστασης, η δε φήμη των εταιρειών και διοικήσεων που εκπληρώνουν έμπρακτα τη σχετική δέσμευσή τους προφανώς ενισχύεται. Ευτυχώς, βεβαίως, η μεγάλη πλειοψηφία των παραθεριστών δεν αντιμετωπίζει τραγωδίες ή δυσκολίες, οι δε επαγγελματίες της τουριστικής βιομηχανίας, καθώς και οι κρατικές αρχές, καταβάλλουν συνεχώς προσπάθειες για τη βελτίωση της ποιότητας των υπηρεσιών και για την επίτευξη υψηλότερων προδιαγραφών. Όπως φαίνεται από την έκθεση του κ. Sαnchez, η ποιότητα και ο ανταγωνισμός στον τουρισμό είναι παράγοντες απολύτως αλληλεξαρτώμενοι, και η ασφάλεια και η σιγουριά αποτελούν σημαντικά στοιχεία και των δύο. Οι αρχές σε πολλές παραθεριστικές περιοχές αναγνωρίζουν ότι η ολοκληρωμένη διαχείριση ποιότητας είναι ζωτικής σημασίας για την επιτυχία τους, εφόσον έχουν έντονη συναίσθηση του γεγονότος ότι κάποια αποτυχία σε οποιονδήποτε κρίκο της αλυσίδας του ταξιδιού και της εξυπηρέτησης θα επηρεάσει τη γνώμη των τουριστών. Αυτός είναι ένας από τους παράγοντες που ώθησαν φέτος την Επιτροπή να αναλάβει την εκπόνηση τριών εκτεταμένων μελετών σχετικά με την ολοκληρωμένη διαχείριση ποιότητας με επίκεντρο τις παράκτιες, αστικές και αγροτικές περιοχές προορισμού, και, επιπλέον, να διοργανώσει μια σημαντική διάσκεψη επί του θέματος αυτού, από κοινού με την αυστριακή Προεδρία. Θα χρησιμοποιήσουμε τα αποτελέσματα των ανωτέρω δραστηριοτήτων ως βάση για την ανάπτυξη της καλύτερης πρακτικής και της διάδοσης των γνώσεων.
<P>
Διαβάζοντας την έκθεση του κ. Sαnchez και παρακολουθώντας, μάλιστα, την ομιλία του, όπου επεσήμανε το ίδιο σημείο, εντυπωσιάστηκα ιδίως από την παρατήρησή του ότι στις περισσότερες περιπτώσεις οι τουρίστες στην Ευρωπαϊκή Ένωση δεν στερούνται νομοθεσίας, αλλά ενημέρωσης, και συμφωνώ ότι υπάρχουν περιθώρια βελτίωσης της ποιότητας των πληροφοριών που παρέχονται στους τουρίστες. Βεβαίως, δεν θα σας εκπλήξω λέγοντας ότι στον συγκεκριμένο τομέα, όπως και σε άλλους τομείς, η Ευρωπαϊκή Επιτροπή δεν θα προτείνει νομοθεσία για θέματα καταναλωτών όπου τα προβλήματα μπορούν να αντιμετωπισθούν αποτελεσματικά σε επίπεδο κράτους μέλους ή τουριστικής βιομηχανίας. Παράλληλα, ωστόσο, όπου μπορούν να σημειωθούν ουσιαστικές βελτιώσεις, θα προτείνουμε αλλαγές νομοθετικού χαρακτήρα και, προφανώς, θα εξακολουθήσουμε να ελέγχουμε ενεργά την εφαρμογή των υφιστάμενων κανόνων, καθώς και τη διάδοση της καλύτερης πρακτικής.
<P>
Όπως ευγενικά μνημονεύεται στην έκθεση, η Επιτροπή ανέλαβε δράση σε αρκετούς σημαντικούς τομείς που σχετίζονται με τους τουρίστες ως καταναλωτές, και, ενώ θα ήθελα να εξετάσω ορισμένες από τις σημαντικές πρωτοβουλίες που έχουν αναληφθεί, ο χρόνος δεν επαρκεί για οποιαδήποτε εκτενή αναφορά. Αρκεί να επισημανθεί, ωστόσο, ότι θα συνεχίσουμε να υποστηρίζουμε την ανάπτυξη της εσωτερικής αγοράς και ότι, σε όλα τα μέσα μεταφοράς, θα εξακολουθήσουμε να δίδουμε μεγάλη έμφαση στην ασφάλεια, τη διαφάνεια, τη σαφή ενημέρωση και την ορθή επιλογή. Επιπροσθέτως, προσπαθούμε να διασφαλίσουμε ότι θα τιμωρείται η αναποτελεσματικότητα που πλήττει σοβαρά τους ταξιδιώτες. Η πρόταση της Επιτροπής να τροποποιηθεί, για παράδειγμα, ο κανονισμός αντιστάθμισης σε περίπτωση άρνησης μεταφοράς ορισμένου αριθμού επιβατών στοχεύει στην ενίσχυση των δικαιωμάτων όσων ταξιδεύουν αεροπορικώς, με παροχή μεγαλύτερης αποζημίωσης η οποία θα πρέπει να καταβάλλεται αμέσως κατά τον έλεγχο των εισιτηρίων, και με ενίσχυση της υποχρέωσης των αεροπορικών εταιρειών να ενημερώνουν τους επιβάτες σχετικά με τα δικαιώματά τους. Επιπλέον, ο κ.Sαnchez θα χαρεί να μάθει ότι, ενώ οι συμμετέχοντες σε οργανωμένες περιηγήσεις προστατεύονται ήδη στο πλαίσιο της οδηγίας για τα οργανωμένα ταξίδια έναντι οποιουδήποτε οργανωτικού σφάλματος, η Επιτροπή εξετάζει σήμερα την πιθανότητα δημιουργίας ενός συστήματος προστασίας των επιβατών που πληρώνουν μόνο θέσεις έναντι χρεωκοπίας των αεροπορικών εταιρειών.
<P>
Σε αυτές και σε άλλες περιπτώσεις εφαρμογής της πολιτικής για την προστασία του καταναλωτή, καταβάλλουμε σημαντικές προσπάθειες για καλύτερη ενημέρωση των καταναλωτών, αλλά, διαπιστώνοντας ότι ο χρόνος μου τελείωσε, δεν θα μακρηγορήσω σχετικά με τα ζητήματα αυτά. Θα αναφέρω απλά ότι, όπως αναγνωρίζει ο κ. Sαnchez, καταβάλαμε επίσης προσπάθειες για να βοηθήσουμε τους τουρίστες με ειδικές ανάγκες, ιδίως όσον αφορά την ύπαρξη συγκεκριμένης ενημέρωσης ώστε να διευκολυνθούν οι βελτιώσεις των παρεχόμενων σε αυτούς υπηρεσίων, και χαρακτηριστικό παράδειγμα αυτής της προσπάθειας αποτελεί το εγχειρίδιο του 1997 που αφορά την απόκτηση πρόσβασης στην Ευρώπη από τουρίστες με ειδικές ανάγκες.
<P>
Εν κατακλείδι, είμαι ευγνώμων προς τον κ. Sαnchez ο οποίος ξεκίνησε αυτή τη συζήτηση σχετικά με ένα σημαντικό ζήτημα και εξέφρασε με τρόπο αποτελεσματικό τρία μηνύματα, που η Επιτροπή θα λάβει ιδιαίτερα υπόψη της. Πρώτον, πρέπει να είμαστε προετοιμασμένοι να προβούμε σε νομοθετικές προτάσεις σχετικά με τα εν λόγω θέματα, όπου υπάρχουν σαφείς ενδείξεις ότι ο μόνος αποτελεσματικός τρόπος αντιμετώπισης ενός προβλήματος είναι σε κοινοτικό επίπεδο. Δεύτερον, πρέπει να επικεντρώσουμε περισσότερο την προσοχή μας σε θέματα καταναλωτών, όσον αφορά τον εντοπισμό χρήσιμων πρωτοβουλιών που αναλαμβάνονται από τα κράτη μέλη, είτε μέσω δημόσιων ή ιδιωτικών πρωτοβουλιών, είτε μέσω συνδυασμού δημοσίων/ιδιωτικών εταιρικών σχέσεων. Τρίτον, πρέπει να παρακολουθούμε στενότερα τις εκστρατείες ενημέρωσης του καταναλωτή, οι οποίες διεξάγονται με την υποστήριξη της Επιτροπής, ώστε να εξετάσουμε τον τρόπο με τον οποίο το φάσμα των μέτρων που είναι ήδη διαθέσιμα στο πλαίσιο διαφόρων κοινοτικών πολιτικών και προγραμμάτων μπορεί να διαμορφωθεί ως συνεκτική δέσμη δράσεων υπέρ του καταναλωτή τουριστικών υπηρεσιών.
<P>
Η Επιτροπή ευχαρίστως θα συνεργασθεί με το Κοινοβούλιο για να αντιμετωπισθούν περαιτέρω τα ζητήματα αυτά και να σημειωθεί - ευελπιστούμε - αξιόλογη πρόοδος στο εν λόγω πλαίσιο.

<SPEAKER ID=71 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=7>
Τέλη αεροδρομίου
<SPEAKER ID=72 NAME="Πρόεδρος">
Η ημερήσια διάταξη προβλέπει την συζήτηση επί της έκθεσης του κ. Vδyrynen (A4-0088/98), εξ ονόματος της Επιτροπής Μεταφορών και Τουρισμού, σχετικά με την πρόταση οδηγίας του Συμβουλίου που αφορά τα τέλη αεροδρομίου (COM(97)0154 - C4-0362/97-97/0127(SYN)).

<SPEAKER ID=73 NAME="Vδyrynen">
Αξιότιμε κύριε Πρόεδρε, η πρόταση οδηγίας σχετικά με τα τέλη αεροδρομίου δεν αποσκοπεί στην εναρμόνιση των εν λόγω τελών, παρά στην εφαρμογή τριών αρχών: της διαφάνειας, της σχέσης με το κόστος και της αποφυγής των διακρίσεων. Η οδηγία αποσκοπεί στη δημιουργία ενός συστήματος στα πλαίσια του οποίου θα είναι δυνατή η διαβούλευση μεταξύ των φορέων διαχείρισης και των χρηστών σχετικά με το ύψος των τελών, καθώς και με τις προσφερόμενες υπηρεσίες.
<P>
Κατά τη σύνταξη της έκθεσης αναρωτήθηκα κατά πόσον η προτεινόμενη οδηγία είναι χρήσιμη και απαραίτητη. Κατά τη γνώμη μου, το Ευρωπαϊκό Κοινοβούλιο θα πρέπει πάντοτε να έχει κριτική άποψη όσον αφορά την ανάγκη για την εκπόνηση νέων κοινοτικών νομοθετικών πράξεων. Έχω καταλήξει στο συμπέρασμα ότι η οδηγία σχετικά με τα τέλη αεροδρομίου είναι οριακά απαραίτητη, αλλά μπορεί να καταστεί χρήσιμη, αρκεί το περιεχόμενό της να εξετασθεί προσεκτικά.
<P>
Η πρόταση της Επιτροπής έχει εκπονηθεί βάσει συμβιβασμού ανάμεσα στις απόψεις των αρχών των αεροδρομίων και των αεροπορικών εταιρειών αφενός, και των επί μέρους κρατών μελών αφετέρου. Συμφωνία επί της οδηγίας θα μπορούσε να επιτευχθεί μόνον εφόσον διατηρηθεί αυτή η ισορροπία. Το στοιχείο αυτό αποτελεί το σημείο εκκίνησης για τις τροπολογίες και τις συμβιβαστικές προτάσεις που έχω εισηγηθεί.
<P>
Κατά τις ψηφοφορίες που διεξήχθησαν η επιτροπή απέρριψε με ελάχιστη πλειοψηφία μερικές συμβιβαστικές προτάσεις οι οποίες είχαν γίνει αντικείμενο διαβουλεύσεων υπό την προεδρία του εισηγητή. Η ψηφοφορία κατέληξε στο να λάβει η έκθεση μια μορφή η οποία δεν είναι κατά τη γνώμη μου αποδεκτή. Στην τελική ψηφοφορία μόνο μια πολύ μικρή πλειοφηφία ήταν υπέρ της έγκρισης της έκθεσης, ενώ σχεδόν τα μισά από τα μέλη της επιτροπής απείχαν.
<P>
Το χειρότερο είναι, κατά τη γνώμη μου, το γεγονός ότι κατά την ψηφοφορία απερρίφθη λόγω ισοψηφίας η συμβιβαστική πρόταση σχετικά με το άρθρο 4, που αφορά τα εθνικά δίκτυα αεροδρομίων και τα τοπικά συστήματα αεροδρομίων. Αντ'αυτού, εγκρίθηκε με πλειοψηφία μιας ψήφου η πρόταση σύμφωνα με την οποία θα είναι δυνατόν στα μεγάλα περιφερειακά αεροδρόμια των κρατών να καθορίζονται υψηλότερα τέλη για τις εγχώριες πτήσεις, και κατ'αυτόν τον τρόπο θα ενισχύονται οικονομικά τα μικρότερα αεροδρόμια. Αυτή η πρόταση αντίκειται σε μια βασική αρχή της οδηγίας, στην αρχή της αποφυγής των διακρίσεων, βάσει της οποίας τα τέλη επιβάλλεται να καθορίζονται στο ίδιο επίπεδο για τις εγχώριες και για τις ενδοκοινοτικές πτήσεις.
<P>
Θεωρώ απαραίτητη την έγκριση στο πλαίσιο της οδηγίας του συστήματος που ισχύει, μεταξύ άλλων, στην Ισπανία, την Πορτογαλία, την Ελλάδα, την Ιρλανδία, τη Φινλανδία και τη Σουηδία, σύμφωνα με το οποίο τα αεροδρόμια της χώρας συνιστούν εθνικό δίκτυο αερολιμένων, στα πλαίσια του οποίου είναι δυνατή η παρέκκλιση από την αρχή της σχέσης με το κόστος σε κάθε αεροδρόμιο και, κατά συνέπεια, ο καθορισμός εύλογων τελών και στα μικρότερα αεροδρόμια για λόγους περιφερειακής πολιτικής.
<P>
Θεωρώ επίσης το γεγονός ότι η πλειοψηφία της επιτροπής επιδιώκει να συμπεριληφθεί στην οδηγία σύστημα κυρώσεων για τις περιπτώσεις παραβάσεων. Επίσης, δεν θεωρώ σωστή την επιδίωξη να συμπεριληφθεί στην οδηγία ένα σύστημα στα πλαίσια του οποίου τα τέλη θα καθορίζονται μέσω μιας δεσμευτικής διαδικασίας διαιτησίας, ή ακόμα και με δικαστικά ή διοικητικά ένδικα μέσα, στις περιπτώσεις αντιδικίας. Αυτές οι λεπτομέρειες δεν αρμόζουν, κατά την γνώμη μου, στη φύση της προτεινόμενης οδηγίας και ενδεχομένως να υπάρξει δυσκολία ομόφωνης έγκρισής τους από το Συμβούλιο των Υπουργών.
<P>
Αξιότιμοι συνάδελφοι, σας απευθύνω έκκληση για την παραπέρα βελτίωση της παρούσας έκθεσης κατά τη συνεδρίαση της ολομέλειας. Εφόσον στο πλαίσιο της επιτροπή πολλές σημαντικές ψηφοφορίες κατέληξαν είτε σε ισοψηφία, είτε σε έγκριση με πολύ μικρή πλειοψηφία, θεωρώ πιθανό το ενδεχόμενο να λάβει η έκθεση μια αποδεκτή μορφή στις ψηφοφορίες της ολομέλειας. Τελειώνοντας, θέλω να ευχαριστήσω την ηγεσία και τα μέλη της Επιτροπής Μεταφορών για την εποικοδομητική τους προσφορά στην εξέταση της παρούσας έκθεσης, αλλά, όπως είπα και προ ολίγου, εύχομαι κατά τις ψηφοφορίες το περιεχόμενο αυτής της έκθεσης να τύχει πρόσθετων αλλαγών και βελτιώσεων ως προς μερικές πτυχές.

<SPEAKER ID=74 NAME="Megahy">
Κύριε Πρόεδρε, το σχέδιο οδηγίας σχετικά με τα τέλη αεροδρομίου αποδείχθηκε δύσκολη και περίπλοκη έκθεση για την Επιτροπή Μεταφορών και Τουρισμού, που προϋπέθετε την προσπάθεια εκ μέρους του εισηγητή να ενσωματώσει τις διαφορετικές ανάγκες και τα διάφορα συστήματα που υπάρχουν στα 15 κράτη μέλη. Η λύση που πρότεινε ο εισηγητής, όπως παρουσιάσθηκε στην επιτροπή, ήταν καλή. Δυστυχώς, όπως παρατήρησε κι ο ίδιος, αρκετοί βασικοί παράγοντες χάθηκαν σε δύσκολες ψηφοφορίες που διεξήχθησαν στο πλαίσιο της κοινοβουλευτικής επιτροπής. Η τελική συμβιβαστική έκθεση στην οποία καταλήξαμε κινδυνεύει να μην ικανοποιήσει κανέναν. Η Ομάδα του Ευρωπαϊκού Σοσιαλιστικού Κόμματος (ΕΣΚ) θα προσπαθήσει, συνεπώς, να αποκαταστήσει σε πολλά σημεία το αρχικό κείμενο του εισηγητή.
<P>
Υπάρχουν ορισμένα βασικά ζητήματα τα οποία θα ήθελα να σχολιάσω. Το άρθρο 1 πραγματεύεται το ελάχιστο μέγεθος των αεροδρομίων που θα επηρεάζονται. Έχει προταθεί ολόκληρη σειρά αριθμών, που κυμαίνονται από πέντε εκατομμύρια διακινήσεις επιβατών έως είκοσι πέντε χιλιάδες διακινήσεις επιβατών - ο τελευταίος αριθμός σύμφωνα με την Επιτροπή. Στην κοινοβουλευτική επιτροπή, η Ομάδα του ΕΣΚ υποστήριξε τουλάχιστον δύο εκατομμύρια διακινήσεις επιβατών ή 50.000 τόνους εμπορευμάτων, θεωρώντας ότι, καθώς η οδηγία αυτή αποτελεί τμήμα μιας συνολικής νομοθεσίας που αποβλέπει στην αντιμετώπιση διαφόρων πτυχών των αεροδρομίων, θα πρέπει να υπάρχει κάποια συνοχή, και ότι οι αριθμοί που επιλέξαμε είναι δυνατόν να εναρμονισθούν με τα ενδεικνυόμενα αριθμητικά στοιχεία της οδηγίας γαι την εξυπηρέτηση εδάφους στους αερολιμένες.
<P>
Ως προς το ίδιο άρθρο, υποστηρίζουμε την απόφαση του εισηγητή να εισαγάγει την έννοια των εθνικών δικτύων αεροδρομίων. Κατανοώ σε μεγάλο βαθμό εκείνους που αντιτίθενται στην εισαγωγή τέτοιου είδους δικτύων. Ωστόσο, όπως κατέστησε σαφές ο εισηγητής, πρέπει να παραδεχθούμε ότι το σύστημα της διασταυρούμενης επιδότησης για τα μικρότερα αεροδρόμια, προκειμένου να υποστηριχθεί η κοινωνική συνοχή, εφαρμόζεται ευρέως από το βορειότερο ως το νοτιότερο άκρο της Ένωσης.
<P>
Προκειμένου να επιτευχθεί μια κάποια συμφωνία, πρέπει να υποστηριχθεί η ένταξη στο εξεταζόμενο πλαίσιο των εθνικών δικτύων αεροδρομίων, με παράλληλη ανάπτυξη και ενίσχυση των όρων που θα διέπουν τη χρησιμοποίησή τους. Οι χρηματικές επιδοτήσεις θα επιτρέπονται είτε σε περιπτώσεις συμφόρησης του μεγαλύτερου αεροδρομίου όπου το κράτος επιθυμεί να αναπτύξει ως εναλλακτική λύση ένα περιφερειακό αεροδρόμιο, είτε εάν το περιφερειακό αεροδρόμιο έχει αναλάβει να τροφοδοτεί το εθνικό κεντρικό αεροδρόμιο ως προς τις περισσότερες υπηρεσίες του. Είμαι, ωστόσο, αντίθετος στις προσπάθειες της Ομάδας του ΕΛΚ να περιορίσει τα συστήματα των εθνικών αεροδρομίων σε περιφερειακές περιοχές ή σε πτήσεις εσωτερικού.
<P>
Θα υποστηρίξω την αρχική συμβιβαστική τροπολογία αριθ. 3, που αφορούσε τις αλλαγές στο άρθρο 4, παράγραφος 1. Είναι σημαντικό για τα αεροδρόμια που λειτουργούν ως εμπορικές επιχειρήσεις να διατηρούν την ευελιξία να χρησιμοποιούν μη αεροναυτικά έσοδα για την επιδότηση των αεροναυτικών τελών, κατά την κρίση τους. Το άρθρο 4, παράγραφος 1, θα πρέπει, επομένως, να περιλαμβάνει τη φράση "κατά τον καθορισμό του συνολικού ύψους των τελών του, ο φορέας διαχείρισης ενός αεροδρομίου μπορεί να λαμβάνει υπόψη όλα ή μέρος των εσόδων του αεροδρομίου που δεν προέρχονται από τα τέλη αεροδρομίου».
<P>
Έχει ακόμη μεγαλύτερη σημασία να επαναδιατυπωθούν οι άλλες αλλαγές μεταξύ της συμβιβαστικής τροπολογίας αριθ. 3 και της τροπολογίας αριθ. 9, ιδίως όσες επιτρέπουν την κάλυψη του κόστους των χρηματοδοτικών διευκολύνσεων που έχουν λάβει τη ρητή συγκατάθεση της πλειοψηφίας των χρηστών και των φορέων εκπροσώπησής τους μέσω ρυθμίσεων διαβούλευσης βάσει του άρθρου 7. Η προσκόλληση στην αρχική αυτή διατύπωση, που προτάθηκε από την Επιτροπή, είναι αμφίβολη και θα οδηγήσει ουσιαστικά σε σημαντικές καθυστερήσεις στην ανάπτυξη. Για παράδειγμα, στο Ηνωμένο Βασίλειο, η BAA πρέπει να χρηματοδοτεί προκαταβολικά έργα καλύπτοντας το κόστος της έρευνας για τον Τερματικό Σταθμό 5. Οι χρήστες δέχονται ότι το κόστος αυτό μπορεί να καλυφθεί από τα τέλη, είτε προχωρήσει η ανάπτυξη είτε όχι, διότι υποστηρίζουν το έργο. Εάν το κόστος τέτοιου είδους εργασιών δεν μπορεί να καλυφθεί, θα δημιουργηθεί μάλλον ένα θετικό αντικίνητρο για τα αεροδρόμια όσον αφορά επενδύσεις για περαιτέρω ανάπτυξη.
<P>
Τέλος, υποστηρίζω τις προτάσεις για διαβούλευση, όπως υποβλήθηκαν από τον εισηγητή. Είμαι αντίθετος στην επιβολή κυρώσεων, και η πολιτική ομάδα μου θα καταψηφίσει την ιδέα των κυρώσεων, οι οποίες, εν πάσει περιπτώσει, θα πρέπει να επιβαρύνουν μόνο τα αεροδρόμια. Όσον αφορά τις ημερομηνίες εφαρμογής, υποστηρίζουμε την αρχική πρόταση της Επιτροπής.

<SPEAKER ID=75 LANGUAGE="SV" NAME="Stenmarck">
Κύριε Πρόεδρε, επιτρέψτε μου να αρχίσω απευθύνοντας ένα ευχαριστώ στον εισηγητή, κ. Vδyrynen, για την πολύ εποικοδομητική εργασία του σε αυτήν την έκθεση.
<P>
Τα αεροδρόμια διαδραματίζουν παγκοσμίως όλο και σημαντικότερο ρόλο σε έναν κόσμο όπου ο αριθμός των ταξιδιών αυξάνεται συνεχώς. Πρόκειται δε για μια εξέλιξη η οποία θα συνεχίζεται. Βλέπουμε σήμερα μια εξέλιξη η οποία συνεπάγεται ότι η αύξηση του αριθμού αυτών που ταξιδεύουν με αεροπλάνο είναι της τάξης του 4-5 % ετησίως, γεγονός που συνεπάγεται έναν διπλασιασμό από το σημερινό επίπεδο έως και το έτος αμέσως μετά το 2010.
<P>
Τα τέλη αεροδομίου διαδραματίζουν εδώ έναν σημαντικό ρόλο. Ένα αεροδρόμιο παρέχει υποδομή και υπηρεσίες. Στα τέλη που πληρώνουν οι αεροπορικές εταιρείες περιλαμβάνεται ό, τι έχει σχέση με την υποδομή και τις υπηρεσίες που παρέχει το αεροδρόμιο. Στην υποβληθείσα πρόταση οδηγίας επιδιώκεται, από πλευράς Επιτροπής, να εξευρεθούν κοινές λύσεις για ολόκληρη την Ένωση, κάτι που φυσικά είναι θετικό.
<P>
Σήμερα υπάρχουν μεγάλες διαφορές μεταξύ των διαφόρων συστημάτων καθορισμού των τελών στην Ένωση. Πρόκειται για διαφορές τόσο μεταξύ των κρατών μελών, όσο και, σε ορισμένες περιπτώσεις, μεταξύ αεροδρομίων στην ίδια χώρα. Εφόσον ένα πολύ μεγάλο μέρος της αεροπορικής δραστηριότητας διεξάγεται μεταξύ των κρατών μελών, είναι φυσικό να επιδιώκεται στο μέγιστο δυνατόν ένα κοινό κι ενιαίο σύστημα.
<P>
Νομίζω ότι κάποια μέρη αυτής της έκθεσης είναι πολύ καίρια. Διάφορες χώρες μπορούν σε διάφορες περιστάσεις να έχουν πολύ διαφορετικές προϋποθέσεις. Επί παραδείγματι, υπάρχουν διαφορές στις προϋποθέσεις σε μια πυκνοκατοικημένη χώρα και σε μια χώρα η οποία αποτελείται ως επί το πλείστον από αραιοκατοικημένες περιοχές. Υπάρχει, επίσης, μια καθοριστική διαφορά μεταξύ μιας χώρας που βρίσκεται στο κέντρο της ΕΕ και μιας χώρας στην περιφέρεια της ΕΕ. Υπάρχει όντως λόγος να ληφθούν υπόψη αυτές οι δύο ξεχωριστές προϋποθέσεις. Κατ·αυτήν την έννοια, η Φινλανδία και η Σουηδία είναι δύο από αυτές τις χώρες οι οποίες έχουν διαφορετικές προϋποθέσεις από τα περισσότερα άλλα κράτη μέλη. Η Επιτροπή έχει ανταποκριθεί ικανοποιητικά, σε κάποιον βαθμό, ως προς αυτό, αλλά, σύμφωνα με την προσωπική μου άποψη και την άποψη της Ομάδας του ΕΛΚ, κατά τρόπο περιττό, διότι θα πρέπει να αφορά μόνο τα κράτη μέλη στην περιφέρεια και μόνο για τις συγκοινωνίες εσωτερικού. Αυτό το τελευταίο το αντιλαμβανόμαστε, ως πολύ ουσιαστικό θέμα αρχής. Όσον αφορά τις συγκοινωνίες εσωτερικού, λογικά θα πρέπει κάθε χώρα να μπορεί να αποφασίζει η ίδια. Προσωπικά πιστεύω ότι είναι κάτι εντελώς διαφορετικό όταν π.χ. ένα άτομο αρχίζει την πτήση του στο Heathrow του Λονδίνο και ταξιδεύει στο Αrlanda της Στοκχόλμης. Eάν αυτό το άτομο δεν πατήσει ποτέ το πόδι του σε κάποιο άλλο σουηδικό αεροδρόμιο, γιατί να συμμετέχει στη χρηματοδότησή του; Αυτό καθιστά πολύ ουσιαστικό τον περιορισμό που προτείναμε όσον αφορά το άρθρο 4.

<SPEAKER ID=76 LANGUAGE="FR" NAME="Querbes">
Κύριε Πρόεδρε, οι αρχές της πρότασης οδηγίας της Επιτροπής είναι η αποφυγή διακρίσεων, η σχέση με το κόστος και η διαφάνεια, μόνο που πρέπει να υπάρξει συμφωνία ως προς το περιεχόμενο αυτών των κανόνων και την εφαρμογή τους.
<P>
Η διαφάνεια δεν μπορεί να είναι μονόδρομος. Η ανταλλαγή πληροφοριών μεταξύ των αερομεταφορέων και των φορέων διαχείρισης των αεροδρομίων πρέπει να βασίζεται σε μια πραγματική αμοιβαιότητα και δεν μπορεί να αφορά μόνο τους φορείς διαχείρισης των αεροδρομίων. Η συμπληρωματικότητα θα αποβεί προς όφελος τόσο των αεροπορικών εταιρειών, όσο και των φορέων διαχείρισης των αεροδρομίων. Ως προς αυτό το σημείο, η έκθεση του κ. Vδyrynen εγκυμονεί κινδύνους, θέλοντας να προχωρήσει πέρα από τις προτάσεις της Επιτροπής, ιδιαίτερα με τα άρθρα 6 και 7, που παρέχουν στις αεροπορικές εταιρείες τα μέσα για την άσκηση ισχυρών πιέσεων όσον αφορά τη διαχείριση και τις επενδύσεις, ακόμη και των αεροδρομίων. Τα αεροδρόμια θα πρέπει να μπορούν να διατηρήσουν τον έλεγχο των τελών αεροδρομίου, πολύ περισσότερο μάλιστα καθώς για πολλά από αυτά τα εν λόγω τέλη αντιπροσωπεύουν σημαντικό τμήμα του κύκλου εργασιών τους.
<P>
Σχετικά με το θέμα αυτό, η κατάργηση της πώλησης αφορολογήτων ειδών θα στερήσει από τα αεροδρόμια σημαντικούς πόρους, χωρίς να αναφερθούμε στις σοβαρές συνέπειες για την απασχόληση. Τα αφορολόγητα πρέπει να διατηρηθούν, και εκφράζω την ικανοποίησή μου για το γεγονός ότι οι υπουργοί μεταφορών ζήτησαν τη διεξαγωγή μελέτης για τις οικονομικές και κοινωνικές συνέπειες ενός τέτοιου μέτρου. Τα αεροδρόμια οφείλουν να πραγματοποιούν επίσης πολυετείς σημαντικές επενδύσεις. Μια συνεκτική προσέγγιση απαιτεί μεγαλύτερη ευελιξία και σεβασμό της αρχής της επικουρικότητας. Τα κράτη μέλη είναι υποχρεωμένα να συμβάλλουν με τρόπο αλληλέγγυο στη χωροταξία και στην προστασία του περιβάλλοντος. Από αυτή την άποψη, θα πρέπει να διαθέτουν πραγματικές εξουσίες για τον καθορισμό των τελών αεροδρομίου, προκειμένου να εξασφαλίζεται η βασική αρχή της εξίσωσης. Η ίδια διαδικασία θα πρέπει να τηρείται για όλες τις υποδομές μεταφορών: σιδηροδρόμους, λιμένες, αυτοκινητοδρόμους. Το ίδιο ισχύει για τις διαβουλεύσεις. Οι διαβουλεύσεις είναι απαραίτητες, αλλά, σε περίπτωση διαφωνίας ανάμεσα στους χρήστες και στους φορείς διαχείρισης των αεροδρομιών, τον ρόλο της διαιτησίας αναλαμβάνει η εθνική δημόσια αρχή. Αυτός είναι ο λόγος για τον οποίο είμαστε αντίθετοι στις τροπολογίες του άρθου 7, που αφαιρούν από την εν λόγω αρχή αυτόν τον ρόλο.

<SPEAKER ID=77 LANGUAGE="NL" NAME="Van Dijk">
Κύριε Πρόεδρε, θα ήθελα να κάνω δύο παρατηρήσεις. Η πρώτη αφορά το άρθρο 1, όπου η Επιτροπή Μεταφορών και Τουρισμού περιόρισε αρκετά το πεδίο εφαρμογής της οδηγίας αυξάνοντας τον αριθμό των 250.000 επιβατών σε ένα εκατομμύριο. Οφείλω να ομολογήσω ότι δεν μπορώ να κατανοήσω το νόημα αυτής της ενέργειας. Θα έλεγα, μάλιστα, ότι την θεωρώ και αντιπαραγωγική.
<P>
Κατά δεύτερον, θα ήθελα να παρατηρήσω ότι η Επιτροπή Μεταφορών και Τουρισμού δεν κατόρθωσε να λάβει περισσότεριο υπόψη της στα τέλη αεροδρομίου τον παράγοντα του περιβάλλοντος, παρά το γεγονός ότι το άρθρο 5 παρείχε τα περιθώρια για κάτι τέτοιο. Για τον λόγο αυτόν, κατέθεσα εκ νέου τροπολογία, επειδή πιστεύω ότι οι περιβαλλοντικές οχλήσεις θα πρέπει να συνεκτιμηθούν στην επιβολή τελών αεροδρομίου. Τελειώνω επισημαίνοντας ότι, σε τελευταία ανάλυση, ένα συγκεκριμένο αεροδρόμιο προξενεί πολύ περισσότερες οχλήσεις από ό, τι ένα άλλο, επειδή μπορεί να βρίσκεται σε μια περιοχή με περισσότερους κατοίκους. Αυτό πρέπει, επομένως, να ληφθεί υπόψη, γι'αυτό κι ελπίζω ότι θα εγκριθεί η τροπολογία.

<SPEAKER ID=78 NAME="Ewing">
Κύριε Πρόεδρε, ελπίζω να συγκινήσω τον Επίτροπο Kinnock. Σε αυτού του είδους τη συζήτηση έχω μερικές φορές την αίσθηση του μη πραγματικού. Αναρωτιέμαι πόσοι από εσάς βρεθήκατε στα αεροδρόμια των Campbeltown, Islay, Tiree, Wick, Lerwick, Kirkwall, Inverness, Barra, Benbecula, Stornoway, για να μην αναφέρω τους δευτερεύοντες αερομεταφορείς του Shetland που από πολλά νησιά τροφοδοτούν το Lerwick, ή τους δευτερεύοντες αερομεταφορείς του Orkney που τροφοδοτούν το Kirkwall. Πολύ λίγοι από τους εν λόγω αερομεταφορείς τροφοδοτούν ένα μεγάλο αεροδρόμιο όπως της Γλασκόβης, ενώ πολλοί από αυτούς τροφοδοτούν το Inverness.
<P>
Επομένως, στο πλαίσιο της συζήτησης για τη διασταυρούμενη επιδότηση, με προβληματίζει το άρθρο 4, παράγραφος 2, όπου γίνεται λόγος για περιφερειακά κράτη. Δεν φαντάζομαι να ισχυρίζεται κάποιος ότι το Ηνωμένο Βασίλειο είναι περιφερειακό κράτος, αλλά κανείς δεν θα διαφωνήσει μαζί μου ως προς το ότι το βόρειο τμήμα της Σκωτίας αποτελεί περιφερειακή περιοχή ενός κράτους. Σας παρακαλώ να επιδείξετε προσοχή στο πρόβλημα αυτών των πολύ μικρών αερομεταφορέων. Συγχαίρω τη Γαλλία, την Ισπανία, την Πορτογαλία και άλλες χώρες που αναγνωρίζουν την ανάγκη για κοινωνική συνοχή και διαθέτουν διασύνδεση μέσω δικτύου. Συμφωνώ με τις παρατηρήσεις του κ. Megahy ως προς το συγκεκριμένο ζήτημα.
<P>
Θα παρακαλούσα τον Επίτροπο να μας πει την άποψή του για την άρνηση εκ μέρους του Ηνωμένου Βασιλείου σχετικά με αυτή τη προσπάθεια να δημιουργηθεί κοινωνική συνοχή. Υποστηρίζω την τροπολογία αριθ. 20, όπου αποκαθίσταται η διατύπωση του Επιτρόπου, εν μέρει διότι προσθέτει μία νέα παράγραφο που ενθαρρύνει τη χρησιμοποίηση των μικρότερων αεροδρομίων όπου δεν υπάρχει τόσο μεγάλη συμφόρηση. Προσδίδω μια νέα διάσταση στο πρόβλημα αυτό. Δεν υπάρχουν μόνο περιφερειακά αεροδρόμια που τροφοδοτούν μεγαλύτερα αεροδρόμια, αλλά και περιφερειακά αεροδρόμια που τροφοδοτούν άλλα περιφερειακά αεροδρόμια, γεγονός που προκαλεί τεράστιες δυσκολίες. Θα θέσω, επομένως, στον Επίτροπο κ. Kinnock το ακόλουθο ερώτημα σχετικά με τις επιδοτήσεις: είναι θεμιτό μια τοπική αρχή να μπορεί να αποφασίζει την παροχή βοήθειας μέσω επιδότησης σε ειδικές περιπτώσεις;
<P>
Κατανοώ ότι μια ανάλυση των συστημάτων των τελών αεροδρομίου στην ΕΕ αποκαλύπτει ότι συχνά τα τέλη αεροδρομίου δεν αντικατοπτρίζουν το πραγματικό κόστος των παρεχόμενων διευκολύνσεων. Θα παραθέσω στον Επίτροπο το παράδειγμα του Inverness που επιβάλει προφανώς τα ίδια τέλη με το Aberdeen, με τη διαφορά ότι το Inverness δεν παρέχει στους χρήστες ούτε κατά διάνοια τις πολυάριθμες διευκολύνσεις που παρέχονται από το Aberdeen. Στην αρχή της συνεδρίασης, και ενώ ο κ. Kinnock ήταν παρών, ακούσαμε πολλά παραδείγματα των δυσκολιών που αντιμετωπίζουν κάποιοι προκειμένου να ανταποκρίνονται στις απαιτήσεις της ζωής τους ως ευρωβουλευτές. Ωστόσο, οι δυσκολίες που συναντούν - με μόνη εξαίρεση τη βουλευτή της Φινλανδίας - είναι μηδαμινές συγκρινόμενες με τις δικές μου. Η British Airways ακύρωσε τις πτήσεις ap; o Inverness και προς Heathrow και Stansted. Η τελευταία πτήση από το Inverness στο Αμστερνταμ ήταν το Σάββατο και είχαν γίνει υπεράριθμες κρατήσεις θέσεων. Την τελευταία φορά που επιχείρησα να επιστρέψω στο Aberdeen, επειδή δεν μπορούσα να μεταβώ στο Inverness, στην πτήση υπήρχαν επίσης υπεράριθμες κρατήσεις θέσεων. Ουσιαστικά, ο αερομεταφορέας δήλωσε απροκάλυπτα σε περίπου δέκα από εμάς που είχαμε πληρώσει πλήρες εισιτήριο ότι οι υπεράριθμες κρατήσεις εντάσσονταν στην πολιτική της εταιρείας, όπως και όλων των αεροπορικών εταιρειών, και η δήλωση αυτή έγινε ανοιχτά ενώπιον αυτών των πολύ θυμωμένων επιβατών που είχαν καθυστερήσει. Ίσως ο κ. Kinnock θα μπορούσε να μας πει εάν είναι δυνατόν να γίνει κάτι περισσότερο σχετικά με το θέμα αυτό, για το οποίο οι αεροπορικές εταιρείες σχεδόν καυχώνται αντί να απολογούνται.
<P>
Χρειάζομαι δύο μέρες για να φθάσω στο Ευρωπαϊκό Κοινοβούλιο. Το γεγονός που ακούσαμε για την ακύρωση όλων αυτών των απευθείας πτήσεων της Air France από το Λονδίνο είναι άνευ σημασίας για κάποια που τολμά να ζει στη βόρεια Σκωτία και να είναι ευρωβουλευτής. Ζητώ, επομένως, από τον κ. Kinnock να συγκινηθεί από το πρόβλημά μου και να προσπαθήσει να κάνει κάτι.

<SPEAKER ID=79 LANGUAGE="NL" NAME="Van Dam">
Κύριε Πρόεδρε, από μια μελέτη της Ευρωπαϊκής Επιτροπής προκύπτει ότι τα τέλη αεροδρομίου στην Κοινότητα είναι υπερβολικά υψηλά σε σχέση με τις παρεχόμενες υπηρεσίες. Θα μπορούσε ακόμα να λεχθεί ότι στερούνται διαφάνειας και δημιουργούν διακρίσεις. Η εν λόγω μελέτη της Επιτροπής επικυρώνει τα πορίσματα της ανεξάρτητης έρευνας του Πανεπιστημίου Cranfield, σύμφωνα με τα οποία τα τέλη αεροδρομίου στην Ευρωπαϊκή Ενωση είναι κατά 40 % υψηλότερα από τα αντίστοιχα τέλη στις Ηνωμένες Πολιτείες της Αμερικής.
<P>
Για τον λόγο αυτόν, η πρόταση για την επιβολή τελών αεροδρομίου στην Ευρωπαϊκή Ενωση πρέπει να βασισθεί στην αρχή της ίσης μεταχείρισης για ίσες υπηρεσίες, να συνδεθεί με το καταβαλλόμενο κόστος και να καταστεί διαφανής. Με προβληματίζει, ωστόσο, ο τρόπος με τον οποίο η Επιτροπή επεξεργάζεται τις αρχές αυτές. Έτσι, η διατύπωση «συνάρτηση με το κόστος» είναι πολύ ασαφής. Επιπλέον, η έννοια της αναλογικής σχέσης καθορίζεται από τα ίδια τα κράτη μέλη. Κατ'αυτόν τον τρόπο είναι αδύνατον να προκύψει σύντομα μια κατάσταση όπου τα τέλη αεροδρομίου θα ανταποκρίνονται στο πραγματικό κόστος.
<P>
Την ίδια δυσφορία μου προξενεί και η διαφοροποίηση που επιτρέπει η Επιτροπή με βάση το εξωτερικό κόστος. Συμφωνώ απολύτως με την αρχή του καταλογισμού του περιβαλλοντικού κόστους στους χρήστες. Ωστόσο, η Επιτροπή οφείλει πρώτα να καθορίσει μια μέθοδο καταλογισμού, προκειμένου να αποφευχθούν τυχόν αυθαιρεσίες. Προσδοκώ, συνεπώς, την έκδοση ενός Πράσινου Βιβλίου με τίτλο «Προς ένα δίκαιο και αποτελεσματικό καθορισμό των τιμών για τις αερομεταφορές».
<P>
Ενώ, λοιπόν, θα μπορούσαμε να επικρίνουμε την Επιτροπή όσον αφορά τον τρόπο επεξεργασίας των αρχών αυτών, η Επιτροπή Μεταφορών και Τουρισμού φαίνεται να μην τις παίρνει στα σοβαρά. Το εθνικό δίκτυο αεροδρομίων που ζητά η Επιτροπή Μεταφορών καθιστά αδύνατο το να πληρώνει ο χρήστης για τη χρήση διευκολύνσεων και υπηρεσιών. Το προτεινόμενο σύστημα ισοδυναμεί στην ουσία με τις διασταυρούμενες επιχορηγήσεις αεροδρομίων. Η Επιτροπή Οικονομικής, Νομισματικής και Βιομηχανικής Πολιτικής παρατηρεί ορθώς στη γνωμοδότησή της ότι η κατάσταση αυτή θα επιφέρει περαιτέρω στρεβλώσεις του ανταγωνισμού μεταξύ αεροδρομίων.
<P>
Η Επιτροπή Μεταφορών παραβιάζει επίσης την αρχή της ίσης μεταχείρισης για την παροχή ίδιων υπηρεσιών, επιτρέποντας, με την τροπολογία αριθ. 10, σε κράτη μέλη που βρίσκονται στην περιφέρεια της Ευρωπαϊκής Ένωσης να προβαίνουν σε διάκριση μεταξύ εσωτερικών και διεθνών πτήσεων. Αναρωτιέμαι πώς συνάδει αυτό με την ενιαία αγορά.
<P>
Επί του σημείου αυτού συμφωνώ επίσης με τη γνωμοδότηση της Οικονομικής Επιτροπής. Η επιτροπή αυτή αναφέρει ότι, κατά τον καθορισμό των τελών αεροδρομίου, δεν πρέπει να γίνεται διάκριση μεταξύ εσωτερικών πτήσεων εσωτερικού, ενδοκοινοτικών πτήσεων ή πτήσεων από μία τρίτη χώρα.

<SPEAKER ID=80 NAME="McMahon">
Κύριε Πρόεδρε, τα αεροδρόμια διαδραματίζουν πολύ σημαντικό ρόλο για την οικονομική ζωή της Ένωσης, ο δε ρόλος των περιφερειακών αεροδρομίων είναι αποφασιστικός. Στην πατρίδα μου, τη Σκωτία, δημοσιεύθηκε μελέτη για την απασχόληση, την ευμάρεια και τις οικονομικές δραστηριότητες που δημιουργούν τα αεροδρόμια, κυρίως στον τομέα του τουρισμού, με ιδιαίτερα αξιοσημείωτα στατιστικά στοιχεία, σύμφωνα με τα οποία το 1996 προέκυψαν 1, 4 δισεκατομμύρια £ από δραστηριότητες στα αεροδρόμια της Γλασκόβης, του Εδιμβούργου και του Aberdeen, από όπου δημιουργήθηκαν είκοσι χιλιάδες θέσεις εργασίας σχετιζόμενες με τα αεροδρόμια και τον τουρισμό.
<P>
Συνεπώς, τα περιφερειακά αεροδρόμια είναι μεγάλης σημασίας για την Ένωση. Η έκθεση που έχουμε ενώπιόν μας εξετάζει το ζήτημα των τελών, και συμφωνώ με τον κ. Megahy ότι η έκθεση χαρακτηρίζεται από πολλά λάθη και αστοχίες. Η αρχική πρόταση της Επιτροπής είναι προφανώς καλύτερη, ενώ η τελική έκθεση είναι ελαφρώς κακοσυνταγμένη και σίγουρα επιδέχεται τροποποιήσεις.
<P>
Εκείνο που έχει σημασία, και το οποίο έθιξαν ορισμένοι από τους υπόλοιπους συναδέλφους, είναι το ζήτημα των περιφερειακών κρατών. Όπως και η κ. Ewing, πιστεύω ότι πρέπει να γίνεται λόγος για περιφερειακά αεροδρόμια, διότι, εάν εξετάσουμε το ζήτημα του χαμηλότερου ορίου υπέρ του οποίου ψήφισε η Ομάδα του ΕΛΚ στην κοινοβουλευτική επιτροπή, αυτό θα σημαίνει ότι καθένα από τα μικρά αεροδρόμια, όπως εκείνα που χρησιμοποιούν ο κ. Hume, η κ. Ewing και ο κ.Gerry Collins, θα εμπίπτει στη νομοθεσία. Όλα τα εν λόγω αεροδρόμια είναι πολύ μικρά, ενώ ταυτόχρονα είναι ζωτικής σημασίας για την οικονομία των περιοχών στις οποίες βρίσκονται. Είναι σημαντικό να υποστηρίξουμε το υψηλότερο όριο που προτείνει η Ομάδα των Σοσιαλιστών.

<SPEAKER ID=81 NAME="McIntosh">
Κύριε Πρόεδρε, με ιδιαίτερη χαρά υποστηρίζω την έκθεση του κ. Vδyrynen και την παρούσα πρόταση της Επιτροπής. Μια τέτοια οδηγία είναι σαφώς απαραίτητη, αλλά η οδηγία δεν πρέπει να επιβάλει περιορισμούς στις εμπορικές δραστηριότητες των αεροδρομίων ή περιττά διοικητικά βάρη στα αεροδρόμια ή στους φορείς διαχείρισής τους.
<P>
Αυτό που έχει ιδιαίτερη σημασία είναι ότι πρέπει να βελτιώσουμε τις προδιαγρφές των υπηρεσιών, αφήνοντας, ωστόσο, στα αεροδρόμια την πρωτοβουλία για τη λήψη αποφάσεων επί εμπορικών θεμάτων, κατόπιν διαβουλεύσεων τόσο με τους αερομεταφορείς, όσο και με οποιεσδήποτε σχετικές οργανώσεις καταναλωτών. Το νευραλγικό σημείο που θα ήθελα να επισημάνω και στην Επιτροπή και στον εισηγητή είναι ότι οι τιμές κατωφλίου για την εφαρμογή της οδηγίας, ιδίως για τους διακινούμενους επιβάτες, είναι υπερβολικά χαμηλές. Βεβαίως, η τιμή κατωφλίου για τους διακινούμενους επιβάτες πρέπει να ορισθεί σε 1 εκατομμύριο. Η οδηγία, στην παρούσα μορφή της, δεν προβλέπει επαρκή διαφάνεια για τις ρυθμίσεις στα αεροδρόμια, ούτε επαρκή διαβούλευση με τους χρήστες, συγκριτικά με ό, τι εμείς, στο Κοινοβούλιο, θα επιθυμούσαμε να δούμε.

<SPEAKER ID=82 NAME="Simpson">
Κύριε Πρόεδρε, θα ήθελα κι εγώ να συγχαρώ τον εισηγητή για την εργασία του, η οποία, όπως γνωρίζω, υπήρξε πολύ δύσκολη και αρκετά τεχνικού χαρακτήρα.
<P>
Υπάρχει μεγάλο πρόβλημα όταν γίνεται συζήτηση για την αεροπορία και, ειδικότερα, για τα τέλη αεροδρομίου, επειδή οι αεροπορικές εταιρείες αφενός πιστεύουν πάντα ότι τα αεροδρόμια τις υπερχρεώνουν, και τα αεροδρόμια αφετέρου πιστεύουν ότι οι αεροπορικές εταιρείες ζητούν πάντα κάτι φθηνό. Πρόκειται για μια πραγματικότητα που υφίσταται στον τομέα της αεροπορικής βιομηχανίας.
<P>
Απευθυνόμενος σε ορισμένους βουλευτές που μίλησαν, θα ήθελα να τους επισημάνω ότι είναι πάντα εύκολο να εξετάζουμε την κατάσταση σε εθνικό επίπεδο, αλλά, όσον αφορά την παρούσα υπόθεση στο σύνολό της, πρέπει να δούμε την κατάσταση που επικρατεί στην Ευρώπη και τι μπορούμε να κάνουμε σε μία προσπάθεια προσέγγισης των μεγάλων διαφοροποιήσεων μεταξύ των τελών αεροδρομίου. Σας υπενθυμίζω ότι πρόκειται για έκθεση που αφορά τα τέλη αεροδρομίου, και όχι τα προβλήματα που ενδεχομένως να αντιμετωπίζουν οι βουλευτές κατά τη μετάβασή τους από ένα μέρος σε ένα άλλο τη Δευτέρα μιας περιόδου συνόδου στο Στρασβούργο. Πρόκειται για δύσκολο και περίπλοκο ζήτημα. Είναι σημαντικό να υπάρχει διαφάνεια στα τέλη αεροδρομίου, αλλά χρειάζεται να διασφαλίσουμε ότι τα αεροδρόμια δεν θα εκμεταλλεύονται τη θέση τους, ούτε οι αεροπορικές εταιρείες - ιδίως οι μεγάλοι εθνικοί αερομεταφορείς - τη δική τους.
<P>
Τα περιφερειακά αεροδρόμια είναι σημαντικά, ιδιαίτερα στις περιφερειακές περιοχές, και αυτός είναι, νομίζω, ο λόγος για τον οποίο η διασταυρούμενη επιδότηση, εάν χαρακτηρίζεται από διαφάνεια, μπορεί να γίνει αποδεκτή στο πλαίσιο ενός εθνικού δικτύου αεροδρομίων.
<P>
Συμφωνώ με την ανάλυση του συναδέλφου κ. Megahy, σύμφωνα με την οποία η κοινοβουλευτική επιτροπή κατέληξε σε κάτι όχι μόνο απαράδεκτο αλλά, κατά την άποψή μου, και ανέφικτο. Αυτός είναι ο λόγος για τον οποίο η Ομάδα του ΕΣΚ υπέβαλε τροπολογίες, με σκοπό να βελτιώσει την εν λόγω κατάσταση.

<SPEAKER ID=83 NAME="Kinnock, Neil">
Κύριε Πρόεδρε, είμαι ιδιαίτερα ευγνώμων στον εισηγητή, κ. Vδyrynen, για την εμπεριστατωμένη εργασία του και τη συνεργάσιμη στάση του. Μακάρι να μπορούσα να είμαι εξίσου συνεργάσιμος και να απαντήσω στις διάφορες ενδιαφέρουσες παρατηρήσεις που διατυπώθηκαν κατά τη συζήτηση, κυρίως από την κ. Ewing. Εάν δεν απαντήσω, δεν θα είναι επειδή δεν κατάφερε να με συγκινήσει - αυτό το κατάφερε εδώ και πάρα πολύ καιρό - αλλά απλώς λόγω του περιορισμένου χρόνου. Γι'αυτό, λοιπόν, θα της απαντήσω γραπτώς σε κάθε μία από τις ερωτήσεις που έθεσε.
<P>
Σκοπός της παρούσας πρότασης είναι να καθιερώσει τις τρεις διεθνώς αναγνωρισμένες αρχές, δηλαδή της εύλογης σχέσης προς το κόστος, της διαφάνειας και τη μη διάκρισης, ως βάση για τον καθορισμό των τελών χρησιμοποίησης των αεροδρομίων της Ένωσης, και, φυσικά, είμαι ικανοποιημένος που η Επιτροπή Μεταφορών και Τουρισμού συμφωνεί με τους ανωτέρω στόχους.
<P>
Για λόγους σαφήνειας, θα ήθελα να ασχοληθώ με όλες τις τροπολογίες, τη μία μετά την άλλη. Με την προϋπόθεση ορισμένων τροποποιήσεων διατύπωσης, η Επιτροπή μπορεί να αποδεχθεί τις τροπολογίες αριθ. 1, 2, 3, 4 και 6. Η τροπολογία αριθ. 5 αναφέρεται στην ιδέα των δικτύων, αλλά το βασικό επιχείρημα γι'αυτούς τους τύπους δικτύων - η συνοχή - λείπει από την προτεινόμενη τροπολογία και, για τον λόγο αυτό, είμαι αναγκασμένος να την απορρίψω. Με ικανοποίηση επισημαίνω ότι επιτεύχθηκε συναίνεση - αν και κάποιος, παρακολουθώντας τη συζήτηση, θα μπορούσε να σκεφθεί δικαιολογημένα ότι δεν επιτεύχθηκε - σχετικά με τον καθορισμό του ενός εκατομμυρίου διακινήσεων επιβατών ως γενική τιμή κατωφλίου για την εφαρμογή των βασικών αρχών, και μπορώ να δεχθώ το τμήμα αυτό της τροπολογίας αριθ. 8.
<P>
Ωστόσο, η νέα αναφορά σε δίκτυα, στο άρθρο 1, είναι άστοχη, όπως αναγνώρισε και η ίδια η επιτροπή σε υστερότερες τροπολογίες, πραγματευόμενη τα ζητήματα της διασταυρούμενης επιδότησης και των δικτύων χωριστά. Επομένως, το αντίστοιχο τμήμα της τροπολογίας αριθ. 8, καθώς και η τροπολογία αριθ. 18, πρέπει να απορριφθούν.
<P>
Με την προϋπόθεση ότι θα τροποποιηθεί κάπως η διατύπωσή τους, εξαιρουμένης της αναφοράς στις εγκαταστάσεις εμπορευμάτων στο πλαίσιο του ορισμού των τελών αεροδρομίου, οι τροπολογίες αριθ. 9 και 21 είναι αποδεκτές.
<P>
Ένα από τα πλέον ακανθώδη ζητήματα της παρούσας πρότασης αφορά, προφανώς, τους όρους για τη διασταυρούμενη επιδότηση μεταξύ μεγαλύτερων και μικρότερων αεροδρομίων στο πλαίσιο του ίδιου δικτύου, όπως αναφέρεται στο άρθρο 4 του σχεδίου οδηγίας και στις τροπολογίες αριθ. 10, 20 και 26. Η Επιτροπή αποδέχεται προφανώς την ιδέα καθορισμού δκτύων. Όσον αφορά, ωστόσο, τις τροπολογίες αυτές, η Επιτροπή δεν μπορεί να δεχθεί την ιδέα να μείνουν εντελώς ανοιχτές οι πιθανότητες επιδότησης - δηλαδή, η χρέωση υψηλότερων από τις κανονικές τιμές στα μεγάλα αεροδρόμια - χωρίς ισχύουσες εγγυήσεις ή όρους σχετικά με τη διασταυρούμενη επιδότηση. Είναι προφανώς ότι τέτοιου πρακτικές θα μπορούσαν να οδηγήσουν σε κατάχρηση.
<P>
Ωστόσο, η Επιτροπή δεν μπορεί να αποδεχθεί την ιδέα να αποκλεισθούν εντελώς αυτού του είδους οι πρακτικές, ούτε να περιορισθούν μόνο στις πτήσεις εσωτερικού. Ορισμένες σαφείς και διαφανείς πρακτικές διασταυρούμενης επιδότησης μπορεί να είναι σημαντικές και, μάλιστα, σε πολλές περιπτώσεις, επωφελείς για τους περισσότερους αερομεταφορείς στο κύριο αεροδρόμιο, εφόσον όλοι οι αερομεταφορείς παίρνουν επιβάτες από δευτερεύουσες πτήσεις, οι οποίες απλώς δεν θα υπήρχαν, εάν δεν υπήρχαν τα μικρότερα αεροδρόμια. Επιπλέον, ο περιορισμός αποδεκτών ρυθμίσεων για διασταυρούμενη επιδότηση σε πτήσεις εσωτερικού θα ερχόταν σε αντίθεση με αυτήν καθαυτήν την αρχή της μη διάκρισης.
<P>
Αναφερόμενος τώρα στη διαμόρφωση των τελών, ενώ μπορώ να δεχθώ την ιδέα να αντιμετωπίζονται με τα περιβαλλοντικά τέλη μόνο τοπικά προβλήματα - που αποτελεί, ουσιαστικά, και το πνεύμα της πρότασής μας - δεν μπορώ να αποδεχθώ την τροπολογία αριθ. 11, γιατί αφορά μόνο συγκεκριμένα και απτά περιβαλλοντικά κόστη. Όπως γνωρίζει το Σώμα, σε πολλά αεροδρόμια η διαμόρφωση των τελών χρησιμοποιείται ως κατευθυντήριο μέσο για τον μετριασμό των προβλημάτων της ηχορύπανσης, της ρύπανσης ή της συμφόρησης και συνιστά έναν πρακτικό τρόπο που εξασφαλίζει ότι οι χρήστες πληρώνουν για τις πιέσεις που ασκούν και τον εξοπλισμό που επιλέγουν να χρησιμοποιήσουν. Προφανώς, η πρόταση της Επιτροπής απαιτεί αυτοί οι τύποι διαφοροποίησης των τελών να μη σχετίζονται με τα έσοδα και να μην αποτελούν πηγή πρόσθετων εσόδων για τα αεροδρόμια, ώστε τα συμφέροντα των χρηστών να διαφυλάττονται μέσω ενός διαφανούς και δίκαιου συστήματος. Ωστόσο, μπορώ να εγκρίνω, κατ'αρχήν, τη διευκρίνιση που παρέχεται για τις μειώσεις.
<P>
Όσον αφορά το άρθρο 6 της πρότασής μας, για το οποίο υποβάλλεται η τροπολογία αριθ. 12, ενώ μπορώ να δεχθώ ορισμένες διευκρίνεις επί του κειμένου, δεν μπορώ να υποστηρίξω τις διατάξεις που υποχρεώνουν όλα τα αεροδρόμια στην Ευρώπη να παρέχουν τα στοιχεία πληροφόρησης σε τυποποιημένη μορφή. Όπως γνωρίζει το Σώμα, η πρότασή μας δεν αποσκοπεί στην εναρμόνιση του τομέα των αεροδρομίων στην Ευρώπη: απλώς προσπαθεί να εξασφαλίσει σαφήνεια και διαφάνεια στον καθορισμό των τελών.
<P>
Όσον αφορά το άρθρο 7 για τις διαδικασίες διαβούλευσης, η τροπολογία αριθ. 13 ζητεί την καθιέρωση ανεξάρτητων φορέων διαιτησίας. Ωστόσο, υπάρχει ένα νομικό πρόβλημα με τον συγκεκριμένο τύπο αρχής, εφόσον θα μπορούσε να υποσκελίσει ένα σύστημα εθνικού δικαστηρίου και να προβεί, σε τελευταία ανάλυση, σε ερμηνεία του κοινοτικού δικαίου. Τούτο δεν μπορεί να γίνει αποδεκτό από την Επιτροπή, αν και οφείλω να ομολογήσω ότι οι ανησυχίες μας για το εν λόγω άρθρο περιορίζονται στην έννοια των επιδιαιτητών, ενώ το κύριο μέρος της τροπολογίας συνιστά απολύτως απαραίτητη διευκρίνιση του αρχικού μας κειμένου.
<P>
Οι τροπολογίες αριθ. 14, 15 και 24 αφορούν τον χρονικό προγραμματισμό, με σκοπό να περιορισθεί το χρονοδιάγραμμα για την εφαρμογή της οδηγίας κατά δύο χρόνια. Το μόνο που μπορώ να πω είναι ότι ορίσαμε τις ημερομηνίες ούτως ώστε να μην έρχονται σε αντίθεση με την εφαρμογή της οδηγίας σχετικά με τις υπηρεσίες εδάφους. Είμαι σίγουρος ότι, κατόπιν περίσκεψης, το Σώμα θα διαπιστώσει την πρακτική πτυχή του όλου ζητήματος.
<P>
Μπορώ να αναφερθώ εν συντομία στις εναπομείνασες νέες τροπολογίες: μπορώ να αποδεχθώ τις τροπολογίες αριθ. 16, 17, 22 και 23, αλλά η τροπολογία αριθ. 19 απορρίπτεται, διότι η διατύπωσή της αμβλύνει την αρχή της μη διάκρισης κατά τρόπο απαράδεκτο. Τέλος, πρέπει να απορρίψω την τροπολογία αριθ. 25, γιατί στόχος της οδηγίας δεν είναι να τιμωρήσει τον τομέα των αεροπορικών μεταφορών, αλλά να παράσχει ισορροπημένο πλαίσιο που να εξασφαλίζει ορισμένες βασικές αρχές.
<P>
Οι προτεινόμενες τροπολογίες υπήρξαν, γενικώς, πολύ εποικοδομητικές, ακόμα και στις περιπτώσεις όπου δεν ήμουν σε θέση να τις αποδεχθώ. Σίγουρα εστιάζονται στα αποτελέσματα που θέλουμε να επιτύχουμε με την οδηγία αυτή, και, είμαι, συνεπώς, ευγνώμων για τις απόψεις που εκφράσθηκαν. Ελπίζω μόνο το Συμβούλιο να δει τα πράγματα εξίσου θετικά και εποικοδομητικά με το Κοινοβούλιο. Εκφράζω την ευγνωμοσύνη μου στον εισηγητή και τους συναδέλφους του, και λυπούμαι για τον χρόνο που χρειάσθηκε για να απαντήσω, αλλά φαντάζομαι ότι αυτό είναι αναπόφευκτο όταν υποβάλλονται τροπολογίες σχετικά με ένα τεχνικό ζήτημα.

<SPEAKER ID=84 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=8>
Δελτίο στάθμευσης για άτομα με ειδικές ανάγκες
<SPEAKER ID=85 NAME="Πρόεδρος">
Η ημερήσια διάταξη προβλέπει την συζήτηση επί της σύστασης για την δεύτερη ανάγνωση του κ. Megahy (A4-0098/98), εξ ονόματος της Επιτροπής Μεταφορών και Τουρισμού, σχετικά με την κοινή θέση που καθόρισε το Συμβούλιο για την έκδοση της σύστασης του Συμβουλίου που αφορά δελτίο στάθμευσης για άτομα με ειδικές ανάγκες, μαζί με το κείμενο του σκεπτικού του Συμβουλίου (C40033/98-95/0353(SYN)).

<SPEAKER ID=86 NAME="Megahy">
Κύριε Πρόεδρε, υπάρχουν εκατομμύρια άτομα με ειδικές ανάγκες σε ολόκληρη την Ευρωπαϊκή Ένωση, και οι μετακινήσεις πολλών από αυτά πραγματοποιούνται αποκλειστικά με αυτοκίνητο. Όλα τα κράτη μέλη παρέχουν δυνατότητες στάθμευσης σε τέτοιου είδους άτομα μέσω ενός δελτίου στάθμευσης για άτομα με ειδικές ανάγκες. Οι κανόνες και οι κανονισμοί που διέπουν την έκδοση και τη χρήση των ανωτέρω δελτίων θεσπίζονται από τα κράτη μέλη. Η παρούσα σύσταση σέβεται απολύτως αυτό το δικαίωμα των κρατών μελών.
<P>
Ωστόσο, σε μια αναπτυσσόμενη Ευρωπαϊκή Ένωση, τα άτομα με ειδικές ανάγκες πρέπει να έχουν τις ίδιες ευκαιρίες με τους άλλους Ευρωπαίους πολίτες να ταξιδεύουν ελεύθερα σε όλη την επικράτεια της Ένωσης. Με την παρούσα σύσταση τούτο καθίσταται εφικτό με δελτία στάθμευσης. Προς το παρόν, για παράδειγμα, δεν είναι βέβαιο ότι δεν θα υποβληθεί πρόστιμο στον ιδιοκτήτη ενός γερμανικού ή βρετανικού αυτοκινήτου που θα φέρει σε εμφανές σημείο το εθνικό δελτίο του και το οποίο θα έχει σταθμεύσει επάνω σε κίτρινες γραμμές στο Στρασβούργο ή στις Βρυξέλλες, ή, στη χειρότερη περίπτωση, ότι το εν λόγω αυτοκίνητο δεν θα απομακρυνθεί με γερανό. Όταν τεθεί σε ισχύ η παρούσα πρόταση, τούτο θα πρέπει να πάψει πλέον να συμβαίνει. Λέω "θα πρέπει » να πάψει πλέον να συμβαίνει, γιατί πιστεύω ότι σε όλες τις χώρες είναι σύνηθες φαινόμενο ο ζήλος των υπαλλήλων στον τομέα της στάθμευσης. Τώρα, όμως, θα υπάρχει ένα κοινοτικό πρότυπο δελτίο, που θα μπορεί να χρησιμοποιείται παράλληλα με τα τοπικά ή τα εθνικά δελτία για μια μεταβατική περίοδο που θα καθορισθεί από κάθε κράτος μέλος.
<P>
Η Επιτροπή Μεταφορών εγκρίνει ομόφωνα την παρούσα πρόταση και όλες τις συνοδευτικές λεπτομέρειες. Πράγματι, μπορώ να πω ότι με την κοινή θέση σημειώνεται μεγάλη βελτίωση ως προς την αρχική σύσταση που μας υπεβλήθη κατά την πρώτη ανάγνωση. Οι περισσότερες τροπολογίες του Κοινοβουλίου έγιναν αποδεκτές, είτε κατά λέξη, είτε ως προς το πνεύμα. Έχουμε τώρα μπροστά μας μια σύσταση που καθιστά σαφές ότι ο ορισμός των ειδικών αναγκών επαφίεται στους κανονισμούς κάθε κράτους μέλους. Συνιστά, ωστόσο, και έναν ευρύτερο ορισμό από αυτόν που ίσχυε προηγουμένως, προκειμένου να περιληφθούν και άτομα των οποίων η αναπηρία μπορεί να οδηγήσει σε μειωμένη κινητικότητα.
<P>
Δεύτερον, παρέχεται η δυνατότητα να χρησιμοποιείται το νέο ευρωπαϊκό δελτίο εκ παραλλήλου με τα υπάρχοντα δελτία κατά τη διάρκεια μιας μεταβατικής περιόδου. Κάτι τέτοιο ήταν πολύ σημαντικό για τις ομάδες των ατόμων με ειδικές ανάγκες στα κράτη μέλη οι οποίες είχαν καταβάλει τεράστιες προσπάθεις για την αναγνώριση των δελτίων τους, καθώς και για τις τοπικές αρχές και άλλους φορείς που θα επιβαρύνονταν ενδεχομένως με έξοδα στην πρώτη περίπτωση, εάν το καθεστώς άλλαζε πολύ γρήγορα.
<P>
Η σύσταση ορίζει, επίσης, ότι θα παρέχονται πληροφορίες σχετικά με τους όρους χρήσης στα διάφορα κράτη μέλη κατά τη στιγμή της έκδοσης των δελτίων στάθμευσης, γεγονός που θεωρώ σημαντικό. Ακόμη σημαντικότερο, όμως, είναι το γεγονός ότι η κοινή θέση έλαβε υπόψη τις αλλαγές που προτείναμε ως προς το σχήμα του δελτίου. Αφαιρέθηκε ο αριθμός κυκλοφορίας του οχήματος που αναγραφόταν αρχικά, ούτως ώστε το δελτίο να συνδέεται πλέον με ένα άτομο και όχι απλώς και μόνο με ένα όχημα. Επιπλέον, αφαιρέθηκαν από το πίσω μέρος του δελτίου η διεύθυνση και η ημερομηνία γέννησης, αλλαγή που προτάθηκε τόσο από το ίδιο το Κοινοβούλιο, όσο και από διάφορες ομάδες ατόμων με ειδικές ανάγκες για πολύ ουσιαστικούς λόγους ασφαλείας.
<P>
Από την εμπειρία μου στο Σώμα γνωρίζω ότι δεν συμβαίνει πάντα μια κοινή θέση του Συμβουλίου να είναι καλύτερη από την αρχική πρόταση, πράγμα που συνέβη στην προκειμένη περίπτωση. Η εν λόγω κοινή θέση υποστηρίζεται ομόφωνα από την Επιτροπή Μεταφορών. Το γεγονός ότι πρόκειται για σύσταση και όχι για οδηγία της προσδίδει, βέβαια, ασθενέστερη νομική βάση. Δεν πιστεύω, ωστόσο, σε ένα τέτοιο ζήτημα, ότι τούτο θα παρακωλύσει με οποιονδήποτε τρόπο την ταχεία εφαρμογή της. Θεωρώ ότι πρόκειται για μικρό αλλά σημαντικό βήμα προς την αναγνώριση σε επίπεδο ΕΕ της ισότητας των δικαιωμάτων των ατόμων με ειδικές ανάγκες. Προσβλέπω στην ταχεία εφαρμογή της από τα διάφορα κράτη μέλη, σύμφωνα με τις λεπτομέρειες που καθορίζονται στην οδηγία, και στην ευκαιρία που δίδεται στα άτομα με ειδικές ανάγκες να χρησιμοποιούν το τυποποιημένο πρότυπο δελτίο τους στις άλλες χώρες ολόκληρης της Ευρωπαϊκής Ένωσης.

<SPEAKER ID=87 LANGUAGE="DE" NAME="Schmidbauer">
Κύριε Πρόεδρε, κύριε Επίτροπε, θα ήθελα κατ'αρχάς να ευχαριστήσω τον συνάδελφο Megahy για την εξαιρετική του εργασία, καθώς είναι από τις λίγες φορές που επετεύχθη η αποδοχή εκ μέρους του Συμβουλίου σχεδόν όλων των τροπολογιών του Κοινοβουλίου - τουλάχιστον ως προς την ουσία τους - γεγονός που είναι ενδεικτικό της καλής δουλειάς που πραγματοποιήθηκε.
<P>
Από την πλευρά μας, μπορούμε να συμφωνήσουμε με την κοινή θέση του Συμβουλίου στη δεύτερη ανάγνωση, ελπίζοντας ότι θα έχουμε επιτέλους εκείνο το ευρωπαϊκό δελτίο στάθμευσης για άτομα με ειδικές ανάγκες που μας έχουν υποσχεθεί εδώ και 20 χρόνια. Στην γνωμοδότησή του το Συμβούλιο υιοθέτησε την άποψή μας ότι το δελτίο μπορεί να χρησιμοποιείται ανεξάρτητα από το όχημα, ότι δηλαδή το δελτίο συνδέεται με το άτομο και όχι με το όχημα, καθώς επίσης και ότι, για λόγους ασφαλείας, δεν θα αναγράφεται στο δελτίο η διεύθυνση του κατόχου και ότι πληροφορίες σχετικά με τους όρους χρήσης του δελτίου θα παρέχονται κατά την έκδοσή του. Το Συμβούλιο προτείνει επίσης το ευρωπαϊκό δελτίο να χρησιμοποιείται παράλληλα με την άδεια που εκδίδει η εθνική αρχή, πρόταση εύλογη, τουλάχιστον για μια μεταβατική περίοδο.
<P>
Αυτή την εβδομάδα θα συζητήσουμε και την έκθεση της Ομάδας Υψηλού Επιπέδου σχετικά με την ελεύθερη κυκλοφορία των προσώπων. Για τους πολίτες με ειδικές ανάγκες η ελεύθερη διακίνηση δεν είναι, ουσιαστικά, παρά ένα όνειρο. Η πραγματικότητα τους δημιουργεί μεγαλύτερες δυσκολίες και περισσότερα εμπόδια από ό, τι στους λεγόμενους φυσιολογικούς πολίτες. Ίσως αυτό το ευρωπαϊκό δελτίο προσφέρει μια δυνατότητα να παραμερισθούν τα πρώτα μικρά εμπόδια.
<P>
Στην ομιλία μου κατά την πρώτη ανάγνωση της έκθεσης, τον Δεκέμβριο του 1996, άσκησα κριτική λέγοντας ότι το δελτίο αυτό δεν αποτελεί παρά στάχτη στα μάτια των πολιτών, και σήμερα οφείλω να το τονίσω. Και τούτο διότι παραμένει στη δικαιοδοσία κάθε κράτους μέλους εάν θα το υιοθετήσει ή όχι, καθώς επίσης και διότι η ισχύς του εξαρτάται από τις διατάξεις του εκάστοτε κράτους, ενώ οι διατάξεις αυτές δεν έχουν εναρμονισθεί. Εντούτοις, το δελτίο αποτελεί ένα πρώτο βήμα προς τη σωστή κατεύθυνση και ελπίζω ότι θα φέρει πλεονεκτήματα σε όλους.

<SPEAKER ID=88 LANGUAGE="DE" NAME="Koch">
Κύριε Πρόεδρε, κυρίες και κύριοι, πριν από λίγες μέρες διοργάνωσα ένα συνέδριο με θέμα "Προκειμένου τα άτομα με ειδικές ανάγκες να έχουν μία θέση ανάμεσά μας». Είχε πολύ ενδιαφέρον η μεγάλη σημασία που δόθηκε στην πραγματικά μειονεκτική θέση στην οποία βρίσκονται τα άτομα με ειδικές ανάγκες όταν ταξιδεύουν εντός της ΕΕ, επειδή δεν υπάρχει ένα ευρωπαϊκό δελτίο στάθμευσης. Το θέμα της αύξησης της κινητικότητας μέσω της λήψης όλο και πιο βελτιωμένων τεχνικών μέτρων, από τη μία πλευρά, και το θέμα μιας κάποιας ανασφάλειας σχετικά με τα δικαιώματα και τις υποχρεώσεις όσον αφορά την οδική κυκλοφορία στην ΕΕ, από την άλλη, έγιναν γρήγορα το επίκεντρο της συζήτησης. Κατά τη διάρκεια της συζήτησης εκφράσθηκαν οι ανησυχίες των εν λόγω ατόμων σε σχέση με την υπερβολική ρύθμιση, αλλά και οι φόβοι τους για το κατά πόσον γίνονται αισθητές και εισακούονται σε ευρωπαϊκό επίπεδο οι επιθυμίες και οι ελπίδες τους, τις οποίες μεταφέρω εγώ ως "ο άνθρωπός τους στις Βρυξέλλες».
<P>
Προτείνω να συμφωνήσουμε ανεπιφύλακτα με την προκείμενη κοινή θέση. Οι τροπολογίες του Κοινοβουλίου από την πρώτη ανάγνωση τις οποίες θεωρώ σημαντικές, υιοθετήθηκαν είτε κατά λέξη είτε σε ως προς την ουσία τους. Ιδιαίτερη σημασία έχουν κατά την άποψή μου, πρώτον, η απόφαση το δελτίο να συνδέεται με τα άτομα και όχι με τα οχήματα, δεύτερον, η ιδιαίτερη προσοχή που δόθηκε σε θέματα ασφαλείας για την προστασία των προσωπικών στοιχείων του κατόχου και, τρίτον, το γεγονός ότι τα αιτήματά μας για επικουρικότητα, διαφάνεια και το γεγονός ότι οι θεσμοί πρέπει να είναι κοντά στον πολίτη αποτελούν μια πραγματική βάση. Και τούτο διότι, από τη μία πλευρά, το κοινοτικό πρότυπο μπορεί να χρησιμοποιηθεί συμπληρωματικά ως προς τα ήδη υφιστάμενα τοπικά ή εθνικά δελτία και, από την άλλη, διότι η έκδοση αυτού του νέου δελτίου συνδέεται με την υποχρέωση ενημέρωσης για τους όρους χρήσης του δελτίου στάθμευσης σε κάθε κράτος μέλος. Δυστυχώς, στο πλαίσιο της σύστασης δεν εναρμονίζονται οι όροι για την απόκτηση ενός τέτοιου είδους δελτίου στάθμευσης.
<P>
Ειδικά επειδή κατάγομαι από τη Βαϊμάρη, μια πόλη η οποία θα γίνει το 1999 πολιτιστική πρωτεύουσα της Ευρώπης, συνιστώ στα κράτη μέλη την ταχεία υλοποίηση της οδηγίας αυτής, ώστε τα άτομα με ειδικές ανάγκες να αποκτήσουν γρήγορα μια ουσιαστική θέση ανάμεσά μας.

<SPEAKER ID=89 LANGUAGE="NL" NAME="Van Dijk">
Κύριε Πρόεδρε, θα ήταν τιμή για την Ευρωπαϊκή Ένωση εάν είχε χρειαστεί λιγότερο από 20 χρόνια για να λάβει μία απόφαση σχετικά με την έκδοση δελτίου στάθμευσης για τα άτομα με ειδικές ανάγκες. Λέγοντας δε αυτό, δεν αναφέρομαι σε νομοθετικές αποφάσεις που επιβάλλουν κάποιους κανόνες, παρά απλώς σε μία σύσταση. Κύριε Πρόεδρε, η Ευρωπαϊκή Ένωση χρειάζεται οπωσδήποτε την εμπιστοσύνη απλών ανθρώπων που αντιμετωπίζουν διαφόρων ειδών προβλήματα. Εάν τα πράγματα μείνουν στη σύσταση και δεν καταλήξουν στην εναρμόνιση των δελτίων στάθμευσης, θα πρέπει να αναρωτηθούμε κατά πόσον προάγεται κατ'αυτόν τον τρόπο η αξιοπιστία της Ένωσης. Θεωρώ ουσιαστικά ακατανόητο το γεγονός ότι τα κράτη μέλη δεν είναι σε θέση να ολοκληρώσουν σύντομα, με ικανοποιητικό τρόπο και σε συνεργασία με το Κοινοβούλιο και την Επιτροπή αυτή την απλή υπόθεση της εναρμόνισης των δελτίων στάθμευσης για άτομα με ειδικές ανάγκες. Για να είμαι ειλικρινής, θεωρώ ότι η κατάσταση αυτή αποτελεί σκάνδαλο. Ελπίζω ότι το δελτίο θα καθιερωθεί, και η πολιτική ομάδα μου συμφωνεί, βεβαίως, με την έκθεση του κ. Megahy.

<SPEAKER ID=90 LANGUAGE="ES" NAME="Camisσn Asensio">
Κύριε Πρόεδρε, συμφωνώ πλήρως με τον εισηγητή όσον αφορά τη σπουδαιότητα αυτού του θέματος, ακριβώς λόγω του κοινωνικού αντικτύπου της πρότασης που υποβάλλεται εδώ σήμερα. Γι'αυτόν τον λόγο, εκφράζω κι εγώ την ικανοποίησή μου που το Συμβούλιο υιοθέτησε στην κοινή του θέση αυτήν την όχι συνηθισμένη στάση της αποδοχής σχεδόν όλων των τροπολογιών του Κοινοβουλίου και, ουσιαστικά, εκείνων που αναφέρονται στο ότι η κάρτα πρέπει να ανήκει στον κάτοχο και όχι στο συγκεκριμένο όχημα, καθώς και της τροπολογίας που καταργεί την αναγραφή της διεύθυνσης και της ημερομηνίας γέννησης για λόγους ασφαλείας.
<P>
Είναι επίσης πολύ θετική η διαπίστωση της αποδοχής ότι ο ορισμός της δυνατότητας πρέπει να διευρυνθεί, ότι η κάρτα θα πρέπει να χρησιμοποιείται παράλληλα με άλλες κάρτες που ήδη χρησιμοποιούνται σε κάποια κράτη μέλη, ή ότι η ενημέρωση θα πρέπει να παρέχεται κατά την έκδοση της κάρτας.
<P>
Ωστόσο, εκφράζουμε, όπως και άλλοι ομιλητές, τη λύπη μας, και παρά τον κοινωνικό αντίκτυπο αυτής της πρότασης, γι'αυτό που ο εισηγητής καλεί νομική εξασθένηση, το γεγονός, δηλαδή, ότι πρόκειται μόνο για σύσταση. Εμείς πιστεύουμε ότι θα άξιζε τον κόπο να υπάρχει μια ισχυρότερη νομική βάση, δεδομένης - επιμένω - της κοινωνικής σημασίας της. Ωστόσο, υποστηρίζουμε την πρόταση που υπεβλήθη σε αυτήν την ολομέλεια και, φυσικά, συγχαίρουμε τον εισηγητή.

<SPEAKER ID=91 NAME="Flynn">
Κύριε Πρόεδρε, θα ήθελα κατ'αρχάς να ευχαριστήσω τον κ. Megahy και όλους όσους συμμετείχαν στη συζήτηση. Όπως γνωρίζουν οι βουλευτές, όλα τα κράτη μέλη παρέχουν πράγματι ειδικές διευκολύνσεις στάθμευσης σε άτομα με μειωμένη κινητικότητα τα οποία, από την ίδια τη φύση της κατάστασής τους, είναι πιθανότερο να βασίζονται σε ατομικά παρά σε δημόσια μέσα μεταφοράς. Το δικαίωμα σε αυτές τις ειδικές διευκολύνσεις στάθμευσης εκχωρείται με την τοποθέτηση ενός δελτίου στάθμευσης για άτομα με ειδικές ανάγκες σε εμφανές σημείο μέσα στο όχημα. Ωστόσο, το σχέδιο και η μορφή των εν λόγω δελτίων στάθμευσης ποικίλλουν σημαντικά μεταξύ των κρατών μελών, γεγονός που δημιουργεί προβλήματα όταν οι χρήστες του δελτίου βρεθούν σε ένα κράτος μέλος διαφορετικό από εκείνο που εξέδωσε το δελτίο.
<P>
Η ποικιλομορφία των δελτίων δυσκολεύει το έργο των αρμοδίων για την εφαρμογή των κανονισμών στάθμευσης, οι οποίοι δεν γνωρίζουν εάν κάποιος είναι επιλέξιμος ή όχι για τις ειδικές διευκολύνσεις στάθμευσης. Εν όψει αυτής της κατάστασης, η Επιτροπή δεσμεύθηκε να υποβάλει στο πλαίσιο του μεσοπρόθεσμου προγράμματος κοινωνικής δράσης της ένα σχέδιο σύστασης για την αμοιβαία αναγνώριση από τα κράτη μέλη ενός δελτίου στάθμευσης για άτομα με ειδικές ανάγκες. Παράλληλα με την αμοιβαία αναγνώριση των δελτίων που εκδίδονται στα επιμέρους κράτη μέλη, η Επιτροπή πρότεινε να υπάρχει ένα τυποποποιημένο ευρωπαϊκό πρότυπο δελτίο στάθμευσης, και οι λεπτομέρειες σχετικά με ένα τέτοιο τυποποιημένο δελτίο ορίζονται στη σύσταση. Η σύσταση εξετάσθηκε από την Οικονομική και Κοινωνική Επιτροπή, από την Επιτροπή των Περιφερειών και από το Κοινοβούλιο. Κατά την πρώτη ανάγνωση, στις 13 Δεκεμβρίου 1996, το Σώμα πρότεινε αρκετές τροπολογίες στην πρόταση της Επιτροπής. Η Επιτροπή αποδέχθηκε ευχαρίστως τις περισσότερες από τις προτάσεις σας και, κατόπιν σύστασής μου, ενέκρινε μια τροποποιημένη πρόταση στις 4 Μαρτίου 1997. Το Συμβούλιο έλαβε επίσης υπόψη του τις τροπολογίες του Κοινοβουλίου όταν ενέκρινε την κοινή θέση επί της σύστασης, στις 18 Δεκεμβρίου 1997. Στη συνέχεια, η Επιτροπή Μεταφορών και Τουρισμού του Ευρωπαϊκού Κοινοβουλίου, κατά τη συνεδρίασή της στις 17 Μαρτίου, ενέκρινε ομόφωνα την κοινή θέση. Θα ήθελα να ευχαριστήσω το Ευρωπαϊκό Κοινοβούλιο, και ιδιαίτερα τον εισηγητή κ. Tom Megahy για την τόσο θετική αντίδραση και τη δυναμική υποστήριξη που πάντοτε παρείχατε στην εν λόγω πρόταση.
<P>
Η τελική έγκριση της σύτασης από το Συμβούλιο θα εξασφαλίσει, βεβαίως, ότι τα άτομα με ειδικές ανάγκες θα έχουν τη δυνατότητα να επωφελούνται από τις διευκολύνσεις στάθμευσης σε οποιοδήποτε μέρος της Ευρώπης θελήσουν να οδηγήσουν. Κατ'αυτόν τον τρόπο, θα διευκολυνθεί η μεγαλύτερη ελευθερία τους στις μετακινήσεις, γεγονός που θα βελτιώσει τις ευκαιρίες που παρέχονται για εργασία, αγορές και αναψυχή, τουλάχιστον για ορισμένα άτομα με ειδικές ανάγκες. Πρόκειται ίσως για ένα πολύ μικρό βήμα, αλλά πιστεύω ότι είναι ένα σημαντικό και ουσιαστικό βήμα για την άρση των φραγμών προς την πληρέστερη συμμετοχή στην ευρωπαϊκή κοινωνία. Χρειάσθηκε πολύς χρόνος, αλλά τουλάχιστον σήμερα το ζήτημα αυτό μπορεί επιτέλους να κλείσει, και θα ήθελα να συγχαρώ όλους εκείνους που το έκαναν πραγματικότητα.

<SPEAKER ID=92 NAME="Πρόεδρος">
Η συνεδρίαση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=9>
Έλεγχος στον τομέα των οδικών μεταφορών
<SPEAKER ID=93 NAME="Πρόεδρος">
H ημερήσια διάταξη προβλέπει τη συζήτηση επί της σύστασης για δεύτερη ανάγνωση που κατατέθηκε εξ ονόματος της Επιτροπής Μεταφορών και Τουρισμού, σχετικά με την κοινή θέση που καθόρισε το Συμβούλιο για την έκδοση κανονισμού του Συμβουλίου που αφορά την τροποποιήση του κανονισμού (ΕΟΚ) αριθ. 3821/85 για τη συσκευή ελέγχου στον τομέα των οδικών μεταφορών και της οδηγίας 88/599/ΕΟΚ όσον αφορά την εφαρμογή των κανονισμών (ΕΟΚ)3820/85 και 3821/85 (Α40119/98). (Εισηγητής: ο κ.Wijsenbeek).

<SPEAKER ID=94 NAME="Wijsenbeek">
Κύριε Πρόεδρε, η Επιτροπή Μεταφορών δίστασε να με ορίσει εισηγητή στη σύνοδο ολομέλειας. Γνωρίζω ότι καμιά φορά η κατάσταση είναι δύσκολη, με τα πολλά ταξίδια που πρέπει να κάνουμε και τα αεροπλάνα ή τα τρένα που δεν έρχονται. Ωστόσο, είναι τουλάχιστον αξιοπερίεργο που η καθυστερημένη προσέλευση τριών βουλευτών, δύο της Ομάδας Ένωσης για την Ευρώπη και ενός του ΕΣΚ, επηρέασε την πλειοψηφία υπέρ της έκθεσης αυτής, τη στιγμή που η ψηφοφορία είχε ήδη αρχίσει. Αυτό σημαίνει ότι η έκθεση καθίσταται αρκετά αμφιλεγόμενη και ότι υπάρχει περίπτωση να προκύψει διαφορά απόψεων λόγω του μικρού χρονικού διαστήματος που μεσολάβησε.
<P>
Ας δούμε περί τίνος πρόκειται: πρόκειται στην ουσία για μια καινοτομία. Όπως κι αν έχουν τα πράγματα, δεν έχω ξαναδεί ποτέ να συμβαίνει κάτι τέτοιο. Η Επιτροπή είχε υποβάλει μια πρόταση η οποία αποσκοπούσε στη βελτίωση του μηχανισμού ελέγχου, του κλασικού ταχογράφου, με την προσθήκη μιας πρόσθετης συσκευής στην οποία τοποθετείτο η κάρτα του οδηγού.
<P>
Στη συνέχεια, κατά την πρώτη ανάγνωση, η συντριπτική πλειοψηφία των μελών του Κοινοβουλίου υποστήριζε την άποψη ότι ο υπολογιστής δεδομένων ταξιδίου, ή ψηφιακός ταχογράφος, θα βελτίωνε το κλασικό μέσο που εχρησιμοποιείτο, ενώ αντ' αυτού θα μπορούσε να λειτουργήσει κανονικά. Οφείλω να ομολογήσω ότι βρήκα την πρόταση αυτή πολύ λογική. Πιστεύω ότι αποτελούσε την κατάλληλη προσθήκη, με την οποία συμφωνούσε το Κοινοβούλιο και η Επιτροπή.
<P>
Στη συνέχεια, το Συμβούλιο ορίζει στην κοινή θέση ότι στα καινούργια αυτοκίνητα θα πρέπει να χρησιμοποιείται αποκλειστικά ο υπολογιστής δεδομένων ταξιδίου. Το Συμβούλιο έλαβε την απόφαση αυτή με 14 ψήφους υπέρ και μία αποχή. Το Κοινοβούλιο θα μπορούσε κάλλιστα να συμφωνήσει με αυτή καθαυτή την κοινή θέση, εφόσον εφαρμόζεται η πλέον σύγχρονη τεχνολογία. Παρ'όλα αυτά υπάρχουν δύο προβλήματα.
<P>
Το πρώτο αφορά την προσαρμογή και τον έλεγχο στις υπόλοιπες χώρες της ευρωπαϊκής συμφωνίας περί των πληρωμάτων οχημάτων που εκτελούν διεθνείς οδικές μεταφορές (AETR), οι οποίες δεν είναι ακόμη ή δεν πρόκειται να καταστούν μέλος της Ευρωπαϊκής Ενωσης. Σχετικά με την AETR, η Επιτροπή Μεταφορών κατάθεσε μια τροπολογία και υπάρχει περίπτωση το τελικό αποτέλεσμα να σημαίνει ότι θα πρέπει, παρ'όλα αυτά, να αποδεχθούμε τη χρήση ενός μέρους της παλαιάς συσκευής. Ωστόσο, στο θέμα αυτό θα αναφερθεί στη συνέχεια ο αρμόδιος Επίτροπος.
<P>
Το δεύτερο πρόβλημα αφορά την εκ των υστέρων τοποθέτηση. Προσωπικά θεωρώ απαράδεκτο να επιτρέπεται σε παλιά φορτηγά οχήματα, τα οποία παραβιάζουν ως επί το πλείστον τον χρόνο οδήγησης και ανάπαυσης, όπως προκύπτει στην πράξη, να συνεχίζουν να κινούνται επ'αόριστον με την παλαιά συσκευή, τα δεδομένα της οποίας μπορούν εύκολα να παραποιηθούν. Επιπλέον, υπάρχουν πολλοί που υποστηρίζουν ότι το πρόβλημα θα έχει λυθεί σε πέντε ή επτά χρόνια. Ωστόσο, πρόκειται για πέντε ή επτά χρόνια, και δεν πρέπει να λησμονούμε ότι σε πολλές περιπτώσεις τα αυτοκίνητα χρησιμοποιούνται εκ νέου, κυρίως σε ορισμένα κράτη μέλη στην περιφέρεια της Μεσογείου.
<P>
Θα ήθελα να επανέλθω για λίγο στο επίμαχο σημείο της πρότασής μου. Στις τρείς πρώτες τροπολογίες, καθώς επίσης και στις τροπολογίες της κ. Langenhagen, 19 έως και 22, δεν γίνεται καμία παραπομπή στην πρόταση 1Α και στο σχετικό παράρτημα, ούτε κάπου αλλού, ούτε και στις περιπτώσεις που έχει συμπεριληφθεί το παράρτημα. Είναι ευνόητο ότι αφήνω το Σώμα να κρίνει κατά πόσον θα αποδεχθεί τις προτάσεις της κ. Langenhagen. Ωστόσο, θα ήθελα οπωσδήποτε ως εισηγητής να λάβω τον λόγο μετά από την ψηφοφορία επί των προτάσεων 2 και 4, για να περιγράψω ποια θα πρέπει να είναι η λογική συνέχεια της ψηφοφορίας.
<P>
Θα ήθελα πάρα πολύ να ακούσω την άποψη του Επιτρόπου σχετικά με την εκ των υστέρων τοποθέτηση και την AETR, οπωσδήποτε, όμως, πιστεύω ότι ο Επίτροπος θα πρέπει να μας πληροφορήσει περαιτέρω σχετικά με την προέλευση και τη βάση του όλου άρθρου που αφορά συγκεκριμένα μια νέα ρύθμιση του θέματος του χρόνου οδήγησης και ανάπαυσης. Το λέω αυτό επειδή αναφερόμαστε μόνο στη συσκευή ελέγχου, με την οποία πρέπει στην ουσία να ελεγχθεί η τήρηση μιας ρύθμισης του χρόνου οδήγησης και ανάπαυσης που πρέπει να τροποποιηθεί. Η Επιτροπή μελετά το θέμα, αλλά πιστεύω ότι οι δύο εξελίξεις πρέπει να είναι ταυτόχρονες.
<P>
Φθάνω τώρα στα συμπεράσματά μου: η προοδευτική κοινή θέση μας εξέπληξε ευχάριστα. Τώρα πλέον θα πρέπει να εξετάσουμε κατά πόσον θα διατηρήσουμε και τις δύο επιλογές 1Α και 1Β, ή εάν θα συνεχίσουμε ως Κοινοβούλιο με την 1Α. Ό, τι, όμως, κι αν συμβεί με την πρόταση αυτή, οι μεταφορές θα βελτιωθούν, και πρέπει να βελτιωθούν οπωσδήποτε.
<P>
Τέλος, θα ήθελα να ευχαριστήσω θερμά τον Επίτροπο για τη συνεργασία του, ιδιαιτέρα δε τους εκπροσώπους της ΓΔ VII, οι οποίοι βοήθησαν έναν απλό νομικό σαν κι εμένα να κατανοήσει αυτό το πολύπλοκο τεχνικό θέμα.

<SPEAKER ID=95 LANGUAGE="NL" NAME="Castricum">
Κύριε Πρόεδρε, εφόσον ο συνάδελφος Wijsenbeek ανάλυσε με τόσο έξοχο τρόπο τις τεχνικές πτυχές του θέματος, μπορώ να περιορισθώ σε παρατηρήσεις περισσότερο πολιτικού χαρακτήρα. Η κατάσταση μοιάζει πολύ απλή: φορτηγά οχήματα με βάρος πέραν ενός καθορισμένου ορίου και λεωφορεία με ορισμένο αριθμό θέσεων πρέπει να εξοπλισθούν με μία συσκευή καταγραφής των χρόνων οδήγησης και ανάπαυσης. Πρόκειται για μια εντυπωσιακή τεχνολογία που βελτιώνεται διαρκώς από διάφορους έξυπνους ανθρώπους κατά τις τελευταίες δεκαετίες. Πρόκειται, ωστόσο, για ανθρώπους που θεωρούσαν τους εαυτούς τους έξυπνους επιχειρηματίες. Υπάρχουν οδηγοί που χρησιμοποιούν την τεχνολογία αυτή προς όφελός τους, χωρίς να λησμονώ, βέβαια, ότι υπάρχουν κι άλλοι, έντιμοι. Μία κυβέρνηση η οποία παίρνει τον εαυτό της στα σοβαρά είναι υποχρεωμένη να προσπαθήσει να κάνει κάτι για την κατάσταση αυτή. Φαίνεται εύκολο, αλλά, όπως αντιλαμβάνεσθε, όλοι αυτοί οι εγκέφαλοι, όλες αυτές οι προτάσεις, δημιουργούν ένα πραγματικό συνονθύλευμα.
<P>
Ο εισηγητής Wijsenbeek υπέδειξε κατά κάποιον τρόπο την πορεία προς την ψηφιακή εποχή. Γι'αυτό και θα ήθελα να τον συγχαρώ. Στη συνέχεια, 14 κράτη μέλη κατάφεραν να επιλέξουν μια ενιαία μέθοδο, ενώ ο Επίτροπος και η Επιτροπή Μεταφορών και Τουρισμού ακολούθησαν το παράδειγμά τους, παρά το γεγονός ότι θα πρέπει να αναμείνουμε την ψηφοφορία για να διαπιστώσουμε εάν αυτό θα συμβεί και στη σύνοδο της ολομέλειας. Ωστόσο, στο θέμα αυτό αναφέρθηκε ήδη ο συνάδελφος Wijsenbeek.
<P>
Κύριε Πρόεδρε, η εφημερίδα Frankfurter Allgemeine έγραψε τον περασμένο μήνα ένα νοσταλγικό άρθρο για τον παλιό καλό διαγραμματικό δίσκο, που θα αντικατασταθεί το 2000 από ένα ψηφιακό σύστημα, και αναφέρει παράλληλα ότι η γερμανική βιομηχανία είναι έτοιμη για την αλλαγή αυτή. Ο Kinsel πρότεινε κατ'αρχάς μια λύση 1Β . Στην ίδια έκθεση αναφερόταν ότι, εν ανάγκη, μπορεί να χρησιμοποιηθεί και η λύση 1Α.
<P>
Εν όψει όλων αυτών, το καθησυχαστικό στοιχείο είναι ότι η τεχνική του ψηφιακού ταχογράφου έχει πάψει προφανώς να αποτελεί πρόβλημα. Αυτό δεν προκύπτει μόνο από την έκθεση, αλλά το αναφέρω επειδή υποθέτω ότι η Επιτροπή και το Συμβούλιο απαρτίζονται από σώφρονα μέλη που περιστοιχίζονται από πλήθος εμπειρογνωμόνων και που, οπωσδήποτε, δεν μπορούν να επιτρέψουν στον εαυτό τους να σφάλλουν όσον αφορά τη δυνατότητα τεχνικής εφαρμογής της πρότασης που είχε υποβληθεί. Λέγοντας αυτά, δεν θέλω να παραγνωρίσω ότι εντός του Κοινοβουλίου υπάρχουν αμφιβολίες σχετικά με τις επιλογές που έγιναν, ιδιαιτέρως όσον αφορά τα σημεία που αναφέρθηκαν προηγουμένως από τον εισηγητή. Ελπίζω ολόψυχα τα προβλήματα αυτά να αρθούν στην πράξη κατά τη διάρκεια των επόμενων χρόνων. Το ευρύ έρεισμα που φαίνεται να υπάρχει για τη μετάβαση στην ψηφιακή εποχή δεν πρέπει να τεθεί σε κίνδυνο.
<P>
Κύριε Πρόεδρε, πολύ πριν να έχουμε στη διάθεσή μας τον νέο ψηφιακό ταχογράφο και πριν ακόμα καθιερωθεί, θα πρέπει να μελετήσουμε περαιτέρω προτάσεις που αφορούν την άσκηση ενός αποτελεσματικού και περισσότερο ενιαίου ελέγχου. Πριν από την τελευταία ολλανδική προεδρία, ένα ελεγκτικό όργανο των Κάτω Χωρών, η Εθνική Επιθεώρηση Μεταφορών, προέβη σε μια σύνοψη του καθεστώτος ελέγχου στην Ευρωπαϊκή Ενωση. Έτσι επιβεβαιώθηκε αυτό που γνωρίζαμε από τις πολύ καθυστερημένες εκθέσεις της Επιτροπής. Στα χαρτιά όλοι οι κανόνες είναι ίδιοι, αλλά πέραν αυτού δεν γίνεται τίποτα. Δεν γίνεται επαρκώς αντιληπτό σε ποιό βαθμό η κατάσταση αυτή υπονομεύει την ιδέα της Ενιαίας Αγοράς, πόσο θίγονται οι νομοταγείς επιχειρήσεις και οι οδηγοί που σέβονται τον εαυτό τους. Το ίδιο ισχύει και με τις πράξεις κυβερνήσεων οι οποίες είτε δεν μπορούν, είτε δεν θέλουν να διαχωρίσουν τους «αμνούς από τα ερίφια».
<P>
Κύριε Πρόεδρε, στη συνεδρίαση κατά την οποία ενεκρίθη η κοινή θέση, το Συμβούλιο κάλεσε την Επιτροπή να καταρτίσει έκθεση η οποία να συνοδεύεται, εν ανάγκη, από κατάλληλες προτάσεις με αντικείμενο την αποτελεσματικότητα και τον ενιαίο χαρακτήρα των ελέγχων που διενεργούνται στα κράτη μέλη. Κατά τη γνώμη μου, αυτό το «εν ανάγκη» δεν ήταν απαραίτητο. Για τον λόγο αυτόν, υποθέτω ότι η Επιτροπή θα υποβάλει σύντομα προτάσεις. Θα ήθελα, τέλος, να πω ότι δεν μπορώ να κατανοήσω ποιο είναι το νόημα της καθιέρωσης του νέου ταχογράφου, εφόσον οι έλεγχοι παραμένουν ως είχαν.

<SPEAKER ID=96 LANGUAGE="DE" NAME="Langenhagen">
Κύριε Πρόεδρε, αναρωτιέμαι τι κρύβεται πίσω από όλα αυτά. Η Επιτροπή υπέβαλε το 1994, δηλαδή πριν από τέσσερα χρόνια, μια πρόταση που λάμβανε γενικά περισσότερο υπ' όψιν την ασφάλεια της οδικής κυκλοφορίας, και ειδικότερα τις κοινωνικές διατάξεις για τους οδηγούς μεγάλων αποστάσεων, προβλέποντας την εισαγωγή ενός νέου ταχογράφου, επειδή, με τον έως τότε χρησιμοποιούμενο ταχογράφο, μπορούσαν εύκολα να σημειωθούν καταχρήσεις. Κανονικά, το ζήτημα είναι πολύ απλό. Όλοι όσοι εμπλέκονται στο θέμα αυτό, οδηγοί, συνδικάτα, εταιρείες μεταφορών, καθώς και οι υπόλοιποι συμμετέχοντες στην οδική κυκλοφορία τους οποίους ρώτησα προσωπικά, συμφωνούν με μία βελτίωση. Κι αυτή ακριβώς τη βελτίωση μας πρόσφερε τον Ιούλιο του 1994 η Επιτροπή με την υποβολή μιας πολύ λογικής πρότασης, αλλά το Κοινοβούλιο ήθελε ξαφνικά περισσότερα πράγματα. Κατά την πρώτη ανάγνωση, το καλοκαίρι του 1995, το Κοινοβούλιο όχι μόνο ψήφισε υπέρ μίας συσκευής που παραβιάζεται δυσκολότερα, αλλά ταυτόχρονα υπέρ της δημιουργίας ενός σούπερ μαύρου κουτιού που θα συνεπαγόταν την εκτεταμένη υποδομή στην παραγωγή και στις υπηρεσίες ελέγχου.
<P>
Μια συνολική αντιμετώπιση της διαχείρισης του στόλου των οχημάτων δεν θα πρέπει να εξακολουθεί να παραμένει στη σφαίρα του οράματος. Δύο χρόνια αργότερα - μόλις το 1997 - μας υπέβαλαν την κοινή θέση του Συμβουλίου, η οποία είναι σε πολλά σημεία ανεπαρκής. Ερωτώ εσάς και το Συμβούλιο πώς έγινε και το Συμβούλιο ψήφισε τελικά μόνο για το σούπερ μαύρο κουτί, χωρίςνα ψηφίσει ταυτόχρονα τη λύση που πρότεινε το Ευρωπαϊκό Κοινοβούλιο και η οποία είναι επαρκής, οικονομική, αξιόπιστη, εφικτή και ικανή να γίνει αποδεκτή. Ποιός εξαφάνισε τί και γιατί;
<P>
Όταν άκουσα την απόφαση που πήρε το Συμβούλιο, νόμισα ότι ονειρευόμουν, και εξακολουθώ να ελπίζω ότι όλα είναι μια παρεξήγηση και ότι αυτό το σφάλμα δεν θα επαναληφθεί αύριο και από το Κοινοβούλιο. Είμαι υπέρ μιας ασφάλειας της οδικής κυκλοφορίας που θα στηρίζεται σε σύγχρονες τεχνολογίες, αλλά ο κάθε επιχειρηματίας θα πρέπει να είναι σε θέση να αποφασίζει ο ίδιος, στο πλαίσιο της ελεύθερης αγοράς μας, εάν προτιμά ένα σούπερ κουτί ή την εξίσου ελκυστική επονομαζόμενη βελτιωμένη λύση.
<P>
Σε τελευταία ανάλυση εκείνος που γνωρίζει καλύτερα απ'όλους με πόσο κόστος μπορεί να επιβαρύνει τον εαυτό του και την επιχείρησή του είναι ο επιχειρηματίας. Στην περίπτωση που η κοινή θέση του Συμβουλίου γίνει αύριο πραγματικότητα, οι μέχρι σήμερα υπάρχοντες ταχογράφοι, που είναι εύκολο να παραβιασθούν, θα συνυπάρχουν παράλληλα για δέκα και περισσότερα χρόνια με το νέο σούπερ κουτί, που έως σήμερα δεν έχει σαφώς καθορισθεί, ούτε έχει ελεγχθεί ως προς τη νομιμότητά του. Θα συνυπάρχουν, δηλαδή, η παλαιά και η νέα συσκευή, ενώ δεν έχουν τίποτα το κοινό μεταξύ τους. Αντίθετα, προσφέρεται ένα κίνητρο ώστε να μπορεί ο οδηγός να μεταπηδήσει από το παλαιό στο νέο σύστημα, αφού γνωρίζει ότι οι δύο συσκευές ελέγχου δεν είναι μεταξύ τους συγκρίσιμες και ότι, συνεπώς, δεν μπορεί να ασκηθεί δίωξη εναντίον του για μη τήρηση των περιόδων ανάπαυσης και οδήγησης.
<P>
Το γεγονός ότι το Συμβούλιο απορρίπτει τη λογικότερη λύση και αποφαίνεται υπέρ του σούπερ κουτιού με ψήφους 14: 1 σημαίνει ότι δεν επιθυμεί τον αυξημένο έλεγχο και τη βελτιωμένη ασφάλεια στην οδική κυκλοφορία. Διερωτώμαι μήπως εσείς, κυρίες και κύριοι, αντιμετωπίζετε το θέμα διαφορετικά. Ελπίζω η αυριανή ψηφοφορία να μην μας γίνει εφιάλτης και ότι θα ψηφίσουμε όπως και κατά την πρώτη ανάγνωση, διότι, όπως κι εσείς κύριε Wijsenbeek, νομίζω ότι η σωστή λύση είναι 1α και 1β.

<SPEAKER ID=97 LANGUAGE="IT" NAME="Santini">
Κύριε Πρόεδρε, πίστευα ότι μόνον εγώ δεν ακολουθούσα το γενικό κλίμα, αλλά προηγήθηκε η συνάδελφος κ. Langenhagen, εισάγοντας σε αυτή την ενθουσιώδη τεχνολογική καινοτομία κι ένα στοιχείο σύνεσης. Όπως όλες οι τεχνολογικές καινοτομίες, έχει κι αυτή οικονομικές συνέπειες, από όπου προκύπτει μια πρόκληση για επίδειξη σύνεσης. Στην περίπτωση αυτή, υπάρχει πράγματι κίνδυνος να ευνοηθεί η μία πλευρά, δηλαδή οι κατασκευαστές αυτών των νέων συσκευών, και να προκληθούν ανησυχίες στην άλλη πλευρά, δηλαδή σε αυτούς που θα πρέπει να την αποκτήσουν, χωρίς να διαθέτουν ακόμα πλήρεις εγγυήσεις, όχι μόνο για τη λειτουργία αλλά και για την αξιοπιστία των ελέγχων που μπορούν να διενεργηθούν με βάση τις συσκευές αυτές.
<P>
Οι μεταφορείς, όχι μόνο στην Ιταλία, εξέφρασαν ήδη σοβαρές ανησυχίες για μία επένδυση που θα μπορούσε να αποδειχθεί ελλειμματική, καθώς θα μπορούσε να χρειασθεί ανανέωση σε σύντομο χρονικό διάστημα. Εμείς - εγώ προσωπικά και εν μέρει η πολιτική ομάδα μου - δεν είμαστε αντίθετοι στην εισαγωγή της συσκευής 1Β, αλλά ζητούμε να πραγματοποιηθεί σταδιακά, επειδή, επιπλέον, δεν συμφωνούν όλοι με τα αποτελέσματα των ελέγχων που έχουν πραγματοποιηθεί και έχουν ολοκληρωθεί έως σήμερα. Συνεπώς, σύμφωνα με μια πρόταση, είναι καλύτερα να υπάρξει, ενδεχομένως, μια μεταβατική περίοδος, εν ολίγοις, μια ελευθερία επιλογής, πρώτα για τα κράτη μέλη και μετά για τους επιχειρηματίες στα κράτη μέλη, σχετικά με το εάν θα εφοδιασθούν με τη νέα συσκευή ή θα προτιμήσουν τη διατήρηση της συσκευής 1Α, αλλά με την προσθήκη μηχανισμού ψηφιακής ανάγνωσης, τουλάχιστον για μια συγκεκριμένη περίοδο.
<P>
Φαίνεται ότι το κόστος και στις δύο περιπτώσεις είναι το ίδιο, αλλά στην πρώτη περίπτωση, δηλαδή της προσθήκης μιας ψηφιακής συσκευής ανάγνωσης στο παλιό σύστημα, μάλλον παρέχονται περισσότερες εγγυήσεις, εν αναμονή του επίσημου βαπτίσματος της συσκευής. 1Β.
<P>
Αυτό, όντως θα μπορούσε να περιπλέξει τα συστήματα ελέγχου, δηλαδή το έργο αυτών που θα πρέπει στο δρόμο να εξακριβώνουν όχι μόνο τη λειτουργία τους, αλλά και την ειλικρίνεια όσων τα χρησιμοποιούν. Σε αυτή την περίπτωση, όμως, αντίθετα με την περίπτωση στην οποία παραπονεθήκαμε σε μια προηγούμενη παρέμβαση για τον τομέα του τουρισμού, πρέπει να υποστηριχθεί και να επιβληθεί η αρχή της επικουρικότητας, και μάλιστα να υποστηριχθεί και η αρχή της διακριτικής ευχέρειας.
<P>
Σε ένα τόσο ευαίσθητο πλαίσιο, το οποίο, επαναλαμβάνω, θα μπορούσε να επηρεάσει έναν τομέα ήδη επιβαρυμένο από άλλους παράγοντες, όπως η αύξηση των τελών χρησιμοποιήσεως των αυτοκινητοδρόμων, θα πρέπει να υπάρχει ελευθερία επιλογής για όσους θα πληρώσουν το κόστος της μεταρρύθμισης αυτής.

<SPEAKER ID=98 LANGUAGE="NL" NAME="Van Dam">
Κύριε Πρόεδρε, οι ειδικοί θεωρούν το μη σεβασμό των διατάξεων ένα από τα σοβαρότερα προβλήματα στον τομέα τον μεταφορών. Συμμερίζομαι την άποψη ότι κύρια αιτία δεν είναι η ελαττωματική συσκευή, ο ταχογράφος, αλλά η ελαττωματική λειτουργία των ελεγκτικών αρχών. Επιπλεόν, η νομοθεσία για τις ώρες οδήγησης δεν λαμβάνει επαρκώς υπόψη τα ιδιαίτερα χαρακτηριστικά των οδικών μεταφορών και αυτό εξωθεί σε παραβάσεις.
<P>
Συμφωνώ πάντως με το Συμβούλιο ότι ο ταχογράφος σαν όργανο ελέγχου πρέπει να αντικατασταθεί από Η/Υ της καμπίνας οδήγησης (board computer) ή μαύρο κουτί. Η τεχνολογία του ταχογράφου είναι πια ξεπερασμένη. Σαν συσκευή ελέγχου είναι ευπαθής σε απάτες και σε αντίθεση προς τη μονάδα ηλεκτρονικής αποθήκευσης δεν μπορεί να χρησιμοποιηθεί για τη βελτίωση της επιχειρηματικότητας. Αφού επιπλέον η τιμή ενός Η/Υ καμπίνας οδήγησης αντιστοιχεί σχεδόν προς την τιμή ενός ταχογράφου - με ή χωρίς προσωπική κάρτα οδηγού (smartcard) - η επιλογή της μονάδας ηλεκτρονικής αποθήκευσης είναι ευνόητη.
<P>
Τώρα που το Συμβούλιο έκανε αυτή την επιλογή, δεν θέλω να εμμείνω στην αρχική πρόταση του Κοινοβουλίου, το οποίο κατά την πρώτη ανάγνωση ήθελε να αφήσει στις επιχειρήσεις την επιλογή ανάμεσα σε βελτιωμένο ταχογράφο και ηλεκτρονική μονάδα. Η συνύπαρξη τριών συστημάτων: ταχογράφου, βελτιωμένου ταχογράφου και Η/Υ της καμπίνας οδήγησης, θα δυσχεράνει μόνον τον έλεγχο.
<P>
Λυπάμαι όμως διότι το Συμβούλιο δεν αποφάσισε για "retrofit ». Όταν εισάγεται μια νέα συσκευή, είναι αναπόφευκτο να συνυπάρξουν για κάποιο χρονικό διάστημα το νέο με το παλαιό. Το Συμβούλιο όφειλε όμως να καθορίσει μια ημερομηνία λήξεως για τη χρήση του ταχογράφου. Τώρα θα συναντάμε για πολύ καιρό ακόμη σε παλαιά φορτηγά τους παλαιούς ταχογράφους που σύντομα κανείς σχεδόν δεν θα μπορεί να διαβάσει πια. Και σύμφωνα με τον εισηγήτη, τα παλαιά κυρίως φορτηγά παραβιάζουν τις ώρες οδήγησης και ανάπαυσης. Μια τροπολογία μου να καταστεί ο Η/Υ καμπίνας σε λίγα χρόνια υποχρεωτικός, δεν έτυχε επαρκούς υποστήριξης στην επιτροπή μεταφορών. Προτιμώ να μην υπάρξει καθόλου "retrofit» από του να υπάρχει "retrofit» που καταλήγει σε αναβάθμιση του παλαιού ταχογράφου. Εφόσον το Συμβούλιο επιλέγει από τώρα, από το 1998, με μεγάλη πλειοψηφία τον Η/Υ καμπίνας, μου φαίνεται παράλογο να προμηθεύουμε τον επόμενο αιώνα παλαιά φορτηγά με μια τεχνολογία που ήδη τώρα έχει ξεπερασθεί.

<SPEAKER ID=99 LANGUAGE="DE" NAME="Lόttge">
Κύριε Πρόεδρε, αναρωτιέμαι ποιός από τους παριστάμενους στο Κοινοβούλιο εξακολουθεί, πράγματι, να πιστεύει ότι θα μπορούσαν να υλοποιηθούν τα αιτήματα για τη βελτίωση και την εναρμόνιση των περιόδων οδήγησης και ανάπαυσης, καθώς και των συστημάτων ελέγχου, αιτήματα τα οποία εξέφρασε και ο συνάδελφος van Dam. Είμαι μέλος του Ευρωπαϊκού Κοινοβουλίου από το 1989, και από τότε έχει τεθεί επανειλημμένα το αίτημα αυτό. Μας είναι γνωστό ότι στο πλαίσιο της ΕΕ οι έλεγχοι διεξάγονται με διαφορετικούς τρόπους. Από τη σκοπιά δε της Γερμανίας, μπορώ ασφαλώς να το κρίνω αυτό πολύ καλά. Επειδή η λύση αυτή δεν είναι και δεν πρόκειται να καταστεί αποτελεσματική, πρέπει να αποκτήσουμε ένα βελτιωμένο σύστημα ελέγχου εντός των οχημάτων.
<P>
Το ψηφιακό σύστημα αποτελεί ένα σωστό βήμα, αλλά δεν θα πρέπει να υιοθετηθεί χωρίς να εξοπλισθούν ταυτόχρονα τα μεταχειρισμένα οχήματα με την προσωπική κάρτα οδηγού. Ο ταχογράφος θα πρέπει να υποστεί ανάλογες προσαρμογές. Οι τεχνικές δυνατότητες γι'αυτά υπάρχουν ήδη. Οι προθεσμίες που αναφέρονται εδώ, δηλαδή μέχρι το 2003, είναι πολύ μεγάλες. Εκτός αυτού, είναι παρόλογος ο περιορισμός που επιβάλλει την εισαγωγή του νέου συστήματος σε οχήματα με άδεια κυκλοφορίας από το 1996 και μετά, αφού όλοι γνωρίζουμε πολύ καλά ότι κυκλοφορούν σήμερα, και θα συνεχίσουν να κυκλοφορούν για αρκετά χρόνια, οχήματα ηλικίας 10 και 15 ετών, ιδιαίτερα στις χώρες της Κεντρικής και Ανατολικής Ευρώπης.
<P>
Θέλω να επιστήσω την προσοχή σας και σε ένα άλλο ζήτημα που αφορά ειδικά την κατάσταση στις χώρες της Κεντρικής και Ανατολικής Ευρώπης: ο ταχογράφος υιοθετήθηκε το 1995. Πιστεύω ότι θα είναι μια σχεδόν υπερβολική απαίτηση να επιβάλουμε σήμερα άμεσα το ψηφιακό σύστημα ελέγχου και να μεταβούμε μετά από πέντε χρόνια σε ένα οικονομικότερο σύστημα. Στην περίπτωση αυτή, είναι ασφαλώς πιο αποδεκτή η ενδιάμεση λύση. Θα καταλήξουμε, ή μάλλον θα μπορούσαμε να καταλήξουμε, σε κάτι παράδοξο: θα ήταν, ενδεχομένως, αδύνατον να ταξιδεύσουν, επί παραδείγματι, στις χώρες της Κεντρικής και Ανατολικής Ευρώπης τα νέα οχήματα, που από το 2000 θα ήταν εξοπλισμένα με το ψηφιακό σύστημα, διότι εκεί δεν υπάρχουν οι αντίστοιχες συσκευές αποκωδικοποίησης και η αστυνομία αυτών των χωρών δεν διαθέτει τα απαιτούμενα όργανα. Θα πρέπει να σκεφθεί κανείς τις ενδεχόμενες μελλοντικές εξελίξεις!
<P>
Δεν εκμεταλλευθήκαμε την ευκαιρία για μια ευρύτερη λύση που θα προέβλεπε π.χ. ενδιάμεσα βήματα προκειμένου να βελτιωθεί η επίβλεψη των περιόδων οδήγησης και ανάπαυσης, καθώς και να θεσπισθούν και να υλοποιηθούν καλύτερες κοινωνικές διατάξεις για τους οδηγούς. Τελικά, συνάδελφε Frits Castricum, γνωρίζουμε ότι, εκτός από τη γερμανική βιομηχανία, και αρκετές βιομηχανίες στη Μεγάλη Βρετανία, στις Κάτω Χώρες, στην Ιταλία και στη Γαλλία είναι έτοιμες και διαθέτουν την τεχνική και τεχνολογική τεχνογνωσία!

<SPEAKER ID=100 LANGUAGE="SV" NAME="Stenmarck">
Κύριε Πρόεδρε, επιτρέψτε μου να αρχίσω απευθύνοντας ένα ευχαριστώ στον εισηγητή, κ. Wijsenbeek, για την πολυετή εργασία του ως προς αυτό το θέμα.
<P>
Το θέμα της συσκευής ελέγχου βρίσκεται σε άμεση συνάρτηση με το ανεπίλυτο θέμα του χρόνου οδήγησης και ξεκούρασης. Αναφορικά με αυτό το τελευταίο, το Ευρωπαϊκό Κοινοβούλιο εξακολουθεί να περιμένει τις προτάσεις της Επιτροπής για τις τροποποιήσεις που θεωρούνται απαραίτητες. Θα ήταν θετικό εάν μπορούσαμε να επεξεργασθούμε αυτά τα θέματα από κοινού .
<P>
Είναι απαραίτητο να τίθενται προϋποθέσεις αποτελεσματικού εξοπλισμού στα φορτηγά οχήματα. Ταυτόχρονα, είναι επίσης σημαντικό να μπορούν να χρησιμοποιηθούν κατά την διάρκεια της ζωής τους η τεχνολογία και τα συστήματα στα οποία έχουν επενδύσει ίσως όλες οι εταιρείες σε μια χώρα. Ό, τιδήποτε άλλο θα ήταν σπατάλη πόρων. Θα ήταν άκρως παράλογο να απαιτηθούν από ήδη πολύ επιβαρυμένες εταιρείες νέες προσπάθειες και νέες επενδύσεις σε άλλα συστήματα. Είναι εντελώς διαφορετικό πράγμα να γίνουν νέες επενδύσεις στην καλύτερη προσιτή τεχνολογία και με συστήματα που θα είναι εξίσου καλά για όλα τα κράτη μέλη.
<P>
Στις πιο μακροπρόθεσμες εργασίες συμπεριλαμβάνεται και η νομοθεσία σε αυτόν τον τομέα όσον αφορά τις προενταξιακές διαπραγματεύσεις που θα αρχίσουν τώρα, καθώς και όσον αφορά τις διμερείς διαπραγματεύσεις με τρίτες χώρες της Κεντρικής και Ανατολικής Ευρώπης. Είναι στον μέγιστο βαθμό επιθυμητό να αποκτήσουμε εν ευθέτω χρόνο κοινούς κανόνες, τόσο όσον αφορά τον χρόνο οδήγησης και ξεκούρασης, όσο και σχετικά με τα τεχνικά συστήματα για τις συσκευές ελέγχου. Αυτό θα είναι απαραίτητο σε μια εσωτερική αγορά και σε μια Ευρώπη ουσιαστικά χωρίς σύνορα, καθώς και εάν εξετάσουμε το θέμα κάπως μακροπρόθεσμα.

<SPEAKER ID=101 LANGUAGE="FR" NAME="d'Aboville">
Κύριε Πρόεδρε, η πρόταση που μας υποβλήθηκε αποσκοπεί στην εισαγωγή μιας νέας συσκευής μετρήσεων στις οδικές μεταφορές, προκειμένου να ελέγχεται ο χρόνος οδήγησης και ανάπαυσης των οδηγών, όπως υπενθύμισε ο εισηγητής. Τι ζητάμε από αυτόν τον νέο χρονοταχογράφο; Αυτό που ζητάμε είναι πλήρης αξιοπιστία, χωρίς δυνατότητα παραποίησης, καθώς και να είναι τεχνολογικά εξελιγμένος, προκειμένου να μην αμφισβητηθεί στο προσεχές μέλλον.
<P>
Το όργανο που περιγράφεται στο παράρτημα Ιβ) ανταποκρίνεται πλήρως στις απαιτήσεις αυτές. Πρόκειται, πράγματι, για μια πλήρως ηλεκτρονική συσκευή, η ψηφιακή δομή της οποίας εγγυάται πλήρη ασφάλεια. Επιπλέον, επιτρέπει την αποθήκευση των πληροφοριών για 365 ημέρες. Τα δεδομένα αυτά είναι εξαιρετικά σημαντικά για την διαχείριση των επιχειρήσεων. Συνεπώς, υπάρχει ομόφωνη συμφωνία για τη συσκευή αυτή, τόσο εκ μέρους των σοβαρών επιχειρήσεις μεταφορών, όσο και εκ μέρους των υπεύθυνων οδηγών.
<P>
Ορισμένοι υποστηρίζουν, ωστόσο, την ενδιάμεση λύση 1α), η οποία συνίσταται στην προσθήκη ενός απλού ηλεκτρονικού κιβωτίου στις υπάρχουσες συσκευές ελέγχου, των οποίων τα στοιχεία, όπως όλοι γνωρίζουν, είναι εύκολο να παραποιηθούν, προβάλλοντας, μεταξύ άλλων, το επιχείρημα της μείωσης του κόστους.
<P>
Θεωρώ ότι έχουν άδικο. Στην πραγματικότητα, όχι μόνο το κόστος είναι το ίδιο, όπως προκύπτει από τις εκθέσεις πραγματογνωμοσύνης της Επιτροπής, αλλά, επιπλέον, στην περίπτωση αυτή θα έχουμε μόνο ένα μεταβατικό σύστημα που θα πρέπει να αντικατασταθεί κάποια στιγμή από ένα πλήρες ηλεκτρονικό σύστημα. Τέλος, και πάνω από όλα, δεν θα έχουμε επιτύχει τον βασικό μας στόχο, που είναι στην προκειμένη περίπτωση η εξάλειψη της δυνατότητας παραποίησης των δεδομένων, γιατί η ίδια η καρδιά της συσκευής, ο ταχογράφος, θα παραμείνει όπως στη σημερινή γνωστή μορφή του, χωρίς αρκετές εγγυήσεις ως προς το σημείο αυτό.

<SPEAKER ID=102 LANGUAGE="NL" NAME="Cornelissen">
Κύριε Πρόεδρε, στην προηγούμενη συνεδρίαση το Κοινοβούλιο τάχθηκε υπέρ της λήψης αυστηρών μέτρων για την αντιμετώπιση του προβλήματος της έλλειψης ασφάλειας κατά την κυκλοφορία των οχημάτων. Στα μέτρα που προτείναμε συμπεριλαμβάνεται και η καλύτερη τήρηση των χρόνων οδήγησης και ανάπαυσης στις οδικές μεταφορές με φορτηγά οχήματα και με λεωφορεία. Για τον σκοπό αυτόν χρειάζεται να βελτιωθούν οι έλεγχοι που διενεργούνται, προσπάθεια η οποία μπορεί να υποστηριχθεί με τη χρησιμοποίηση συσκευών που αποκλείουν το ενδεχόμενο απάτης. Θα ήθελα να υποβάλω έξι σύντομες ερωτήσεις στον Επίτροπο.
<P>
Πρώτον, αληθεύει ότι ο ψηφιακός ταχογράφος, που χαρακτηρίζεται στα έγγραφα ως 1Β, είναι από την άποψη αυτή καλύτερος από τον βελτιωμένο παραδοσιακό ταχογράφο τύπου 1Α; Δεύτερον, αληθεύει ότι, με βάση την εξέλιξη των δύο τύπων ταχογράφου, η υποχρεωτική καθιέρωση του τύπου 1Β από το 2000 και μετά δεν θα οδηγήσει σε καθυστερήσεις; Τρίτον, έως ποίου σημείου αληθεύουν οι δηλώσεις ορισμένων συναδέλφων ότι οι χώρες της Κεντρικής Ευρώπης είναι διατεθειμένες να αποδεχθούν την εγκατάσταση του ταχογράφου 1Α και όχι του 1Β; Τέταρτον, ποιά είναι η άποψη του Επιτρόπου για την απουσία οποιασδήποτε διάταξης σχετικά με τα σημερινά οχήματα; Πόσο μεγάλος είναι ο κίνδυνος οι νομοταγείς μεταφορείς να αντιμετωπίσουν αργότερα τον ανταγωνισμό άλλων μεταφορέων που χρησιμοποιούν παλαιό υλικό και δεν έχουν εγκαταστήσει τον βελτιωμένο ταχογράφο; Πέμπτον, εάν ληφθούν υπόψη οι απόψεις του Συμβουλίου των Υπουργών, αληθεύει η εντύπωσή μου ότι έχουμε μεγαλύτερες πιθανότητες να λάβουμε σύντομα μια απόφαση σε περίπτωση που επιλέξουμε τον ταχογράφο 1Β; Έκτο και κυριότερο ερώτημα προς τον Επίτροπο: αναφερόμενος στην παρέμβαση της συναδέλφου Langenhagen, θα ήθελα να πληροφορηθώ ποιά μέτρα θεωρείτε ότι εξυπηρετούν κατά τον καλύτερο τρόπο την ασφάλεια των μεταφορών και την υπεύθυνη κοινωνική συμπεριφορά;
<P>
Τέλος, όποια κι αν είναι η επιλογή, το αποτέλεσμα εξαρτάται απολύτως από την άσκηση αποτελεσματικών ελέγχων σε όλα τα κράτη μέλη.

<SPEAKER ID=103 NAME="McIntosh">
Κύριε Πρόεδρε, χαιρετίζω την έκθεση του κ. Wijsenbeek και τον συγχαίρω για την εργασία που επιτέλεσε. Χαιρετίζω ιδιαίτερα το γεγονός ότι η εν λόγω πρόταση - η κοινή θέση - αποβλέπει στην καλύτερη εφαρμογή των διατάξεων σχετικά με τον ταχογράφο.
<P>
Όλοι συμφωνούμε ότι η κοινωνική νομοθεσία που αφορά τα ωράρια των επαγγελματιών οδηγών αποτελεί αντικείμενο ευρείας κατάχρησης στο πλαίσιο του ισχύοντος συστήματος. Ωστόσο, ανησυχώ γιατί στην κοινή θέση που μας υπεβλήθη σήμερα υπάρχουν πολλά "εάν», "αλλά» και "ίσως» σχετικά με την επιλογή IB. Εκτιμώ ότι θα ήταν ιδιαίτερα ενδεδειγμένο να ενεργήσουμε εκ του ασφαλούς, επιτρέποντας τη συνύπαρξη των επιλογών IA και IB σε ένα μεταβατικό στάδιο.
<P>
Παραδείγματος χάριν, δεν είναι βέβαιο ότι η Τεχνική Επιτροπή θα ολοκληρώσει φέτος την τεχνολογική προδιαγραφή για τους ψηφιακούς ταχογράφους. Θεωρώ - εκτός εάν η Επιτροπή μπορεί να με αντικρούσει σήμερα το απόγευμα - ότι η Ευρωπαϊκή Επιτροπή ενδέχεται να αναγκαστεί να ζητήσει παράταση της προθεσμίας. Πιστεύω ότι η Επιτροπή και το Συμβούλιο πρέπει να αναγνωρίσουν το γεγονός αυτό, όπως κι εμείς στο Κοινοβούλιο.
<P>
Οι τεχνολογικές απαιτήσεις για την επιλογή IB είναι αυστηρές. Ο ταχογράφος στο όχημα πρέπει να μπορεί να διατηρεί δεδομένα ενός έτους σχετικά με το ωράριο των οδηγών και η προσωπική κάρτα του οδηγού πρέπει να έχει τη δυνατότητα διατήρησης δεδομένων τουλάχιστον 28 ημερών. Δυστυχώς, δεν συμμερίζομαι την πεποίθηση του κ. Castricum ότι οι υπουργοί θα διευθετήσουν εγκαίρως το συγκεκριμένο θέμα - δηλαδή, το θέμα της τεχνικής προδιαγραφής. Όλοι συμφωνούμε ότι το υφιστάμενο σύστημα που λειτουργεί βάσει ταχογράφου έχει μειονεκτήματα που παρεμποδίζουν την αποτελεσματική εφαρμογή της ισχύουσας κοινοτικής νομοθεσίας για τα ωράρια των επαγγελματιών οδηγών. Ωστόσο, ο πιο λογικός τρόπος εξέλιξης είναι να ισχύσει μια μεταβατική φάση παράλληλης ισχύος των επιλογών IA και IB, έως ότου εφαρμοσθεί η νέα τεχνολογία - για την οποία όλοι συμφωνούμε ότι πρέπει να είναι ασφαλής και αδιάβλητη.
<P>
Ελπίζω ειλικρινά η Επιτροπή και το Συμβούλιο να μπορέσουν να εγκρίνουν την εν λόγω πρόταση.

<SPEAKER ID=104 NAME="Kinnock, Neil">
Κύριε Πρόεδρε, η εισαγωγή μιας νέας γενιάς ταχογράφων αποτελεί προφανώς απτή συμβολή στην οδική ασφάλεια, όπως είπαν αρκετοί βουλευτές κατά τη διάρκεια της συζήτησης. Αποτελεί απτή συμβολή στη βελτίωση των κοινωνικών συνθηκών για τους επαγγελματίες οδηγούς, και σαφώς συνιστά επίσης απτή συμβολή σε έναν πιο θεμιτό ανταγωνισμό, τόσο στον τομέα της οδικής μεταφοράς, όσο και μεταξύ των διαφόρων τρόπων οδικής μεταφοράς. Είμαι ιδιαίτερα ευγνώμων για το αδιάπτωτο ενδιαφέρον που επιδεικνύει το Σώμα και για τη συνεχή δέσμευση, κυρίως από την πλευρά του εισηγητή κ. Wijsenbeek.
<P>
Το Σώμα θυμάται σίγουρα ότι το Κοινοβούλιο ζητούσε από την Επιτροπή να τροποποιήσει την αρχική πρότασή της το 1995, προσθέτοντας τη δυνατότητα εισαγωγής πλήρως ψηφιακού εξοπλισμού, την επονομαζόμενη επιλογή 1B. Από την πρώτη ανάγνωση και μετά έχουν εκπονηθεί τεχνικές μελέτες σκοπιμότητας, έχει επιτελεσθεί σημαντικό έργο σε όλους τους εμπλεκόμενους τομείς, συμπεριλαμβανομένων των αρμόδιων αρχών για την εφαρμογή, των κοινωνικών εταίρων και της βιομηχανίας, με αποτέλεσμα η Επιτροπή και το Συμβούλιο να είναι πλέον πεπεισμένοι ότι η διατήρηση μόνο της επιλογής 1Β αποτελεί την ορθή προσέγγιση. Γηράσκουμε αεί διδασκόμενοι, και ευχαρίστως διδασκόμαστε από πολλά επιχειρήματα που προέβαλε αρχικά το Κοινοβούλιο. Το Ευρωπαϊκό Κοινοβούλιο δεν θα εκπλαγεί μαθαίνοντας ότι, εγώ από την πλευρά μου, θεωρούσα την προσπάθειά του πραγματικά εποικοδομητική.
<P>
Η Επιτροπή, συνεπώς, δεν θα υποστηρίξει τις εν λόγω τροπολογίες που αποβλέπουν στην επανεισαγωγή της επιλογής 1A. Αν και συμφωνούμε ότι θα ήταν καλύτερη από τον σημερινό ταχογράφο, εξακολουθεί να αποτελεί υβριδική λύση όπου δεν χρησιμοποιείται η καλύτερη διαθέσιμη τεχνολογία και η οποία δεν παρέχει τα ίδια πλεονεκτήματα με την επιλογή 1Β όσον αφορά την ασφάλεια και την ευελιξία για τους χρήστες. Για τον λόγο αυτό, οι τροπολογίες αριθ. 1, 2, 4 και 19 έως 22 δεν εγκρίνονται.
<P>
Θα ήθελα να απαντήσω σε όσους αξιότιμους βουλευτές έθεσαν θέμα μετατροπής, τονίζοντας ότι ένα καλό σύστημα ελέγχου εξαρτάται σε μεγάλο βαθμό από το ποσοστό των οχημάτων που έχουν εξοπλισθεί. Γι'αυτό και υποστήριξα επίμονα στο Συμβούλιο ένα είδος μετατροπής, μέσω της οποίας θα είχε επιτευχθεί η σωστή ισορροπία μεταξύ καλύτερης εφαρμογής και λογικού κόστους για τους επιχειρηματίες. Λυπούμαι, ωστόσο, που μια μεγάλη αναστέλλουσα μειοψηφία δεν μπόρεσε να αποδεχθεί έναν τέτοιου είδους συμβιβασμό. Προφανώς, καμία συζήτηση σχετικά με τη μετατροπή δεν θα πρέπει, ωστόσο, να δικαιολογεί την εισαγωγή του νέου ταχογράφου για τα νέα οχήματα.
<P>
Κατά συνέπεια, δεδομένου ότι υποστηρίζεται ευρέως η άποψη ότι το ζήτημα της μετατροπής "δεν είναι ώριμο για να ληφθεί απόφαση» - για να χρησιμοποιήσω μια κομψή έκφραση - θα πρέπει να εξακολουθήσει να συζητείται στο Συμβούλιο. Κατ'αυτόν τον τρόπο θα δοθεί τουλάχιστον η δυνατότητα στην Επιτροπή να επανέλθει στο ζήτημα αργότερα, όπως και θα πράξει κατά πάσα πιθανότητα, ενδεχομένως βάσει μιας τροποποιημένης πρότασης. Όσον αφορά τη μετατροπή, έπρεπε να εξασφαλίσουμε ότι αναζητώντας το καλύτερο δεν θα χάναμε το καλό, και αναγκαστήκαμε να εργασθούμε όχι βάσει εκείνου που θα προτιμούσαμε περισσότερο, αλλά βάσει εκείνου που πιθανότατα θα επιτυγχάναμε. Ευελπιστώ ότι το Σώμα θα συμμεριστεί την άποψή μας ότι, από πλευράς πρακτικής, ήταν καλύτερα να εργασθούμε επ'αυτής της βάσης.
<P>
Η τροπολογία αριθ. 3 απορρίπτεται διότι καλύπτεται ήδη ως προς την ουσία της από την κοινή δήλωση που επισυνάπτεται στην κοινή θέση, η οποία ορίζει ότι το Συμβούλιο και η Επιτροπή θα προβούν σε ενέργειες για τη δέουσα προσαρμογή της Συμφωνίας AETR, εν όψει του νέου ταχογράφου.
<P>
Απαντώντας σε άλλους αξιότιμους βουλευτές σχετικά με το θέμα της AETR, οι νομικές υπηρεσίες της Επιτροπής και του Συμβουλίου κατέστησαν σαφές ότι δεν υπάρχει κανένας λόγος τα οχήματα των κρατών μελών της ΕΕ που είναι εξοπλισμένα με νέο ψηφιακό ταχογράφο να αντιμετωπίσουν προβλήματα στις τρίτες χώρες που συμμετέχουν στη συμφωνία AETR. Τα οχήματα που θα διαθέτουν καλύτερο εξοπλισμό εφαρμογής, θα πρέπει να γίνονται αποδεκτά δεδομένου ότι αποβλέπουν προφανώς στην εφαρμογή των ίδιων κανόνων με τους υφιστάμενους ταχογράφους. Επιπλέον, τα προϊόντα του νέου συστήματος, δηλαδή οι εκτυπώσεις, θα ερμηνεύονται πολύ πιο εύκολα από τα σημερινά. Θα χρησιμοποιούν τα ίδια πικτογράμματα για να εμφανίζουν τις ίδιες πληροφορίες. Τούτο θα είναι κάτι περισσότερο από αρκετό, ιδίως εάν λάβουμε υπόψη ότι, σε περίπτωση που ο σημερινός ταχογράφος δεν λειτουργεί, η Συμφωνία AETR απαιτεί απλώς ένα χειρόγραφο ημερολόγιο από τους οδηγούς, κάτι που είναι χειρότερο από το τίποτα.
<P>
Η πραγματική πρόκληση θα είναι να ζητήσουμε από τις τρίτες χώρες να εισαγάγουν το νέο σύστημα στα δικά τους οχήματα. Τούτο ενδέχεται να απαιτήσει μια μεταβατική περίοδο, όπως προτάθηκε κατά τη διάρκεια της σημερινής συζήτησης. Ωστόσο, τόσο το Συμβούλιο όσο και η Επιτροπή έχουν δεσμευθεί να κάνουν ό, τι είναι δυνατόν για να επιτύχουν τον αυτόν τον στόχο. Επ'αυτής της βάσης, χαιρετίζω τη δήλωση που επισυνάπτεται στην κοινή θέση και ευελπιστώ ότι θα συμβάλει κατά κάποιον τρόπο στον να διασκεδάσει τις αμφιβολίες και τις ανησυχίες που εξέφρασαν ορισμένοι αξιότιμοι βουλευτές σχετικά με το εν λόγω ζήτημα.
<P>
Θα ήθελα να απαντήσω τουλάχιστον σε μία από τις άλλες ερωτήσεις του κ. Cornelissen: εάν θα είναι επιτυχής η επιλογή 1B. Η απάντηση είναι βεβαιότατα θετική, σύμφωνα με τις επανειλημμένες δοκιμές και όπως αποδείχθηκε σε συνθήκες εργασίας και σε πολύ απαιτητικές ασκήσεις προσομοίωσης. Επομένως, μπορεί να είναι βέβαιος για την επιτυχία, αλλά χαίρομαι που έθεσε, μεταξύ άλλων, αυτή την ερώτηση.
<P>
Συμπερασματικά, θα ήθελα να πω ότι βρίσκομαι στην ευχάριστη θέση να πληροφορήσω το Σώμα ότι μπορώ να αποδεχθώ τις τροπολογίες αριθ. 5-17, γεγονός που πρέπει να αποτελεί κάτι σαν παγκόσμιο ρεκόρ! Οι εν λόγω τροπολογίες διευκρινίζουν ή ενισχύουν τις διατάξεις της κοινής θέσης που αφορούν τη λειτουργία ή την ασφάλεια. Ευχαριστώ την Επιτροπή Μεταφορών και Τουρισμού, ιδιαίτερα δε τον εισηγητή κ. Wijsenbeek, για την εργασία που επιτέλεσαν επί της συγκεκριμένης πρότασης, που θα συμβάλει πάρα πολύ στην περαιτέρω θετική εξέλιξη, όχι μόνο της κοινής πολιτικής μεταφορών, αλλά και των προτύπων του θεμιτού ανταγωνισμού, της σιγουριάς, της ασφάλειας και της εντιμότητας στις οδικές μεταφορές εμπορευμάτων στην Ευρωπαϊκή Ένωση.

<SPEAKER ID=105 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=10>
Κοινωνική ασφάλιση εργαζομένων που διακινούνται εντός της Κοινότητας
<SPEAKER ID=106 NAME="Πρόεδρος">
Η ημερήσια διάταξη προβέπει τη συζήτηση της έκθεσης της κ.Oomen - Ruitjen (A4-0052/98), εξ ονόματος της Επιτροπής Απασχόλησης και Κοινωνικών Υποθέσεων, σχετικά με την πρόταση κανονισμού (ΕΚ) του Συμβουλίου για την τροποποίηση του κανονισμού (ΕΟΚ) αριθ. 1408/71 περί εφαρμογής των συστημάτων κοινωνικής ασφάλισης στους μισθωτούς, τους μη μισθωτούς και στα μέλη των οικογενειών τους που διακινούνται εντός της Κοινότητας και του κανονισμού (ΕΟΚ) αριθ.574/72 περί του τρόπου εφαρμογής του κανονισμού (ΕΟΚ) αριθ. 1408/71 (COM(97)0378 - C4-0450/97-97/0201(CNS)).

<SPEAKER ID=107 NAME="Oomen-Ruijten">
Κύριε Πρόεδρε, η ετήσια έκθεση και μία συζήτηση για τον κανονισμό αριθ. 1408/71, για τον συντονισμό της κοινωνικής ασφάλισης των μισθωτών, των ανεξάρτητων επαγγελματιών και των μελών των οικογενειών τους που διακινούνται στην επικράτεια της Κοινότητας, μου προξενούν στην ουσία αμηχανία. Ως εισηγήτρια, αλλά ακόμα περισσότερο ως εκλεγμένη λαϊκή εκπρόσωπος που κατοικεί σε περιοχή των συνόρων, γνωρίζω τα προβλήματα όλων αυτών που κατοικούν από τη μια πλευρά των συνόρων και εργάζονται στην άλλη. Πρόκειται μάλιστα για προβλήματα τα οποία επιδεινώνονται σε περίπτωση που πάψει κανείς να εργάζεται, είτε επειδή αναγκάσθηκε λόγω ασθένειας, ή ακόμη κι όταν βρίσκεται στην ευχάριστη θέση να έχει συνταξιοδοτηθεί. Κύριε Πρόεδρε, αδυνατώ να εξηγήσω πλέον την κατάσταση στην περιοχή μου. Ορθώς διαπιστώνεται ότι διευρύνουμε την Ευρώπη και ότι είναι πάρα πολύ καλό που θα καθιερωθεί το ευρώ. Οι άνθρωποι, όμως, αναρωτιώνται τί θα συμβεί με τα προβλήματα που αντιμετωπίζουν στην καθημερινή τους ζωή. Διαπιστώνω ότι η συνεχώς αυξανομένη χρηματοδότηση των συστημάτων κοινωνικής ασφάλισης από φορολογικά έσοδα, στο πλαίσιο ενός διακανονισμού που απλά συντονίζει το σύστημα κοινωνικής ασφάλισης, ωφελεί σε ορισμένες μόνο περιπτώσεις τους μεθοριακούς εργαζόμενους, ενώ συνήθως φέρνει πολλούς από αυτούς σε δυσμενή θέση. Στην ετήσια έκθεση που καταθέτουμε καταβάλλω προσπάθεια να προτείνω ορισμένες τροποποιήσεις. Στη συνέχεια, θα αναφερθώ στις προτάσεις αυτές.
<P>
Πρώτον, σύμφωνα με την ισχύουσα νομοθεσία, ο κανονισμός δεν εφαρμόζεται για πολίτες της Ευρωπαϊκής Ένωσης χωρίς επαγγελματική δραστηριότητα και οι οποίοι δεν συγκαταλέγονται στα μέλη της οικογένειας ενός εργαζόμενου. Στο πεδίο εφαρμογής δεν συμπεριλαμβάνεται ούτε το ειδικό καθεστώς που ισχύει για τους δημοσίους υπαλλήλους. Επιπλέον, δεν συμπεριλαμβάνονται στον κανονισμό αριθ. 1408 πολίτες τρίτων χωρών οι οποίοι διαμένουν μονίμως σε ένα κράτος μέλος και εκπληρώνουν τις υποχρεώσεις τους όσον αφορά την κοινωνική ασφάλιση και τη φορολογία. Το θέμα των πολιτών τρίτων χωρών εξετάζεται σήμερα από το Συμβούλιο. Όσον αφορά τους δημόσιους υπαλλήλους, θα ήθελα να πληροφορηθώ από την Επιτροπή σε ποιό στάδιο βρίσκονται τα πράγματα. Έχουμε ήδη την πρόταση που υποβάλατε το 1991. Κύριε Πρόεδρε, στην έκθεση αυτή δίδεται απάντηση στο ερώτημα. Στην έκθεση ζητώ ρητώς να υπάρξει μια τροποποίηση, με διεύρυνση του κανονισμού αριθ. 1408 ώστε να περιλαμβάνει τους φοιτητές και άλλα πρόσωπα τα οποία έχουν άδεια παραμονής στην Ευρωπαϊκή Ένωση και τα οποία, σε περίπτωση που διαθέτουν τουλάχιστον τα απαραίτητα μέσα διαβίωσης, δεν συμπεριλαμβάνονται παρ' όλ' αυτά στον συντονισμό, με όλα τα συνεπακόλουθα προβλήματα. Πρόκειται για τις τροπολογίες 1 και 2.
<P>
Κύριε Πρόεδρε, πρόκειται στην ουσία για μια ατέρμονη επανάληψη, όπου οι προσωπικές μου απόψεις, ως εισηγήτριας, αλλά και πολλών άλλων συναδέλφων, δεν εισακούονται. Πρόκειται για το δικαίωμα ενός μεθοριακού εργαζόμενου να μπορεί να προσφεύγει στις ιατρικές υπηρεσίες που παρέχονται σε ένα άλλο κράτος μέλος, δικαίωμα το οποίο εξακολουθούν, ωστόσο, να στερούνται τα προστατευόμενα μέλη της οικογένειας του. Προτείνω να διατηρηθεί το δικαίωμα αυτό για τους συνταξιούχους και τα προστατευόμενα από αυτούς άτομα. Όσον αφορά τις τροπολογίες αριθ. 3 και 4, όπου καταβάλλεται προσπάθεια για την επίλυση του προβλήματος αυτού, θα ήθελα να μου δοθεί μια σαφής απάντηση από την Επιτροπή για ποιό λόγο δεν έχει καταρτισθεί ακόμη η πρόταση οδηγίας που μας είχε υποσχεθεί στο παρελθόν.
<P>
Κύριε Πρόεδρε, διαπιστώνω - και μάλιστα κατ'επανάληψη - ότι η συνεργασία με τις υπηρεσίες της Επιτροπής είναι πάρα πολύ ικανοποιητική. Επίσης, η ανταπόκριση των υπηρεσιών σας, κύριε Επίτροπε, σε ερωτήσεις των ενδιαφερομένων και των οργανώσεών τους είναι πραγματικά άριστη. Το Ευρωπαϊκό Κοινοβούλιο και η Επιτροπή συμφωνούν όσον αφορά τα περισσότερα σημεία του τεχνικού φακέλου του κανονισμού αριθ. 1408. Ωστόσο, όλες οι προτάσεις έχουν μπλοκαρισθεί από το Συμβούλιο. Γι'αυτό, θα ήθελα να ρωτήσω εάν ο Επίτροπος είναι σε θέση να μας εξηγήσει ποιό κράτος μέλος μπλοκάρει ποιά οδηγία και για ποιόν λόγο. Πιστεύω ότι η συνοπτική αυτή ανάλυση θα μπορούσε να αποβεί πάρα πολύ χρήσιμη για τις διάφορες προεκλογικές εκστρατείες.
<P>
Κύριε Πρόεδρε, ολοκληρώνοντας θα ήθελα να κάνω δύο παρατηρήσεις. Ο εισηγητής της Επιτροπής Νομικών Θεμάτων και Δικαιωμάτων των Πολιτών, Wolfgang Ullmann, - τον οποίο θα ήθελα να ευχαριστήσω - διαπιστώνει ότι στην περίπτωση του κανονισμού αυτού δεν πρόκειται να επιτευχθεί πρόοδος όσον αφορά το δικαίωμα συναπόφασης που περιλαμβάνεται στη Συνθήκη του Αμστερνταμ, επειδή οι αποφάσεις του Συμβουλίου πρέπει πάντα να λαμβάνονται με ομοφωνία. Κύριε Πρόεδρε, ίσως εκ φύσεως είμαι πιο αισιόδοξη. Κάποτε οι αποφάσεις θα πάψουν να λαμβάνονται κρυφά κι εμείς, ως Ευρωπαϊκό Κοινοβούλιο, θα καταβάλουμε κάθε δυνατή προσπάθεια ώστε να μην επιτρέψουμε στην άλλη πλευρά να περιχαρακωθεί, υποχρεώνοντάς την να προβάλει σοβαρά επιχειρήματα και να εξηγήσει για ποιον λόγο αντιτίθεται σε μια ρύθμιση για την πρόωρη συνταξιοδότηση, τη διεύρυνση του δικαιώματος στην περίθαλψη στη χώρα απασχόλησης και σε ρυθμίσεις για τη διατήρηση των επιδομάτων ανεργίας για τους εργαζόμενους φοιτητές, τους συνταξιούχους και τους δημοσίους υπαλλήλους. Κύριε Πρόεδρε, εάν οι υπεύθυνοι πρέπει να αναζητηθούν κάπου αλλού, η αναζήτηση αυτή πρέπει να γίνει από κοινού. Προσδοκώ, όμως, και από την Ευρωπαϊκή Επιτροπή να διευκρινίσει στο Κοινοβούλιο ποια πρόταση μπλοκάρεται και για ποιον λόγο και να αναζητήσει μαζί με το Σώμα πιθανές λύσεις.

<SPEAKER ID=108 LANGUAGE="DE" NAME="Weiler">
Κύριε Πρόεδρε, αγαπητοί συνάδελφοι, κατ'αρχάς θα ήθελα να σας ευχαριστήσω, συνάδελφε Οomen-Ruijten, γιατί έχετε συχνά τοποθετηθεί επί του θέματος του κανονισμού 1408. Σας ευχαριστώ επίσης για την επιμονή και την αντοχή που επιδεικνύετε ως προς το εν λόγω θέμα. Γνωρίζετε, βέβαια, ότι η Ομάδα του ΕΣΚόπως, πιστεύω, και ολόκληρο το Κοινοβούλιο - σας υποστηρίζουν ως προς το αίτημα αυτό. Οι τεχνικές τροποποιήσεις στην προκειμένη οδηγία είναι κατ'αρχήν όλες σωστές, και θα έπρεπε να έχουν γίνει εδώ και πολύ καιρό.Δυστυχώς, η Επιτροπή υπήρξε και πάλι κάπως διστακτική. Γι' αυτό και υποστηρίξαμε μερικές από τις τροπολογίες σας. Πιστεύω ότι ήταν αναγκαίες προκειμένου να τονίσουμε σε ορισμένες ομάδες πληθυσμού, όπως των σπουδαστών, των συνταξιούχων και των ανέργων, πόσο μεγάλη σημασία αποδίδουμε στην ελεύθερη διακίνηση.
<P>
Το δικαίωμα της ελεύθερης διακίνησης έχει κατοχυρωθεί ήδη από τη Συνθήκη της Ρώμης. Ωστόσο, εκπλήσσεται κανείς διαπιστώνοντας τι είδους εμπόδια και φραγμούς θέτουν στην ελεύθερη διακίνηση τα κράτη μέλη και πόσο διστακτικά υλοποιούν την ίση μεταχείρισηαπό κοινωνική άποψη. Μια σειρά από προτάσεις της Επιτροπής και γνωμοδοτήσεις του Κοινοβουλίου έχουν τελματώσει στο Συμβούλιο. Δεν υλοποιούνται διότι δεν υπάρχει η πολιτική βούληση. Χαιρετίζω το αίτημά σας, κυρία Oomen-Ruijten, να λάβουμε κάποια γνώση για το ποια είναι τέλος πάντων τα κράτη που μπλοκάρουν τα μέτρα αυτά. Χαιρετίζω το αίτημά σας, ανεξάρτητα από το ποιοι τελικά θα αποδειχθούν ότι είναι οι υπαίτιοι.
<P>
Αλλά και η Επιτροπή επιδεικνύει σε μερικά σημεία υπερβολική βραδύτητα και υπέρμετρη προσοχή. Αυτό φαίνεται και στο νέο πρόγραμμα δράσης για την ελευθερία διακίνησης, όπου η κοινωνική ασφάλιση δεν διασφαλίζεται με τον ίδιο ζήλο, όπως η ελευθερία διακίνησης κεφαλαίων, αγαθών και υπηρεσιών. Στόχος μας, ως Κοινοβουλίου και ως ευρωβουλευτών, είναι η διασφάλιση των δικαιωμάτων ελεύθερης διακίνησης των εργαζομένων, η κατάργηση των διακρίσεων και, επιπλέον, η προετοιμασία και η υλοποίηση ενός θαρραλέου βήμα προς την περαιτέρω ολοκλήρωση και, μάλιστα, η επίτευξη όλων αυτών πριν μας προλάβει Ευρωπαϊκό Δικαστήριο, όπως γίνεται συχνά. Πιστεύω ότι για τους κοινοβουλευτικούς εκπρόσωπους είναι δείγμα πλήρους αδυναμίας να φθάνουμε στο σημείο να προχωρούμε προς την ευρωπαϊκή ολοκλήρωση υπό την πίεση του Ευρωπαϊκού Δικαστηρίου και των εθνικών δικαστηρίων. Πρόκειται για καθήκον πολιτικό και όχι της δικαιοσύνης.
<P>
Ελπίζω ότι με αυτόν τον κανονισμό θα πλησιάσουμε κάπως τους στόχους που μόλις ανέφερα. Πιστεύω επίσης ότι θα μπορέσουμε επιτέλους να σημειώσουμε και μια επιτυχία, και ότι το Συμβούλιο των Υπουργών θα υλοποιήσει τελικά και μία τροποποίηση κανονισμού την οποία έχει υποβάλει η Επιτροπή και έχει ψηφίσει ομόφωνα το Κοινοβούλιο. Όταν συμβεί αυτό, είμαι βέβαιη ότι θα μειωθεί κάπως ο σκεπτικισμός των εργαζομένων στην Ευρώπη και των πολιτών της.

<SPEAKER ID=109 LANGUAGE="ES" NAME="Imaz San Miguel">
Κύριε Πρόεδρε, κατ'αρχάς θέλω να ευχαριστήσω την κυρία Oomen-Ruijten για την εξαίρετη έκθεσή της στην οποία, για ακόμη μια φορά, ορίζει τα δικαιώματα των μετακινούμενων εργαζομένων, συμπεριλαμβανομένων των μεθοριακών, ενώπιον αυτής της Συνέλευσης. Γιατί δεν θα υπάρξει πραγματικά μια Ευρώπη όσο δεν εξαλείφουμε τα πρακτικά εμπόδια τα οποία παρουσιάζονται σε εκείνους που κάθε πρωί πρέπει να διασχίσουν τα σύνορα για να μεταβούν στην εργασία τους σε άλλο κράτος μέλος.
<P>
Η έκθεση εγκρίνει τις τεχνικές τροποποιήσεις τις οποίες υπέβαλε η Επιτροπή για τον εκσυγχρονισμό των κανονισμών σχετικά με τον συντονισμό των καθεστώτων κοινωνικής ασφάλειας των μετακινούμενων εργαζομένων αλλά, πέρα από αυτές τις τεχνικές προσαρμογές, η κυρία Oomen-Ruijten υποβάλλει τροπολογίες με μεγαλύτερο πολιτικό αντίκτυπο. Πρόκειται, ουσιαστικά, για εκείνες όπου απαιτούνται συγκεκριμένες δράσεις για την διόρθωση των υφισταμένων ελλείψεων στη διασυνοριακή υγειονομική περίθαλψη.
<P>
Η Επιτροπή πρέπει να υποβάλλει μια σοβαρή πρόταση προς αυτήν την κατεύθυνση και να συμπεριλάβει σε αυτήν αυτό ό, τι θα εγκρίνει Κοινοβούλιο στις τροπολογίες αυτής της έκθεσης. Πρόκειται ουσιαστικά για τη δυνατότητα των μετακινούμενων εργαζομένων, των μελών των οικογενειών τους ή των επιζώντων τους να μπορούν να χαίρουν των ίδιων υγειονομικών υπηρεσιών στα κράτη μέλη όπου διαμένουν, όπως και σε εκείνα όπου εργάζονται. Επιπλέον, αυτό το δικαίωμα πρέπει να επεκταθεί στους μεθοριακούς εργαζόμενους, στην περίπτωση πλήρους ανεργίας ή συνταξιοδότησης, πάντα βάσει των επαγγελματικών τους δραστηριοτήτων στην χώρα όπου εργάζονται, γιατί μόνον έτσι θα έχουμε μια Ευρώπη διαφοροποιημένη, αλλά ενωμένη, εφόσον τα σύνορα δεν προϋποθέτουν περιορισμό των δικαιωμάτων των πολιτών της.

<SPEAKER ID=110 LANGUAGE="IT" NAME="Garosci">
Κύριε Πρόεδρε, σύμφωνα με τη συνήθη πρακτική, η Επιτροπή ζητεί σήμερα την αξιολόγηση του εκσυγχρονισμού των κανονισμών σχετικά με την κοινωνική ασφάλιση των εργαζομένων που διακινούνται μεταξύ των διαφόρων κρατών μελών της Κοινότητας. Από τότε που συντάχθηκε ο κανονισμός έχουν παρέλθει 25 χρόνια, και σε ένα τέταρτο του αιώνα άλλαξε σχεδόν ολοκληρωτικά το σκηνικό στον εν λόγω τομέα. Πράγματι, όλοι μας ευχόμαστε να δούμε τους Ευρωπαίους εργαζομένους να διακινούνται ελεύθερα ανάμεσα στα διάφορα κράτη μέλη, σαν να βρίσκονταν στην ίδια την πατρίδα τους, διατηρώντας, ή και ενισχύοντας, τα κοινωνικά τους δικαιώματα.
<P>
Συμφωνούμε, συνεπώς, με την εισηγήτρια - και την ευχαριστούμε για την εργασία της - όπου ζητά μεγαλύτερη προστασία για τους διακινούμενους εργαζόμενους και την οικογένειά τους. Υποστηρίζουμε, συνεπώς, τις δύο επιπλέον τροποποιήσεις που ζητούνται, εκτός από τις ήδη ισχύουσες που παρουσίασε η Επιτροπή, κυρίως την απόδοση των παροχών σε είδος της ασφάλισης ασθενείας και μητρότητας.
<P>
Η πρώτη απαραίτητη τροποποίηση είναι η ένταξη των φοιτητών στους δικαιούχους της κοινωνικής ασφάλισης.
<P>
Η δεύτερη τροποποίηση αφορά τόσο τους διασυνοριακούς εργαζόμενους και τα δικαίωματά τους να συνταξιοδοτούνται με βάση τη νομοθεσία του κράτους μέλους όπου εργάσθηκαν ως διασυνοριακοί εργαζόμενοι, όσο και τα κοινωνικά δικαιώματα των οικογενειών και των επιζώντων τους.
<P>
Συμπερασματικά, έχουμε καθήκον να υλοποιήσουμε την ελεύθερη κυκλοφορία και το σεβασμό των κοινωνικών δικαιωμάτων.
<P>
Οι διασυνοριακοί εργαζόμενοι και οι φοιτητές αντιπροσωπεύουν το παρόν και το μέλλον της εργασίας στο εσωτερικό της κοινοτικής ενιαίας αγοράς, αυτού που προτιμούμε όλο και περισσότερο να ονομάζουμε εσωτερική αγορά.

<SPEAKER ID=111 LANGUAGE="NL" NAME="Boogerd-Quaak">
Κύριε Πρόεδρε, κύριε Επίτροπε, κάθε χρόνο διεξάγουμε στο Κοινοβούλιο συζήτηση σχετικά με τις τεχνικές τροποποιήσεις του κανονισμού αριθ. 1408/71. Είναι καλό που διεξάγεται μια τέτοια συζήτηση, πιστεύω, όμως, ότι με τις συζητήσεις αυτές αποσαφηνίζονται κυρίως ορισμένα βαθύτατα προβλήματα, τα οποία δεν είναι δυνατό να επιλυθούν με τεχνικές τροποποιήσεις και με τη θέσπιση νομοθεσίας. Θα ήθελα, λοιπόν, να ευχαριστήσω την εισηγήτρια, η οποία κατέθεσε ορισμένες τροπολογίες καθιστώντας δυνατή τη διεξαγωγή συζήτησης σχετικά με θεμελιώδη προβλήματα που σχετίζονται με τη διασυνοριακή κοινωνική ασφάλιση. Παρ'όλα αυτά, πιστεύω ότι για άλλη μια φορά το Συμβούλιο θα απορρίψει τις τροπολογίες αυτές. Αυτό είναι στην ουσία και το κεντρικό σημείο της συζήτησης. Εμείς, ως μέλη του Ευρωπαϊκού Κοινοβουλίου, αντιμετωπίζουμε συνεχώς προβλήματα, ενώ πολλά θα μπορούσαν να γίνουν μέσω διμερών συμφωνιών των κρατών μελών.
<P>
Ως προς αυτό, θα ήθελα να αναφερθώ για λίγο στη διασυνοριακή μέριμνα. Υποστηρίζω την τροπολογία αριθ. 3 της κυρίας Oomen-Ruijten, σύμφωνα με την οποία θα πρέπει να παρέχεται στους μεθοριακούς εργαζόμενους η δυνατότητα ιατροφαρμακευτικής περίθαλψης και στην επικράτεια του άλλου αρμόδιου κράτους. Το ίδιο ισχύει και για την τροπολογία αριθ. 4, με την οποία εξασφαλίζονται τα δικαιώματα ιατροφαρμακευτικής περίθαλψης στο κράτος μέλος όπου εργάσθηκαν οι συνταξιούχοι. Το ίδιο ισχύει επίσης για τους συνταξιούχους. Από την άλλη πλευρά, δεν ρυθμίζεται το πρόβλημα των ελεύθερων επαγγελματιών που έχουν εργασθεί για πολύ σε άλλες χώρες.
<P>
Το σκεπτικό των κρατών μελών της Ευρωπαϊκής Ένωσης εξακολουθεί να στηρίζεται υπερβολικά στην περιφερειακή μέριμνα με βάση εθνικά κριτήρια. Ωστόσο, η εξέλιξη της ενιαίας αγοράς καθιστά αναπόφευκτες τις αλλαγές. Η μέριμνα δεν μπορεί εξ ορισμού να σταματά στα σύνορα μιας χώρας. Επιτρέψτε μου να χρησιμοποιήσω ως παράδειγμα τη δική μου περιοχή. Ζω στη Zeeland, μια περιοχή η οποία διασχίζεται από ένα μεγάλο ποτάμι και βρίσκεται πιο κοντά στους κοινωφελείς οργανισμούς του Βελγίου παρά της Ολλανδίας. Πιστεύω, λοιπόν, ότι θα πρέπει να αναζητηθούν, για παράδειγμα, λύσεις στα πλαίσια των υφιστάμενων ευρωπαϊκών περιφερειακών ενώσεων. Πιστεύω ότι ο Επίτροπος θα κατορθώσει για άλλη μια φορά να συμπεριλάβει το σημείο αυτό στις προτεραιότητες της ημερήσιας διάταξης του Συμβουλίου των Υπουργών.
<P>
Στην εποχή που η τεχνολογική εξέλιξη συμβαδίζει με την αύξηση της κινητικότητας και που οι αποστάσεις μειώνονται συνεχώς, πρέπει να έχουμε το πολιτικό θάρρος να θεωρήσουμε τη διασυνοριακή συνεργασία στον τομέα της μέριμνας ως ευκαιρία και όχι ως απειλή. Η διαδικασία αυτή θα επισπευσθεί με την καθιέρωση του ευρώ, επειδή θα διευκολυνθεί η σύγκριση των τιμών που ισχύουν στα κράτη μέλη. Τα διάφορα κράτη μέλη θα πρέπει να διευρύνουν το πεδίο της διασυνοριακής μέριμνας. Στην προσπάθεια αυτή συμπεριλαμβάνεται και η αγορά φαρμάκων στο εξωτερικό.
<P>
Η άποψη αυτή δεν είναι μόνο δική μου, όπως προκύπτει από τις παρεμβάσεις των συναφέλφων μου, αλλά και από τις αποφάσεις του Δικαστηρίου των Ευρωπαϊκών Κοινοτήτων σχετικά με τις υποθέσεις Becker και Kohl. Είμαι απολύτως βέβαιη ότι δεν πρέπει πάντα να αναμένουμε έως ότου εκδοθεί μια απόφαση από το Ευρωπαϊκό Δικαστήριο, αλλά ότι η πολιτική πρέπει να προπορεύεται σε θέματα αυτού του είδους. Ακριβώς λόγω της καθιέρωσης του ευρώ, είμαστε υποχρεωμένοι να πρωτοστατήσουμε ως πολιτικοί.

<SPEAKER ID=112 LANGUAGE="DE" NAME="Wolf">
Κύριε Πρόεδρε, αγαπητοί συνάδελφοι, κύριε Επίτροπε, αυτή τη στιγμή μπορώ απλώς να πω με δυο λέξεις ότι υποστηρίζω με πάθος την πρόταση αυτή. Ωστόσο, πρέπει να ομολογήσω ότι είμαι πολύ δυσαρεστημένος. Ο ρεαλισμός μετατρέπεται εδώ σε πραγματικό μινιμαλισμό. Είναι ξεκάθαρο ότι θα πρέπει να περιλαμβάνονται στον κανονισμό οι σπουδαστές, οι πρόσφυγες, οι άνεργοι συνταξιούχοι κι όσοι έχουν πάρει υποχρεωτικά πρόωρη σύνταξη. Είναι επίσης ξεκάθαρο ότι κανονικά θα πρέπει να περιλαμβάνονται σε αυτόν και οι δημόσιοι υπάλληλοι, οι αλλοδαποί, και οι ελεύθεροι επαγγελματίες που δεν διαθέτουν μεγάλο κεφάλαιο. Όμως, κύριε Επίτροπε, τί πρέπει να γίνει επιπλέον, προκειμένου να ασχοληθεί επιτέλους το Συμβούλιο με τη λύση των προβλημάτων αυτών; Δεν είναι η πρώτη φορά που συζητάμε το θέμα αυτό.
<P>
Αγαπητοί συνάδελφοι, σήμερα, και μάλιστα παραμονές της υιοθέτησης του ευρώ, η ενιαία αγορά βρίσκεται σε κακή κατάσταση. Δεν ξέρω εάν είχατε ποτέ κάποιο μικρό σκυλάκι που έτρεχε σαν τρελό στα χωράφια και με τα τέσσερα πόδια του. Η ενιαία αγορά χωλαίνει πολύ - εικόνα που μας θλίβει βαθιά - γιατί το τέταρτο πόδι της, η ελευθερία διακίνησης των εργαζομένων, είναι χωλό. Ναι μεν δεν σωριάζεται, βέβαια, και μπορεί θεωρητικά να προχωρήσει με τρία πόδια, αλλά αυτό είναι ένα μαρτύριο. Θα πρέπει να τη βοηθήσουμε να ξεφύγει από αυτό το βάδισμα, διότι είναι προπάντων εις βάρος της μισθωτής εργασίας σε όλες της τις μορφές, χωρίς καν να αναφερθούμε στις άτυπες μορφές εργασίας που επεκτείνονται σήμερα. Επιπλέον, αυτή την άποψη δεν μπορούμε να την υπερασπισθούμε σήμερα, σε μια στιγμή όπου η ενιαία αγορά ενισχύεται ακόμα περισσότερο με την εισαγωγή του ευρώ. Πιστεύω ότι το θέμα είναι κατεπείγον και ότι, εάν δεν γίνει σύντομα κάτι, θα συμβεί πραγματικά κάτι...

<SPEAKER ID=113 LANGUAGE="IT" NAME="Tatarella">
Κύριε Πρόεδρε, η πρόταση κανονισμού του Συμβουλίου, η οποία αποτελεί τη βάση της έκθεσης που συζητάμε, είναι λογική και ουσιαστικά βρίσκει σύμφωνους τους βουλευτές της Εθνικής Συμμαχίας. Συμφωνούμε ως προς την ανάγκη εκσυγχρονισμού των κοινοτικών κανονισμών στον εν λόγω τομέα, ώστε να ληφθούν υπόψη οι αλλαγές που παρατηρούνται στις εθνικές νομοθεσίες, καθώς και ορισμένες διμερείς συμφωνίες που έχουν συναφθεί μεταξύ των κρατών μελών για τα υπό εξέταση ζητήματα.
<P>
Η πραγματική ελεύθερη κυκλοφορία προσώπων στο εσωτερικό της Ευρωπαϊκής Ένωσης αποτελεί έναν από τους κύριους στόχους του κοινοτικού οικοδομήματος και κατοχυρώνεται από τις συνθήκες της Ένωσης. Πρόκειται, όμως, για στόχο ο οποίος δεν έχει επιτευχθεί εντελώς, ιδιαίτερα όσον αφορά την ελεύθερη κυκλοφορία μισθωτών και ελεύθερων επαγγελματιών. Για τον σκοπό αυτό, φαίνεται σκόπιμη η ύπαρξη ενός απλού και σαφούς κανονιστικού πλαισίου αναφοράς, μιας σαφούς βάσης που θα χρησιμοποιείται ως αφετηρία για την υπέρβαση εμποδίων και δυσχερειών στην κινητικότητα της εργασίας στο εσωτερικό της Ευρωπαϊκής Ένωσης.
<P>
Οι βουλευτές της Εθνικής Συμμαχίας συμφωνούν επίσης με τις τροπολογίες που εισήχθησαν στην έκθεση. Είναι σωστό να συμπεριληφθούν στους δικαιούχους της κοινωνικής ασφάλισης και οι φοιτητές, οι συνταξιούχοι, καθώς και άλλα πρόσωπα, φυσικά με πρόβλεψη επαρκών πόρων και ασφάλιση υγειονομική και μητρότητας.
<P>
Η βασική προϋπόθεση είναι τα άτομα να υπόκεινται στη νομοθεσία ενός ή περισσότερων κρατών μελών και να είναι υπήκοοι ενός κράτους μέλους, όρος που επεκτείνεται και για τις οικογένειες τους. Είναι, επίσης, σωστό ο παραμεθόριος εργαζόμενος να δικαιούται συντάξεως ή προσόδου οφειλομένης κατά τη νομοθεσία του κράτους μέλους στο έδαφος του οποίου εργάσθηκε.
<P>
Εξάλλου, είναι απαραίτητο να ρυθμισθεί μέσω θεσμικών οργάνων η μεταφορά όλων των συνταξοδοτικών δικαιωμάτων, είτε όσων έχουν σχέση με την εφαρμογή υποχρεωτικών συστημάτων, είτε όσων προκύπτουν από την εγγραφή σε συμπληρωματικά συστήματα. Η ανάπτυξη των τελευταίων λαμβάνει πράγματι όλο και μεγαλύτερες διαστάσεις, ιδίως για τους εργαζόμενους με μεγαλύτερο επαγγελματισμό, οι οποίοι ενδιαφέρονται πάρα πολύ για τις διαδικασίες κινητικότητας.
<P>
Οι βουλευτές της Εθνικής Συμμαχίας επιθυμούν να σημειώσουν ότι η έλλειψη μιας ευρωπαϊκής προστασίας των εργαζομένων θα ωθήσει τις βιομηχανίες να επανεγκατασταθούν εκεί όπου το εργατικό δυναμικό στοιχίζει λιγότερο και προστατεύεται λιγότερο, με κίνδυνο τα εθνικά συστήματα να εναρμονισθούν σε χαμηλότερο επίπεδο ασφάλειας και κοινωνικής προστασίας.
<P>
Ανησυχούμε μήπως ο αγώνας για την ενίσχυση της εξέχουσας θέσης των εθνικών βιομηχανιών στην αγορά οδηγήσει τελικά στην παραμέληση των κοινωνικών θεμάτων. Πράγματι, οι εθνικές κυβερνήσεις περικόπτουν συνήθως τα έξοδα αυτά, ώστε να είναι ανταγωνιστικές. Εάν επιθυμούμε να αποφύγουμε ένα τόσο επικίνδυνο σενάριο, είναι απαραίτητο η Ευρωπαϊκή Ένωση να αναλάβει έναν συγκεκριμένο ρόλο στον τομέα της ασφάλειας και την κοινωνικής προστασίας. Εάν έχουμε οικοδομήσει μια οικονομική και νομισματική Ευρώπη, ένας λόγος παραπάνω να καθορίσουμε βιώσιμα κοινωνικά standard σε ευρωπαϊκό επίπεδο. Μόνο με τον τρόπο αυτόν μπορούμε να διατηρήσουμε πραγματικά την οικονομική και κοινωνική συνοχή της Ευρωπαϊκής Ένωσης.

<SPEAKER ID=114 NAME="Flynn">
Κύριε Πρόεδρε, θα ήθελα κατ'αρχάς να ευχαριστήσω όλους όσους συμμετείχαν. Γνωρίζω πόσο μεγάλη μπορεί να είναι μερικές φορές η απογοήτευση για εκείνους που συνεχώς αναφέρονται στα ζητήματα που προσέγγισαν εκ νέου σήμερα το απόγευμα. Θα ήθελα να ευχαριστήσω ιδιαίτερα την κ. Oomen-Ruijten για το θέμα αυτό. Την κατανοώ απολύτως όταν λέει ότι αντιμετωπίζει προβλήματα στη χώρα της με τους μεθοριακούς εργαζομένους. Προσπαθούμε να επιλύσουμε τα εν λόγω προβλήματα, και αυτή είναι η σχετική πρότασή μου.
<P>
Χαιρετίζουμε τη θετική στάση του Κοινοβουλίου σχετικά με τη συγκεκριμένη πρόταση, γιατί συμμερίζεσθε την άποψη της Επιτροπής ότι ο κανονισμός 1408/71 και, πράγματι, ο κανονισμός 574/72 σχετικά με τον συντονισμό των προγραμμάτων κοινωνικής ασφάλισης χρειάζεται να εκσυγχρονισθούν υπό το φως των αλλαγών στην εθνική νομοθεσία.
<P>
Συμφωνείτε επίσης με την απλοποίηση του συστήματος αποζημίωσης για την ασφάλιση ασθενείας και μητρότητας, ως συνέπεια της τροποποίησης της εφαρμογής του κανονισμού 574/72, το 1995.
<P>
Η Επιτροπή λαμβάνει επίσης υπόψη τις ανησυχίες σας για την ανάγκη να υπάρξει σαφής και περιεκτική δήλωση των λόγων για τις μελλοντικές προτάσεις, προκειμένου να διευκρινισθεί ο σκοπός τους.
<P>
Η κ. Oomen-Ruijten προτείνει επίσης τέσσερις τροπολογίες, με τις οποίες θα ήθελα να ασχοληθώ. Η πρώτη και η δεύτερη αφορούν τη διεύρυνση του πεδίου εφαρμογής του κανονισμού που αφορά τα πρόσωπα, ώστε να συμπεριληφθούν και άλλες κατηγορίες ατόμων που δεν είναι εργαζόμενοι εν ενεργεία. Η Επιτροπή έχει ήδη υποβάλει πρόταση στο Συμβούλιο, στις 13 Δεκεμβρίου 1991, για τη διεύρυνση των κανονισμών 1408/71 και 574/42 ώστε να περιληφθούν όλα τα ασφαλισμένα άτομα. Καθώς η συγκεκριμένη πρόταση εξετάζεται επί του παρόντος στο Συμβούλιο, δεν θα ενδείκνυτο να υποβληθεί στο παρόν στάδιο νέα πρόταση με το ίδιο ακριβώς αντικείμενο.
<P>
Η τρίτη και η τέταρτη τροπολογία αποβλέπουν στην επέκταση του δικαιώματος υγειονομικής περίθαλψης σε μέλη της οικογένειας ενός μεθοριακού εργαζομένου και σε πρώην μεθοριακούς εργαζόμενους που διαμένουν ή κατοικούν σε διαφορετικό από το αρμόδιο κράτος μέλος. Η Επιτροπή έχει πλήρη επίγνωση των ανησυχιών του Κοινοβουλίου και συμμερίζεται την άποψή σας επί του θέματος. Το 1995 υπέβαλε παρόμοια πρόταση στο Συμβούλιο, η οποία, δυστυχώς, απερρίφθη. Ωστόσο, φαίνεται πολύ δύσκολο για την Επιτροπή να λάβει υπόψη τις ανωτέρω τροπολογίες επί της πρότασης, εφόσον τα ζητήματα που εξετάζονται βρίσκονται εκτός του πλαισίου εφαρμογής της πρότασης της Επιτροπής, το οποίο, βεβαίως, περιορίζεται για την εν λόγω πρόταση στην ενημέρωση του τρέχοντος κειμένου των κανονισμών.
<P>
Ωστόσο, οφείλω να ομολογήσω και θα ήθελα να τονίσω ότι η Επιτροπή υποστηρίζει τις ιδέες που εξέφρασε το Κοινοβούλιο στην έκθεσή του. Η Επιτροπή προτίθεται να τις συμπεριλάβει όλες σε πρόταση ουσιαστικής αναθεώρησης των κανονισμών που παρουσιάσαμε στο τέλος του έτους. Εκείνο που είναι σημαντικό να θυμόμαστε στο σημείο αυτό είναι ότι η συγκεκριμένη πρόταση είναι αμιγώς τεχνική. Εδώ συζητάμε την ενημέρωση των υφιστάμενων κανονισμών. Οι αλλαγές που είναι απαραίτητες λόγω νομολογίας οφείλονται στις τροποποιήσεις που επέφεραν τα κράτη μέλη στη δική τους νομοθεσία. Στη συγκεκριμένη πρόταση δεν συζητάμε για νέα στοιχεία, αλλά θα το κάνουμε αργότερα φέτος, σύμφωνα με τις εκτιμήσεις μου.
<P>
Απαντώντας στην κ. Oomen-Ruijten, θα ήθελα να πω ότι πράγματι υπάρχουν καθυστερήσεις, που είναι πολύ απογοητευτικές μερικές φορές, αλλά πρέπει να θυμάται ότι για τα εν λόγω ζητήματα απαιτείται ομοφωνία στο Συμβούλιο και ότι πολύ δύσκολο να επιτευχθεί ομοφωνία σε ο, τιδήποτε αφορά την κοινωνική ασφάλιση. Η κ. Oomen-Ruijten ζήτησε να μάθει τι συμβαίνει με ορισμένες προτάσεις. Μερικά κράτη μέλη θέτουν εμπόδια, γεγονός που δεν μας επιτρέπει να επιτύχουμε ομοφωνία.
<P>
Στο σημείο αυτό πρέπει να επισημανθούν τέσσερις προτάσεις. Αναφέρομαι στα επιδόματα ανεργίας, δηλαδή στην εξαγωγή τους, που μπλοκάρεται από δύο κράτη μέλη. Στη συνέχεια υφίσταται το θέμα του υπολογισμού και της εξαγωγής προσυνταξιοδοτικών επιδομάτων. Οι χώρες της Βόρειας Ευρώπης, μαζί με μια άλλη χώρα, αντιτίθενται ως προς αυτό. Όσον αφορά το ζήτημα των δημοσίων υπαλλήλων, θα ήθελα να αναφέρω ότι έχει σημειωθεί σημαντική πρόοδος στη συγκεκριμένη πρόταση - πρόκειται για μία από τις προτάσεις που αφορά την ένταξη των εν λόγω κατηγοριών στον κανονισμό 1408/71. Παρατηρείται, λοιπόν, αξιόλογη πρόοδος σχετικά με τους δημοσίους υπαλλήλους. Ως προς τους φοιτητές και τους μη απασχολούμενους, διαπιστώνεται παρακώλυση και σε αυτό το θέμα από ορισμένες χώρες της Βόρειας Ευρώπης και από μια άλλη μεγάλη χώρα.
<P>
Θα ήθελα να επισημάνω στην κ. Weiler ότι εκτιμώ τη σημασία του ζητήματος όσον αφορά την ελεύθερη κυκλοφορία των προσώπων. Σε απάντηση, ωστόσο, προς την κ. Boogerd-Quaak, που ρώτησε γιατί δεν προηγούμαστε του Ευρωπαϊκού Δικαστηρίου, αναφέρω ότι αναμένουμε τις αποφάσεις του Ευρωπαϊκού Δικαστηρίου για τις δύο υποθέσεις που εκκρεμούν πριν από το καλοκαίρι. Τούτο θα μας δώσει τη δυνατότητα να τηρήσουμε τη δέσμευση που αναλαμβάνω σήμερα, ότι δηλαδή πριν από το τέλος του έτους θα υποβάλουμε πρόταση που θα καλύπτει όλα αυτά τα θέματα που εκκρεμούν. Οφείλω, όμως, να ομολογήσω ότι το Ευρωπαϊκό Δικαστήριο διαδραματίζει σημαντικό ρόλο από αυτή την άποψη, καθορίζοντας τα περιθώρια που διαθέτουμε για την ερμηνεία της Συνθήκης. Επομένως, εάν έχω υποβάλει πρόταση στο συλλογικό όργανο πριν από εκείνο που πρόκειται να επακολουθήσει τους επόμενους δύο μήνες, και εάν είναι εσφαλμένη, ίσως χρειαστεί να ανασυντάξω ολόκληρη την πρόταση μόλις εκδοθεί η ερμηνεία από το Ευρωπαϊκό Δικαστήριο.
<P>
Επομένως, θα ήθελα να βεβαιώσω την εισηγήτρια και τους βουλευτές ότι για τα ζητήματα αυτά μεριμνώ προσωπικά, και σε ορισμένα σημειώνουμε κάποια πρόοδο. Η ομοφωνία δεν μας επιτρέπει να πραγματοποιήσουμε την πρόοδο που θα θέλαμε, αλλά μόλις υπερβούμε το εν λόγω εμπόδιο, θα είμαστε σε θέση να υποβάλουμε μια συνολική πρόταση διαφορετική από το αμιγώς τεχνικό θέμα που εξετάζουμε σήμερα το απόγευμα μέσω της παρούσας πρότασης.

<SPEAKER ID=115 NAME="Oomen-Ruijten">
Κύριε Πρόεδρε, θα μπορούσα να αναφέρω στον συμπατριώτη μου ότι η Επιτροπή συνειδητοποιεί οπωσδήποτε τα προβλήματα που αντιμετωπίζουμε. Πιστεύω, όμως, ότι πρέπει να συγκρατηθώ κάπως ακούγοντας την απάντηση που δώσατε πριν από λίγο. Συμφωνώ με τις δύο πρώτες τροπολογίες οι οποίες, ωστόσο, συμπεριλαμβάνονται ήδη στην πρότασή μας. Το Κοινοβούλιο υποβάλλει την πρόταση αυτή προκειμένου να καταστεί δυνατό να χρησιμοποιηθεί ένα μέρος από την προηγούμενη πρότασή σας, η οποία υπήρχε περίπτωση να δημιουργήσει ακόμη μεγαλύτερα προβλήματα και ενδεχομένως να μη γίνει αποδεκτή, ώστε να συμπεριληφθούν και οι φοιτητές. Γι'αυτό σας παρακινώ να ξανασκεφθείτε το θέμα ή να προσπαθήσετε να βρείτε μια καλύτερη απάντηση αύριο, πριν από την ψηφοφορία.
<P>
Δεύτερον, όσον αφορά την πρόσβαση στην ιατροφαρμακευτική περίθαλψη, πιστεύω ότι η κ. Boogerd-Quaak γνωρίζει πολύ καλύτερα την κατάσταση από μένα που είμαι από το Λιμβούργο, επειδή ζει σε ένα νησί. Είναι απολύτως απαραίτητο να υλοποιήσετε την υπόσχεση που δώσατε επί του σημείου αυτού.
<P>
Τρίτον, αναρωτιέμαι σχετικά με την πρόοδο που έχει σημειωθεί όσον αφορά τους δημοσίους υπαλλήλους. Τα πράγματα είναι πάρα πολύ απλά γιατί έχει γίνει προσφυγή στο Δικαστήριο ή έχει εκδοθεί απόφαση του Δικαστηρίου. Αυτό, όμως, δεν σημαίνει πραγματική πρόοδο. Αυτό που θα ήθελα να ζητήσω και πάλι είναι η γραπτή ενημέρωσή μας για όλα αυτά τα θέματα, και σας παρακαλώ να μας ενημερώσετε ποιά χώρα θέτει εμπόδια, τί είδους και ως προς ποιό θέμα της παρούσας πρότασης.

<SPEAKER ID=116 NAME="Πρόεδρος">
Νομίζω ότι ο κ. Επίτροπος άκουσε την ερώτηση, αλλά πιθανόν να μην προτίθεται να απαντήσει!

<SPEAKER ID=117 NAME="Flynn">
Θα ήθελα μόνο ένα λεπτό για να απαντήσω στην κ. Oomen-Ruijten και να την διαβεβαιώσω για δύο πράγματα. Πρώτον, ο Επίτροπος και η Επιτροπή υποστηρίζουν την άποψή σας. Αυτό είναι αρκετά σημαντικό και πρέπει να καταγραφεί στα πρακτικά. Δεύτερον, πρόκειται να υποβάλουμε πρόταση, αλλά η συγκεκριμένη πρόταση που συζητάμε είναι τροπολογία τεχνικής φύσεως, η οποία αποτελεί προσαρμογή σύμφωνα με υπο εξέταση τροπολογίες που είναι απαραίτητες σε ετήσια βάση. Επομένως, δεν είναι εδώ η κατάλληλη στιγμή για κάτι τέτοιο.
<P>
Όσον αφορά τα κράτη μέλη που μπλοκάρουν ορισμένες από αυτές τις προτάσεις, ευχαρίστως θα ενημερώσω σχετικά την κ. Oomen-Ruijten.

<SPEAKER ID=118 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.
<P>
(Η συνεδρίαση λήγει στις 20.30)

