<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί στις 4 Νοεμβρίου 1999.

<CHAPTER ID=2>
Ανακοίνωση της Προέδρου
<SPEAKER ID=2 NAME="Πρόεδρος">
Στο μεσοδιάστημα από την τελευταία περίοδο συνόδου, αγαπητοί συνάδελφοι, και πιο συγκεκριμένα τις τελευταίες ημέρες, έχουν συμβεί αρκετές φοβερές καταστροφές, καταστροφές που προκάλεσαν βαρύτατα πλήγματα, όπως ο νέος σεισμός στην Τουρκία ή οι πλημμύρες στη Γαλλία. Θα ήθελα απλώς, με τη συγκατάθεσή σας, να εκφράσω εξ ονόματος του Ευρωπαϊκού Κοινοβουλίου τη βαθιά μου συμπάθεια και την πλήρη αλληλεγγύη μου προς τα θύματα αυτών των νέων τραγωδιών, καθώς και προς τους οικείους τους.
<P>
(Χειροκροτήματα)

<SPEAKER ID=3 LANGUAGE="IT" NAME="Napoletano">
Κυρία Πρόεδρε, θα ήθελα να προσθέσω ότι την Παρασκευή έπεσε ένα αεροπλάνο των Ηνωμένων Εθνών που μετέφερε 21 εθελοντές, οι οποίοι απασχολούνταν στο σχέδιο PAM για την ανασυγκρότηση του Κοσσυφοπεδίου, και τρία μέλη του πληρώματος. Πιστεύω πως θα έπρεπε να μνημονεύσουμε και αυτά τα θύματα, να ευχαριστήσουμε αυτούς τους ανθρώπους για το μοναδικό και ωφέλιμο έργο που πρόσφεραν και να εκφράσουμε στους συγγενείς τους την αλληλεγγύη μας, καθώς και να ερευνήσουμε τα αίτια που προκάλεσαν αυτήν την καταστροφή. Θα ήθελα συνεπώς να σας ζητήσω, κυρία Πρόεδρε, αν το θεωρείτε πρόσφορο, να τηρήσουμε επίσης ενός λεπτού σιγή στο όνομα αυτών των ηρώων της εποχής μας.

<SPEAKER ID=4 NAME="Πρόεδρος">
Εξυπακούεται, κυρία Napoletano, ότι θα διαβιβάσω στους οικείους όλα όσα είπατε, την πλήρη συμπάθειά μας. Τυχαίνει, εξάλλου, αυτό να είναι το ίδιο αεροπλάνο στο οποίο επιβιβαστήκαμε ο κ. Swoboda, η κυρία Pack, η κυρία Nicholson και εγώ όταν μεταβήκαμε στην Πρίστινα. Πρόκειται για μια τραγωδία. Θα ζητήσουμε να μάθουμε τα αίτια. Θα επιληφθούμε του θέματος μαζί με τον κ. Kouchner, και, για μία ακόμη φορά, σας διαβεβαιώ ότι θα διαβιβάσω την πλήρη συμπάθειά μας στους γονείς των θυμάτων.

<CHAPTER ID=3>
Διάταξη των εργασιών
<SPEAKER ID=5 NAME="Andrews">
Θα ήθελα μόνο να θέσω το ζήτημα της Τσετσενίας και της συνεχιζόμενης υποστήριξής μας προς τη ρωσική κυβέρνηση. Οι δυτικές δυνάμεις και, βεβαίως, το Ευρωπαϊκό Κοινοβούλιο φαίνεται να αγνοούν τη γενοκτονία που διαδραματίζεται στην Τσετσενία. Θα ήθελα να σας παρακαλέσω, κυρία Πρόεδρε, εάν θα ήταν δυνατόν να ζητήσετε να έρθει εδώ κάποιος από την Επιτροπή ή ένας από τους Επιτρόπους, για να απευθυνθεί στο Κοινοβούλιο και να πει τι ακριβώς κάνουμε, προκειμένου να σταματήσει η φοβερή θηριωδία που εκτυλίσσεται στην Τσετσενία. Η ρωσική κυβέρνηση υποστηρίζεται συνεχώς από τα δυτικά κράτη, και ιδιαιτέρως από την Ευρωπαϊκή Ένωση, και θεωρώ ότι έχουμε την ευθύνη να μεταφέρουμε στους Ρώσους τον αποτροπιασμό και τη φρίκη μας για τα γεγονότα εκεί. Η Ρωσία έχει αρκετά προβλήματα και χωρίς να αντιμετωπίζει την Τσετσενία. Μου προκαλεί πάντοτε εντύπωση το γεγονός ότι αυτό το Σώμα είναι κατά το μεγαλύτερο μέρος του απρόθυμο να επικρίνει τη Ρωσία σε περιστάσεις όπως αυτές. Σας ζητώ κυρία Πρόεδρε να καλέσετε εδώ έναν Επίτροπο, το συντομότερο δυνατόν, για να μας πει τι ακριβώς προτίθεται να πράξει η Ευρωπαϊκή Ένωση στο θέμα της Τσετσενίας.
<P>
(Χειροκροτήματα)

<SPEAKER ID=6 NAME="Πρόεδρος">
Κύριε Andrews, είμαι σε θέση να σας πω ότι η επιθυμία σας ικανοποιήθηκε πολύ πιο γρήγορα από ό,τι θα φανταζόσασταν, καθώς η συζήτηση για την Τσετσενία έχει εγγραφεί στην ημερήσια διάταξη της συνεδρίασης της Τετάρτης, το απόγευμα, και ασφαλώς αναμένουμε τη δήλωση τόσο του Συμβουλίου όσο και της Επιτροπής.
<P>
Η ημερήσια διάταξη προβλέπει την εξέταση του τελικού σχεδίου της ημερήσιας διάταξης που κατάρτισε η Διάσκεψη των Προέδρων κατά τη συνεδρίασή της της Πέμπτης 11 Νοεμβρίου, σύμφωνα με το άρθρο 110 του Κανονισμού. Το τελικό σχέδιο έχει διανεμηθεί.
<P>
Τρίτη: Πρόεδρος. Έλαβα μία αίτηση από την Ομάδα των Πρασίνων/Ευρωπαϊκή Ελεύθερη Συμμαχία και από την Ομάδα του Κόμματος των Ευρωπαίων Σοσιαλιστών που ζητά να εγγραφεί στην ημερήσια διάταξη, από τις 9.00 ως τις 10.00, η παρουσίαση της ετήσιας έκθεσης του Ελεγκτικού Συνεδρίου.
<P>
Υπάρχει κάποιος συνάδελφος που επιθυμεί να παρέμβει υπέρ αυτής της αίτησης;

<SPEAKER ID=7 NAME="Hautala">
Αξιότιμη κυρία Πρόεδρε, κατά τη γνώμη μου είναι εξαιρετικά σημαντικό να εγγράψουμε στην ημερήσια διάταξη την παρουσίαση της ετήσιας έκθεσης του Ελεγκτικού Συνεδρίου. Αυτό το ετήσιο bestseller έχει κάνει πάλι την εμφάνισή του, και θα ήταν σφάλμα το Κοινοβούλιο να μη διεξαγάγει μία συζήτηση στην ολομέλεια για το εν λόγω θέμα, εφόσον ο Τύπος γνωρίζει ήδη γι' αυτό. Η διαρροή πληροφοριών είναι ιδιαίτερα λυπηρό φαινόμενο, όμως το ίδιο έχει συμβεί και στο παρελθόν. Κατά την άποψή μου, πρέπει να συζητήσουμε το θέμα στην ολομέλεια και να μην το αφήσουμε για τις συζητήσεις στους διαδρόμους, διότι το θέμα θα συζητηθεί ούτως ή άλλως.
<P>
(Χειροκροτήματα)

<SPEAKER ID=8 LANGUAGE="ES" NAME="Barσn Crespo">
Κυρία Πρόεδρε, σχετικά με την παρουσίαση της έκθεσης του Ελεγκτικού Συνεδρίου, είναι γεγονός ότι, σήμερα η εν λόγω έκθεση του Ελεγκτικού Συνεδρίου - που παλαιότερα περνούσε σχεδόν απαρατήρητη - έχει αναδειχθεί σε σπουδαία είδηση και θέμα επικαιρότητας αρεστό στον Τύπο. Κάποιοι συνάδελφοι και ορισμένες Ομάδες εξέφρασαν ανησυχίες διότι υπήρξαν διαρροές προς τον Τύπο - ανησυχίες τις οποίες συμμερίζομαι και εγώ - οπότε νομίζω πως θα έπρεπε να ζητήσουμε από το Ελεγκτικό Συνέδριο, όπως άλλωστε και από τα υπόλοιπα θεσμικά όργανα, να σταθεί ικανό να τηρεί τις προθεσμίες. Παρά ταύτα, έχω την άποψη ότι η τιμωρία που ορισμένοι προτίθενται να επιβάλουν στο Ελεγκτικό Συνέδριο είναι πέρα για πέρα δυσανάλογη, διότι είναι βέβαιο πως εάν αρχίσουμε να διαγράφουμε από την ημερήσια διάταξη όλα τα θέματα όπου διαπιστώνονται διαρροές, στο τέλος θα καταλήξουμε να μην έχουμε κανένα θέμα προς συζήτηση στην ημερήσια διάταξη. Θα πρέπει να τηρούμε μια συμπεριφορά περισσότερο προσεκτική.
<P>
Πιστεύω ότι μια σωστή ενέργεια θα ήταν, εάν επιπλέον λάβουμε υπόψη μας το γεγονός ότι η έκθεση του Ελεγκτικού Συνεδρίου έχει διάφορες επιπτώσεις και στην ίδια την κοινοβουλευτική δραστηριότητα - αναλογίζομαι ειδικότερα τη διαδικασία χορήγησης απαλλαγής - να ενημερώσουμε για όσα συνέβησαν τον Πρόεδρο του Ελεγκτικού Συνεδρίου και να επιτύχουμε από αυτόν να δεσμευθεί δημοσίως πως, εκτός από τη συγνώμη που θα πρέπει να ζητήσει εάν παραστεί τέτοια ανάγκη, θα προβεί και σε έρευνες ώστε να καταφέρει να ελέγξει την υπόθεση και να βελτιωθεί το σύστημα διανομής και πληροφόρησης του Κοινοβουλίου. Αλλά φρονώ ότι, ούτως ή άλλως, σε περίπτωση που επιλέξουμε αυτή τη συμπεριφορά, αυτό που θα πετύχουμε σε τελευταία ανάλυση είναι να τιμωρήσουμε τον ίδιο μας τον εαυτό.
<P>
Κατά συνέπεια, πιστεύω ότι το αρμόζον θα ήταν να δοθεί η δυνατότητα παρουσίασης της συγκεκριμένης έκθεσης αύριο στην Ολομέλεια, στη συνέχεια της παρουσίασης που θα πραγματοποιηθεί σήμερα ενώπιον της Επιτροπής Ελέγχου του Προϋπολογισμού.

<SPEAKER ID=9 NAME="Cox">
Κυρία Πρόεδρε, συμφωνώ με τους δύο προηγούμενους ομιλητές ότι πρόκειται για μία ετήσια έκθεση πρωταρχικής σπουδαιότητας και ύψιστης πολιτικής σημασίας. Ακριβώς επειδή συμφωνώ, θεωρώ ότι το Κοινοβούλιο πρέπει, δοθείσης της ευκαιρίας, να διαμηνύσει στο Ελεγκτικό Συνέδριο την έντονη ανησυχία του για το γεγονός ότι ένα έγγραφο ουσίας, όπως αυτό που εκπόνησε το Ελεγκτικό Συνέδριο, δημοσιεύθηκε - ανεξάρτητα αν το περιεχόμενό του είναι ορθό ή όχι - στο περιοδικό Der Spiegel της 8ης Νοεμβρίου.
<P>
Δεν γίνονται έτσι οι δουλειές. Σε ένα ζήτημα βαρύνουσας σημασίας, όπως το συγκεκριμένο, δεν είναι σωστό από την πλευρά κανενός - και δεν γνωρίζω ποιος ευθύνεται για τη συγκεκριμένη διαρροή - να επιδιώκεται η οδός της δημιουργίας εντυπώσεων, παρά της θεσμικής αντιμετώπισης του θέματος.
<P>
Εμείς είμαστε το όργανο με την πολιτική αρμοδιότητα να εξετάσουμε το ουσιαστικό και επαγγελματικό έργο του Ελεγκτικού Συνεδρίου. Είναι παράλογο να πρέπει τώρα να διαπραγματευθούμε με την Ευρωπαϊκή Επιτροπή, έπειτα από τα γεγονότα των προηγούμενων μηνών, έναν νέο κώδικα δεοντολογίας, ο οποίος, μεταξύ άλλων, να προβλέπει ρητώς ότι όταν υπάρχουν σημαντικά ζητήματα, η Επιτροπή έρχεται πρώτη εδώ να μιλήσει στο Σώμα περί αυτών και μετά, με αφορμή μία διαδικασία όπως η ετήσια έκθεση του Ελεγκτικού Συνεδρίου να δηλώνει: υπήρξε διαρροή, είναι ένα ατυχές περιστατικό, αλλά ας συνεχίσουμε το έργο μας σαν να μην συνέβη τίποτα. Όχι. Αυτή είναι η στιγμή που πρέπει να θέσουμε τη διαχωριστική γραμμή και να πούμε στο Ελεγκτικό Συνέδριο - για το οποίο η Ομάδα μου τρέφει μεγάλο σεβασμό - ότι έχουμε ξεχωριστά καθήκοντα: αυτοί διεξάγουν τον έλεγχο και εμείς ασκούμε πολιτική.
<P>
Ένα από τα καθήκοντά μας από τώρα μέχρι τον Δεκέμβριο, εάν επιλέξουμε να αναβάλουμε το θέμα - σύμφωνα με την άποψη της πλειοψηφίας της Διάσκεψης των Προέδρων - θα είναι να καλέσουμε τον Πρόεδρο του Ελεγκτικού Συνεδρίου να διεξαγάγει εκτεταμένη έρευνα, προκειμένου να ανακαλυφθεί αν η διαρροή οφείλεται στο Ελεγκτικό Συνέδριο ή σε κάποιο άλλο θεσμικό όργανο.
<P>
Η κοινοβουλευτική Επιτροπή Ελέγχου του Προϋπολογισμού ήταν αυτή η οποία άρχισε χρόνια πριν να επιμένει ότι θα πρέπει, ως βουλευτές, να δώσουμε στην εν λόγω έκθεση τη βαρύτητα που της αρμόζει. Λέγοντας "να αναβάλουμε το θέμα" , εννοούμε ότι θέλουμε να αναλάβουμε πλήρως τον έλεγχό του - όχι να το καλύψουμε. Δηλώνουμε ότι εφεξής θα υπάρχουν νέοι κανόνες δέσμευσης, και όχι μόνο σχετικά με την Επιτροπή. Η υφέρπουσα τάση να βρισκόμαστε, ως βουλευτές, με την πλάτη στον τοίχο, προσπαθώντας να εξηγήσουμε διαρροές που προκαλεί η τάδε ή η δείνα πηγή δεν αποτελεί σωστό τρόπο λειτουργίας. Ας διεκδικήσουμε τα δικαιώματά μας ως θεσμικό όργανο. Ας σταματήσουμε τη δημιουργία εντυπώσεων με το έργο του Ελεγκτικού Συνεδρίου.

<SPEAKER ID=10 NAME="Πρόεδρος">
Νομίζω ότι το Σώμα διαφωτίσθηκε επαρκώς.
<P>
(To Σώμα απορρίπτει την αίτηση) Πρόεδρος. Αναφορικά πάντοτε με την Τρίτη, σας πληροφορώ ότι, η ανακοίνωση της Επιτροπής για τις αποφάσεις που θα ληφθούν στην αυριανή συνεδρίασή της θα αφορά την απαγόρευση εξαγωγών του βρετανικού βοείου κρέατος και την παραγωγή και πώληση καπνού.
<P>
Τετάρτη:Πρόεδρος. Σε ό,τι αφορά τη δήλωση του κ. Solana, ανώτατου εκπροσώπου της ΚΕΠΠΑ, στην οποία θα προβεί ενώπιόν μας, σας πληροφορώ ότι ο κ. Patten, εξ ονόματος της Επιτροπής, θα παρέμβει επίσης στη συζήτηση.
<P>
Επίσης, η Επιτροπή Συνταγματικών Υποθέσεων θα εξετάσει απόψε την έκθεση τoυ κ. Napolitano αναφορικά με την τροποποίηση του κανονισμού της διοργανικής συμφωνίας και η Ομάδα του Κόμματος των Ευρωπαίων Σοσιαλιστών ζητά την εγγραφή αυτής της έκθεσης στην ημερήσια διάταξη, εάν βεβαίως συμφωνεί η επιτροπή.
<P>
Ποιος επιθυμεί να εκφρασθεί υπέρ της συγκεκριμένης αίτησης;

<SPEAKER ID=11 LANGUAGE="ES" NAME="Barσn Crespo">
Κυρία Πρόεδρε, θεωρώ ότι πρόκειται για ένα ζήτημα αυτονόητο, στο βαθμό που στην προηγούμενη Ολομέλεια είχαμε ήδη τονίσει πόσο σημαντικό είναι να εγκρίνει το Κοινοβούλιο τους κανόνες περαιτέρω προώθησης και έμπρακτης εφαρμογής μίας διοργανικής συμφωνίας, η οποία είχε αποφασιστεί στη διάρκεια της προηγούμενης κοινοβουλευτικής περιόδου και που έχει ήδη επικυρωθεί από το Κοινοβούλιο. Επί τη ευκαιρία εκείνη δόθηκε η δυνατότητα αναπομπής της υπόθεσης στην Επιτροπή Συνταγματικών Υποθέσεων, κατόπιν των επιφυλάξεων και των αμφιβολιών που εξέφρασαν ορισμένες Ομάδες.
<P>
Δεν εκφράστηκε καμία επιφύλαξη. Το θέμα παραπέμφθηκε εκ νέου στην Επιτροπή Συνταγματικών Υποθέσεων, και φαίνεται ότι θα μπορέσουμε επιτέλους να καταλήξουμε σήμερα σε συγκεκριμένη συμφωνία.
<P>
Πιστεύω πως έχουμε να κάνουμε με ένα θέμα μεγίστης σημασίας, όχι μόνο σε ό,τι αφορά τη διαφύλαξη της αξιοπρέπειάς μας ως βουλευτών, αλλά επίσης διότι οφείλουμε να τιμούμε το λόγο που δώσαμε. Αυτή είναι η αιτία που μας ώθησε να ζητήσουμε την όσο το δυνατόν ταχύτερη εξέταση αυτού του θέματος, έχοντας διαρκώς κατά νου ότι ενδέχεται να διατυπωθούν επιφυλάξεις. Οι συγκεκριμένες επιφυλάξεις, ωστόσο, θα πρέπει να είναι αιτιολογημένες και, πάνω απ' όλα, θα πρέπει να μπορούν να τεθούν στο τραπέζι των συζητήσεων.
<P>
Αυτό ακριβώς ευελπιστούμε ότι θα γίνει σήμερα στην Επιτροπή Συνταγματικών Υποθέσεων.
<P>
(Το Σώμα εκφράζει τη σύμφωνη γνώμη του επί της τροποποίησης αυτής) Πρόεδρος. Το σημείο αυτό θα είναι λοιπόν το τελευταίο προς συζήτηση θέμα στην ημερήσια διάταξη της Τετάρτης και θα μπορέσουμε συνεπώς να ψηφίσουμε επ' αυτού την Πέμπτη.
<P>
Αναφορικά πάντοτε με την ημερήσια διάταξη της Τετάρτης, η Επιτροπή μου γνωστοποίησε σχετικά με τη συζήτηση για την κατάσταση στην Τσετσενία, η οποία έχει προγραμματισθεί από τις 17.00 ως τις 18.00, ότι ο Επίτροπος κ. Patten πρέπει να φύγει από το Στρασβούργο στις 16.00 και δεν θα μπορέσει συνεπώς να παρευρεθεί. Η Διάσκεψη των Προέδρων ζήτησε από τον κ. Verheugen να καλύψει τη συζήτηση και μου γνωστοποιήθηκε σήμερα ότι δεν είναι διόλου σίγουρο ότι ο κ. Verheugen θα μπορέσει να είναι διαθέσιμος και ότι θα τον αντικαταστήσει κάποιος άλλος Επίτροπος. Το ζήτημα με ενοχλεί πολύ και νομίζω και εσάς. Σας προτείνω λοιπόν να βάλουμε τη δήλωση του Συμβουλίου και της Επιτροπής για την κατάσταση στην Τσετσενία από τις 15.00 ως τις 16.00, γεγονός που θα επιτρέψει στον Επίτροπο Patten να παρευρεθεί, και έτσι δεν θα καθυστερήσουν και οι υπόλοιπες συζητήσεις, καθώς θα έπρεπε ούτως ή άλλως να διακόψουμε τη συζήτηση για τη Διακυβερνητική Διάσκεψη από τις 17.00 μέχρι τις 18.00. Αυτή είναι η πρότασή μου.

<SPEAKER ID=12 LANGUAGE="DE" NAME="Poettering">
Κυρία Πρόεδρε, θέλω να απευθύνω ένα ερώτημα σχετικά με την ημερήσια διάταξη που προτείνετε. Την Τετάρτη θα παρουσιασθεί και η σημαντική έκθεση των συναδέλφων κ.κ. Δημητρακόπουλου και Leinen. Πώς θα είναι το σχετικό χρονοδιάγραμμα; Θα έχουμε άραγε αρκετό χρόνο ώστε να μπορέσουμε να επεξεργασθούμε και αυτήν την έκθεση που είναι τόσο σημαντική για το μέλλον της Ευρωπαϊκής Ένωσης; Το λέω αυτό διότι αξίζει και στους δύο εισηγητές, οι εκθέσεις τους να εξετασθούν στον χρόνο που τους αρμόζει. Μπορείτε να δηλώσετε κάτι σχετικά;

<SPEAKER ID=13 NAME="Πρόεδρος">
Κύριε Poettering, ούτως ή άλλως, καθώς η συζήτηση για την Τσετσενία έχει εγγραφεί για τις 17.00 ως τις 18.00, θα πρέπει να διακόψουμε την εν λόγω συζήτηση από τις 17.00 ως τις 18.00. Εάν κάνουμε τη συζήτηση για την Τσετσενία στις 15.00 και μετά συνεχίσουμε τη συζήτηση επί της πολύ σημαντικής έκθεσης την οποία αναφέρατε, έχω την αίσθηση ότι δεν δημιουργείται κάποιο πρόβλημα. Το βρίσκω πολύ ενοχλητικό να διεξαγάγουμε συζήτηση για την κατάσταση στην Τσετσενία, απουσία του αρμόδιου για το θέμα Επιτρόπου. Γνωρίζετε ότι ποτέ δεν μας αρέσει κάτι τέτοιο.

<SPEAKER ID=14 LANGUAGE="ES" NAME="Barσn Crespo">
Κυρία Πρόεδρε, σχετικά με τη συζήτηση για την κατάσταση στην Τσετσενία, νομίζω ότι η πρόταση του Προεδρείου είναι απολύτως λογική.
<P>
Τώρα, όσον αφορά την έκθεση Δημητρακόπουλου - Leinen, για να δοθεί η δυνατότητα μίας τουλάχιστον παρέμβασης ανά πολιτική Ομάδα επί μίας έκθεσης τόσο μεγάλης σημασίας, θα πρότεινα στην προκειμένη περίπτωση να διαγραφεί η Ώρα των Ερωτήσεων προς το Συμβούλιο, ούτως ώστε να μπορέσουν να εκφέρουν γνώμη όλες οι πολιτικές Ομάδες, εφόσον πρόκειται για θέμα υψίστης σημασίας για το Κοινοβούλιο.

<SPEAKER ID=15 NAME="Wurtz">
Kυρία Πρόεδρε, θα ήθελα να στηρίξω την πρότασή σας. Ίσως θα έπρεπε να διευκρινήσουμε, προκειμένου να διαφωτίσουμε τους συναδέλφους μας για το θέμα, εφόσον το συζητήσαμε στη Διάσκεψη των Προέδρων, ότι ενόψει της προβλεπόμενης απουσίας του κ. Patten, προτείναμε το όνομα του κ. Verheugen, όχι για κάποιο προσωπικό λόγο, αλλά επειδή είναι ένας από τους Επιτρόπους που συμμετέχει ιδιαίτερα στα διεθνή ζητήματα. Όμως, για ένα ζήτημα τόσο ευαίσθητο όπως η Τσετσενία, δεν επιθυμούσαμε απλώς την ανάγνωση ενός κειμένου, το οποίο να έχει συνταχθεί εκ των προτέρων από κάποιον άλλο. Συνεπώς, συντάσσομαι πλήρως με την πρότασή σας. Θεωρώ ότι είναι καλύτερο να μεταθέσουμε την εν λόγω συζήτηση στην ημερήσια διάταξή μας και να έχουμε τη δυνατότητα να ακούσουμε άμεσα τον αρμόδιο Επίτροπο.

<SPEAKER ID=16 NAME="Δημητρακόπουλος">
Κυρία Πρόεδρος, η πρόταση την οποία κάνετε ως Προεδρείο, δηλαδή η συζήτηση για την Τσετσενία να γίνει από τις 3 έως τις 4, νομίζω ότι είναι η καλύτερη λύση σε αυτή την περίπτωση διότι, αντί να διακόψουμε τη συζήτηση για τη Διακυβερνητική, θα αρχίσουμε την απογευματινή συνεδρίαση για τη Διακυβερνητική μια ώρα μετά, οπότε και τα δυο θέματα μπορούν, νομίζω, να συζητηθούν έτσι σωστότερα.

<SPEAKER ID=17 NAME="Πρόεδρος">
Σας ευχαριστώ κύριε Δημητρακόπουλε για την κατανόησή σας.

<SPEAKER ID=18 LANGUAGE="DE" NAME="Posselt">
Κυρία Πρόεδρε, ήθελα απλώς να σας εκφράσω την αντίθεσή μου στην πρόταση του συναδέλφου κ. Barn Crespo να διαγραφεί η Ώρα των Ερωτήσεων. Θεωρώ την Ώρα των Ερωτήσεων θεμελιώδες κοινοβουλευτικό δικαίωμα, πράγμα που εξασφαλίζεται ρητώς και από τις συμβάσεις, σε αντίθεση προς άλλα σημεία της ημερήσιας διάταξης, και θα ήθελα να επιμείνω στην πλήρη διεξαγωγή της Ώρας των Ερωτήσεων. Ωστόσο, θα ήθελα επίσης να αναφέρω ότι κατανοώ το πρόβλημα του χρόνου. Αυτό όμως έγκειται ακριβώς στο γεγονός ότι διαθέτουμε σχετικά λίγο χρόνο και έχουμε πάρα πολύ υλικό, και όσοι παραπονιούνται τώρα για αυτό είναι εκείνοι ακριβώς που πριν από λίγο ακόμα καιρό ήθελαν να μειώσουν τις περιόδους συνόδου. Τότε διαμαρτυρήθηκα εναντίον αυτής της μη ρεαλιστικής πρότασης, κάτι που, δόξα τω Θεώ, απέδωσε.
<P>
Παλαιότερα, το Συμβούλιο βρισκόταν εδώ για δύο ημέρες: τις Τετάρτες και τις Πέμπτες. Και την Τετάρτη το βράδυ είχαμε την Ώρα των Ερωτήσεων του Συμβουλίου. Αυτό λειτουργούσε άψογα. Κάποια στιγμή μειώθηκε σε μία ημέρα η παραμονή του Συμβουλίου, και σε αυτό οφείλονται τα προβλήματα.

<SPEAKER ID=19 NAME="Πρόεδρος">
Αγαπητοί συνάδελφοι, ας προχωρήσουμε με τάξη. Πρόκειται για τη μετάθεση της αναφοράς για την κατάσταση στην Τσετσενία. Θα δώσω τον λόγο στον κ. Leinen, τον δεύτερο εισηγητή, και εν συνεχεία μπορούμε να αποφανθούμε επί του ζητήματος.

<SPEAKER ID=20 LANGUAGE="DE" NAME="Leinen">
Kυρία Πρόεδρε, συμφωνώ με την παρουσία του Επιτρόπου στις συζητήσεις μας σχετικά με την Τσετσενία. Συμφωνώ επίσης και με τη διεξαγωγή στις 15.00 της συζήτησης για την κατάσταση στην Τσετσενία , θα ήθελα όμως να παρακαλέσω να διεξαχθεί χωρίς διακοπή η συζήτηση σχετικά με τη διακυβερνητική διάσκεψη. Υποστηρίζω την πρόταση του κ. Barn Crespo να αναμείνουμε το πέρας της συζήτησης προτού προσθέσουμε το σημείο της ημερήσιας διάταξης με την ονομασία "Ώρα των Ερωτήσεων προς το Συμβούλιο". Θα ήταν κακό να κατακερματιστεί ένα τόσο σημαντικό θέμα όπως η διακυβερνητική διάσκεψη, και το ένα κομματάκι της να παρουσιασθεί την Τετάρτη, ενώ το άλλο ίσως πάλι την Πέμπτη το πρωί. Θα πρέπει να καταστεί δυνατή η διεξαγωγή της σχετικής συζήτησης χωρίς διακοπή.

<SPEAKER ID=21 NAME="Πρόεδρος">
Σας ευχαριστώ, κ. Leinen.
<P>
Θέτω σε ψηφοφορία τη μετάθεση της συζήτησης για την Τσετσενία στις 15.00 αντί για τις 17.00.
<P>
(Το Σώμα εκφράζει τη σύμφωνη γνώμη του)
<P>
Στη συνέχεια έχουμε την πρόταση του κ. Barσn Crespo για τη διαγραφή της Ώρας των Ερωτήσεων προς το Συμβούλιο, η οποία τροποποιήθηκε από τον κ. Leinen, ο οποίος πρότεινε η συγκεκριμένη Ώρα των Ερωτήσεων να πραγματοποιηθεί κατά την απογευματινή συνεδρίαση, μετά τη συζήτηση για τη μεταρρύθμιση των συνθηκών, κάτι που νομίζω ότι συνάδει πλήρως με το πνεύμα του κ. Barσn Crespo.

<SPEAKER ID=22 LANGUAGE="ES" NAME="Barσn Crespo">
Κυρία Πρόεδρε, η συζήτηση επί της έκθεσης Δημητρακόπουλου - Leinen προβλέπεται να ξεκινήσει αμέσως μετά τη συζήτηση για την Τσετσενία. Αυτό που θα μπορούσαμε να κάνουμε, επομένως, είναι να αναβάλουμε για λίγο την Ώρα των Ερωτήσεων. Πιστεύω πως είναι μια λογική πρόταση.

<SPEAKER ID=23 NAME="Πρόεδρος">
Κύριε Poettering, νομίζω ότι το Συμβούλιο θα συμφωνήσει απολύτως με την πρόταση του κ. Barσn Crespo να μεταθέσουμε την Ώρα των Ερωτήσεων έπειτα από τη συζήτηση επί της έκθεσης Δημητρακόπουλου-Leinen. Ποια είναι η θέση σας;

<SPEAKER ID=24 LANGUAGE="DE" NAME="Poettering">
Κυρία Πρόεδρε, το είπατε τώρα. Ήθελα απλώς να εξασφαλίσω σε κάθε περίπτωση τη διεξαγωγή της Ώρας των Ερωτήσεων προς το Συμβούλιο. Ο κ. Posselt έχει απόλυτο δίκιο στο σημείο αυτό. Αποτελεί δικαίωμα των βουλευτών να ακούσουν τις απαντήσεις, ενώ πρέπει να εξασφαλισθεί διαδικαστικά και η δυνατότητα παροχής των απαντήσεων στους βουλευτές.

<SPEAKER ID=25 NAME="Πρόεδρος">
Ποιος τάσσεται υπέρ της πρότασης να διατηρήσουμε την Ώρα των Ερωτήσεων, μεταθέτοντάς τη στο τέλος της έκθεσης Leinen-Δημητρακόπουλου;
<P>
(Το Σώμα εκφράζει τη σύμφωνη γνώμη του)
<P>
Πέμπτη: Σε ό,τι αφορά τη συζήτηση επί επικαίρων, επειγόντων και σημαντικών θεμάτων, η Ομάδα των Πρασίνων/ Ευρωπαϊκή Ελεύθερη Συμμαχία ζήτησε την προσθήκη δύο θεμάτων στο σημείο 3, Δικαιώματα του Ανθρώπου. Καταρχάς η υπόθεση Alexander Nikitin. Ποιος επιθυμεί να λάβει τον λόγο για την παρουσίαση αυτής της αίτησης;

<SPEAKER ID=26 NAME="Hautala">
Αξιότιμη κυρία Πρόεδρε, είναι ιδιαίτερα σημαντικό το Ευρωπαϊκό Κοινοβούλιο να συνεχίσει να παρέχει την υποστήριξή του στον Alexandr Nikitin, ο οποίος κατηγορείται στη Ρωσία για τη διακύβευση της ασφάλειας του κράτους. Δημιουργήσαμε παράδοση στο συγκεκριμένο θέμα, προσφέραμε την υποστήριξή μας κατά τη δικαστική δίωξή του, την παρακολουθήσαμε τακτικά και πληροφορηθήκαμε ότι τώρα είναι ακριβώς η κατάλληλη στιγμή να λάβουμε θέση επί του θέματος, διότι η δίκη θα επαναληφθεί σύντομα.

<SPEAKER ID=27 NAME="Πρόεδρος">
Ευχαριστώ, κυρία Hautala.
<P>
(To Σώμα εκφράζει τη σύμφωνη γνώμη του) Η Ομάδα των Πρασίνων/Ευρωπαϊκή Ελεύθερη Συμμαχία ζητά να προσθέσουμε στο σημείο "Δικαιώματα του Ανθρώπου" , την "Παραβίαση των δικαιωμάτων του ανθρώπου στο πλαίσιο του σχεδίου του πετρελαιαγωγού μεταφοράς πετρελαίου μεταξύ του Τσαντ και του Καμερούν" .

<SPEAKER ID=28 LANGUAGE="FR" NAME="Lannoye">
Κυρία Πρόεδρε, το Κοινοβούλιό μας έχει ήδη εγκρίνει ένα ψήφισμα για το εν λόγω θέμα, όμως τώρα τίθεται ένα πρόβλημα: η Παγκόσμια Τράπεζα θα αποφανθεί σύντομα σχετικά με την καταλληλότητα του σχεδίου και θεωρούμε, λαμβάνοντας υπόψη τις συνέπειες που θα υπάρξουν για τους πληθυσμούς του Τσαντ και του Καμερούν, ότι ένα μήνυμα από το Ευρωπαϊκό Κοινοβούλιο θα ήταν αυτή τη στιγμή ευπρόσδεκτο.
<P>
(To Σώμα απορρίπτει την αίτηση) Σε ό,τι αφορά την Παρασκευή, δεν έχω λάβει κάποια αίτηση τροποποίησης, όπως επίσης ούτε για την Τετάρτη και την Πέμπτη της μίνι συνόδου των Βρυξελλών. 
<P>
(Καθορίζεται η διάταξη των εργασιών)

<CHAPTER ID=4>
Εκπομπές αερίων ρύπων και σωματιδίων από οχήματα
<SPEAKER ID=29 NAME="Πρόεδρος">
Η ημερήσια διάταξη προβλέπει τη σύσταση για δεύτερη ανάγνωση σχετικά με την κοινή θέση, την οποία καθόρισε το Συμβούλιο, για την έκδοση οδηγίας του Ευρωπαϊκού Κοινοβουλίου και του Συμβουλίου, που αφορά την προσέγγιση των νομοθεσιών των κρατών μελών σχετικά με τα μέτρα που πρέπει να ληφθούν κατά των εκπομπών αερίων και σωματιδιακών ρύπων από τους κινητήρες ανάφλεξης με συμπίεση που χρησιμοποιούνται σε οχήματα, καθώς και κατά των εκπομπών αερίων ρύπων από κινητήρες επιβαλλόμενης ανάφλεξης που τροφοδοτούνται με φυσικό αέριο ή υγραέριο και χρησιμοποιούνται σε οχήματα, και σχετικά με την τροποποίηση της οδηγίας 88/77/ΕΟΚ (5734/1/1999 - C5-0028/1999 - 1997/0350 (COD)) (Eπιτροπή Περιβάλλοντος, Δημόσιας Υγείας και Πολιτικής των Καταναλωτών) (Εισηγητής: κ. Lange).

<SPEAKER ID=30 NAME="Lange">
Κυρία Πρόεδρε, κύριε Επίτροπε, αγαπητοί συνάδελφοι, με το νομοθέτημα αυτό φθάσαμε στο τέλος μιας νομοθετικής διαδικασίας που προέκυψε από το πρόγραμμα Auto-Oil. Αγαπητοί συνάδελφοι, όλοι εμείς μαζί, ως Ευρωπαϊκό Κοινοβούλιο, οδηγήσαμε σε αίσιο πέρας τη νομοθετική αυτή διαδικασία. Εμείς, το Ευρωπαϊκό Κοινοβούλιο, επιτύχαμε την ουσιαστική βελτίωση στο μέλλον της ποιότητας του ατμοσφαιρικού αέρα στην Ευρώπη. Επιβάλαμε τη μελλοντική βελτίωση της ποιότητας του αέρα κατά 60%, ειδικά στις ευρωπαϊκές πόλεις. Αυτό δεν ήταν ήλθε εξ ουρανού, αλλά το επιβάλαμε στην επιτροπή συνδιαλλαγής. Κυρία Πρόεδρε, διατελέσατε πρόεδρος της αντιπροσωπείας στην επιτροπή συνδιαλλαγής. Εσείς ηγηθήκατε της αντιπροσωπείας, στην οποία σημειώσαμε αυτή την επιτυχία απέναντι στο υπουργικό συμβούλιο. Ως εκ τούτου, δεν θα πρέπει ούτε και τώρα να διστάσουμε να θέσουμε τον τελευταίο οικοδομικό λίθο του νομοθετήματος, επιλέγοντας και εδώ τον δρόμο της επιτροπής συνδιαλλαγής, επειδή το Συμβούλιο δεν τόλμησε, προφανώς, να κάνει το τελευταίο άλμα, επιδεικνύοντας μεγάλη επιφυλακτικότητα σε ορισμένα θέματα.
<P>
Στην κοινή θέση του Συμβουλίου περιλήφθηκαν αναμφίβολα μερικά σημαντικά θέματα, όπως για παράδειγμα η δεσμευτική καθιέρωση οριακών τιμών σε δύο φάσεις, μια αύξηση των απαιτήσεων σχετικά με τη διάρκεια ζωής των συστημάτων καθαρισμού καυσαερίων που εκπέμπονται από τα φορτηγά και τα λεωφορεία, ένα ενσωματωμένο διαγνωστικό σύστημα και μια δοκιμή πεδίου. Το Συμβούλιο έδειξε όμως επιφυλακτικότητα σε τέσσερα θέματα. Νομίζω πως εδώ πρέπει να προβούμε σε συμπληρωματικές διορθώσεις.
<P>
Πρώτον: το Συμβούλιο ανέβαλε τη μείωση της μάζας των οξειδίων του αζώτου έως το έτος 2008 από το έτος 2005 που είχε καθορισθεί αρχικά, και εισήγαγε επιπλέον και μια δεύτερη φάση για τη φάση 2005, ούτως ώστε να προκύψει τώρα μια εξέλιξη από αυτό. Νομίζω πως αυτό είναι άσκοπο από άποψη εθνικής οικονομίας, όταν γνωρίζουμε πως τα οξείδια του αζώτου ανήκουν, αναπόφευκτα, στην ίδια καμπύλη με τις εκπομπές σωματιδίων και πως όταν αντιμετωπίζουμε το ένα ρυπογόνο στοιχείο, προκύπτουν αυτομάτως συνέπειες και για το άλλο. Επομένως, και από άποψη εθνικής οικονομίας δεν έχει κανένα νόημα να καθορίζουμε δύο διαφορετικές οριακές τιμές εντός μιας τριετίας. Εδώ πρέπει μάλλον να επιτευχθεί ταυτόχρονα μια μείωση των εκπομπών NOx.
<P>
Κάποιοι ισχυρίζονται πως δεν υπάρχει παρά μία μόνον τεχνολογία για αυτό, πράγμα που είναι λάθος αν το δούμε αντικειμενικά. Υπάρχουν διάφορες τεχνολογίες για την ταυτόχρονη μείωση των εκπομπών σωματιδίων και των εκπομπών ΝΟx στο επίπεδο που απαιτήσαμε κατά την πρώτη ανάγνωση, είτε αυτό επιτευχθεί μέσω της προσθήκης αμμωνίας είτε και μέσω της ενδιάμεσης ψύξης με κάποιο φίλτρο καθαρισμού. Εδώ υπάρχουν λοιπόν διάφορες δυνατότητες που δεν είναι θεωρητικές, αλλά βρίσκονται στο στάδιο των πρωτοτύπων. Επομένως, δεν χρειάζεται εδώ να ανησυχούμε πως αυτό δεν θα είναι εφικτό από τεχνική άποψη.
<P>
Παρεμπιπτόντως, αυτό θα σήμαινε ανούσια σπατάλη των υπηρεσιών των μηχανικών και θα ήταν άσκοπο από άποψη εθνικής οικονομίας. Φυσικά, όμως, είναι απαραίτητο να κάνουμε αυτό το βήμα και από οικολογική άποψη. Γιατί; Συζητάμε ως γνωστόν για τη θέσπιση, παραδείγματος χάρη, μιας οριακής τιμής εκπομπής του όζοντος για το 2010 που θέλουμε να επιτύχουμε και η οποία βρίσκεται κατά 80% κάτω από την τιμή που έχουμε τώρα στην Ευρωπαϊκή Ένωση. Εάν θέλουμε πραγματικά να το επιτύχουμε, τότε πρέπει και να μειώσουμε τα οξείδια του αζώτου, ειδικά στα βαρέα επαγγελματικά οχήματα. Στην Ευρωπαϊκή Ένωση έχουμε 168 εκατομμύρια αυτοκίνητα ιδιωτικής χρήσης και 23 εκατομμύρια επαγγελματικά οχήματα και λεωφορεία. Τα 23 αυτά εκατομμύρια των επαγγελματικών οχημάτων εκπέμπουν τόσους ακριβώς ρύπους όσους και τα 168 εκατομμύρια των αυτοκινήτων ιδιωτικής χρήσης, δηλαδή το 50% της συνολικής μάζας των οξειδίων του αζώτου. Επομένως, πρέπει οπωσδήποτε να κάνουμε κάτι εδώ!
<P>
Το δεύτερο θέμα, στο οποίο είχε κάποιες επιφυλάξεις το Συμβούλιο, ήταν το ζήτημα του εκ των υστέρων εξοπλισμού των παλαιοτέρων οχημάτων. Γνωρίζουμε πως τα βαρέα επαγγελματικά οχήματα έχουν μεγάλη διάρκεια ζωής και πως διανύουν πολλά χιλιόμετρα. Ως εκ τούτου, είναι εξαιρετικά σημαντικό να καταστεί δυνατή η προώθηση του επανεξοπλισμού αυτών των οχημάτων, ούτως ώστε να γίνουν καθαρότερα και τα παλαιά οχήματα.
<P>
Τρίτον, το Συμβούλιο ήταν λίγο επιφυλακτικό και όσον αφορά την εισαγωγή ενός ιδιαίτερα φιλικού προς το περιβάλλον οχήματος - εδώ κάναμε μερικές συμπληρωματικές προτάσεις - καθώς και τον αυστηρό έλεγχο της παρεμπόδισης των cycle beatings, όπως συνέβη, ως γνωστόν, και στις ΗΠΑ, που σημαίνει πως οι παραγωγοί μπορούν απλά να εξαλείψουν τις οριακές τιμές μέσω ηλεκτρονικών χειρισμών. Εδώ πρέπει να συμπληρώσουμε κάτι. Έχουμε την ευκαιρία να τερματίσουμε με εξαιρετικό τρόπο την επιτυχή πορεία μας όσον αφορά τη νομοθεσία περί καυσαερίων για τη βελτίωση της ποιότητας του ατμοσφαιρικού αέρα. Φυσικά, πρέπει να παρουσιάσουμε και αρκετά φιλόδοξες προτάσεις, όταν εισερχόμαστε σε μια διαδικασία συνδιαλλαγής. Ασφαλώς, θέλουμε να εξέλθουμε από αυτήν με έναν καλό συμβιβασμό, και, ως εκ τούτου, δεν μπορούμε να ξεκινήσουμε με τον συμβιβασμό. Για τον λόγο αυτό, ας δείξουμε και εδώ αποφασιστικότητα, εφαρμόζοντας μια ταχεία διαδικασία συνδιαλλαγής και μεριμνώντας από κοινού, ώστε να είναι πρώτης τάξεως και το τελευταίο βήμα της επιτυχούς πορείας μας όσον αφορά τη βελτίωση της ποιότητας του ατμοσφαιρικού αέρα στην Ευρώπη.
<P>
(Χειροκροτήματα)

<SPEAKER ID=31 LANGUAGE="NL" NAME="Oomen-Ruijten">
Κυρία Πρόεδρε, επιτρέψτε μου κατ' αρχάς να συγχαρώ τον εισηγητή για την έκθεση που εκπόνησε. Νομίζω - και αυτό κυρία Πρόεδρε το γνωρίζετε από προσωπική πείρα - ότι αυτό που έκανε το Κοινοβούλιο στην περίπτωση του Auto/Oil αποτελεί απόδειξη θάρρους. Προσπαθήσαμε να κάνουμε τόσο τα οχήματα ιδιωτικής χρήσης όσο και τις μεταφορές, δηλαδή τα βαρέα φορτηγά οχήματα, πιο φιλικά προς το περιβάλλον, και δεν το κάναμε αυτό μόνο για τα οχήματα, αλλά φροντίσαμε να χρησιμοποιούνται καθαρά καύσιμα. Η δέσμη των μέτρων αυτών θα οδηγήσει όντως στη βελτίωση της ποιότητας της ατμόσφαιρας. Το μόνο ευχάριστο πράγμα που διάβασα τον τελευταίο καιρό για το περιβάλλον στις Κάτω Χώρες ήταν ότι τα καθαρότερα αυτοκίνητα έχουν ήδη επιφέρει αισθητή βελτίωση στην ποιότητα της ατμόσφαιρας.
<P>
Για να είμαι ειλικρινής, πρέπει να ομολογήσω ότι υπάρχουν ορισμένα μέλη της πολιτικής μου ομάδας τα οποία δεν συμμερίζονται απόλυτα το περιεχόμενο της έκθεσης και τις τροπολογίες που κατατέθηκαν από την Επιτροπή Περιβάλλοντος. Νομίζω ότι θα πρέπει, ενδεχομένως, να διεξαχθούν ορισμένες διαπραγματεύσεις για να βρεθούν τυχόν σημεία όπου μπορούν να υπάρξουν συμβιβασμοί πριν την ψηφοφορία. Εκείνοι οι οποίοι είναι της γνώμης ότι οι προϋποθέσεις που έχουν ορισθεί από την Επιτροπή Περιβάλλοντος και τον εισηγητή της, τον κ. Lange, για τα βαρέα φορτηγά οχήματα είναι υπερβολικά αυστηρές, θα πρέπει να αναλογισθούν για λίγο τα ακόλουθα: στην Ευρώπη έχουμε ακόμα μια υγιή βιομηχανία παραγωγής ελαφρών και βαρέων οχημάτων. Η βιομηχανία αυτή εξάγει οχήματα στις Ηνωμένες Πολιτείες Αμερικής, τα οποία εν τω μεταξύ πρέπει να πληρούν ακόμη πιο αυστηρές ή τουλάχιστον τις ίδιες προϋποθέσεις που προτείνονται τώρα. Πιστεύω ότι δεν θα εξυπηρετούσε κανέναν εάν εμείς στην Ευρώπη ορίζαμε λιγότερο αυστηρές προϋποθέσεις από αυτές που θα μπορούσαμε να καλύψουμε ακόμη και μακροπρόθεσμα. Γι' αυτό και απευθύνω θερμή έκκληση στα μέλη του Σώματος να εγκρίνουν στην αυριανή ψηφοφορία τις προτάσεις της Επιτροπής Περιβάλλοντος.

<SPEAKER ID=32 NAME="Myller">
Αξιότιμη κυρία Πρόεδρε, το υπό εξέταση νομοθετικό σχέδιο είναι ιδιαίτερα σημαντικό για την προστασία της ατμόσφαιρας. Θα επηρεάσει άμεσα την ποιότητα του ατμοσφαιρικού αέρα, δηλαδή την περιεκτικότητα της ατμόσφαιρας σε διοξείδιο του αζώτου και τη διαμορφούμενη περιεκτικότητα σε όζον. Όλα αυτά επηρεάζουν επίσης τόσο το φαινόμενο της οξίνισης όσο και του ευτροφισμού. Επιπλέον, πρέπει να μειωθεί η ποσότητα των επικίνδυνων για την υγεία μικροσκοπικών σωματιδίων που βρίσκονται στην ατμόσφαιρα.
<P>
Ωστόσο, όλα αυτά μπορούν να επιτευχθούν αρκετά αποτελεσματικά μόνο εφόσον οι δράσεις που προϋποθέτει η οδηγία τεθούν σε εφαρμογή το ταχύτερο δυνατόν. Η μεγαλύτερη πρόκληση είναι η ταχέως αυξανόμενη κυκλοφορία των οχημάτων, η οποία προβλέπεται να διπλασιασθεί μεταξύ των ετών 1990 και 2006. Κατά την άποψή μου, ο εισηγητής της έκθεσης κ. Lange έχει απόλυτο δίκιο όταν προτείνει τα βαρέα επαγγελματικά οχήματα να συμπεριληφθούν, το ταχύτερο δυνατό, σε μια κοινοτική στρατηγική για τη μείωση των εκπομπών CO2 στις οδικές μεταφορές. Πρέπει να ανταποκριθούμε στον αγώνα για τη μείωση των ποσοστών εκπομπών επισπεύδοντας την εφαρμογή σημαντικών μέτρων. Συντάσσομαι λοιπόν σθεναρά με την άποψη του εισηγητή της έκθεσης, ότι οι νέες οριακές τιμές πρέπει να εφαρμοσθούν αμέσως μόλις η νέα τεχνολογία το επιτρέψει, και ασφαλώς όχι όταν τα κράτη μέλη συμπτωματικά θα τις εγκρίνουν.
<P>
Στην οικονομία της αγοράς το χρήμα είναι πανάκεια. Με τη δύναμη του χρήματος λοιπόν θα πρέπει να προωθήσουμε και τις περιβαλλοντικές αξίες. Οι φορολογικές διαφοροποιήσεις κατά τη χρήση φιλικότερων προς το περιβάλλον καυσίμων αποδείχθηκαν ήδη ιδιαίτερα σημαντικές. Η χρήση φορολογικών ελαφρύνσεων, εν είδει καρότου, για την ανανέωση των παλαιών βαρέων επαγγελματικών οχημάτων είναι απόλυτα αιτιολογημένη, όπως και τα φορολογικά πλεονεκτήματα που αφορούν τα βελτιωμένα και σεβόμενα το περιβάλλον οχήματα. Και όλα αυτά, προκειμένου να επισπευστεί η καθιέρωση νέων λιγότερο ρυπογόνων οχημάτων.
<P>
Θα ήθελα ακόμη να κάνω λόγο για εκείνη την αλλαγή, η οποία δεν κοστίζει τίποτα. Και εσείς οι ίδιοι έχετε σίγουρα τύχει καθημερινά σε καταστάσεις όπου βαρέα οχήματα, καθώς και λεωφορεία και μηχανές, κρατούν αναμένες τις μηχανές τους όταν δεν κινούνται. Ας υπολογίσουμε πόσο πολύ θα μπορούσε να μειωθεί η μόλυνση του περιβάλλοντος, εάν σβήναμε τις μηχανές κατά τον νεκρό χρόνο. Αυτό δεν κοστίζει πραγματικά τίποτα. Είναι θέμα κοινής λογικής.

<SPEAKER ID=33 LANGUAGE="NL" NAME="Maaten">
Κυρία Πρόεδρε, το θέμα μας σήμερα είναι πώς να καταστήσουμε τα φορτηγά οχήματα περισσότερο φιλικά προς το περιβάλλον. Υποκειμενικά και αντικειμενικά πιστεύω ότι πρόκειται για μια αντίθεση. Τα φορτηγά οχήματα ρυπαίνουν ούτως ή άλλως και, δεδομένου ότι οι μεταφορές εμπορευμάτων - κυρίως οι διεθνείς - πραγματοποιούνται μέσω του οδικού δικτύου, δεν μπορούμε πια να κάνουμε πολλά πράγματα για να περιορίσουμε τις ζημιές που επιφέρουν. Από αυτή την άποψη η Επιτροπή και το Συμβούλιο, αλλά πάνω απ' όλα ο εισηγητής μας, αξίζουν συγχαρητήρια. Εάν κοιτάξουμε ποιες τροπολογίες υιοθετήθηκαν σε πρώτη ανάγνωση, πιστεύω ότι θα μπορούσαμε να πούμε ότι η εισήγηση ήταν επιτυχημένη.
<P>
Από τώρα ήδη είμαστε πάρα πολύ ικανοποιημένοι με τα αποτελέσματα που πετύχαμε. Αναφερόμαστε στη δεύτερη ανάγνωση μιας οδηγίας, ορισμένες διατάξεις της οποίας θα πρέπει να εφαρμοστούν ήδη το 2000. Γι' αυτό και βρισκόμαστε κάτω από πίεση χρόνου.
<P>
Ο εισηγητής επανέρχεται σε προηγούμενες προτάσεις, πολλές από τις οποίες συμμεριζόμαστε. Υπάρχει όμως ένα σημείο όπου δεν μπορούμε να ακολουθήσουμε την άποψη του εισηγητή αλλά την κοινή θέση του Συμβουλίου. Πρόκειται για τις δύο φάσεις για την οριακή τιμή του NΟx της φάσης EURΟ IΝ. Παρακολούθησα με ιδιαίτερη προσοχή τα όσα είπε σχετικά ο εισηγητής. Ωστόσο, η Ομάδα των Φιλελευθέρων είναι της γνώμης ότι, εάν καθορισθεί από τώρα η οριακή τιμή για το 2006, θα υποχρεώσουμε στην πράξη τη βιομηχανία να χρησιμοποιήσει μια συγκεκριμένη τεχνολογία, τη στιγμή που δεν είμαστε βέβαιοι εάν η τεχνολογία αυτή είναι φιλική προς το περιβάλλον. Κατά τη γνώμη μας, η αξιολόγηση το 2002 και η εφαρμογή το 2008 προσφέρουν περισσότερες δυνατότητες για τη χρήση μιας πιο αποτελεσματικής τεχνολογίας.
<P>
Εξάλλου, το Συμβούλιο προτείνει να καθιερωθεί μια κατηγορία για τα πολύ φιλικά προς το περιβάλλον οχήματα. Επιδοκιμάζουμε την πρόταση αυτή, η οποία θα έχει ως αποτέλεσμα να δοθούν φορολογικά κίνητρα για τα οχήματα αυτά. Επίσης, πληροφορηθήκαμε με ιδιαίτερο ενδιαφέρον τις βελτιώσεις που θα ήθελε να επιφέρει ο εισηγητής στην πρόταση αυτή.
<P>
Παρεμπιπτόντως, υποστηρίζουμε ανεπιφύλακτα τις προτάσεις του εισηγητή σχετικά με τη μείωση των εκπομπών CΟ2, έτσι ώστε να επιτύχουμε τους στόχους του Κιότο, αλλά και τις προτάσεις για την παροχή φορολογικών κινήτρων για τις προσαρμογές παλαιότερων οχημάτων και για την προσαρμογή των συνθηκών δοκιμής, έτσι ώστε να μπορούν να μετρηθούν οι πραγματικές εκπομπές των οχημάτων που κυκλοφορούν.

<SPEAKER ID=34 NAME="Hautala">
Αξιότιμη κυρία Πρόεδρε, ο συνάδελφος κ. Lange εκπόνησε, για μία ακόμη φορά, μια εξαιρετικά καλή έκθεση, η οποία θα επηρεάσει σημαντικά την ποιότητα της ατμόσφαιρας, και η Ομάδα μας την υποστηρίζει ανεπιφύλακτα. Τα φορτηγά και τα λεωφορεία προκαλούν ολοένα μεγαλύτερο ποσοστό των ατμοσφαιρικών ρύπων, για τον λόγο ότι έχουμε πράξει πραγματικά πολλά σε ό,τι αφορά τις εκπομπές των επιβατικών αυτοκινήτων, και εν προκειμένω έχουμε χρησιμοποιήσει επίσης καύσιμα βελτιωμένης ποιότητας και φορολογικές ελαφρύνσεις, όπως είπε πριν από λίγο η κυρία Myller.
<P>
Κατά την πρώτη ανάγνωση, το Κοινοβούλιο ενέκρινε αρκετά επιτυχώς αυστηρές οριακές τιμές για τις εκπομπές σωματιδίων, οι οποίες είναι εξαιρετικά επικίνδυνες για την υγεία. Οι Υπουργοί Περιβάλλοντος υιοθέτησαν στη συνέχεια την πρόταση του Κοινοβουλίου, και τώρα καθήκον μας είναι να ζητήσουμε από τον βιομηχανικό τομέα να ακολουθήσει την ίδια αυστηρή γραμμή σχετικά με τις εκπομπές του αζώτου. Ο βιομηχανικός τομέας χρειάζεται αρκετό χρόνο, και θα λάβει σίγουρα αρκετό χρόνο για να προετοιμασθεί για αυτή την τεχνολογική αλλαγή. Οι μηχανικοί έχουν και στο παρελθόν αποδειχθεί λίαν ευφυείς και πιστεύω ότι οι ενδεδειγμένες τεχνολογίες θα τεθούν σε εφαρμογή μέχρι το 2006.

<SPEAKER ID=35 NAME="Sjφstedt">
Κυρία Πρόεδρε, με την ανάγνωση των διαφόρων σκελών του προγράμματος Auto - Oil προωθούμε εμείς, εδώ στο Ευρωπαϊκό Κοινοβούλιο, τη διαδικασία να καταστούν περισσότερο αυστηρές οι προϋποθέσεις, κάτι που πρέπει να το κάνουμε και σήμερα και αύριο επίσης. Κατά συνέπεια, εμείς της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των βορείων Χωρών θα υπερψηφίσουμε σε γενικές γραμμές όλες τις προτάσεις τροπολογίας του εισηγητή, κ. Lange. Θεωρούμε ότι, σε αυτήν τη φάση, ο δικός μας ρόλος είναι να φροντίσουμε να χρησιμοποιηθεί η καλύτερη δυνατή τεχνολογία το συντομότερο δυνατόν. Είμαι δε πεπεισμένος ότι κάποιες από τις πιέσεις που ασκήθηκαν σε εμάς τους βουλευτές σ αυτό το θέμα, διογκώνουν τις δυσκολίες που θα προκύψουν κατά τη διαδικασία της αναδιάρθρωσης για να πληρούνται οι προϋποθέσεις που τίθενται σε αυτή τη σύσταση για τη δεύτερη ανάγνωση.
<P>
Είμαι λίγο επιφυλακτικός όσον αφορά το άρθρο 11, δηλαδή αν θα τεθεί σήμερα ένα χρονικό όριο σχετικά με τα οικονομικά κίνητρα για τα φιλικά προς το περιβάλλον οχήματα. Αυτό όμως το θέμα έχει, εν προκειμένω, μικρότερη σημασία. Θέλω να εκφράσω τις ευχαριστίες μου προς τον εισηγητή, ο οποίος έχει εκπονήσει μία πολύ καλή εργασία για ένα θέμα αρκετά περίπλοκο από τεχνικής πλευράς.

<SPEAKER ID=36 NAME="Fitzsimons">
Η Ευρωπαϊκή Ένωση και τα εθνικά κράτη μέλη πρέπει να συνεργάζονται πάντοτε στενά στον ευρωπαϊκό τομέα της βιομηχανίας αυτοκινήτων και πετρελαίου, προκειμένου να εξασφαλισθεί η καταστολή της μόλυνσης άπαξ δια παντός στο άμεσο μέλλον.
<P>
Ο μέγας πολιτισμός του αυτοκινήτου μνημονεύεται και σε προηγούμενες εκθέσεις του Ευρωπαϊκού Κοινοβουλίου ως ο κύριος ένοχος για την ατμοσφαιρική ρύπανση στην Ευρώπη, και το Κοινοβούλιο διαδραματίζει τώρα ενεργό ρόλο στη θέσπιση οριακών τιμών για τους διάφορους ρύπους, ώστε να τιθασεύσουμε το συγκεκριμένο περιβαλλοντικό πρόβλημα. Εξυπακούεται ότι το Ευρωπαϊκό Κοινοβούλιο πρέπει να υποστηρίξει μία μεγάλη δέσμη μέτρων για τον έλεγχο της περιβαλλοντικής ρύπανσης, προκειμένου να συμμορφωθεί με τις υποχρεώσεις που απορρέουν από τη Συμφωνία του Κυότο για τη μείωση του επιπέδου των εκπομπών έξι αερίων που προκαλούν το φαινόμενο του θερμοκηπίου, κατά 8% κατά τα έτη 2008-2012 στην Ευρωπαϊκή Ένωση.
<P>
Θα ήθελα να τονίσω ότι η Ευρωπαϊκή Επιτροπή και το Ευρωπαϊκό Κοινοβούλιο έχουν προβεί σε εκτεταμένες διαβουλεύσεις με τις ευρωπαϊκές αυτοκινητοβιομηχανίες για όλα αυτά τα θέματα, και οι τελευταίες συμφώνησαν οικειοθελώς να αποδεχθούν ένα χρονοδιάγραμμα για τη μείωση των εκπομπών διοξειδίου του άνθρακα στα νέα αυτοκίνητα κατά 25% μέχρι το έτος 2008. Έχουμε σημειώσει εκτενή πρόοδο τα τελευταία χρόνια όσον αφορά την αντιμετώπιση των συγκεκριμένων προβλημάτων, επί παραδείγματι με τα συστήματα τα οποία εγκαθίστανται στα αυτοκίνητα που έχουν συμπληρώσει 80.000 χιλιόμετρα, τα οποία προστέθηκαν πέντε χρόνια πριν, για την παρακολούθηση της ανθεκτικότητας του αντιρρυπαντικού εξοπλισμού. Έχουμε στη διάθεσή μας φορολογικά κίνητρα, τα οποία πρέπει επίσης να χρησιμοποιηθούν για την προώθηση της έγκαιρης καθιέρωσης οχημάτων με προηγμένο αντιρρυπαντικό εξοπλισμό. Θα υποστηρίξουμε τη σταδιακή κατάργηση της πώλησης μολυβδούχου βενζίνης. Έχουμε επίσης υποστηρίξει μέτρα, τα οποία εγγυώνται ότι η περιεκτικότητα της βενζίνης σε θείο θα μειωθεί στο ένα τρίτο και η περιεκτικότητα του πετρελαίου ντήζελ στο ένα έβδομο μέχρι το έτος 2005. Η αποψινή έκθεση Lange, για τον έλεγχο των εκπομπών αερίων και άλλων ρύπων που προκαλούν τα οχήματα, συνεχίζει την πρόοδο που έχουμε σημειώσει.
<P>
Θα ήθελα να πω, συμπερασματικά, ότι από τον φετινό Μάιο το Ευρωπαϊκό Κοινοβούλιο διαθέτει εξουσία συναπόφασης σε όλα τα περιβαλλοντικά θέματα, ως αποτέλεσμα της θέσης σε ισχύ της Συνθήκης του Αμστερνταμ. Το Ευρωπαϊκό Κοινοβούλιο πρέπει, και οφείλει, να χρησιμοποιήσει αυτές τις νέες εξουσίες για να προωθήσει ακόμη ισχυρότερη νομοθεσία στον τομέα του περιβαλλοντικού ελέγχου. Υποστηρίζω τον κ. Lange και τον συγχαίρω για την έκθεσή του.

<SPEAKER ID=37 LANGUAGE="NL" NAME="Blokland">
Κυρία Πρόεδρε, κατ' αρχάς θα ήθελα να συγχαρώ θερμά τον κ. Lange για την έκθεσή του, την οποία εξετάζουμε σε δεύτερη ανάγνωση. Για άλλη μία φορά έκανε μια πάρα πολύ καλή δουλειά για την υλοποίηση του στόχου μας να καταστούν οι μεταφορές πιο φιλικές για το περιβάλλον. Μετά το πρόγραμμα Autο-Οil για τα οχήματα ιδιωτικής χρήσης επιλέξαμε μια παρόμοια μέθοδο και για τα φορτηγά οχήματα. Είμαι ικανοποιημένος με τις προτάσεις του Κοινοβουλίου που εγκρίθηκαν από το Συμβούλιο σε πρώτη ανάγνωση. Είναι σαφές ότι η ταύτιση απόψεων στο Κοινοβούλιο απέδωσε τα καλά αποτελέσματα στο Συμβούλιο. Ωστόσο, αδυνατώ να καταλάβω για ποιο λόγο, μετά τη συμφωνία που επετεύχθη στο Συμβούλιο, το Κοινοβούλιο πρέπει να περιμένει τόσο πολύ την επίσημη κοινή θέση. Νομίζω ότι το σημείο αυτό είναι αρκετά σημαντικό για να το θίξω. Συγκεκριμένα, φοβάμαι ότι, σιγά σιγά η εξαιρετικά καθυστερημένη άφιξη των κοινών θέσεων στο Κοινοβούλιο θα γίνει συνήθεια. Βεβαίως, το Συμβούλιο μπορεί να προφασισθεί ότι, λόγω της θέσης σε ισχύ της συνθήκης του Αμστερνταμ, η διαδικασία είναι περισσότερο πολύπλοκη και χρονοβόρα. Για μένα δεν υπάρχει διαφορά. Πριν από το Αμστερνταμ έπρεπε να εγκριθεί ένα κείμενο, πράγμα που γίνεται και μετά το Αμστερνταμ.
<P>
Παράλληλα είμαι υποχρεωμένος να παρατηρήσω ότι αυτού του είδους οι καθυστερήσεις δημιουργούν μεγάλα προβλήματα στην εφαρμογή της νομοθεσίας. Αυτό ισχύει οπωσδήποτε στην περίπτωση των βαρέων φορτηγών οχημάτων. Είναι πάρα πολύ σημαντικό για την αυτοκινητοβιομηχανία να γνωρίζει τι ακριβώς πρόκειται να συμβεί και πότε. Εάν οι αποφάσεις ληφθούν πολύ αργότερα απ' ό,τι είναι απαραίτητο, η αυτοκινητοβιομηχανία δεν θα έχει πλέον τη δυνατότητα να αντιδράσει με τον ενδεδειγμένο τρόπο.
<P>
Υπάρχουν ήδη κατασκευαστές αυτοκινήτων οι οποίοι προσανατολίζονται στις αυστηρότερες τιμές για το NΟx που θα ισχύσουν το 2005, σύμφωνα με την πρώτη ανάγνωση στο Ευρωπαϊκό Κοινοβούλιο. Αλλοι προσανατολίζονται στο 2008 - κοινή θέση του Συμβουλίου - και άλλοι στο 2006 - στο σχέδιο σύστασης για δεύτερη ανάγνωση. Ούτως ή άλλως, το ενδιάμεσο στάδιο προξενεί μεγάλη σύγχυση. Συνεπώς, θα ήταν κάτι παραπάνω από σκόπιμο να διασαφηνιστεί εγκαίρως η κατάσταση.
<P>
Έρχομαι τώρα στο περιεχόμενο της πρότασης. Κρίνω δικαιολογημένη την επιθυμία του κ. Lange να βελτιώσει ορισμένα σημεία. Εάν θέλουμε πραγματικά να πετύχουμε τους στόχους του Κυότο, ο κλάδος αυτός έχει μεγάλη σημασία. Πρόκειται για μεγάλα οχήματα τα οποία διανύουν πολλά χιλιόμετρα, με αποτέλεσμα να προξενούν υψηλές εκπομπές CΟ2. Είναι βέβαιο ότι η πραγματοποίηση σημαντικών επενδύσεων σε καθαρότερους κινητήρες - όχι μόνο για τα οχήματα ιδιωτικής χρήσεως - θα φέρει αποτέλεσμα. Γι' αυτό και καλώ την Επιτροπή να προβεί σε συγκεκριμένες ενέργειες.
<P>
Συμφωνώ επίσης με την παροχή φορολογικών κινήτρων για την κατηγορία των πολύ φιλικών προς το περιβάλλον οχημάτων. Κάτι τέτοιο θα έχει ως αποτέλεσμα να επιτευχθούν εγκαίρως τα προτεινόμενα όρια εκπομπών. Ορθώς επισημαίνεται από τον κ. Lange ότι, εκτός από τις εκπομπές, θα ισχύσουν και άλλα πρότυπα γι' αυτά τα φιλικά προς το περιβάλλον οχήματα, όπως για το θόρυβο και για την προαναφερθείσα κατανάλωση καυσίμων. Όσον αφορά την παραγωγή θορύβου, τα βαρέα φορτηγά οχήματα αποτελούν μια σημαντική κατηγορία. Είναι αυτονόητο ότι πρέπει να πραγματοποιηθούν δοκιμές για τη μέτρηση των εκπομπών καυσαερίων από οχήματα, ούτως ώστε να αποκτήσουμε το συντομότερο δυνατό μια αντιπροσωπευτική εικόνα της κατάστασης που επικρατεί. Εξάλλου, οι διαπραγματεύσεις για την καθιέρωση μιας παγκοσμίως εναρμονισμένης και δυναμικής μεθόδου ελέγχου αποτελεί ένα βήμα προς την ορθή κατεύθυνση.
<P>
Ολοκληρώνοντας, θα μπορούσα να πω ότι συμφωνώ απολύτως με το περιεχόμενο της έκθεσης του κ. Lange. Για το λόγο αυτό θα υπερψηφίσω τις τροπολογίες του. Θα ήταν πάρα πολύ καλό να μπορούσαν το Κοινοβούλιο και το Συμβούλιο να θεσπίσουν μια καλή οδηγία χωρίς διαδικασία συνδιαλλαγής. Δυστυχώς, τις εβδομάδες που πέρασαν το Συμβούλιο δεν έδειξε να είναι απόλυτα διατεθειμένο να υιοθετήσει τις τροπολογίες από τη δεύτερη ανάγνωση. Το αποτέλεσμα θα μπορούσε να είναι η εφαρμογή της διαδικασίας συνδιαλλαγής, που θα οδηγούσε εκ νέου σε καθυστέρηση. Γι' αυτό και θα ήθελα, ενδεχομένως μέσω της Ευρωπαϊκής Επιτροπής, να απευθύνω επίμονη έκκληση στο Συμβούλιο να υιοθετήσει τις καλές προτάσεις του κ. Lange.

<SPEAKER ID=38 LANGUAGE="NL" NAME="De Roo">
Κύριε Πρόεδρε, αξιότιμοι συνάδελφοι, ο Bernd Lange εκπόνησε μια πάρα πολύ καλή έκθεση εξ ονόματος της Επιτροπής Περιβάλλοντος. Το Συμβούλιο Υπουργών Περιβάλλοντος ενέκρινε πέρυσι στις 20 Δεκεμβρίου ορισμένες καλές τροπολογίες της συναδέλφου κ. Hautala, αυστηρές οριακές τιμές για την καταπολέμηση της ρύπανσης της ατμόσφαιρας και των εκπομπών καρκινογόνων σωματιδίων αιθάλης από φορτηγά οχήματα. Δυστυχώς, το Συμβούλιο αποφάσισε να ισχύσουν τα μέτρα από το 2008 αντί του 2005 που προτείνεται από το Κοινοβούλιο. Η κ. Hautala αναφέρθηκε ήδη στο θέμα αυτό.
<P>
Θα ήθελα να αναφερθώ στις εκπομπές CΟ2 από φορτηγά οχήματα. Η Ευρωπαϊκή Επιτροπή πρέπει να υποβάλει σύντομα προτάσεις. Όσον αφορά τα απλά αυτοκίνητα, το Κοινοβούλιο είχε ταχθεί υπέρ του αυτοκινήτου που καταναλώνει τρία λίτρα για το 2010. Τελικά, καταλήξαμε σε ένα μέτριο συμβιβασμό με μια συμφωνία για ένα αυτοκίνητο που καταναλώνει έξι λίτρα το 2010. Για τα φορτηγά οχήματα δεν έχουμε απολύτως τίποτα, τη στιγμή που ο αριθμός χιλιομέτρων που διανύουν αυξάνεται αλματωδώς. Σύμφωνα με τις προβλέψεις, μέχρι το 2015 θα έχει αυξηθεί κατά 40%. Γι' αυτό καλώ την Επιτροπή να καταρτίσει οδηγία για καθαρότερα φορτηγά οχήματα. Διαφορετικά δεν θα μπορέσουμε ποτέ να πετύχουμε τους στόχους του Κυότο.

<SPEAKER ID=39 NAME="Arvidsson">
Κύριε Πρόεδρε, όταν το Ευρωπαϊκό Κοινοβούλιο έλαβε, το φθινόπωρο του 1998, την απόφαση για τη συνέχεια του προγράμματος Auto-Oil, είχε συμφωνηθεί να επανέλθει εγκαίρως το θέμα του χρονοδιαγράμματος στο Κοινοβούλιο, ώστε να καταστεί δυνατόν να λάβει το Συμβούλιο μία απόφαση κατά τη διάρκεια της άνοιξης του 1999. Η γερμανική κυβέρνηση, όμως, στην οποία πέρασε, κατά τη διάρκεια της Προεδρίας της, ο χειρισμός του θέματος είχε, προφανώς, άλλα σχέδια. Υπήρξε πολύ μεγάλη καθυστέρηση και το θέμα επανήλθε στο Κοινοβούλιο μόλις το καλοκαίρι. Αν είχε τηρηθεί το αρχικό χρονοδιάγραμμα τότε θα είχε, από πλευράς των κατασκευαστών, κατά πάσα πιθανότητα ολοκληρωθεί σήμερα η πιστοποίηση της προϋπόθεσης στην τρίτη φάση του προγράμματος και, από περιβαλλοντικής πλευράς, θα είχαν ήδη αρχίσει να κυκλοφορούν καθαρότερα πετρελαιοκίνητα αυτοκίνητα στους ευρωπαϊκούς δρόμους. Τώρα, σε αυτό το τελευταίο στάδιο της ανάγνωσης του θέματος, ο κ. Lange υποβάλει εκτενείς προτάσεις τροπολογίας. Αν υιοθετήσει το Κοινοβούλιο τις προτάσεις του κ. Lange, θα έχουμε επιπλέον καθυστέρηση και αυτό δεν είναι καλό για το περιβάλλον της Ευρώπης.
<P>
Η Ευρώπη δεν είναι παντού η ίδια. Η Σουηδία και η Φινλανδία, και ειδικά οι βορειότερες περιοχές αυτών των χωρών, εξαρτώνται σε πολύ μεγάλο βαθμό από την εξασφάλιση αποτελεσματικών οδικών μεταφορών. Είναι σωστό ότι πρέπει να θέσουμε στους κατασκευαστές οχημάτων αυστηρές περιβαλλοντικές προϋποθέσεις. Θα χρειαστεί πραγματικά να χρησιμοποιήσουν το μέγιστο των ικανοτήτων τους και της τεχνογνωσίας τους για να βρούν λύσεις στο έργο που τους αναθέτουμε. Ωστόσο, οι προτάσεις μας δεν θα πρέπει να είναι διαμορφωμένες κατά τρόπο ώστε να έχουν σε άλλες πτυχές αρνητικές επιπτώσεις για το περιβάλλον. Αν οι αποφάσεις μας έχουν ως αποτέλεσμα να μετατραπεί σε γενικευμένη πρακτική η απλούστερη λύση, δηλαδή να βασιστεί η τεχνολογία του καθαρισμού των καυσαερίων στους καταλύτες, οι οποίοι απαιτούν μεγάλες ποσότητες προσθέτων αποτελούμενων από διάλυμα αμμωνίας, τότε μόνο το σύστημα διανομής, δηλαδή η διανομή αυτού του διαλύματος αμμωνίας σε ολόκληρη την Ευρώπη, σε όλα τα βενζινάδικα, συνεπάγεται μία όχι και τόσο μικρή απώλεια από αυτό το όφελος για το περιβάλλον. Μία τεχνική λύση αυτής της μορφής θα είναι ιδιαίτερα προβληματική για εμάς στη Βόρεια Ευρώπη.
<P>
Εκτός αυτού, θέλω να δηλώσω ότι η ΕΕ δεν μπορεί να διευθύνει την Ευρώπη με οδηγίες που δεν είναι προσαρμοσμένες στην πραγματικότητα ολόκληρης της Ευρώπης. Ας θέσουμε πολύ αυστηρές περιβαλλοντικές προϋποθέσεις, αλλά ας δώσουμε όμως στη βιομηχανία τον χρόνο που απαιτείται για να αναπτύξει τις τεχνολογικά βέλτιστες λύσεις για το μέλλον, οι οποίες θα είναι καλές για τη φύση στην Ευρώπη και για το περιβάλλον στα μεγάλα ευρωπαϊκά πληθυσμιακά κέντρα. Απα αυτήν την οπτική, η κοινή θέση είναι μία καλύτερη περιβαλλοντική προοπτική από τις συνεχιζόμενες καθυστερήσεις.

<SPEAKER ID=40 LANGUAGE="DE" NAME="Flemming">
Κύριε Πρόεδρε, αγαπητοί συνάδελφοι, εδώ πρόκειται για ένα σχέδιο οδηγίας στο πλαίσιο του προγράμματος Auto-Oil που αποσκοπεί στη βελτίωση της ποιότητας του ατμοσφαιρικού αέρα έως το έτος 2010 μέσω της μείωσης των εκπομπών καυσαερίων των οχημάτων με κινητήρα. Προσωπικά, πιστεύω πως στην κοινή θέση του Συμβουλίου προβλέπονται πολλές και λίαν σημαντικές ρυθμίσεις, όπως παραδείγματος χάρη η μείωση από τον Οκτώβριο του 2000 ή του 2001 των οριακών τιμών εκπομπών για το μονοξείδιο του άνθρακα κατά 30% σε σύγκριση με το 1996.
<P>
Το πρόβλημα παραμένει το ίδιο - και ενθυμούμαι ότι έχουμε συνομιλήσει γι' αυτό, κύριε Lange: υποσχεθήκατε να συμφωνήσετε με το Συμβούλιο για τη μερική έγκριση των τροπολογιών σας. Τώρα αντιμετωπίζουμε πραγματικά το ερώτημα τι να κάνουμε. Να εγκρίνουμε τις τροπολογίες σας αύριο ή μεθαύριο; Θα υπάρξει καθυστέρηση; Διερωτώμαι τι είναι τώρα πραγματικά καλύτερο για το περιβάλλον. Λυπούμαι πολύ που δεν επετεύχθη συμφωνία με το Συμβούλιο. Τώρα πρέπει πραγματικά να αποφασίσουμε κατά συνείδηση, και απόψε θα το επανεξετάσω επισταμένως, διότι τα πράγματα δεν εξελίχθηκαν έτσι όπως τα συζητήσαμε στην Επιτροπή Περιβάλλοντος.
<P>
Πρέπει να καταλάβουμε καλά και το εξής: ναι μεν το Συμβούλιο αποδέχθηκε εδώ πολλά σημαντικά πράγματα, αυτό όμως δεν σημαίνει πως τα αυτοκίνητά μας είναι ήδη καθαρά και ούτε πρόκειται να είναι ποτέ. Δεν θα το πιστεύαμε ίσως, αλλά βρισκόμαστε προ μιας κυκλοφοριακής έκρηξης τόσο στα βιομηχανικά κράτη όσο και στα κράτη του Τρίτου Κόσμου. Εκεί η κυκλοφορία δεν έχει αρχίσει καν ακόμη και σίγουρα θα παρουσιάσει περαιτέρω αύξηση - πράγμα που δεν μπορώ παρά να ευχηθώ στους κατοίκους των κρατών αυτών. Ίσως, κύριε Lange, θα μπορούσατε να προσπαθήσετε πάλι να επιτύχετε κάποιον συμβιβασμό με το Συμβούλιο κατά τη διάρκεια μιας απογευματινής συνεδρίασης, ούτως ώστε να απαλλαγούμε όλοι από το να αποφασίσουμε κατά συνείδηση να καταψηφίσουμε την πολύ καλή σας έκθεση που θα ενέκρινα ευχαρίστως, ή - σχεδόν, πρέπει να πούμε τώρα - να καταψηφίσουμε το περιβάλλον, αναβάλλοντας πάλι τα πάντα για μεγάλο χρονικό διάστημα.

<SPEAKER ID=41 LANGUAGE="DE" NAME="Schnellhardt">
Κύριε Πρόεδρε, κυρίες και κύριοι, πιστεύω πως με την έκθεση για τη μείωση των εκπομπών καυσαερίων των φορτηγών που πρόκειται να συζητηθεί σήμερα συνεχίζονται σταθερά οι προσπάθειές μας για τη βελτίωση της ποιότητας του ατμοσφαιρικού αέρα στην Ευρώπη με παράλληλη διατήρηση της κινητικότητας των πολιτών μας. Αυτό δεν αναφέρθηκε ακόμα σήμερα, αλλά εξασφαλίζεται συν τοις άλλοις με τον τρόπο αυτό.
<P>
Θα ήθελα να ευχαριστήσω τον εισηγητή για την εργασία του. Η έκθεση εστιάζεται κατά μεγάλο μέρος σε ουσιώδη θέματα και εντάσσεται επαρκώς στην ισχύουσα νομοθεσία στον τομέα της διατήρησης καθαρής ατμόσφαιρας. Ωστόσο, στο σημείο αυτό επιτρέψτε μου μια γενική παρατήρηση σχετικά με τη μορφή της έκθεσης. Διερωτώμαι αν όντως θα πρέπει να συζητάμε εμείς οι βουλευτές για τα τεχνικά κριτήρια που αναφέρονται στο παράρτημα. Χωρίς εξήγηση από κάποιον ειδικό - έτσι ένιωσα εγώ τουλάχιστον - τα παραρτήματα είναι ακατανόητα για τους περισσότερους από εμάς. Φρονώ πως σε μια παρόμοια περίπτωση η Νομική Υπηρεσία θα έπρεπε ίσως στο μέλλον να προσαρμόσει τις τεχνικές εκθέσεις στις δικές μας προτάσεις και αποφάσεις.
<P>
Επιτρέψτε μου να κάνω μερικές ακόμα παρατηρήσεις σχετικά με τα δυσκολότερα από άποψη περιεχομένου και πλέον επίμαχα θέματα αυτής της δεύτερης ανάγνωσης. Συμφωνώ με τον εισηγητή ότι η μετάβαση στους νέους κανόνες θα πρέπει να επιτευχθεί στο πλαίσιο μιας διαδικασίας μίας φάσης. Με τον καθορισμό μιας προθεσμίας έως το έτος 2006 επιδεικνύουμε συμβιβαστική ικανότητα απέναντι στο Συμβούλιο, επειδή και εμείς κάνουμε μια παραχώρηση σε σύγκριση με την πρώτη ανάγνωση. Κατά τη γνώμη μου, δεν μπορεί να ακολουθηθεί στο θέμα αυτό η πρόταση του Συμβουλίου, στην οποία αυτό δεν προβλέπεται να γίνει πριν το 2008. Η οδηγία για τη βελτίωση της ποιότητας των καυσίμων καθώς και η σήμερα ήδη ισχύουσα καταλυτική τεχνολογία επιτρέπουν δίχως άλλο στο Συμβούλιο και το Κοινοβούλιο να εκπονήσουν στο θέμα αυτό ένα φιλόδοξο σχέδιο, χωρίς να επιβαρύνουν υπέρ το δέον τη βιομηχανία και τον κλάδο των μεταφορών. Υπενθυμίζω τις εμπειρίες που αποκτήσαμε κατά την επεξεργασία του προγράμματος Auto-Oil για τα αυτοκίνητα ιδιωτικής χρήσης. Εκεί υιοθετήσαμε μια σκληρή στάση, και τώρα αποδεικνύεται ότι ακολουθήσαμε τον σωστό δρόμο.
<P>
Ένα ακόμη σημαντικό θέμα αποτελεί, κατά τη γνώμη μου, η προώθηση του επανεξοπλισμού παλαιοτέρων οχημάτων μέσω φορολογικών και άλλων κινήτρων. Θεωρώ πως το δυναμικό στον τομέα αυτό είναι ανυπολόγιστο. Τα φορτηγά έχουν μεγάλη διάρκεια ζωής. Εδώ θα πρέπει να λάβουμε οπωσδήποτε υπόψη τις φορολογικές δυνατότητες, έστω κι αν η μετατροπή πληροί ένα μόνον κριτήριο. Στο θέμα αυτό μπορούν να επιτευχθούν πολύ περισσότερα αποτελέσματα. Γενικά είμαι πολύ ικανοποιημένος·
<P>
(Ο Πρόεδρος αφαιρεί τον λόγο από τον ομιλητή)

<SPEAKER ID=42 NAME="Liikanen">
. (EN) Καταρχάς, επιτρέψτε μου να εκφράσω τις ευχαριστίες μου προς το Ευρωπαϊκό Κοινοβούλιο, και πιο συγκεκριμένα προς τον εισηγητή, κ. Lange, για την ταχεία δραστηριοποίησή του σχετικά με την παρουσίαση της έκθεσης σε δεύτερη ανάγνωση επί του συγκεκριμένου θέματος.
<P>
Η έκθεση σε δεύτερη ανάγνωση περιλαμβάνει ορισμένες τροπολογίες, τις οποίες μπορεί να αποδεχθεί η Επιτροπή, επί παραδείγματι τις τροπολογίες που αφορούν τα βελτιωμένα και σεβόμενα το περιβάλλον οχήματα, δηλαδή την κατηγορία των ΕΕV. Tα ΕΕV, ως έννοια, χαρακτηρίζονται βάσει του καυσίμου και της ουδέτερης τεχνολογίας που χρησιμοποιούν, και στηρίζονται στη βέλτιστη διαθέσιμη τεχνολογία, γεγονός που θα δώσει τη δυνατότητα στα κράτη μέλη ή στις τοπικές αρχές να ενθαρρύνουν τη χρήση των οχημάτων που ανταποκρίνονται στις απαιτήσεις της κατηγορίας ΕΕV, μέσω φορολογικών κινήτρων. Τα ΕΕV θα αποτελούν πάντοτε μία ιδέα, η οποία θα συμπληρώνει τη μελλοντική θέσπιση οριακών τιμών εκπομπών.
<P>
Συνεπώς, η Επιτροπή μπορεί να αποδεχθεί καταρχήν να μελετήσει την πιθανή επέκταση του πεδίου εφαρμογής της κατηγορίας ΕΕV, για να συμπεριλάβει ενδεχομένως και άλλα χαρακτηριστικά του οχήματος, όπως τον θόρυβο και την κατανάλωση καυσίμου και άλλες τεχνολογίες προώθησης με κινητήρα ανάφλεξης. Η Επιτροπή μπορεί επίσης να υποστηρίξει τις τροπολογίες που αφορούν την επέκταση της οδηγίας προκειμένου να συμπεριληφθούν εναλλακτικά καύσιμα, στην προκειμένη περίπτωση αιθανόλη, την τροπολογία που αφορά τα φορολογικά κίνητρα που θα ισχύουν για τον επανεξοπλισμό των παλαιοτέρων οχημάτων, την τροπολογία που προβλέπει να συμπεριληφθούν τα βαρέα επαγγελματικά οχήματα στη συνολική κοινοτική στρατηγική για το CO2 και την τροπολογία που αφορά την ποιότητα του υγραερίου που διατίθεται στην αγορά.
<P>
Η Επιτροπή μπορεί επίσης να υποστηρίξει καταρχήν την τροπολογία που αφορά τις στρατηγικές ελέγχου των ασυνήθιστων εκπομπών, ωστόσο θα προτιμούσαμε να δούμε να παρατείνεται η ημερομηνία αναφοράς για το εν λόγω θέμα. Μία ημερομηνία αναφοράς στο τέλος του 2002 θα έδινε τη δυνατότητα στην Επιτροπή να αξιολογήσει πλήρως τα αποτελέσματα των νέων κύκλων δοκιμών για την έγκριση τύπου, οι οποίοι θα καθιερωθούν από το ερχόμενο έτος για τη ρύθμιση των εν χρήσει εκπομπών των νέων ευρωπαϊκών αυτοκινήτων. Κατά την υιοθέτηση μίας κοινής θέσης με πολύ πιο αυστηρές οριακές τιμές σωματιδίων, οφείλουμε να επισημάνουμε ότι, το Συμβούλιο έκανε αρκετά βήματα προς την κατεύθυνση της άποψης την οποία εξέφρασε το Ευρωπαϊκό Κοινοβούλιο κατά την πρώτη ανάγνωση. Η Επιτροπή υποστηρίζει τη συγκεκριμένη προληπτική προσέγγιση σε ό,τι αφορά τις εκπομπές των εξαιρετικά λεπτών σωματιδίων.
<P>
Τώρα, το κύριο θέμα σε αυτή τη δέσμη τροπολογιών της δεύτερης ανάγνωσης είναι η σύντομη ημερομηνία εφαρμογής των αυστηρότερων οριακών τιμών για τα οξείδια του αζώτου, τα ΝΟx. Η Επιτροπή θεωρεί ότι το παρόν στάδιο ανάπτυξης της τεχνολογίας, που είναι αναγκαία για την επίτευξη τέτοιων αυστηρών οριακών τιμών των ΝΟx, καθιστά δύσκολη επί του παρόντος την αποδοχή μιας ημερομηνίας πριν από τον Οκτώβριο του 2008. Σε σχέση με αυτό, είναι απαραίτητη η επανεξέταση της διαθέσιμης τεχνολογίας, προκειμένου να καταδειχθεί εάν μπορεί να επιτευχθεί αυτό το βήμα, καθώς οι συσκευές ελέγχου των εκπομπών για τη συμμόρφωση με τις φιλόδοξες οριακές τιμές των ΝΟx βρίσκονται ακόμη στο στάδιο ανάπτυξης. Μολονότι αποδείχθηκαν πολλά υποσχόμενες στους εργαστηριακούς ελέγχους, δεν είναι ακόμη βέβαιη η μακροπρόθεσμη λειτουργική αποδοτικότητα τέτοιων συσκευών, η οποία θα τις καθιστά μία βιώσιμη και διαρκή τεχνική λύση προκειμένου να επιτευχθεί ο έλεγχος των εκπομπών μακροπρόθεσμα. Υπάρχουν επίσης σημαντικά ζητήματα που απομένουν να λυθούν σε σχέση με την ποιότητα των καυσίμων που διατίθενται στην αγορά και κυρίως με την περιεκτικότητα σε θείο.
<P>
Εν κατακλείδι, η Επιτροπή μπορεί να αποδεχθεί τις ακόλουθες τροπολογίες: το πρώτο μέρος της τροπολογίας αριθ. 3, τις τροπολογίες αριθ. 6, 7 και 10, τις τροπολογίες αριθ. 16-26 και τις τροπολογίες αριθ. 29-47. Η Επιτροπή μπορεί να δεχθεί καταρχήν τις τροπολογίες αριθ. 1,4,5,13, τα δύο μέρη της τροπολογίας αριθ. 12 και αριθ. 15. Οι τροπολογίες τις οποίες δεν μπορεί να αποδεχθεί η Επιτροπή είναι η τροπολογία αριθ. 2, το δεύτερο τμήμα της τροπολογίας αριθ. 3, τις τροπολογίες αριθ. 8 και 9, τα δύο τμήματα της τροπολογίας αριθ. 11, καθώς και τις τροπολογίες αριθ. 14, 27 και 28.

<SPEAKER ID=43 NAME="Πρόεδρος">
Σας ευχαριστώ κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 12.00 το μεσημέρι.

<CHAPTER ID=5>
Πρόγραμμα  "Δάφνη"  2000-2004
<SPEAKER ID=44 NAME="Πρόεδρος">
Η ημερήσια διάταξη προβλέπει τη σύσταση για δεύτερη ανάγνωση (A5-0056/1999), εξ ονόματος της Επιτροπής για τα Δικαιώματα της Γυναίκας και τις Ίσες Ευκαιρίες, σχετικά με την κοινή θέση του Συμβουλίου εν όψει της έγκρισης της απόφασης του Ευρωπαϊκού Κοινοβουλίου και του Συμβουλίου, που αφορά τη θέσπιση προγράμματος κοινοτικής δράσης (πρόγραμμα "Δάφνη" ) (2000-2003) περί προληπτικών μέτρων κατά της βίας εις βάρος παιδιών, εφήβων και γυναικών [9150/1/1999-C5-0181/1999 B 1998/0192(CΟD)] (Εισηγήτρια: η κ. Avilιs Perea).

<SPEAKER ID=45 NAME="Avilιs Perea">
Κύριε Πρόεδρε, στην παρούσα σύνοδο της Ολομελείας παρουσιάζουμε το πρόγραμμα κοινοτικής δράσης Δάφνη, που αφορά τη λήψη προληπτικών μέτρων με σκοπό την καταπολέμηση της βίας εις βάρος των παιδιών, των εφήβων και των γυναικών. Η βία, ένα κοινωνικό πρόβλημα το οποίο δυστυχώς βρίσκεται στην επικαιρότητα, συνιστά παραβίαση των ανθρωπίνων δικαιωμάτων και αποτελεί μία απόπειρα κατά της υγείας από σωματικής, πνευματικής και κοινωνικής σκοπιάς, καθώς και κατά της ποιότητας ζωής. Το Πρόγραμμα Δάφνη (2000-2003) θα αποτελέσει ένα εξαιρετικά σημαντικό μέσο για την καταπολέμηση της βίας και θα προσδώσει προστιθέμενη αξία στις τοπικές, περιφερειακές και εθνικές δράσεις στον τομέα αυτόν, μέσω της δημιουργίας δικτύων, της ανταλλαγής πληροφοριών, της καλύτερης εφαρμογής και συνεργασίας, καθώς και της καλύτερης ευαισθητοποίησης της κοινής γνώμης.
<P>
Η κοινή θέση αναφέρεται ρητά στα θύματα σεξουαλικής εκμετάλλευσης και κακοποίησης, τα οποία θα καλυφθούν από το πρόγραμμα, όπως επίσης και στην από κοινού χάραξη προτεραιοτήτων, με την ενθάρρυνση της εισαγωγής καινοτομιών και την ανταλλαγή εμπειριών αναφορικά με τις δράσεις που έχουν δρομολογηθεί από τα κράτη μέλη, όπου συμπεριλαμβάνονται ανταλλαγές πληροφοριών σχετικά με τις διαφορετικές νομοθεσίες και τα επιτευχθέντα αποτελέσματα. Θα πρέπει να ενθαρρυνθεί η δράση των μη κυβερνητικών οργανώσεων, ιδίως όσων ασχολούνται με την ευεξία και την ποιότητα ζωής των παιδιών, των εφήβων και των γυναικών.
<P>
Η διάρκεια του παρόντος προγράμματος είναι τετραετής, ενώ προβλέπεται η διεξαγωγή μίας αξιολόγησης της εξέλιξης του προγράμματος δύο χρόνια μετά την έναρξη της εφαρμογής του. Οι δράσεις θα αποσκοπούν επίσης στην ευαισθητοποίηση της κοινής γνώμης και των μέσων μαζικής ενημέρωσης σχετικά με το σοβαρότατο αυτό πρόβλημα.
<P>
Ο προϋπολογισμός του προγράμματος ανέρχεται σε 20 εκατομμύρια ευρώ, και η κοινοτική συνεισφορά στη χρηματοδότηση των προγραμμάτων θα κυμαίνεται μέχρι το ανώτατο όριο του 80% του συνολικού κόστους της κάθε δράσης.
<P>
Για την εφαρμογή αυτού του προγράμματος, η Επιτροπή θα επικουρείται από μία επιτροπή, η οποία θα απαρτίζεται από αντιπροσώπους των κρατών μελών και της οποίας θα προεδρεύει ο αντιπρόσωπος της Επιτροπής.
<P>
Το πρόγραμμα θα είναι ανοιχτό στη συμμετοχή των χωρών της Ευρωπαϊκής Ζώνης Ελευθέρων Συναλλαγών, των συνδεδεμένων χωρών της Κεντρικής και Ανατολικής Ευρώπης, δυνάμει των όρων που θεσπίζονται στο πλαίσιο των ευρωπαϊκών συμφωνιών, καθώς και της Κύπρου, της Μάλτας και της Τουρκίας, εφόσον διατεθούν συμπληρωματικές πιστώσεις.
<P>
Στόχος του προγράμματος Δάφνη είναι η υποστήριξη και η αναγνώριση του έργου που επιτελούν οι μη κυβερνητικές οργανώσεις, όπως και άλλοι οργανωμένοι φορείς - συμπεριλαμβανομένων των κρατικών υπηρεσιών που ασχολούνται με το θέμα της βίας - επιδιώκοντας την ανάπτυξη της συνεργασίας μεταξύ τους και την ανταλλαγή ορθών πρακτικών, όπου συμπεριλαμβάνεται η δρομολόγηση, σε κοινοτική κλίμακα, πειραματικών σχεδίων στον τομέα της πρόληψης της βίας. Το πρόγραμμα προσβλέπει επίσης στην παροχή υποστήριξης και προστασίας σε παιδιά, εφήβους και γυναίκες.
<P>
Τα δίκτυα θα συγκροτήσουν κοινό μέτωπο κατά της βίας, προβαίνοντας σε αναλύσεις σχετικά με τα διαφορετικά είδη βίας, τα γενεσιουργά τους αίτια και τις επιπτώσεις τους.
<P>
Θα πρέπει να προσδιορισθεί ο πραγματικός αντίκτυπος των διαφορετικών ειδών βίας επί των θυμάτων, ούτως ώστε να εξευρεθούν οι ενδεδειγμένες απαντήσεις, να αξιολογηθούν οι μορφές και η αποτελεσματικότητα των μέτρων και πρακτικών που στοχεύουν στην πρόληψη και τον εντοπισμό των κρουσμάτων βίας, να υποστηριχθούν τα θύματα και προληφθεί κάποια μελλοντική έκθεση στη βία.
<P>
Το πρόγραμμα αυτό, όπως προανέφερα, θα αποτελέσει ένα σημαντικό μέσο για την καταπολέμηση της βίας εις βάρος των γυναικών, των εφήβων και των παιδιών, ενώ θα συμβάλει στην ευαισθητοποίηση της κοινωνίας και των μέσων μαζικής ενημέρωσης σχετικά την ανάγκη παροχής υποστήριξης και προστασίας στα θύματα της βίας.
<P>
Καταθέσαμε έξι τροπολογίες στο κείμενο της κοινής θέσης, οι οποίες εγκρίθηκαν στους κόλπους της Επιτροπής για τα Δικαιώματα της Γυναίκας και τις Ίσες Ευκαιρίες και επισυνάπτονται στο κείμενο. Θα ήθελα να επισημάνω ότι οι τροπολογίες αριθ. 3 και 5 αντικαθίστανται από νέες τροπολογίες, με τις οποίες τροποποιούνται η αιτιολογική σκέψη 18 και τα άρθρα 5, 6 και 7, κατά τρόπο ώστε το κείμενο που υποβάλλουμε να ευθυγραμμισθεί με τη σύνταξη που διατύπωσε η Επιτροπή Συνδιαλλαγής "Σωκράτης" , η οποία προϋποθέτει, όσον αφορά τα περισσότερα προγράμματα, την εξεύρεση μιας λύσης οριζόντιου χαρακτήρα από πλευράς των επιτροπών. Επομένως, αυτό που πρέπει να προσαρμοσθεί είναι η διατύπωση, και ελπίζουμε ότι το Κοινοβούλιο θα προβεί καταλλήλως σε αυτή την προσαρμογή.
<P>
Ζητώ την ομόφωνη υποστήριξη του παρόντος προγράμματος κατά την ψηφοφορία, δεδομένου ότι πρόκειται για ένα πρόγραμμα εξέχουσας σημασίας. Και ευελπιστούμε ότι, εφόσον η Επιτροπή και το Συμβούλιο αποδεχθούν τις τροπολογίες που υποβάλλονται σε αυτή τη δεύτερη ανάγνωση, το πρόγραμμα θα μπορέσει τελικώς να εγκριθεί δίχως την ανάγκη προσφυγής στη διαδικασία συνδιαλλαγής.
<P>
Ολοκληρώνοντας την παρέμβασή μου δεν θα ήθελα να παραλείψω μία αναφορά στην πρώτη εισηγήτρια της παρούσας έκθεσης, την κυρία Benassar. Όταν η κ. Benassar εγκατέλειψε το Κοινοβούλιο μετά την ανανέωση των μελών του, στις 15 Ιουνίου, ορίσθηκα εγώ εισηγήτρια και συνέχισα το έργο που αυτή είχε επιτελέσει. Συνέχισα το έργο της, κατέβαλα προσπάθειες για να προωθήσω τη σημαντικότατη αυτή δράση που καλείται να φέρει σε πέρας η επιτροπή μας - την υπεράσπιση των γυναικών, των εφήβων και των παιδιών - ώστε να αποτραπεί η βία που, δυστυχώς, διαπράττεται συνήθως εις βάρος τους.
<P>
(Χειροκροτήματα)

<SPEAKER ID=46 LANGUAGE="DE" NAME="Klaί">
Κύριε Πρόεδρε, αξιότιμοι κυρίες και κύριοι, σήμερα συζητάμε για το πρόγραμμα DAPHNE, το πρόγραμμα κοινοτικής δράσης περί προληπτικών μέτρων για την καταπολέμηση της βίας εις βάρος παιδιών, εφήβων και γυναικών. Tώρα πρέπει να ληφθεί επειγόντως μια θετική απόφαση για το πρόγραμμα αυτό, προκειμένου να μη χαθεί η συνέχεια με την περίοδο ισχύος του υφισταμένου προγράμματος. Το πρόγραμμα αυτό είναι σημαντικό και ανταποκρίνεται στην υποχρέωσή μας να εξασφαλίσουμε ένα υψηλό επίπεδο προστασίας της υγείας στην Ευρωπαϊκή Ένωση, διότι οι συνέπειες της βίας στην Κοινότητα εξακολουθούν δυστυχώς να απαντώνται συχνά, συνιστώντας σημαντικό κίνδυνο για την υγεία.
<P>
Εδώ δεν πρόκειται μόνον - και θα ήθελα να τονίσω πως θέτω εντός εισαγωγικών τη λεξούλα "μόνον"; - για μορφές σωματικής και σεξουαλικής βίας. Στο εν λόγω πρόγραμμα Δάφνη συμπεριλαμβάνεται και η προστασία κατά της ψυχικής βίας, η οποία εκδηλώνεται με πολύ πιο διαφοροποιημένο τρόπο και την οποία οι θιγόμενοι έχουν ακόμα λιγότερες δυνατότητες να αντιμετωπίσουν. Η υγεία δεν μπορεί να ορισθεί μόνο βάσει της σωματικής υγείας και ευεξίας. Κάθε μορφή βίας αφήνει και ψυχικά τραύματα που είναι σπάνιο ή εξαιρετικά δύσκολο να επουλωθούν. Εδώ πρέπει να δημιουργηθούν δίκτυα και να ενισχυθούν τα ήδη υπάρχοντα.
<P>
Είναι όμως εξίσου σημαντικό να υποστηριχθούν σχετικές ενημερωτικές εκστρατείες, και εδώ διαδραματίζει σημαντικό ρόλο η ανταλλαγή εμπειριών. Η ανταλλαγή αυτή πρέπει να επηρεάσει και την ποινική δίωξη. Εδώ πρέπει να αποτραπεί η διάκριση εις βάρος των θυμάτων σε περίπτωση έγερσης ποινικής αγωγής. Σημαντική είναι η επαρκής ενημέρωση των θιγομένων σχετικά με τα δικαιώματά τους και η κοινωνία πρέπει να ευαισθητοποιηθεί όσον αφορά τη στάση της απέναντι σε πράξεις βίας κατά γυναικών, παιδιών και εφήβων.
<P>
Τα παιδιά και οι έφηβοι χρειάζονται την ιδιαίτερη προστασία μας, πράγμα που εξακολουθεί, δυστυχώς, να ισχύει και για τις γυναίκες, και δεν θα μπορέσουμε να εκπληρώσουμε επιτυχώς τα μελλοντικά μας καθήκοντα παρά μόνον εάν ευημερούν όλες οι δομές της κοινωνίας μας. Τελειώνοντας, επιτρέψτε μου να συγχαρώ θερμά την κ. Avilιs Perea για την ταχεία και υπεύθυνη εργασία που επιτέλεσε τόσο γρήγορα κατά το μεταβατικό αυτό στάδιο και για το γεγονός ότι υπάρχει τώρα η έκθεση, διότι το θέμα επείγει.

<SPEAKER ID=47 LANGUAGE="DE" NAME="Grφner">
Κύριε Πρόεδρε, θα ήθελα να συγχαρώ την κ. Avilιs, η οποία εξοικειώθηκε πραγματικά τάχιστα με αυτό το δύσκολο θέμα, κι έτσι εμείς στην Επιτροπή για τα Δικαιώματα της Γυναίκας και τις Ίσες Ευκαιρίες μπορέσαμε τώρα να υποβάλουμε την έκθεση τόσο σύντομα. Ωστόσο, θα ευχόμουν να είχαν συμμετάσχει περισσότεροι άνδρες στις εργασίες, διότι η βία κατά των γυναικών και των παιδιών αποτελεί, βασικά, πρόβλημα των ανδρών και όχι των γυναικών.
<P>
Είμαι πεπεισμένη για το γεγονός ότι με το πρόγραμμα αυτό θα κάνουμε ένα σημαντικό βήμα μπροστά όσον αφορά την καταπολέμηση της σωματικής, σεξουαλικής και ψυχικής βίας εις βάρος παιδιών, εφήβων και γυναικών. Πρέπει, όμως, να γνωρίζουμε όλοι καλά πως αυτό πραγματικά δεν αποτελεί παρά ένα μόνον βήμα και πως πρέπει να γίνουν πολλά ακόμα για την αποτελεσματική καταπολέμηση του φαινομένου της βίας. Εμείς, ως Κοινοβούλιο, επιβάλαμε το 1999 τη δρομολόγηση μιας εκστρατείας κατά της βίας εις βάρος γυναικών παρά την επίμονη αντίσταση που συναντήσαμε. Η δημοσκόπηση του Ευρωβαρόμετρου που δημοσιεύθηκε τον Μάιο του τρέχοντος έτους φανέρωσε τη διάσταση της βίας και κατέδειξε τα κενά όπου πρέπει να δραστηριοποιηθούμε.
<P>
Η Europol και το πρόγραμμα STOP αποτελούν μέσα για την καταπολέμηση της εμπορίας γυναικών. Τα κράτη μέλη ανέλαβαν πλήθος δραστηριοτήτων, κάτι που προέκυψε παραδείγματος χάρη από τις εκστρατείες. Οι διασκέψεις που διενήργησαν η αυστριακή, η γερμανική και η φινλανδική Προεδρία ήταν αυτές που κατέστησαν σαφείς τους σύνθετους συσχετισμούς στην καταπολέμηση της βίας. Για παράδειγμα, κατόπιν αυτών, το κράτος μέλος από το οποίο κατάγομαι, δηλαδή η Γερμανία, υπέβαλε τώρα ένα εθνικό σχέδιο δράσης κατά της βίας. Και άλλα κράτη κάνουν το ίδιο. Πιστεύω πως αυτό αποτελεί σίγουρα μια σημαντική ώθηση που δόθηκε από εμάς.
<P>
Ως γνωστόν, και η έκθεση της κ. Avilιs επί της κοινής θέσης ψηφίσθηκε κατόπιν σκληρής πάλης για την τροποποίηση της νομικής βάσης του άρθρου 235 στο άρθρο 152 σχετικά με τη διαδικασία συναπόφασης. Όμως η ομάδα μου το ενέκρινε και αυτό με μεγάλη δυσκολία και απλώς και μόνον επειδή τώρα προφανώς αναγνωρίζεται και λαμβάνεται ως βάση από το Συμβούλιο ο ορισμός της Παγκόσμιας Οργάνωσης Υγείας, σύμφωνα με τον οποίο η έννοια της υγείας ορίζεται ως μία κατάσταση πλήρους σωματικής, πνευματικής και κοινωνικής ευεξίας και όχι απλώς ως απουσία ασθένειας ή αναπηρίας.
<P>
Παρ' όλο που η ομάδα μου θα ήθελε να δώσει και κάποιους άλλους, διαφορετικούς τόνους σε μερικά από τα θέματα του προγράμματος DAPHNE, παραδείγματος χάρη στη σύνδεση με άλλα προγράμματα κοινοτικής δράσης, όπως το PHARE, το TACIS και το MEDA, επειδή εκεί βλέπουμε να διατίθενται τα μεγάλα ποσά με στόχο τη δρομολόγηση προληπτικών μέτρων και ενημερωτικών εκστρατειών στις υποψήφιες προς ένταξη χώρες, εμείς συμφωνούμε εδώ, ενόψει της ταχείας επίτευξης μιας συμφωνίας και προς αποφυγήν μιας διαδικασίας συνδιαλλαγής, με την κ. Avilιs και προτείνουμε έξι μόνο τροπολογίες επί της κοινής θέσης. Για τη δρομολόγηση του προγράμματος προτείνουμε να συμπεριληφθούν οπωσδήποτε και τα μαζικά μέσα ενημέρωσης. Σας ευχαριστώ θερμά για τις εργασίες σας και ελπίζω το Συμβούλιο να υιοθετήσει τις τροπολογίες μας.

<SPEAKER ID=48 LANGUAGE="NL" NAME="Sanders-ten Holte">
Κύριε Πρόεδρε, κατ' αρχάς θα ήθελα να ευχαριστήσω την κ. Avilιs Perea για την προσεκτική δουλειά που έκανε. Κατέθεσε δε εκ νέου ορισμένες τροπολογίες, οι οποίες θα υποστηριχθούν με θέρμη από την πολιτική μας ομάδα. Αυτό ισχύει ιδιαιτέρως για τον ορισμό της υγείας. Για μένα πρόκειται για μια πολύ σημαντική βελτίωση. Υπάρχουν πολλοί άνθρωποι, άνδρες αλλά και γυναίκες, που εξακολουθούν να πιστεύουν ότι η βία κατά των γυναικών στην Ευρωπαϊκή Ένωση αποτελεί σπάνιο φαινόμενο. Τίποτα δεν αληθεύει λιγότερο. Μία στις πέντε γυναίκες έχει υπάρξει θύμα βιαιοπραγίας στην Ευρωπαϊκή Ένωση, και συνεπώς στο άμεσο περιβάλλον μας. Δεν χρειάζεται να ψάξουμε μακριά. Πιθανότατα υπάρχουν περισσότερα θύματα, οι πράξεις όμως αυτές δεν θα έχουν καταγγελθεί ποτέ στην αστυνομία ή στους φορείς προστασίας. Οι περισσότερες περιπτώσεις βίας παρατηρούνται συγκεκριμένα στο οικογενειακό περιβάλλον, με αποτέλεσμα το φαινόμενο να είναι λιγότερο ορατό. Πολλές γυναίκες εξακολουθούν να μην θέλουν να προβούν σε αποκαλύψεις επειδή ντρέπονται.
<P>
Σε πολλές περιπτώσεις παραγνωρίζεται η σχέση που υπάρχει μεταξύ της βίας στους κόλπους μιας οικογένειας και της προστασίας των παιδιών. Εάν για παράδειγμα το Δικαστήριο επιτρέπει την επαφή μεταξύ ενός βίαιου συντρόφου ή πρώην συντρόφου με τα παιδιά του, η γυναίκα παραμένει μέσω των παιδιών εκτεθειμένη στη βία. Θα ήθελα να επιστήσω για άλλη μία φορά την προσοχή στο θέμα αυτό. Προορισμός του προγράμματος Δάφνη είναι να ενθαρρύνει και να υποστηρίξει μη κυβερνητικές οργανώσεις και άλλους θεσμούς να καταβάλουν προσπάθειες για την καταπολέμηση κάθε μορφής βίας κατά των παιδιών και των γυναικών. Είμαι της γνώμης ότι η ενίσχυση των εθνικών μέτρων είναι πάρα πολύ θετική και συνεπώς την επιδοκιμάζω. Οι Φιλελεύθεροι δεν επιθυμούν σε καμία περίπτωση την εναρμόνιση της νομοθεσίας των κρατών μελών για τη βία κατά γυναικών και παιδιών. Ωστόσο, η Ομάδα μου είναι της άποψης ότι τα κράτη μέλη τα οποία παρουσιάζουν καθυστέρηση επί του σημείου αυτού πρέπει να ενθαρρυνθούν να προσαρμόσουν τη νομοθεσία τους.
<P>
Επιπλέον, πιστεύω ότι είναι απαραίτητο να υπάρξει μια μετατόπιση της προοπτικής. Αντί να επιβληθεί μια άλλη συμπεριφορά στις γυναίκες, πρέπει κυρίως να εξετασθεί η συμπεριφορά και η στάση των ανδρών. Το πρόβλημα δεν είναι η κοντή φούστα, κύριε Πρόεδρε. Η διεξαγωγή εκστρατειών ευαισθητοποίησης και πληροφόρησης για τη βία κατά των γυναικών είναι απολύτως απαραίτητες. Κατά τη γνώμη μου, το θέμα αυτό πρέπει να αποτελέσει μία από τις προτεραιότητες της ημερήσιας διάταξης.

<SPEAKER ID=49 NAME="Evans, Jillian">
Κύριε Πρόεδρε, θα ήθελα να συγχαρώ την κυρία Avilιs για το έργο της. Θα πρέπει να θυμόμαστε ότι το πρόγραμμα Δάφνη ήταν μία πρωτοβουλία αυτού του Κοινοβουλίου, το 1997, το οποίο αναγνώρισε την ανάγκη ανάληψης δράσης για την καταπολέμηση της βίας εις βάρος των γυναικών, των εφήβων και των παιδιών. Μόνο τον πρώτο χρόνο του προγράμματος υποβλήθηκαν 428 σχέδια από διάφορες οργανώσεις στην Ευρώπη και το συγκεκριμένο επίπεδο ανταπόκρισης αντανακλούσε την ανάγκη για τέτοια προγράμματα.
<P>
Στη δική μου εκλογική περιφέρεια έχω δει το έργο οργανώσεων, όπως της οργάνωσης "Welsh Women' s Aid" , η οποία παρέχει υποστήριξη, συμβουλές και πρακτικό καταφύγιο σε γυναίκες και παιδιά, θύματα βίας. Λαμβάνει πάνω από 15.000 τηλεφωνήματα τον χρόνο και ο αριθμός αυξάνει συνεχώς. Τον προηγούμενο χρόνο παρέσχε κατάλυμα σε περισσότερες από 2.000 γυναίκες και 3.000 παιδιά σε καταφύγια, και αναγκάσθηκε να μη δεχθεί πολλά άλλα άτομα, λόγω έλλειψης καταλυμάτων.
<P>
Αυτός ο φόρτος εργασίας αντανακλά το μέγεθος του προβλήματος που αντιμετωπίζουμε σε όλη την Ευρώπη. Καταδεικνύει επίσης πόσο σημαντικός είναι ο ρόλος των ΜΚΟ και των εθελοντικών οργανώσεων στον εν λόγω τομέα. Υπάρχουν συγκεκριμένα παραδείγματα του τρόπου με τον οποίο βοήθησαν οι δράσεις που χρηματοδοτήθηκαν από το πρόγραμμα Δάφνη. Σε μερικές μόλις εβδομάδες θα διεξαχθεί ένα διεθνές σεμινάριο στο Leeds για να εξετασθούν ζητήματα βίας εις βάρος των γυναικών σε περιπτώσεις διενέξεων. Στο σεμινάριο θα παραστούν ομιλητές από πολλές χώρες. Υπάρχουν πολλές άλλες δράσεις που συνδέονται με τον σημαντικό αγώνα κατά του σεξουαλικού τουρισμού με θύματα παιδιά, οι οποίες έχουν χρηματοδοτηθεί από το πρόγραμμα Δάφνη.
<P>
Ως προς το ζήτημα της νομικής βάσης - πρόκειται βεβαίως για ζήτημα υγείας, ωστόσο είναι πολύ περισσότερα από αυτό. Μπορούμε, εντούτοις, να αποδεχθούμε το ορισμό της υγείας τον οποίο δίδει η Παγκόσμια Οργάνωση Υγείας, σύμφωνα με τον οποίο δεν πρόκειται απλώς για την έλλειψη ασθένειας, αλλά για μία κατάσταση φυσικής, πνευματικής και κοινωνικής ευεξίας. Οποιοσδήποτε πιο περιορισμένος ορισμός δεν θα αποδώσει κατά μεγάλο μέρος τις πραγματικές διαστάσεις του προβλήματος, και ελπίζουμε ότι θα συμφωνηθεί αυτός ο ορισμός να αποτελέσει τον ευρωπαϊκό ορισμό για τους σκοπούς αυτού του προγράμματος.
<P>
Το πρόγραμμα Δάφνη, όπως ανέφεραν και άλλοι, έχει επιφέρει πολλές αλλαγές, ωστόσο απομένουν ακόμη πολλά να γίνουν, και είναι ζωτικής σημασίας να συνεχισθεί. Πιστεύω ότι το Συμβούλιο θα αποφασίσει επ' αυτού πριν από την 1η Ιανουαρίου, ούτως ώστε να μπορέσουν να συνεχισθούν οι υφιστάμενες δράσεις.

<SPEAKER ID=50 NAME="Fraisse">
Κύριε Πρόεδρε, είναι μία ευτυχής στιγμή να βλέπουμε το πρόγραμμα Δάφνη να ανανεώνεται. Η αποφασιστικότητα των βουλευτών, από το 1996, με την έκθεση της Marianne Eriksson, μέχρι τη σημερινή έκθεση της Maria Antonia Avilιs Perea, κατάφερε η βία εις βάρος των εφήβων, των παιδιών και των γυναικών να αποτελέσει αντικείμενο πολιτικής δράσης.
<P>
Ζυγίζω τα λόγια μου όταν μιλάω για πολιτική, διότι τέτοιου είδους βία είναι εντελώς απαράδεκτη σε χώρες οι οποίες οικοδομήθηκαν εδώ και πενήντα χρόνια στη βάση της αρχής των δικαιωμάτων του ανθρώπου. Επιτρέψτε μου λοιπόν να δώσω έμφαση στην αξιοπρέπεια των θυμάτων της βίας, στην αναγκαιότητα η υγεία αυτών των θυμάτων να γίνεται αντιληπτή ως η ψυχική και σωματική ακεραιότητά τους. Η πρόληψη νομίζω ότι είναι η κατάλληλη λέξη. Εάν της αποδώσουμε όλο το εννοιολογικό εύρος της, δηλαδή δράση όσον αφορά τόσο τις αιτίες όσο και τις συνέπειες, το ζήτημα καθίσταται τότε αρκετά πολιτικό, υπό την έννοια ότι ευχόμαστε τα αίτια της βίας, τις περισσότερες φορές γένους αρσενικού - και αποδοκιμάζω, όπως και η κυρία Grφner, το γεγονός ότι πολύ λίγοι άνδρες είναι απόψε παρόντες στο Σώμα - να αναλυθούν και να καταπολεμηθούν στο πλαίσιο αυτού του μελλοντικού προγράμματος. Ομοίως, ελπίζουμε ότι η εξέταση των συνεπειών της βίας και μία αποτελεσματική αντιμετώπιση, και ακόμη περισσότερα, θα έχουν ως στόχο την εξάλειψη αυτών των πράξεων βίας.
<P>
Για τον λόγο αυτό, πρέπει να αποδώσουμε στο εν λόγω πρόγραμμα όλο το εύρος του, αφενός σε ό,τι αφορά τα παιδιά και αφετέρου σε ό,τι αφορά τις γυναίκες. Αποτελούν δύο κατηγορίες θυμάτων τις οποίες πρέπει να είμαστε σε θέση να διακρίνουμε σαφώς. Η Ευρώπη πρέπει να αφιερώσει μία ημέρα στα δικαιώματα του παιδιού, κατά το παράδειγμα φερ' ειπείν της Γαλλίας, όπως ζητά το Ευρωπαϊκό Κοινοβούλιο εδώ και καιρό. Δεν γιορτάζουμε σήμερα τη δέκατη επέτειο της διεθνούς Συνθήκης για τα Δικαιώματα του Παιδιού;
<P>
Γι' αυτόν τον λόγο επίσης, η αξιοπρέπεια των γυναικών δεν μπορεί να αποτελεί αντικείμενο αμφισημίας. Εάν ο όρος "σεξουαλική εκμετάλλευση" περιγράφει επαρκώς το εμπόριο που πραγματοποιείται με το σώμα κάποιου τρίτου, τότε δεν υπάρχει καλό εμπόριο, ούτε δουλεμπόριο, υπάρχει μόνον πορνεία. Τα κράτη ως κράτη δεν μπορούν να αποδέχονται, πόσο μάλλον να οργανώνουν ή ακόμη και να ευνοούν την εμπορευματοποίηση των γυναικών. Επί παραδείγματι, είναι πρόσφατη η συνειδητοποίηση που αφορά τον βιασμό, ο οποίος μέχρι πολύ πρόσφατα θεωρείτο στην καλύτερη περίπτωση πλημμέλημα, ενώ σήμερα γνωρίζουμε καλά πως πρόκειται για κακούργημα. Αυτή η συνειδητοποίηση είναι πρόσφατη. Χαίρομαι για το γεγονός ότι η βία εις βάρος των παιδιών και των γυναικών δεν θα αποτελεί πλέον ταμπού. Εάν το πρόγραμμα έχει πειραματική αξία, οφείλουμε να το εκλάβουμε στην πλήρη έννοια του, ως πρότυπο και όχι απλώς ως ένα πείραμα ακριβείας για τη μελλοντική διεύρυνση της Ευρώπης, ή για την ευθύνη της δημοκρατικής Ευρώπης απέναντι σε όλον τον κόσμο. Η ευθύνη μας, ως Ευρωπαίων, είναι στα μάτια μου δεσμευτική.
<P>
Εύχομαι το νέο πρόγραμμα Δάφνη να τεθεί σε εφαρμογή το γρηγορότερο και, ει δυνατόν, για περισσότερο χρόνο και με περισσότερους υλικούς πόρους. Ωστόσο, εύχομαι, πέρα από την προσέγγιση υπό την έννοια της υγείας, να μάθουμε ότι πρόκειται για τα θεμελιώδη δικαιώματα των ανθρώπων. Εύχομαι ο στόχος της καταπολέμησης κάθε βίαιης πράξης που συνδέεται με το φύλο ή στρέφεται εναντίον των παιδιών να αποτελέσει τη γραμμή πλεύσης του συγκεκριμένου προγράμματος.

<SPEAKER ID=51 NAME="Thomas-Mauro">
Κύριε Πρόεδρε, η ευαισθητοποίηση του κοινού, η ανταλλαγή πληροφοριών, κατά συνέπεια η προσπάθεια προστασίας των παιδιών, των εφήβων και των γυναικών από όλες τις καταστάσεις ρήξης και απόγνωσης, αυτή είναι η μεγάλη αποστολή του προγράμματος Δάφνη.
<P>
Πίσω από αυτά τα κείμενα αιτιολογικής σκέψης βρίσκεται η κατακερματισμένη προσωπική μοίρα παιδιών και γυναικών που υφίστανται σωματική βία, αλλά επίσης, και τις περισσότερες φορές με πιο ύπουλο τρόπο, ψυχική κακοποίηση. Πρόκειται συνεπώς για τη σωματική και ψυχική υγεία των Ευρωπαίων.
<P>
Η βία, άμεση ή έμμεση, εις βάρος κάθε λεγόμενου αδύναμου προσώπου, πρέπει να καταγγέλεται χωρίς ευγένειες.
<P>
Προσωπικά, έχω την εντύπωση ότι η βία αναπαράγεται στο πλαίσιο του ζευγαριού, στις οικογένειες, στις επιχειρήσεις, στην τηλεόραση ή ακόμη και στην πολιτική και κοινωνική ζωή. Η διαστροφή, η επιθετικότητα, η αρπαγή ασκούν όλο και μεγαλύτερη γοητεία και λίγες είναι οι δικαστικές υποθέσεις που αφορούν τα θύματα, σε έναν κόσμο όπου κυριαρχεί το δίκαιο του ισχυροτέρου.
<P>
Η εποχή μας αρνείται τη θέσπιση κανόνων. Ανέχεται τη διαστροφή, διότι το να τεθεί σήμερα ένα όριο ισοδυναμεί με πρόθεση λογοκρισίας. Έχουμε χάσει την ηθική ή θρησκευτική αίσθηση του μέτρου και επανακτούμε την ικανότητά μας να αγανακτούμε μόνο όταν τα γεγονότα είναι ορατά δια γυμνού οφθαλμού, όπως οι μελανιές στο πρόσωπο, ή όταν δημοσιοποιούνται αναμεταδιδόμενα από τα μέσα ενημέρωσης. Απαιτούνται λοιπόν εκστρατείες ενημέρωσης και το πρόγραμμα Δάφνη θα τις υποστηρίξει.
<P>
Η βία χαρακτηρίζει έναν κόσμο χωρίς σύνορα, δεν χαρακτηρίζει βάρβαρους και μακρυνούς καιρούς. Βρισκόμαστε ήδη στο 1999, συγκεντρωμένοι σε αυτό το Σώμα στο Στρασβούργο και συζητούμε για τη βία εναντίον παιδιών και γυναικών στην Ευρώπη. Δεν βρισκόμαστε σε κάποιον μυθικό Μεσαίωνα, σκληρό και σκοταδιστικό, αλλά στην αυγή του 21ου αιώνα.
<P>
Υποστηρίζω σθεναρά τη θέσπιση του προγράμματος Δάφνη. Χρειάζεται πράγματι να υποστηρίξουμε κάθε πρωτοβουλία που έχει ως στόχο να καταδείξει τη σκοτεινή πλευρά των κοινωνιών μας, δεδομένου ότι τα σύνορα πέφτουν μπροστά σε κάθε είδους κακοποιό δίκτυο: την πορνεία, την παιδεραστία και τα λοιπά, μέσω του Διαδικτύου επί παραδείγματι.
<P>
Τα κράτη μας οφείλουν συνεπώς να συνεργασθούν, να ανταλλάξουν πληροφορίες. Η Ευρωπαϊκή Ένωση μπορεί να παράσχει προστιθέμενη αξία στη δράση των μελών. Όμως, στα κράτη μας εναπόκειται επίσης να προστατεύσουν τις γυναίκες και τα παιδιά και όλους όσους υποφέρουν από την κοινωνία. Το κράτος γνωρίζει τους πολίτες του, διότι γνωρίζει τη νοοτροπία τους, τα πνευματικά και κοινωνικά τους ήθη, τα οποία έχει, εν μέρει, σφυρηλατήσει το ίδιο. Εναπόκειται στο εθνικό κράτος να προαγάγει την οικογένεια ως δομή υποστήριξης και να δημιουργήσει ανθρώπους απελευθερωμένους από τούτα τα δεσμά της βίας, τα οποία αναπαράγονται από γενιά σε γενιά.

<SPEAKER ID=52 LANGUAGE="IT" NAME="Ghilardotti">
Κύριε Πρόεδρε, θα ήθελα να υπογραμμίσω στην παρέμβασή μου αυτή τον καθοριστικό ρόλο που έπαιξε το Ευρωπαϊκό Κοινοβούλιο, και ιδίως η Επιτροπή για τα Δικαιώματα της Γυναίκας και τις Ίσες Ευκαιρίες, στο ότι φθάσαμε, ελπίζω, σήμερα να συζητούμε την οριστική έγκριση αυτού του προγράμματος. Ήδη υπενθυμίστηκε σε άλλες παρεμβάσεις ότι το Ευρωπαϊκό Κοινοβούλιο είχε προωθήσει, πριν από μερικά χρόνια, πειραματικά σχέδια στήριξης των μη κυβερνητικών οργανώσεων και των τοπικών αρχών που αγωνίζονται εδώ και καιρό για την καταπολέμηση της βίας εις βάρος των γυναικών και των παιδιών: φαινόμενο, αυτό της βίας εις βάρος των γυναικών και των παιδιών, που δυστυχώς δεν είναι μόνο ευρέως διαδεδομένο, αλλά εξαπλώνεται όλο και περισσότερο και εκδηλώνεται σιγά σιγά με νέες και πιο εξευγενισμένες μορφές, και άρα πιο δύσκολες να καταπολεμηθούν.
<P>
Το πρόγραμμα που συζητάμε σήμερα είναι το αποτέλεσμα αυτών των προηγούμενων εργασιών. Έγινε μια ιδιαίτερα διεξοδική συζήτηση με την Επιτροπή, ιδίως όσον αφορά την τροποποίηση της νομικής βάσης και συνεπώς την αναδιαμόρφωση που διακρίναμε σε αυτή την πρόταση συγκριτικά με την αρχική.
<P>
Δεν θα ήθελα να επανέλθω στο θέμα αυτό, αλλά να εκφράσω απλώς κάποια ικανοποίηση, παρά την αλλαγή της νομικής βάσης, για το γεγονός ότι ορισμένα στοιχεία, που για μας ήταν εξαιρετικά σημαντικά, έγιναν τελικά δεκτά από την Επιτροπή και το Συμβούλιο. Αναφέρομαι στο γεγονός ότι στην κοινή θέση γίνεται λόγος για την υγεία στις σωματικές, ψυχικές και κοινωνικές πτυχές της, για την ποιότητα ζωής, για τη βία ως παραβίαση των ανθρωπίνων δικαιωμάτων και, κυρίως, στο γεγονός ότι αυτό το πρόγραμμα καλύπτει επίσης τα θύματα της σωματεμπορίας και της σεξουαλικής εκμετάλλευσης. Όπως επίσης θεωρώ πολύ σημαντική την αναγνώριση του σπουδαίου ρόλου που διαδραματίζουν οι ΜΚΟ και τα διεπιστημονικά δίκτυα, καθώς και οι δημόσιοι οργανισμοί που ήδη επιτελούν πολύτιμο έργο, ιδίως όσον αφορά την πρόληψη, τη στήριξη και την προστασία των θυμάτων. Για να έχει αυτό το πρόγραμμα πραγματική προστιθέμενη αξία, θα πρέπει να δρομολογηθεί ευρεία ενημερωτική εκστρατεία, στην οποία θα συμμετέχουν το Κοινοβούλιο και η Επιτροπή αλλά, κυρίως, τα κράτη μέλη που πρέπει να αναλάβουν όλη την ευθύνη της καταπολέμησης της βίας.

<SPEAKER ID=53 NAME="Bordes">
Κύριε Πρόεδρε, προφανώς δεν εναντιώνομαι διόλου στο γεγονός ότι ένα τμήμα του προϋπολογισμού αφιερώνεται στα προληπτικά μέτρα κατά της βίας εις βάρος των παιδιών, των εφήβων και των γυναικών, δεδομένου ότι αφιερώνεται στην οικονομική βοήθεια των οργανώσεων που δραστηριοποιούνται στον εν λόγω τομέα. Ωστόσο, θεωρώ ευτελές το προτεινόμενο ποσό και προσβλητική την πρόθεση του Συμβουλίου να το μειώσει περισσότερο.
<P>
Το Ευρωπαϊκό Κοινοβούλιο και το Συμβούλιο παρουσιάζονται ως αθώες περιστερές, και μάλιστα χωρίς να τους κοστίζει ακριβά. Εκτός από τη βία που εμφανίζεται στα πλαίσια της ιδιωτικής ζωής και αυτή που συνδέεται με τη σεξουαλική εκμετάλλευση, οφείλουμε να επισημάνουμε την επίταση της κοινωνικής βίας, η οποία προέρχεται από την επιδείνωση της φτώχειας και την αύξηση της δυστυχίας στα λαϊκά στρώματα. Η πρώτη βία είναι η σοβαρή κατάσταση της ανεργίας, αλλά και η υποβάθμιση των συνθηκών εργασίας όσων έχουν ακόμη κάποια θέση εργασίας.
<P>
Το να υποχρεώνονται, επί παραδείγματι, οι γυναίκες, οι μητέρες, να εργάζονται νύκτα σε αλυσίδες παραγωγής, προκειμένου να αυξηθεί η αποδοτικότητα των μηχανών και, κατά συνέπεια, τα κέρδη των μετόχων, δεν αποτελεί μία μορφή βίας; Όμως, τα ευρωπαϊκά θεσμικά όργανα, όχι μόνο ανέχονται αυτή τη βία, αλλά την επιτείνουν κιόλας, καταργώντας από την κοινωνική νομοθεσία ορισμένων κρατών μελών τις διατάξεις οι οποίες προστάτευαν κάπως τις γυναίκες. Και οι παρηγορητικές αγορεύσεις για το πρόγραμμα Δάφνη δεν αντισταθμίζουν τα υπόλοιπα.

<SPEAKER ID=54 LANGUAGE="PT" NAME="Torres Marques">
Κύριε Πρόεδρε, κύριε Επίτροπε, κυρία εισηγήτρια Avilιs Perea, θα επιθυμούσα και εγώ, με τη σειρά μου, να μνημονεύσω την Francisca Bennasar Tous, η οποία εργάστηκε ακάματα στη διάρκεια της προηγούμενης κοινοβουλευτικής περιόδου για την επιτυχία αυτού του προγράμματος.
<P>
Το Ευρωπαϊκό Κοινοβούλιο, και ειδικότερα η Επιτροπή για τα Δικαιώματα της Γυναίκας και τις Ίσες Ευκαιρίες, διαδραμάτισαν έναν ρόλο πρωταρχικής σημασίας, εντάσσοντας αποφασιστικά στην ευρωπαϊκή ατζέντα το θέμα της βίας εις βάρος των γυναικών και των παιδιών. Μετά την αλλαγή της νομικής βάσης, βρισκόμαστε πλέον ενώπιον μίας διαδικασίας συναπόφασης στον τομέα της δημόσιας υγείας, από τη στιγμή που η άσκηση βίας είναι πράγματι μια σωματική και ψυχική πράξη η οποία αφορά όλες τις κοινωνικές τάξεις. Το Κοινοβούλιο τηρεί σθεναρή στάση όσον αφορά τον ορισμό του όρου "υγεία" από μεριάς της Παγκόσμιας Οργάνωσης Υγείας. Έτσι, για μας, η υγεία προσδιορίζεται ως μία κατάσταση πλήρους σωματικής, ψυχικής και κοινωνικής ευεξίας, και όχι απλώς ως έλλειψη ασθένειας.
<P>
Οι δράσεις του προγράμματος Δάφνη θα πρέπει επίσης να υποστηρίζονται από τις ΜΚΟ, αλλά και από τα μέσα μαζικής ενημέρωσης, όπως προτείνουμε στις τροπολογίες που καταθέτουμε, διότι οι γυναίκες, οι οποίες συγκαταλέγονται ανάμεσα στους Ευρωπαίους πολίτες που εκφράζουν τις περισσότερες επιφυλάξεις απέναντι στην Ευρωπαϊκή Ένωση, οφείλουν να μάθουν και να κατανοήσουν ότι υπάρχουν προγράμματα όπως το Δάφνη, και πως τα προγράμματα αυτά τις αφορούν άμεσα.
<P>
Στην Πορτογαλία, λόγου χάρη, τα κρούσματα βίας εις βάρος των γυναικών είναι συχνότερα, από στατιστικής άποψης, στα διαμερίσματα όπου σημειώνεται καλύτερο βιοτικό επίπεδο ή καταγράφεται υψηλότερο μορφωτικό επίπεδο. Αυτό δεν σημαίνει, κατ' ανάγκην, ότι στα εν λόγω διαμερίσματα υπάρχει περισσότερη βία εις βάρος των παιδιών και των γυναικών. Κατά τη γνώμη μου, σημαίνει απλώς ότι εκεί ζουν περισσότερες γυναίκες οικονομικώς ανεξάρτητες, με περισσότερη μόρφωση και πιο θαρραλέες ώστε να καταθέσουν μήνυση στην αστυνομία. Ένα από τα πρακτικά μέτρα που δρομολογήθηκαν στην Πορτογαλία, τουλάχιστον στις αστικές περιοχές, ήταν ο ορισμός γυναικών αστυνομικών για την υποδοχή των μηνυτριών, κάτι που ευθύς εξ αρχής συνιστά μια τεράστια διαφορά.
<P>
Θα ήθελα, τελειώνοντας, να επωφεληθώ της παρουσίας του Επιτρόπου κυρίου Antσnio Vitorino, ο οποίος παραβρέθηκε στη Σύνοδο Κορυφής του Tampere, ώστε να του ζητήσω να μας εξηγήσει πώς θα υλοποιηθεί εμπράκτως η τελική απόφαση του Συμβουλίου, την οποία χαιρετίζουμε, που αφορά την ποινικοποίηση της άσκησης βίας κατά ανθρωπίνων όντων, και ειδικότερα εις βάρος των παιδιών και των γυναικών. Τί ακριβώς θα αλλάξει, κύριε Επίτροπε, και με ποιο τρόπο;

<SPEAKER ID=55 LANGUAGE="DE" NAME="Prets">
Κύριε Πρόεδρε, ευχαριστώ την κ. Avilιs για αυτή την έκθεση, επειδή μας προσέφερε εδώ ένα ακόμη μέσο για την καταπολέμηση της βίας εις βάρος των γυναικών και των παιδιών, προπάντων όμως και ένα μέσο για την κατάδειξη του τρόπου και του τόπου όπου ασκείται η βία. Εδώ, ο όρος της βίας ορίζεται επίσης ακριβέστερα, διότι με αυτήν εννοούμε κάθε μορφή άσκησης εξουσίας, κατάχρησης εξουσίας, τραυματισμού ή καταναγκασμού. Πρέπει οπωσδήποτε να απορρίψουμε τη βία, στον οικογενειακό κύκλο όμως δυστυχώς υπάρχει συχνότατα ένα πολύ υψηλό όριο ανοχής της. Ως εκ τούτου, για να είμαστε σε θέση να βοηθήσουμε, πρέπει να καταδειχθεί εντονότερα η βία εις βάρος γυναικών και παιδιών.
<P>
Γνωρίζουμε επίσης ότι οι πράξεις βίας αυξάνονται όταν δεν ακολουθούν κυρώσεις. Είναι δύσκολο να εγκαταλείψει κανείς μια σχέση βίας με τις δικές του δυνάμεις. Οι θιγόμενες γυναίκες και τα παιδιά χρειάζονται εντατική βοήθεια, προ πάντων όμως χρειάζονται προστασία. Αποτελεί καθήκον της κοινωνίας, καθήκον όλων μας, να διαθέσουμε τα καλύτερα δυνατά βοηθητικά μέτρα και μέσα προστασίας. Η Δάφνη αποτελεί ένα βοηθητικό μέτρο που μας παρέχει τη δυνατότητα να καταπολεμήσουμε τη βία. Θα χρειαστεί όμως να ληφθούν και δικονομικά μέτρα στις διάφορες χώρες. Επιτρέψτε μου να προβάλω εδώ την Αυστρία. Η Αυστρία ανέλαβε πρωτοποριακό ρόλο με τη θέσπιση ενός νόμου για την προστασία κατά της βίας που ισχύει από το 1997, το επονομαζόμενο δίκαιο αποπομπής, σύμφωνα με το οποίο αποπέμπονται οι βίαιοι άνδρες και οι γυναίκες δεν αναγκάζονται πλέον να καταφεύγουν με τα παιδιά τους σε οίκους φιλοξενίας γυναικών και παρόμοια ιδρύματα. Το δίκαιο αποπομπής ισχύει κατ' αρχάς για επτά ημέρες και μπορεί να παραταθεί έως την ημερομηνία έκδοσης διαζυγίου, εάν αυτό κριθεί αναγκαίο. Εδώ θα ήθελα να καλέσω και τις υπόλοιπες χώρες να θεσπίσουν επίσης έναν παρόμοιο νόμο, επειδή αυτός υπηρετεί την προστασία και τον σεβασμό της αξιοπρέπειας των γυναικών και βοηθά στην υλοποίησή της.

<SPEAKER ID=56 NAME="Vitorino">
. (EN) Κύριε Πρόεδρε, η Επιτροπή είναι ικανοποιημένη που λαμβάνει μέρος στο τελικό πλέον στάδιο της έγκρισης του προγράμματος Δάφνη 2000-2003, ενός τετραετούς κοινοτικού προγράμματος δράσης, το οποίο στηρίζεται στην εμπειρία από την πρωτοβουλία Δάφνη, η οποία θεσπίστηκε όταν το Ευρωπαϊκό Κοινοβούλιο συμπεριέλαβε για πρώτη φορά κονδύλια στον προϋπολογισμό του 1997 για την καταπολέμηση της βίας εις βάρος των παιδιών, των εφήβων και των γυναικών.
<P>
Το πρόγραμμα στηρίζεται σταθερά στην αναγνώριση της ανάγκης σεβασμού των δικαιωμάτων του ανθρώπου, είτε πρόκειται για τα δικαιώματα των παιδιών βάσει της Σύμβασης των Ηνωμένων Εθνών για τα Δικαιώματα του Παιδιού, του 1989, είτε για τα δικαιώματα των γυναικών, όπως εκφράζονται στη Διακήρυξη του Πεκίνου και στο Πρόγραμμα Δράσης του 1995.
<P>
Η πρώτη πρόταση της Επιτροπής υποβλήθηκε τον Μάιο του 1998 και, κατά τους τελευταίους 18 μήνες, η διαδικασία επέζησε όχι μόνο της αλλαγής της νομικής βάσης, αλλά επίσης της αλλαγής της Συνθήκης, της αλλαγής της επιτροπολογίας, της αλλαγής του Κοινοβουλίου, καθώς και της Επιτροπής. Κατά συνέπεια, πρόκειται σαφώς για ένα ανθεκτικό φυτό προορισμένο να ευδοκιμήσει και να αναπτυχθεί ως ένα εν δυνάμει όπλο του κοινοτικού οπλοστασίου ενάντια στο κακό της βίας, η οποία καταφέρεται εναντίον των πιο ευάλωτων τμημάτων της κοινωνίας μας.
<P>
Θα ήθελα να αποτίσω ιδιαίτερο φόρο τιμής στις εισηγήτριες του Κοινοβουλίου, την κυρία Bennasar Tous και την κυρία Avilιs Perea για το έργο τους κατά τη διαδικασία έγκρισης.Υπήρξαν επικεφαλής της πλευράς του Κοινοβουλίου σε συχνά δύσκολες διαπραγματεύσεις. Θα ήθελα επίσης να αποτίσω φόρο τιμής στο έργο της γερμανικής και της φινλανδικής Προεδρίας, χωρίς τη βοήθεια των οποίων δεν θα ήμασταν σε θέση να πραγματοποιήσουμε σήμερα εγκαίρως τη δεύτερη ανάγνωση, προκειμένου το πρόγραμμα να εγκριθεί μέχρι την 1η Ιανουαρίου του επόμενου έτους.
<P>
Τέλος, θα ήθελα να αποτίσω φόρο τιμής στην προκάτοχό μου, κυρία Gradin, η οποία καθόλη τη διάρκεια της θητείας της χειρίσθηκε το θέμα του προγράμματος Δάφνη με μεγάλη ικανότητα και εμπειρογνωμοσύνη. Το πρόγραμμα Δάφνη στηρίζεται στην πρωτοβουλία Δάφνη, αλλά με δύο σημαντικές αλλαγές. Πρώτον, είναι δυνατή η συμμετοχή στο πρόγραμμα των υποψηφίων χωρών και των χωρών ΕΖΕΣ. Οι συγκεκριμένες χώρες θα βοηθήσουν σημαντικά τα θύματα του διασυνοριακού δουλεμπορίου γυναικών και παιδιών. Δεύτερον, το πρόγραμμα είναι πλέον ανοικτό και σε αιτήσεις άλλων οργανώσεων εκτός των ΜΚΟ. Υπό το φως των διαφορετικών παραδόσεων εντός των κρατών μελών, αυτές οι αλλαγές ελπίζω ότι θα αυξήσουν σημαντικά την αποτελεσματικότητά του.
<P>
Η Επιτροπή αποδέχεται και τις έξι τροπολογίες που έχουν υποβληθεί ενώπιον του Σώματος σήμερα.
<P>
Ελπίζουμε λοιπόν το πρόγραμμα Δάφνη να εγκριθεί όσο το δυνατόν συντομότερα. Αφού εγκριθεί, η Επιτροπή θα εργασθεί από κοινού με το Κοινοβούλιο και με τα κράτη μέλη για να διασφαλίσει ότι θα επιτευχθεί ο στόχος του. Η Επιτροπή θα διασφαλίσει συγκεκριμένα ότι το εν λόγω πρόγραμμα θα αποτελέσει ένα εργαλείο με πρακτική σημασία για τη διοχέτευση των συνεργιών των δημόσιων αρχών και των ΜΚΟ, προκειμένου να διαφυλάσσεται η σωματική και ψυχολογική ακεραιότητα και η κοινωνική ευεξία των παιδιών, των εφήβων και των γυναικών σε όλους τους τομείς της δραστηριότητας. Θεωρώ ότι η πρωτοβουλία αυτή, σε συνδυασμό με την προοπτική που άνοιξε η Σύνοδος του Tampere, θα οδηγήσει στο προσεχές μέλλον σε κοινούς ορισμούς, κοινές ποινικές διαδικασίες και κοινές κυρώσεις, οι οποίες θα εφαρμόζονται από τα κράτη μέλη στο ποινικό αδίκημα του δουλεμπορίου και στα ποινικά αδικήματα εις βάρος των παιδιών.
<P>
Οι στόχοι λοιπόν είναι, αφενός η καθιέρωση δικτύων σε όλη την Ευρωπαϊκή Ένωση και στις υποψήφιες χώρες, μεταξύ των οργανώσεων που αναπτύσσουν δραστηριότητες για την καταπολέμηση της βίας εις βάρος των γυναικών και των παιδιών, και οι οποίες γνωρίζουν τον συγκεκριμένο τομέα, και αφετέρου, η ενίσχυση της ευαισθητοποίησης του ευρωπαϊκού κοινού στο σύνολό του, όσον αφορά τη φύση αυτού του κακού, την ανάγκη και τα μέσα εκρίζωσής του.
<P>
Την παραμονή της νέας χιλιετίας, επιτρέψτε μου να πω κύριε Πρόεδρε ότι η ισχυρή υποστήριξη του Ευρωπαϊκού Κοινοβουλίου στο εν λόγω πρόγραμμα θα αποτελέσει την καλύτερη και σαφέστερη ένδειξη για το γεγονός ότι η Ένωση αποδίδει ύψιστη πολιτική προτεραιότητα στην αποτελεσματική καταπολέμηση της βίας εις βάρος των παιδιών, των εφήβων και των γυναικών.

<SPEAKER ID=57 NAME="Πρόεδρος">
Σας ευχαριστώ κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί την Τετάρτη στις 12.00 το μεσημέρι.

<CHAPTER ID=6>
Δικαιώματα του παιδιού
<SPEAKER ID=58 NAME="Πρόεδρος">
Η ημερήσια διάταξη προβλέπει τη δήλωση της Επιτροπής για τη δέκατη επέτειο της Διεθνούς Σύμβασης για τα Δικαιώματα του Παιδιού.
<P>
Το λόγο έχει ο εκπρόσωπος της Επιτροπής κ. Vitorino.

<SPEAKER ID=59 NAME="Vitorino">
. (EN) Είμαι σίγουρος ότι το ζήτημα που τίθεται σήμερα αξίζει λεπτομερή εξέταση από την Επιτροπή και από την Ένωση συνολικά.
<P>
Όπως διαπιστώσαμε και από την προηγούμενη συζήτηση, η Επιτροπή δραστηριοποιείται ήδη σε αρκετούς τομείς, οι οποίοι συμπεριλαμβάνουν τα παιδιά, μολονότι η αρμοδιότητα δράσης στην πλειοψηφία των τομέων που αφορούν τα παιδιά παραμένει στα χέρια των κρατών μελών.
<P>
Τα παιδιά συνιστούν μια ιδιαίτερα ευάλωτη ομάδα. Για παράδειγμα, εδώ και μερικά χρόνια η Κοινότητα παρέχει στήριξη στις χώρες όπου υπάρχει ιδιαίτερο πρόβλημα αναφορικά με την οικονομική εκμετάλλευση, την εγκατάλειψη των παιδιών και την παιδική πορνεία, μέσω ειδικών δράσεων, οι οποίες αποσκοπούν στην ενθάρρυνση της κοινωνικής συνδρομής, της προστασίας, της ευημερίας, της επανένταξης και της εκπαίδευσης.
<P>
Το 1999, για να τιμηθεί η δέκατη επέτειος από τη Σύμβαση για τα Δικαιώματα του Παιδιού, έχει δοθεί ύψιστη προτεραιότητα στα δικαιώματα των παιδιών, βάσει της ευρωπαϊκής πρωτοβουλίας για τη δημοκρατία και τα ανθρώπινα δικαιώματα, κεφάλαιο Β.7-7 του προϋπολογισμού της Ευρωπαϊκής Ένωσης.
<P>
Η Επιτροπή εφαρμόζει ήδη την πρωτοβουλία Δάφνη για την καταπολέμηση της βίας εις βάρος των εφήβων και των παιδιών, την οποία θα διαδεχθεί το επόμενο έτος, όπως είδαμε πριν από λίγο στην προηγούμενη συζήτηση, το πρόγραμμα Δάφνη 2000-2003. Μέσω του προγράμματος STOP και μέσω του έργου του στους τομείς της αστυνομικής και δικαστικής συνεργασίας, η Επιτροπή μάχεται ενεργά κατά της σεξουαλικής εκμετάλλευσης των παιδιών, συμπεριλαμβανομένης της παιδικής πορνογραφίας στο Διαδίκτυο.
<P>
Στον τομέα της αστυνομικής συνεργασίας και των θεμάτων του τρίτου πυλώνα, η Επιτροπή διαθέτει τώρα εξουσία κοινής πρωτοβουλίας με τα κράτη μέλη, και επιδιώκει ενεργά την καταπολέμηση της σεξουαλικής εκμετάλλευσης των παιδιών. Τον Ιανουάριο θα εγκριθεί συναπόφαση για τη θέσπιση ενός προγράμματος δράσης για την προώθηση της ασφαλέστερης χρήσης του Διαδικτύου, προστατεύοντας κατ' αυτόν τον τρόπο τα παιδιά από τη βία και την πορνογραφία. Αυτό έπεται της σύστασης του 1998 για την προστασία των ανηλίκων και της ανθρώπινης αξιοπρέπειας. Η Επιτροπή εφαρμόζει τώρα τα εν λόγω μέτρα. Τον Μάιο η Επιτροπή εξέδωσε ανακοίνωση για την εφαρμογή των μέτρων καταπολέμησης του σεξουαλικού τουρισμού με θύματα παιδιά και έχει τώρα επιλέξει ορισμένες δράσεις του εν λόγω τομέα, οι οποίες θα συγχρηματοδοτηθούν.
<P>
Η Επιτροπή αναλαμβάνει επίσης δράση στον κοινωνικό και εκπαιδευτικό τομέα με σκοπό να βελτιώσει την ποιότητα ζωής των παιδιών και τις ευκαιρίες για την εξέλιξη και την εκπαίδευσή τους. Η πρόταση, η οποία παρουσιάσθηκε αρκετές φορές, για τη δημιουργία μίας μονάδας για τα παιδιά στους κόλπους της Επιτροπής, αναγνωρίζω ότι θα απαιτήσει ιδιαίτερη μελέτη προκειμένου να διασφαλισθεί ότι θα ληφθεί πλήρως υπόψη το ανθρώπινο δυναμικό και οι οικονομικοί πόροι που είναι επί του παρόντος διαθέσιμοι.
<P>
Η Επιτροπή θα εξετάσει επίσης την ιδέα έκδοσης μιας ανακοίνωσης σχετικά με τα παιδιά, προκειμένου να τιμηθεί η δέκατη επέτειος της Σύμβασης. Αυτό θα απαιτήσει σαφώς λίγο χρόνο. Είμαι ευγνώμων για την ευκαιρία να θέσω το συγκεκριμένο θέμα στη σύνοδο ολομελείας του Ευρωπαϊκού Κοινοβουλίου. Η Επιτροπή θα μελετήσει προσεκτικά τις εκθέσεις της συγκεκριμένης συζήτησης και θα αναλάβει πλήρως τη δέουσα δράση για να ανταποκριθεί στις ανησυχίες του Κοινοβουλίου, ώστε όχι μόνο να τιμηθεί η δέκατη επέτειος από τη Σύμβαση, αλλά επίσης να βελτιωθούν οι συγκεκριμένες πολιτικές, προκειμένου να επιτευχθούν οι στόχοι που θέτει η Σύμβαση.

<SPEAKER ID=60 LANGUAGE="EN" NAME="Banotti">
Κύριε Πρόεδρε, καταρχάς θα ήθελα να προβώ σε μία παρατήρηση τεχνικού χαρακτήρα. Η συζήτηση που διεξάγουμε σήμερα εδώ, η οποία είναι βεβαίως λίαν ευπρόσδεκτη, αποτελεί μέρος μία μακράς και δύσκολης τεχνικής διαδικασίας. Πρώτα από όλα σκεφθήκαμε ότι θα πρέπει να έχουμε ένα κανονικό ψήφισμα και έπειτα μία προφορική ερώτηση. Μάλιστα, πάρα πολλοί βουλευτές υπέγραψαν την προφορική ερώτηση. Ελπίζω τα ονόματά τους να μπορέσουν να προστεθούν σε οποιοδήποτε ψήφισμα προκύψει από τη σημερινή συζήτηση. Μπήκαμε σε μεγάλο κόπο να πείσουμε τους συναδέλφους να την υπογράψουν. Ελπίζω τα ονόματά τους να καταχωρηθούν επίσης στην ημερήσια διάταξη.
<P>
Ευχαριστώ τον Επίτροπο για τη δήλωσή του: "Ζητάμε η ΕΕ να ακούσει προσεκτικά τις φωνές των 90 εκατομμυρίων παιδιών και εφήβων της κάτω των δεκαοκτώ. Ανησυχούμε, επειδή ο τρόπος με τον οποίο αναπτύσσεται η Ευρώπη δημιουργεί πραγματικούς κινδύνους για την ασφάλεια, την προστασία και την ευημερία των νέων πολιτών της. Είκοσι τοις εκατό των παιδιών της Ευρώπης ζουν μέσα στη φτώχεια, παρά το γεγονός ότι οι χώρες της ΕΕ είναι από τις πλουσιότερες του κόσμου."
<P>
Αυτά δεν είναι τα λόγια μου, αλλά τα λόγια των παιδιών και των εφήβων από την πατρίδα μου, την Ιρλανδία, και άλλες χώρες της ΕΕ. Παρουσιάζουν καλύτερα από ό,τι εγώ, το πώς τα παιδιά αποκλείονται από την πολιτική της ΕΕ και πώς οι νόμοι και οι πολιτικές που θεσπίζει η ΕΕ έχουν στην πραγματικότητα μεγάλο αντίκτυπο στις ζωές των παιδιών, έναν αντίκτυπο διαφορετικό από ό,τι στους ενήλικες. Τα παιδιά αποτελούν πολύ χαμηλή προτεραιότητα σε ευρωπαϊκό επίπεδο. Η μόνη πραγματικά σοβαρή πολιτική αντίδραση επήλθε έπειτα από τη φρικτή υπόθεση Dutroux στο Βέλγιο, όταν οι βουλευτές έκαναν ουρά για να υπογράψουν την πρόταση ψηφίσματός μου για εκείνη την τραγωδία. Ακόμη και τότε η θεσμική αντίδραση της ΕΕ επικεντρώθηκε σε μεγάλο βαθμό στο ζήτημα της σεξουαλικής εκμετάλλευσης και του δουλεμπορίου, και όχι στο ευρύτερο πλαίσιο των ζητημάτων της ΕΕ που επηρεάζουν τα παιδιά.
<P>
Η έλλειψη σαφούς νομικής βάσης στη Συνθήκη σημαίνει ότι οι ιδιαίτερες ανάγκες των παιδιών αγνοούνται. Αυτή την εβδομάδα ο κόσμος γιορτάζει τη δέκατη επέτειο από τη Σύμβαση για τα Δικαιώματα του Παιδιού. Πρόκειται για μία συνθήκη ανθρωπίνων δικαιωμάτων, η οποία έχει λάβει τις περισσότερες επικυρώσεις στον κόσμο, και αποτελεί την πιο ολοκληρωμένη νομική δήλωση των δικαιωμάτων των παιδιών παγκοσμίως. Εκτός από τις ΗΠΑ και τη Σομαλία, όλες οι χώρες του κόσμου έχουν επικυρώσει τη Συνθήκη. Ωστόσο, παρά το γεγονός ότι τα κράτη μέλη της ΕΕ την έχουν επίσης επικυρώσει, τα ίδια τα θεσμικά όργανα της ΕΕ δεν έχουν καταφέρει μέχρι στιγμής να την εφαρμόσουν.
<P>
Έχουμε την παράλογη κατάσταση τα κράτη μέλη να υποχρεούνται να προωθήσουν τα βέλτιστα συμφέροντα των παιδιών στη νομοθεσία και την πολιτική τους, αλλά η Ένωση να μην έχει καμία νομική υποχρέωση να προστατεύσει τα βέλτιστα συμφέροντα των παιδιών. Επί του παρόντος, τα παιδιά είναι αόρατα στη νομοθεσία της ΕΕ. Ο παράγοντας της ενιαίας αγοράς συχνά υπερισχύει των βέλτιστων συμφερόντων των παιδιών. Επί παραδείγματι, η προστασία των παιδιών και η ασφάλειά τους μπορεί να διακυβευθεί, ελλείψει κανονισμών για υπηρεσίες όπως η διαφήμιση στο Διαδίκτυο και στην τηλεόραση. Τα παιδιά θεωρούνται βάρος, εξαρτώμενα, θύματα ή εμπόδια, γεγονός που έρχεται σε άμεση αντίφαση με το καθεστώς τους στη Σύμβαση. Η έντονη έμφαση της Συνθήκης στον πολίτη ως εργαζόμενο σημαίνει ότι δεν λαμβάνονται υπόψη τα βέλτιστα συμφέροντα των παιδιών. Τα παιδιά είναι μόνο μία ομάδα στόχος σε ένα πρόγραμμα δράσης και σε πολύ λίγες προσωρινές θέσεις του προϋπολογισμού. Τα παιδιά και οι δράσεις για τα παιδιά λαμβάνουν λιγότερα από 5 εκατομμύρια ευρώ από τον τεράστιο προϋπολογισμό της ΕΕ. Από τη στιγμή που καταργήθηκε η γραμμή του προϋπολογισμού για τα παιδιά και την οικογένεια στη ΓΔ V, δεν υπάρχει γραμμή του προϋπολογισμού η οποία να θέτει τα παιδιά ως γενική ομάδα στόχο. Τα παιδιά έχουν γίνει αόρατα στην πολιτική της ΕΕ.
<P>
Το πιο βασικό είναι ότι δεν υπάρχει συντονισμός και κάποια μονάδα στην Επιτροπή, ούτε κάποια Γενική Διεύθυνση, η οποία να αναλαμβάνει πρωτοβουλία για την ανάπτυξη συνεκτικής, συνολικής πολιτικής για τα παιδιά. Χαίρομαι που σας άκουσα να λέτε, κύριε Επίτροπε, ότι εξετάζετε το θέμα. Αναμένουμε ταχεία δράση επ' αυτού.
<P>
Θα ήθελα να προβώ στις ακόλουθες συστάσεις για τον εορτασμό της δέκατης επετείου από τη Σύμβαση. Η Επιτροπή θα πρέπει να εκδώσει ανακοίνωση για τα δικαιώματα των παιδιών, προκειμένου να τιμηθεί η δέκατη επέτειος από τη Σύμβαση και να δημιουργήσει μία μονάδα πολιτικής για τα παιδιά. Τα κράτη μέλη, στην επόμενη αναθεώρηση των Συνθηκών, οφείλουν να θεσπίσουν μία σαφή νομική βάση στις Συνθήκες της ΕΕ για να προαγάγουν τα βέλτιστα συμφέροντα των παιδιών. Το Κοινοβούλιο οφείλει να διασφαλίσει τη μεγαλύτερη προβολή των παιδιών στις γραμμές του προϋπολογισμού και η Επιτροπή θα πρέπει να βελτιώσει την τεχνική της και να αναπτύξει μηχανισμούς διαλόγου με τις ΜΚΟ που εκπροσωπούν τα παιδιά.

<SPEAKER ID=61 LANGUAGE="DE" NAME="Grφner">
Κύριε Πρόεδρε, αξιότιμοι συνάδελφοι, στις 20 Νοεμβρίου 1989 ψηφίσθηκε η Σύμβαση των Ηνωμένων Εθνών για τα Δικαιώματα του Παιδιού, και πιστεύω πως η δέκατη επέτειος της σύναψής της προσφέρεται για να κάνουμε έναν απολογισμό. Ναι, τα κράτη μέλη της ΕΕ επικύρωσαν τη σύμβαση, ωστόσο, μερικά από αυτά το έπραξαν διατηρώντας κάποιες επιφυλάξεις, η άρση των οποίων επιβάλλεται τώρα επειγόντως.
<P>
Τα τελευταία χρόνια, εμείς οι Σοσιαλδημοκράτες δραστηριοποιηθήκαμε εντατικά για να δοθεί μεγαλύτερη προσοχή στα δικαιώματα των παιδιών, και δώσαμε έμφαση στα δικαιώματα αυτά με αρκετές σημαντικές εκθέσεις και ψηφίσματα. Η αρχή έγινε με την έκθεση Grφner το 1991, όπου το Κοινοβούλιο ασχολήθηκε για πρώτη φορά με τα προβλήματα των παιδιών, απαιτώντας ήδη από τότε τον διορισμό ενός Επιτρόπου για τα παιδιά. Αξίζει να αναφερθεί και η έκθεση Bandres Molet σχετικά με έναν Ευρωπαϊκό Χάρτη για τα Δικαιώματα του Παιδιού, καθώς και η περυσινή έκθεση Zimmermann, η οποία πραγματεύθηκε το ζήτημα των ανηλίκων. Και σε άλλες εκθέσεις που παρουσιάσαμε στα παγκόσμια συνέδρια των ΗΕ δώσαμε πολύ υψηλή πολιτική προτεραιότητα στις ανάγκες των παιδιών, σε συνεργασία με χώρες του Τρίτου Κόσμου, και προπάντων με τα κράτη της Αφρικής, της Καραϊβικής και του Ειρηνικού.
<P>
Κατά τη διάρκεια αυτών των ετών το Ευρωπαϊκό Κοινοβούλιο υπέβαλε σειρά προτάσεων στην Επιτροπή και περιμένει τώρα από αυτήν να εκπονήσει μια ανακοίνωση που θα περιλαμβάνει όλες αυτές τις πρωτοβουλίες. Θα πρέπει να επιληφθούμε των καθηκόντων που περιέχονται στον κατάλογο προτεραιοτήτων ένα προς ένα. Το πρώτο, εκείνο που κατέχει την πρώτη θέση, είναι πως τα θεμελιώδη δικαιώματα των παιδιών πρέπει να ληφθούν υπόψη στη νέα σύμβαση. Δεύτερον, η χρήση του προγράμματος DAPHNE ως πρώτο βήμα, ως πρώτο μέσον για την αντιμετώπιση της σεξουαλικής εκμετάλλευσης και της βίας εις βάρος των παιδιών. Τρίτον, η κατάσταση των κοριτσιών που πρέπει να τύχει ιδιαίτερης προσοχής σε όλους τους τομείς της πολιτικής, επειδή τα κορίτσια εξακολουθούν να είναι εκτεθειμένα σε ιδιαίτερες διακρίσεις όχι μόνον εδώ στην Ευρώπη, αλλά και σε όλο τον κόσμο. Τέταρτον, πρέπει να κάνουμε το παν για να κρατήσουμε τα παιδιά έξω από πολέμους - τόσο ως θύματα, όσο και ως δράστες. Δεν πρέπει να εμφανισθούν πουθενά πλέον στη γη παιδιά-στρατιώτες.
<P>
Τα δύο λεπτά δεν επαρκούν, και είναι μακρύς ο κατάλογος των καθηκόντων. Σας παρακαλώ να αναλάβετε δράση!

<SPEAKER ID=62 LANGUAGE="SV" NAME="Thors">
Κύριε Πρόεδρε, το γεγονός ότι αυτή η Συνθήκη θα αποτελέσει ένα ισχυρό και σημαντικό εργαλείο για την Ευρωπαϊκή Ένωση είναι, όπως άφησαν να εννοηθεί και προηγούμενοι ομιλητές, ο καλύτερος τρόπος να την εορτάσουμε, τόσο όσον αφορά την εσωτερική όσο και την εξωτερική πολιτική. Πρέπει, με κάθε τρόπο, να φροντίσουμε ώστε οι χώρες με τις οποίες συνεργαζόμαστε να ανταποκριθούν στις δεσμεύσεις που έχουν βάσει της Συνθήκης. Όπως πολλοί ανέφεραν εδώ, γνωρίζουμε ότι η Συνθήκη έχει επικυρωθεί από πολλούς. Πόσες όμως χώρες ανταποκρίνονται πραγματικά στις υποχρεώσεις τους, π.χ. να αναφέρουν τις δραστηριότητές τους; Πρέπει να φροντίσουμε να αποτελέσει ένα σημαντικό εργαλείο στις σχέσεις μας με τις υποψήφιες χώρες.. Νομίζω ότι συντελέστηκε κάποια πρόοδος όταν αναφέρθηκαν τα δικαιώματα των παιδιών στην έκθεση προόδου για τη βιομηχανία. Γνωρίζουμε ότι τότε ετέθησαν οι όροι για τις διαπραγματεύσεις της Ρουμανίας.
<P>
Από την ανακοίνωση, την οποία, όπως ανέφερε ο Επίτροπος Vitorino, οι περισσότεροι εξ ημών περιμένουμε με προσδοκία, πρέπει επίσης να μάθουμε τι κονδύλια διατίθενται για τα παιδιά στα προγράμματα Phare και Tacis από την Ένωση. Ο κ. Hans Van den Broek υποσχέθηκε κάποτε ότι θα μας παρουσιαζόταν μία τέτοια έκθεση, όμως δεν την έχουμε δει. Προσδοκώ ότι θα παρουσιαστεί, το αργότερο, με τις ανακοινώσεις.
<P>
Ο κ. Grφner αναφέρθηκε στα παιδιά-στρατιώτες. Πιστεύω ότι αυτό το θέμα είναι το πλέον επίκαιρο σε ό,τι αφορά τα δικαιώματα των παιδιών. Πρέπει να στηρίξουμε όλους αυτούς που θέλουν να εργαστούν για το εθελοντικό πρωτόκολλο, η επεξεργασία του οποίου θα αρχίσει το επόμενο έτος. Πρέπει να φροντίσουμε να μην έχουν πραγματικά τα ίδια προνόμια οι χώρες που επιτρέπουν να υπάρχουν παιδιά-στρατιώτες. Εκφράζω τη λύπη μου για το γεγονός ότι αυτό το Κοινοβούλιο δεν μπόρεσε να απονείμει το βραβείο Ζαχάρωφ σε μία γυναίκα που αγωνίζεται ενάντια στη χρησιμοποίηση παιδιών ως στρατιωτών. Νομίζω ότι μετά τη Διάσκεψη του Tampere είναι ιδιαίτερα σημαντικό να δούμε επίσης στον τρίτο πυλώνα ποια είναι η μεταχείρηση των παιδιών και να φροντίσουμε να τύχουν ιδιαίτερης μεταχείρησης τα παιδιά-πρόσφυγες.

<SPEAKER ID=63 LANGUAGE="EN" NAME="Lambert">
Κύριε Πρόεδρε, θα συμφωνήσω με πολλά από όσα ήδη ακούσθηκαν κατά τη συζήτηση απόψε. Εγώ, όπως και πολλοί άλλοι εδώ, θυμάμαι τον ενθουσιασμό και την πολιτική συγκίνηση που συνόδευσαν την έγκριση αυτής της σύμβασης: πώς πολλοί παγκόσμιοι ηγέτες επιθυμούσαν διακαώς να τους βλέπουν κοντά σε νέους και να μιλούν με ενθουσιώδεις όρους για το μέλλον που προσέφεραν. Συλλογίζομαι με αρκετή λύπη πώς έσβησαν πολλά από αυτά τα ωραία λόγια.
<P>
Μία από τις κύριες μέριμνες αυτής της σύμβασης είναι το δικαίωμα των παιδιών να ζουν εν ειρήνη. Οι βουλευτές έχουν ήδη αναφερθεί στους περίπου 300.000 νέους κάτω των δεκαοκτώ, οι οποίοι στρατολογούνται ως στρατιώτες σε όλον τον κόσμο. Ορισμένοι από αυτούς βρίσκονται στα δικά μας κράτη μέλη, όπου δεν έχουν το δικαίωμα να ψηφίσουν για τις κυβερνήσεις που αποφασίζουν για το μέλλον τους. Βλέπουμε πολλά παιδιά να εργάζονται σε συνθήκες δουλείας και καταναγκαστικής εργασίας, και θα πρέπει να παροτρύνουμε όλα τα κράτη της Ευρωπαϊκής Ένωσης να επικυρώσουν τη Σύμβαση ΙLO, η οποία πραγματεύεται αυτά τα ζητήματα. Θα πρέπει επίσης να παροτρύνουμε τα κράτη μέλη να θεσπίσουν μία νομική βάση κατά την επόμενη Διακυβερνητική Διάσκεψη, για να προωθήσουν και να προστατεύσουν τα δικαιώματα του παιδιού, όπως ορίζονται στη Σύμβαση των Ηνωμένων Εθνών.
<P>
Χρειάζεται επίσης να αναλάβουμε την ευθύνη για την κατάσταση του κόσμου στον οποίο μεγαλώνουν αυτά τα παιδιά, ιδιαίτερα για τις περιβαλλοντικές συνθήκες, τις οποίες πολλά από αυτά είναι αναγκασμένα να υφίστανται. Είναι ουσιαστικό να επιτύχουμε και να υπερβούμε τους στόχους που έχουμε θέσει εμείς οι ίδιοι για την καταπολέμηση φαινομένων, όπως η μεταβολή του κλίματος. Για πάρα πολλά παιδιά, το καθαρό νερό, η ασφαλής τροφή και το επαρκές κατάλυμα παραμένουν ακόμη όνειρο, και ακόμη περισσότερο για πολλά παιδιά στον λεγόμενο αναπτυσσόμενο κόσμο.
<P>
Θα πρέπει επίσης να επιχειρηματολογήσουμε υπέρ της ανάγκης μεταβολής των προτεραιοτήτων των διεθνών χρηματοπιστωτικών ιδρυμάτων μας, προκειμένου να μπορέσει να δοθεί προτεραιότητα στην προστασία του περιβάλλοντος και στην παροχή ιατρικής περίθαλψης και εκπαίδευσης παρά στις ανοικτές αγορές. Τέλος, η διαγραφή του χρέους των φτωχότερων χωρών του κόσμου θα βοηθήσει επίσης τους νέους αυτών των εθνών σημαντικά.

<SPEAKER ID=64 NAME="Hermange">
Κύριε Πρόεδρε, με την ευκαιρία της δεκάτης επετείου από την εν λόγω Σύμβαση, τη νομική πράξη που αναγνωρίζει το παιδί ως ξεχωριστή οντότητα και του παραχωρεί δικά του δικαιώματα (δικαίωμα στη ζωή, δικαίωμα στην ταυτότητα και στην οικογένεια, δικαίωμα έκφρασης, δικαίωμα στη σίτιση και την εκπαίδευση), θα ήθελα να πω ότι το σίγουρο είναι πως, ακόμη και στη δική μας ήπειρο, κάθε μισό λεπτό ένα παιδί υφίσταται κακομεταχείριση, κακοποίηση ή ξύλο, προσυλητισμό, πέφτει θύμα των ανεπαρκών πολιτικών, των οικογενειακών και οικονομικών μεταβολών, θύμα επίσης του γεγονότος ότι δεν εφαρμόζουμε αυτή τη διεθνή Σύμβαση.
<P>
Είναι συνεπώς καθήκον μας, στο τέλος αυτού του αιώνα, να αναρωτηθούμε για τα εκατομμύρια παιδιά που εξωθούνται στην πορνεία, αυτοκτονούν, παίρνουν ναρκωτικά και, καθώς η Ευρώπη μόλις τώρα αρχίζει να ανακαλύπτει τον όλεθρο της παιδεραστίας στον οποίο κλείναμε για πάρα πολύ καιρό τα μάτια, οφείλουμε να αναρωτηθούμε γιατί, στις δημοκρατικές και οικονομικά ανεπτυγμένες χώρες μας, οι οποίες γιορτάζουν κάθε χρόνο υπερήφανα τη Διακήρυξη των Δικαιωμάτων του Ανθρώπου, τα δικαιώματα αυτά αποτελούν σε τέτοιο βαθμό αντικείμενο εμπαιγμού όταν πρόκειται για τους πιο αδύναμους, δηλαδή για τα παιδιά μας.
<P>
Υπό αυτό το πρίσμα, κύριε Επίτροπε, ευχόμαστε να υπάρξει τεράστια προβολή των παιδιών μας. Κατά τη διάρκεια της προηγούμενης εντολής, είχα καταθέσει εξ ονόματος του Κοινοβουλίου μία έκθεση για την προστασία των παιδιών και της οικογένειας, στην οποία εξέφραζα την ευχή να υπάρξει ένας ορατός προϋπολογισμός για τα παιδιά μας και να συσταθεί στους κόλπους της Επιτροπής μία ειδική μονάδα, επιφορτισμένη με την προστασία του παιδιού και της οικογένειας. Υπογράμμιζα επίσης την ανάγκη να οργανωθεί, με τη δική σας ώθηση, ένα έκτακτο Ευρωπαϊκό Συμβούλιο για το μέλλον των πολιτικών που αφορούν την οικογένεια και την προστασία του παιδιού στην Ένωση και να παρουσιάζεται στο Κοινοβούλιο ετήσια έκθεση, η οποία να συγκρίνει τις νομοθεσίες των κρατών μας στον εν λόγω τομέα.
<P>
Εν κατακλείδι, ευχόμαστε - και εύχομαι, όπως και πολλοί συνάδελφοί μου - να μπορέσουμε να μελετήσουμε στο πλαίσιο της Διακυβερνητικής Διάσκεψης τη θέσπιση μιας αδιαμφισβήτητης νομικής βάσης για τις δράσεις υπέρ της οικογένειας και των παιδιών. Τέλος, επειδή το 2001, στην ΟΝΕ, θα συνταχθεί ο απολογισμός της πρώτης παγκόσμιας Συνόδου Κορυφής των παιδιών, προτείνω να δημιουργηθεί, στους κόλπους του Κοινοβουλίου μας, ένα ευρωπαϊκό Κοινοβούλιο παιδιών, το οποίο να προετοιμαστεί με τη συμμετοχή τους, για να εορτασθεί η Παγκόσμια Σύνοδος Κορυφής του 2001 στην Ευρώπη.

<SPEAKER ID=65 NAME="Roure">
Κύριε Πρόεδρε, κύριε Επίτροπε, αγαπητοί συνάδελφοι, κάθε φορά που τα δικαιώματα των παιδιών καταπατούνται, υπάρχει βία. Και μολονότι η ομαδική βία είναι περισσότερο εμφανής, οι καθημερινές πράξεις βίας, τα προβλήματα του στενού περιβάλλοντος, τα οποία μπορούμε να χαρακτηρίσουμε ως μικρές πράξεις βίας, βιώνονται με πολύ άσχημο τρόπο από εκείνους που τις υφίστανται, και σε ένα τέτοιο κλίμα γεννιούνται και μεγαλώνουν ορισμένα παιδιά σήμερα. Η βία αποτελεί ένδειξη κοινωνικών προβλημάτων, τα οποία πρέπει να εξετάσουμε επειγόντως. Και αντί για θεραπευτικές ή κατασταλτικές λύσεις, είναι καιρός να προκρίνουμε τις προληπτικές λύσεις, δημιουργώντας ένα διαφορετικό οικογενειακό πλαίσιο, το οποίο θα έδινε εν τέλει τη δυνατότητα να αποφεύγουμε τις άσκοπες προσωπικές και κοινωνικές οδύνες και να εφαρμόσουμε μία πραγματική πολιτική ενσωμάτωσης και κοινωνικοποίησης από τη στιγμή της γέννησης.
<P>
Το σημαντικό δεν είναι να επιδιώκουμε την κατάρτιση ενός καταλόγου δικαιωμάτων, αλλά να κάνουμε τους πάντες να συνειδητοποιήσουν τη σπουδαιότητα της νηπιακής ηλικίας, προκειμένου να αποφευχθεί στο μέλλον η διαμόρφωση μιας κοινωνίας όπου οι νέοι, επειδή θα έχουν στερηθεί τα δικαιώματά τους από την παιδική ηλικία τους, δεν θα έχουν πλέον άλλον τρόπο για να εκφρασθούν, παρά μόνο την εξέγερση. Είναι καθήκον μας να οικοδομήσουμε την κοινωνία εκείνη όπου ο καθένας θα γίνεται σεβαστός από την νηπιακή κιόλας ηλικία του. Ο άνθρωπος γεννιέται σε κατάσταση εξάρτησης, χωρίς άμυνα. Το μωρό έχει μόνο δικαιώματα. Δεν μπορεί να έχει υποχρεώσεις. Οι υποχρεώσεις συνοδεύουν τη συνείδηση και η συνείδηση ξυπνά με την εκπαίδευση. Δεν μπορεί να υπάρξει επιτυχημένη εκπαίδευση χωρίς σεβασμό της προσωπικότητας του μωρού, χωρίς σεβασμό της προσωπικότητας του παιδιού. Οφείλουμε να υποστηρίξουμε τα δικαιώματα του παιδιού στις τρίτες χώρες, αλλά επίσης και στα κράτη μέλη μας. Οφείλουμε να ξεκινήσουμε μία συλλογική θεώρηση των συνθηκών ζωής των παιδιών στις διαφορετικές ευρωπαϊκές χώρες, κυρίως στις αστικές περιοχές, και να ξεκινήσουμε συνεργασία και χρηματοδοτήσεις για την ενίσχυση των οικογενειών που αντιμετωπίζουν δυσκολίες, κυρίως στις περιπτώσεις μονογονεϊκών οικογενειών ή οικογενειών με ασταθείς γονείς. Ο σκοπός μας είναι βεβαίως να έχουμε ισορροπημένα παιδιά. Είναι λοιπόν καθήκον μας να τα προστατεύσουμε και να τα εκπαιδεύσουμε.

<SPEAKER ID=66 NAME="Καραμάνου">
Κύριε Πρόεδρε, η φετινή δέκατη επέτειος της Σύμβασης του ΟΗΕ αποτελεί μια πολύ καλή ευκαιρία για το Ευρωπαϊκό Κοινοβούλιο, αλλά και για την Επιτροπή, όχι απλά για να εκφωνήσουμε κάποιους πανηγυρικούς επετειακούς λόγους, αλλά προπαντός για να αποφασίσουμε να δράσουμε περισσότερο, να διαθέσουμε περισσότερους πόρους και να αναλάβουμε πρωτοβουλίες και μέτρα που θα συνιστούν μια ολοκληρωμένη και συνεκτική πολιτική που θα προστατεύει αποτελεσματικά τις ανθρώπινες αξίες και την ανθρώπινη αξιοπρέπεια των παιδιών.
<P>
Τα τελευταία στοιχεία της UNICEF δίνουν μια ζοφερή εικόνα της παγκόσμιας πραγματικότητας. Εκατομμύρια παιδιά υποφέρουν από πείνα, από έλλειψη στοιχειώδους ιατρικής περίθαλψης και εκπαίδευσης, ενώ αυτή τη στιγμή 300.000 παιδιά κάτω των 18 ετών εκπαιδεύονται και συμμετέχουν σε πολεμικές επιχειρήσεις. Και ενώ αυτά συμβαίνουν στον υπό ανάπτυξη κόσμο, στην υποτιθέμενη πολιτισμένη δύση η βία, η εγκατάλειψη και η σεξουαλική εκμετάλλευση των παιδιών μέσω διεθνών δικτύων προσλαμβάνει τρομακτικές διαστάσεις.
<P>
Για αυτό είναι ανάγκη σήμερα το Ευρωπαϊκό Κοινοβούλιο να στείλει ένα ισχυρό μήνυμα προς όλα τα θεσμικά όργανα της Ευρωπαϊκής Ένωσης, τους διεθνείς οργανισμούς και τις μη κυβερνητικές οργανώσεις ότι πρέπει να εξαλείψουμε αυτό το σύγχρονο αίσχος. Ενόψει της σύνταξης της Χάρτας των Θεμελιωδών Δικαιωμάτων, αλλά και της δημιουργίας του Ενιαίου Χώρου Ελευθερίας, Ασφάλειας και Δικαιοσύνης, χρειάζεται να συμπεριλάβουμε ένα ειδικό κεφάλαιο για την προστασία των δικαιωμάτων των παιδιών.

<SPEAKER ID=67 LANGUAGE="NL" NAME="Van Hecke">
Κύριε Πρόεδρε, ποτέ πριν στην ιστορία η ανθρωπιστική βοήθεια δεν ήταν τόσο καλά διαρθρωμένη. Ποτέ πριν δεν είχαν επικυρωθεί τόσες διεθνείς συμβάσεις από τόσα πολλά κράτη. Παρ' όλα αυτά, οι μαζικές και συστηματικές παραβιάσεις των ανθρωπίνων δικαιωμάτων συνεχίζονται. Αυτό ισχύει και για τα δικαιώματα των παιδιών. Η σύμβαση έχει εν τω μεταξύ επικυρωθεί από όλες σχεδόν τις χώρες. Μολονότι σε ορισμένους τομείς έχει σημειωθεί σημαντική πρόοδος, παρατηρείται αύξηση άλλων μορφών κακοποίησης των παιδιών. Ο αριθμός των παιδιών του δρόμου έχει αυξηθεί ανησυχητικά την τελευταία δεκαετία. Η εμπορική σεξουαλική εκμετάλλευση των παιδιών είναι πλέον οργανωμένη και έχει προσλάβει διεθνείς διαστάσεις. Ο αριθμός των παιδιών θυμάτων πολέμων είναι υψηλότερος από ποτέ.
<P>
Υπολογίζεται ότι, από το 1987, έχουν χάσει τη ζωή τους 2.000.000 παιδιά σε ένοπλες συγκρούσεις. 6.000.000 έχουν μείνει ανάπηρα. Σχεδόν 30.000.000 παιδιά έχουν τραπεί αυτή τη στιγμή σε φυγή, προσπαθώντας να αποφύγουν τον πόλεμο και τη βία.
<P>
Οι συμβάσεις δεν αρκούν από μόνες τους. Πρέπει και να εφαρμόζονται. Συνεπώς, πρέπει να θεσπισθούν περισσότεροι μηχανισμοί για την αποτελεσματική άσκηση δικαιωμάτων. Πρέπει να υπάρξουν περισσότερα ελεγκτικά όργανα τα οποία θα μεριμνούν για το σεβασμό των δικαιωμάτων και κυρίως περισσότερα μέσα πίεσης για την τιμωρία των παραβατών.
<P>
Έγινε ήδη λόγος για τις σοβαρότερες μορφές κακοποίησης των παιδιών, τα παιδιά-στρατιώτες. Πράγματι, την περασμένη διετία 300.000 κάτω των 18 ετών συμμετείχαν σε ένοπλες διενέξεις σε όλο τον κόσμο. Πολλά από τα παιδιά αυτά κατατάχθηκαν εξαναγκαστικά. Λόγω ελλιπούς εμπειρίας και κατάρτισης, τα παιδιά χάνουν συχνότερα τη ζωή τους απ' ό,τι οι ενήλικες. Η χρησιμοποίηση παιδιών-στρατιωτών όχι μόνο απειλεί να ποινικοποιήσει την κοινωνία, αλλά καθιστά όλα τα παιδιά στόχο.
<P>
Κύριε Πρόεδρε, δεν αρκούν οι όμορφες δηλώσεις προθέσεων. Εμείς ως Κοινοβούλιο πρέπει να έχουμε την τόλμη να ζητήσουμε να καθιερωθεί το 18ο έτος ως κατώτατη ηλικία στρατολόγησης και συμμετοχής σε ένοπλες συγκρούσεις. Η συνεπής στάση όλων των κρατών μελών της Ευρωπαϊκής Ένωσης θα είναι κάτι περισσότερο από ένα συμβολικό βήμα προς την κατεύθυνση μιας περισσότερο φιλικής προς τα παιδιά κοινωνίας.

<SPEAKER ID=68 NAME="Bowis">
Κύριε Πρόεδρε, συμβαίνουν πολλές τραγωδίες στον κόσμο, όμως καμία δεν είναι τόσο συγκινητική όσο οι τραγωδίες που επηρεάζουν τα παιδιά. Οι χειρότερες όλων είναι εκείνες για τις οποίες ακούσαμε σήμερα, αυτές που σχετίζονται με το εμπόριο παιδιών. Επιθυμώ να αναφερθώ σε ένα είδος τέτοιου εμπορίου, στο εμπόριο που συμβαίνει κατά την υιοθεσία.
<P>
Στο Ηνωμένο Βασίλειο, κατά τη δεκαετία του ' 60 είχαμε περίπου 25.000 υιοθεσίες, εκ των οποίων οι 12.500 αφορούσαν παιδιά μικρότερα του ενός έτους. Στη δεκαετία του ' 70 ο εν λόγω αριθμός μειώθηκε στις 13.000, ενώ εκείνος των παιδιών κάτω του ενός έτους στις 3.000. Μέχρι τη δεκαετία του 1990, ο συγκεκριμένος αριθμός μειώθηκε εκ νέου για να φθάσει στις 7.000, ενώ τα παιδιά κάτω του ενός έτους ήταν μόλις 900. Πολλές από τις εν λόγω διαφορές πηγάζουν βεβαίως από τη μεγαλύτερη και πιο ελεύθερη δυνατότητα για την πραγματοποίηση άμβλωσης. Στη Βρετανία η αναλογία είναι μία στις πέντε εγκυμοσύνες, ενώ στο Λονδίνο μία στις τρεις. Περισσότερα παιδιά για υιοθεσία έχουν τώρα κάποια μορφή αναπηρίας - νοητικά ή σωματικά προβλήματα ή προβλήματα συμπεριφοράς. Δεν προκαλεί συνεπώς έκπληξη το γεγονός ότι τα ζευγάρια αναζητούν σε ευρύτερη γεωγραφική κλίμακα παιδιά για να υιοθετήσουν. Και σε ευρύτερη κλίμακα όντως υπάρχουν μωρά για υιοθεσία.
<P>
Το πρώτο μέλημα όλων μας πρέπει να αποτελεί το παιδί. Για κάθε παιδί που χρειάζεται μια οικογένεια, η προτίμηση πρέπει να είναι για τη δική του οικογένεια και εάν αυτό δεν είναι εφικτό, τότε για μία οικογένεια στη δική του κοινότητα. Εάν αυτό δεν είναι εφικτό, τότε για μία οικογένεια με διαφορετικό ίσως υπόβαθρο εντός της χώρας του. Εάν αυτό δεν είναι εφικτό, τότε και μόνο τότε, θα πρέπει κάποιος να αρχίσει να ψάχνει για ένα σπίτι στο εξωτερικό. Όμως, πρέπει να είναι ένα στοργικό σπίτι το οποίο να έχει εξετασθεί δεόντως, και το ζευγάρι που αναλαμβάνει την ευθύνη αυτού του παιδιού οφείλει να δείξει κατανόηση για το υπόβαθρό του. Πάρα πολύ συχνά έχουμε διαπιστώσει καταχρήσεις του συστήματος, το οποίο θέτει τις επιθυμίες του ζευγαριού υπεράνω των συμφερόντων του παιδιού. Έτσι έχουμε δει να συμβαίνουν παρανομίες σε πωλήσεις βρεφών, μωρά να κλέβονται από τις μητέρες τους, μητέρες να δωροδοκούνται για να αποχωρισθούν τα παιδιά τους, μητέρες να εξαπατούνται ότι το παιδί θα επωφεληθεί από μία καλή αρχή στη ζωή και στη συνέχεια θα επιστρέψει στην οικογένεια, όταν βεβαίως δεν υπάρχει τέτοια πρόθεση.
<P>
Για τον λόγο αυτό υπάρχει η Σύμβαση της Χάγης για τη Διακρατική Υιοθεσία. Για τον λόγο αυτό ζητώ από την Επιτροπή να διασφαλίσει την ορθή εφαρμογή της Σύμβασης της Χάγης σε όλα τα κράτη της Ευρωπαϊκής Ένωσης. Ζητώ να υποβληθεί μία έκθεση η οποία να παρουσιάζει το νομοθετικό καθεστώς σε κάθε κράτος μέλος, καθώς και το καθεστώς της νομικής πρακτικής.
<P>
Σε τούτη τη χρονική στιγμή, τη δέκατη επέτειο από τη Σύμβαση των Δικαιωμάτων του Παιδιού, οφείλουμε να υπερασπισθούμε αυτά τα παιδιά, το δικαίωμά τους να είναι παιδιά. Αυτό σημαίνει να υποστηρίζουμε όσα παιδιά χρήζουν βοήθειας, εξαιτίας ασθένειας, αναπηρίας, πείνας, φτώχειας ή έλλειψης εκπαιδευτικών δυνατοτήτων. Σημαίνει να τεθεί ένα τέλος στην παιδική εργασία και εκμετάλλευση και στο απεχθές εμπόριο παιδιών. Πολλά από αυτά πηγάζουν από τη σκληρότητα και την παραμέληση εκ μέρους των ενηλίκων, και το λιγότερο που μπορούν να κάνουν οι ενήλικες είναι να διασφαλίσουν ότι όταν ένα παιδί δεν έχει πραγματικά οικογένεια, τότε θα εφαρμόζονται οι διατάξεις της Σύμβασης για τη Διακρατική Υιοθεσία, όταν δίνουμε στο παιδί μία δεύτερη ευκαιρία στη ζωή μέσω της υιοθεσίας.

<SPEAKER ID=69 NAME="Vitorino">
Κύριε Πρόεδρε, καταρχάς θα ήθελα να ευχαριστήσω όσους και όσες παρενέβησαν, και σας διαβεβαιώνω ότι, εξ ονόματος της Επιτροπής, λαμβάνω δεόντως υπόψη τις ανησυχίες και τις ευχές σας.
<P>
Θεωρώ, ωστόσο, ότι βρισκόμαστε ενώπιον ενός προβλήματος, το οποίο μπορεί να αναλυθεί από δύο οπτικές γωνίες: αφενός από τη σκοπιά των θεμελιωδών δικαιωμάτων και αφετέρου από τη σκοπιά της επίδρασης των πολιτικών για τα παιδιά στους τομείς δράσης της Ένωσης.
<P>
Σε ό,τι αφορά το πρώτο, τα θεμελιώδη δικαιώματα, στο πλαίσιο της Ένωσης είμαστε προσηλωμένοι, μέσω του άρθρου 6 της Συνθήκης, στον σεβασμό των θεμελιωδών δικαιωμάτων και, πιο συγκεκριμένα, στις θεμελιώδεις ελευθερίες και δικαιώματα του ανθρώπου που πηγάζουν από τις κοινές συνταγματικές παραδόσεις των κρατών μελών μας. Θεωρώ ότι το κατάλληλο φόρουμ για τη συζήτηση αναφορικά με τις προοπτικές θέσπισης των θεμελιωδών δικαιωμάτων των παιδιών θα πρέπει να είναι αντίστοιχο με εκείνο του Χάρτη των Θεμελιωδών Δικαιωμάτων. Θέλω να τονίσω ενώπιον του Κοινοβουλίου ότι θα θέσω το ζήτημα.
<P>
Σε ό,τι αφορά τις τομεακές πολιτικές, λαμβάνω υπόψη μου την πρόταση για μία ανακοίνωση της Επιτροπής επί του θέματος, η οποία θα πρέπει, εξ ορισμού, να είναι μία οριζόντια ανακοίνωση. Όμως, θέλω επίσης να υπογραμμίσω ενώπιον του Κοινοβουλίου ότι η Επιτροπή δεσμεύεται εφεξής να αναπτύξει συγκεκριμένα μέτρα για τα παιδιά. Για τον τομέα δράσης μου πιο συγκεκριμένα, την αστυνομική και δικαστική συνεργασία, θέλω να δηλώσω στους κυρίους και κυρίες βουλευτές ότι η καταπολέμηση του εμπορίου παιδιών, η καταπολέμηση των καταχρήσεων και εγκλημάτων εις βάρος παιδιών, καθώς και η πρόληψη της εγκληματικότητας των νέων, αποτελούν προτεραιότητες δράσης της Επιτροπής στον ίδιο βαθμό που αναγνωρίσθηκαν στη Σύνοδο Κορυφής του Tampere, και θα τις αναπτύξουμε στο πλαίσιο των προγραμμάτων αστυνομικής και δικαστικής συνεργασίας. Θα σας τις παρουσιάσω μόλις προβώ στην παρουσίαση του scoreboard, το οποίο ζήτησαν οι αρχηγοί κρατών και κυβερνήσεων.
<P>
Ως προς το θέμα της δυνατότητας έκδοσης μιας οριζόντιας ανακοίνωσης της Επιτροπής, θεωρώ ότι μπορούμε στη συνέχεια να μελετήσουμε τις οργανωτικές συνέπειες, τις οποίες αναφέρατε στις παρεμβάσεις σας: τη δημιουργία μίας μονάδας στην Επιτροπή και τον καθορισμό κάποιων γραμμών στον προϋπολογισμό για την προστασία των παιδιών, προκειμένου να βελτιώσουμε τον δημόσιο έλεγχο σε ό,τι αφορά τη συμμετοχή της Ένωσης, υπό την ιδιότητα αυτή, στις πολιτικές προστασίας των παιδιών.
<P>
Τέλος, θέλω να υπογραμμίσω ότι η ευθύνη εφαρμογής της Σύμβασης ανήκει κυρίως στα κράτη μέλη, και πρόκειται εδώ για έναν τομέα στον οποίο είμαστε πολύ περιορισμένοι, λόγω της εφαρμογής της αρχής της επικουρικότητας. Ωστόσο, θέλω επίσης να πιστεύω ότι μπορούμε να εξετάσουμε το ενδεχόμενο προώθησης, υπό την ευθύνη της Επιτροπής, μίας συγκριτικής μελέτης για την ενσωμάτωση της Σύμβασης για τα δικαιώματα του παιδιού στις εθνικές νομοθεσίες αρκετών κρατών μελών. Νομίζω ότι μια τέτοια μελέτη θα μπορούσε να συμβάλει στον προσδιορισμό του βαθμού απτής εφαρμογής της Σύμβασης. Είμαι νομικός και εκτιμώ πολύ τους νόμους και τα νομικά κείμενα, ωστόσο είμαι επίσης πατέρας και εκτιμώ κυρίως την απτή εφαρμογή των ηθικών, πολιτικών και πολιτιστικών κανόνων για την προστασία των παιδιών.

<SPEAKER ID=70 NAME="Πρόεδρoς">
Σας ευχαριστώ κύριε Επίτροπε.
<P>
Η συζήτηση έληξε.
<P>
Η ψηφοφορία θα διεξαχθεί την Πέμπτη στις 12.00 το μεσημέρι.

<CHAPTER ID=7>
Ενημέρωση και διαβούλευση με τους εργαζόμενους
<SPEAKER ID=71 NAME="Πρόεδρος">
Η ημερήσια διάταξη προβλέπει την προφορική ερώτηση (B5-0034/1999) του κ. Rocard, εξ ονόματος της Επιτροπής Απασχόλησης και Κοινωνικών Υποθέσεων, για την ενημέρωση και τη διαβούλευση των εργαζομένων στην Ευρωπαϊκή Κοινότητα.

<SPEAKER ID=72 LANGUAGE="IT" NAME="Ghilardotti">
Κύριε Πρόεδρε, κυρία Επίτροπε, τον Απρίλιο του 1999 το Ευρωπαϊκό Κοινοβούλιο ενέκρινε σε πρώτη ανάγνωση ψήφισμα νομοθετικού περιεχομένου επί της πρότασης της Επιτροπής για τη θέσπιση γενικού πλαισίου σχετικά με την ενημέρωση και τη διαβούλευση των εργαζομένων στην Ευρωπαϊκή Ένωση. Η πρόταση οδηγίας καθορίζει ένα πλαίσιο που προορίζεται να καλύψει τα κενά και να αντισταθμίσει τις ελλείψεις της ισχύουσας σήμερα εθνικής και κοινοτικής νομοθεσίας.
<P>
Οι στόχοι της εν λόγω πρότασης είναι οι εξής: να κατοχυρώσει το δικαίωμα τακτικής ενημέρωσης και διαβούλευσης των εργαζομένων όσον αφορά τις οικονομικές και στρατηγικές εξελίξεις της επιχείρησης και τις αποφάσεις που τους αφορούν, σε όλα τα κράτη μέλη της Ένωσης· να εδραιώσει τον κοινωνικό διάλογο και τη σχέση εμπιστοσύνης μέσα στην επιχείρηση προκειμένου να συμβάλει στην πρόληψη των κινδύνων, στην ανάπτυξη της ευελιξίας και της οργάνωσης της εργασίας στο πλαίσιο της ασφάλειας, στην ενθάρρυνση και την ευαισθητοποίηση των εργαζομένων ως προς την ανάγκη προσαρμογής· να συμπεριλάβει μεταξύ των θεμάτων ενημέρωσης και διαβούλευσης την κατάσταση και την ανάπτυξη της απασχόλησης στην επιχείρηση· να διασφαλίσει την ενημέρωση και τη διαβούλευση με τους εργαζομένους πριν από τη λήψη αποφάσεων που θα μπορούσαν να οδηγήσουν σε σημαντικές αλλαγές της οργάνωσης της εργασίας και των συμβατικών σχέσεων· να εξασφαλίσει την αποτελεσματικότητα αυτής της διαδικασίας, προβλέποντας ακόμη και ειδικές κυρώσεις για όσους παραβιάζουν σοβαρά αυτές τις υποχρεώσεις στους εν λόγω τομείς. Εν προκειμένω, είδαμε τον τελευταίο καιρό - κρίνοντας από ορισμένες συζητήσεις που διεξήχθησαν εδώ στο Σώμα - πόσο σημαντικό είναι να καθοριστεί σαφές πλαίσιο αναφοράς σε θέματα ενημέρωσης και διαβούλευσης.
<P>
Η πρόταση αυτή θα διασφαλίσει ελάχιστα standard ενημέρωσης και διαβούλευσης προς εφαρμογή σε όλη την επικράτεια της Ένωσης, εναρμονίζοντας αυτά τα θεμελιώδη δικαιώματα των εργαζομένων - που ήδη υφίστανται σε πολλά κράτη μέλη - και συμβάλλοντας στην ενίσχυση της ευρωπαϊκής κοινωνικής διάστασης, που αποτελεί στόχο όλων μας.
<P>
Το Ευρωπαϊκό Κοινοβούλιο ενέκρινε μια σειρά τροπολογιών που έχουν κυρίως στόχο να προσδιορίσουν τις διαδικασίες και τον ορισμό της ενημέρωσης και της διαβούλευσης, ιδίως όσον αφορά το χρόνο διαβίβασης των πληροφοριών. Εμείς θεωρούμε δηλαδή σημαντικό να πραγματοποιείται κατά το στάδιο του προγραμματισμού για να μπορούν οι εργαζόμενοι να προλαβαίνουν την αλλαγή. Θεωρούμε επίσης σημαντικό να επεκταθεί το πεδίο εφαρμογής της οδηγίας και να διασφαλιστεί ότι θα περιέχει ελάχιστους κανόνες σε κοινοτικό επίπεδο, από τους οποίους δεν θα είναι δυνατή καμία παρέκκλιση παρά μόνο υπέρ των εργαζομένων, καθώς και να επεκταθεί το περιεχόμενο στα θέματα που αφορούν άμεσα τα δικαιώματα των εργαζομένων και το μέλλον τους.
<P>
Όσον αφορά την έκθεσή μας αυτή, η Επιτροπή αντέδρασε θετικά σε ορισμένες τροπολογίες και εξέφρασε κάποιες επιφυλάξεις για τις υπόλοιπες. Ωστόσο - και αυτός είναι ο λόγος αυτής της προφορικής ερώτησης - δεν έχει ακόμη υποβάλει αναθεωρημένη πρόταση που να επισημαίνει σαφώς τη θέση της έναντι των τροπολογιών του Κοινοβουλίου, όπως επίσης - και το λέω με μεγάλη λύπη, αφού περιμέναμε αντίθετα ότι η φιλανδική προεδρία θα είχε λάβει υπόψη αυτό το πρόβλημα - αυτή η τελευταία δεν έδειξε πολιτική βούληση προώθησης του συγκεκριμένου dossier. Ο λόγος αυτής της προφορικής ερώτησης είναι να ζητήσει ακριβώς από την Επιτροπή όχι μόνο να εκφράσει σαφή άποψη επί των προτάσεων του Κοινοβουλίου, αλλά κυρίως να ζητήσει πληροφορίες σχετικά με τις διαδικασίες και το χρονοδιάγραμμα υποβολής της αναθεωρημένης έκδοσής της έναντι της θέσης του Κοινοβουλίου.
<P>
Η ερώτηση που θα ήθελα εγώ να θέσω, εξ ονόματος της Επιτροπής Απασχόλησης και Κοινωνικών Υποθέσεων, στην κυρία Επίτροπο - η οποία άλλωστε σε άλλες περιστάσεις έδειξε πολύ μεγάλη ευαισθησία στα θέματα αυτά - είναι η εξής: θα μπορούσατε να μας πείτε ποιες είναι οι αμφιλεγόμενες πτυχές του θέματος και για ποιους λόγους δεν έχει ακόμη υποβληθεί αναθεωρημένη πρόταση; Επίσης, θα μπορούσε να προβλεφθεί η υποβολή της μέχρι το τέλος του τρέχοντος έτους; Και κυρίως, ποια μέτρα προτίθεται να λάβει για να διευκολύνει μια πολιτική συμφωνία επί του θέματος, συμφωνία που είναι θεμελιώδης για να μπορέσουν η Επιτροπή, το Συμβούλιο και το Κοινοβούλιο να λάβουν οριστική απόφαση για το θέμα αυτό; Στο θέμα αυτό εμείς αποδίδουμε πραγματικά μεγάλη σημασία και επιπλέον αποτελεί μέρος ενός ευρύτερου θέματος που έχει ακριβώς να κάνει με την προετοιμασία και την πλαισίωση, όσον αφορά τις εν εξελίξει αλλαγές της αγοράς εργασίας για να μην έχουν αρνητικά αποτελέσματα, ιδίως όσον αφορά την ασφάλεια των εργαζομένων και τη θέση εργασίας τους.

<SPEAKER ID=73 NAME="Διαμαντοπούλου">
. Κύριε Πρόεδρε, είναι γεγονός ότι το Ευρωπαϊκό Κοινοβούλιο παίζει σε πολλά και σημαντικά θέματα του χώρου της κοινωνικής ευαισθησίας σημαντικό ρόλο, αλλά πρέπει να πούμε ότι ιδιαίτερα εδώ, σ' αυτήν την οδηγία, το Κοινοβούλιο έχει παίξει ένα ρόλο ατμομηχανής.
<P>
Η κ. Ghilardotti περιέγραψε τα γεγονότα. Θα πω τέσσερα στοιχεία βασικά για το θέμα της κοινοτικής οδηγίας. Αυτή η πρόταση κοινοτικής οδηγίας είναι ένα πλαίσιο για την προσαρμογή ώστε να υποδεχθούμε τις βιομηχανικές αλλαγές. Είναι ένα απαραίτητο πολιτικό πλαίσιο για να μπορέσουμε να δεχθούμε αυτές τις αναπόφευκτες αλλαγές με έναν κοινωνικά αποδεκτό τρόπο. Στην τελευταία συζήτηση που είχαμε στην αίθουσα του Κοινοβουλίου για την περίπτωση της Michelin, είχα πει ότι δεν είναι δυνατόν να έχουμε βελούδινες αλλαγές, velvet changes, και αυτό γιατί ζούμε μία περίοδο που οι αναδιαρθρώσεις είναι πάρα πολύ μεγάλες, έχουμε είσοδο της τεχνολογίας, έχουμε αλλαγή του εργασιακού καθεστώτος, έχουμε μεγάλη διεύρυνση του φαινομένου της παγκοσμιοποίησης. Πρέπει λοιπόν να προετοιμασθούμε ώστε να το υποδεχθούμε σε κοινωνικό επίπεδο.
<P>
Το επόμενο στοιχείο που θέλω να τονίσω είναι ότι η Ευρώπη, σε αυτή την περίοδο των αναδιαρθρώσεων, έχει μεγάλες επιτυχίες. Έχει την εσωτερική αγορά, η οποία βαθαίνει μέρα με την μέρα, έχει τη Νομισματική Ένωση, που και αυτή μέρα με την μέρα γίνεται ευρύτερη, και τώρα είναι η στιγμή να αποδείξει και την κοινωνική της διάσταση. Η οδηγία αυτή λοιπόν είναι πράγματι μία πολύ σημαντική πολιτική επιλογή. Η οδηγία υποβλήθηκε αφού για τρία χρόνια υπήρξε διάλογος με τους κοινωνικούς εταίρους. Υποβλήθηκε τον Νοέμβριο του 1998 και στο Κοινοβούλιο και στο Συμβούλιο. Το Κοινοβούλιο αντέδρασε, είχαμε τον Απρίλιο το ψήφισμα και τις 35 τροπολογίες. Το Συμβούλιο δυστυχώς, ένα χρόνο μετά δεν έχει συζητήσει καθόλου την οδηγία αυτή.
<P>
Όσον αφορά τις τροπολογίες, θα πρέπει να πω ότι οι 9 από αυτές είναι αποδεκτές από την Ευρωπαϊκή Επιτροπή, οι 7 από αυτές είναι ως αρχή αποδεκτές, αλλά δεν προχωρήσαμε παραπέρα και θα ήθελα να εξηγήσω γιατί. Κατά τη διάρκεια της φινλανδικής Προεδρίας, που όπως ξέρετε έχει την ευθύνη της προώθησης των επιμέρους οδηγιών αλλά και το σχεδιασμό του εξαμήνου, είχε γίνει μια στρατηγική επιλογή η οποία είχε ανακοινωθεί στην Επιτροπή Απασχόλησης και Κοινωνικών Υποθέσεων. Αυτή η στρατηγική επιλογή αφορούσε την κατ' αρχάς ψήφιση της οδηγίας για την ευρωπαϊκή επιχείρηση και μετά την ψήφιση της οδηγίας για την διαβούλευση και την ενημέρωση, και αυτό στη λογική ότι εάν προηγείτο η οδηγία για την οποία μιλούμε, θα γινόταν πάρα πολύ πολύπλοκη η ψήφιση της οδηγίας για την απασχόληση, η οποία είναι στο τραπέζι περισσότερο από 14 χρόνια όπως γνωρίζετε.
<P>
Η στρατηγική αυτή της φινλανδικής Προεδρίας είχε σαν αποτέλεσμα να γίνει μια συζήτηση για το θέμα της ευρωπαϊκής εταιρίας. Δεν μπήκε καθόλου στο τραπέζι των διαπραγματεύσεων και των συζητήσεων το θέμα της οδηγίας που συζητούμε σήμερα και θα ήθελα να απαντήσω και στην ερώτηση της κ. Ghilardotti ποια είναι τα στοιχεία που ακόμα είναι αμφιλεγόμενα ή στοιχεία διαφωνιών ανάμεσα στις εθνικές αντιπροσωπείες. Είναι το θέμα του ορίου των επιχειρήσεων πάνω από το οποίο συζητούμε για διαβούλευση και για πληροφόρηση. Εδώ θα πω ότι προσωπική μου άποψη είναι ότι πρέπει να διαχωρίσουμε το θέμα των μικρομεσαίων επιχειρήσεων. Είναι διαφορετική η κατάσταση στις μικρομεσαίες επιχειρήσεις αλλά, βεβαίως, πρέπει να υπάρχει ένα όριο πάνω από το οποίο συζητούμε. Το όριο που είχε προταθεί ήταν 50 άτομα. Επαναλαμβάνω ότι είναι ένα από τα σημεία συζητήσεων και διαφωνιών. Το δεύτερο είναι το θέμα του ορισμού του τί σημαίνει διαβούλευση και πληροφόρηση. Υπάρχουν διισταμένες απόψεις που εξαρτώνται και από την πραγματικότητα των κρατών μελών, αλλά πολλές φορές και από την πολιτική οπτική γωνία από την οποία βλέπουν αυτό το θέμα. Είναι το θέμα του βαθμού της αυτοδυναμίας και των ορίων των συμφωνιών των κοινωνικών εταίρων σε κάθε κράτος μέλος και πού μπορεί να φθάσει, όπως είναι και το θέμα των κυρώσεων.
<P>
Αυτά τα ζητήματα είναι σε μεγαλύτερο ή μικρότερο βαθμό ανοιχτά. Το ερώτημα είναι: αυτή τη στιγμή τί θα πρέπει να κάνουμε και πώς θα πρέπει να κινηθούμε ώστε να επιτύχουμε το ζητούμενο. Και το ζητούμενο είναι να μπορέσουμε όσο γίνεται πιο γρήγορα να έχουμε την ψήφιση μιας τέτοιας οδηγίας. Δεν έχει σημασία να έχουμε μια πάρα πολύ καλή οδηγία στο τραπέζι των συζητήσεων. Σημασία έχει να δημιουργήσουμε εκείνο το πλαίσιο που εξασφαλίζει προϋποθέσεις και να ψηφισθεί ώστε να είναι σε ισχύ.
<P>
Μένει λοιπόν να απαντήσω στο ποιο είναι το χρονοδιάγραμμα και τί προτίθεται η Επιτροπή να κάνει από εδώ και πέρα. Πρώτον θα περιμένουμε να ολοκληρωθεί η φινλανδική Προεδρία και να δούμε αν θα υπάρξει τελική συμφωνία στο θέμα της οδηγίας για την ευρωπαϊκή εταιρεία. Αν δεν υπάρξει αποτέλεσμα μέχρι το τέλος του χρόνου, η πρόθεσή μου είναι να εισηγηθώ στην πορτογαλική Προεδρία αλλαγή της στρατηγικής, διαφορετική προσέγγιση του θέματος και διαφορετική βάση διαπραγματεύσεων, ώστε να προωθήσουμε την συγκεκριμένη οδηγία με πιο γρήγορα βήματα, και αφού έχουμε μια πρώτη αντίδραση του Συμβουλίου να προχωρήσουμε στην αναθεωρημένη προσέγγιση από πλευράς Επιτροπής, που θα έλεγα ότι είναι κάτι εύκολο. Δεν είναι δύσκολο το να αναπροσαρμόσουμε την πρόταση με βάση τις τροπολογίες τις οποίες έχουμε ήδη αποδεχθεί και να την θέσουμε υπόψη του Συμβουλίου. Νομίζω όμως ότι κατά τη διάρκεια της πορτογαλικής Προεδρίας θα πρέπει να περιγράψουμε διαφορετικά τα βήματα από ό,τι αυτό το εξάμηνο που δεν είχαμε πρόοδο και να προχωρήσουμε έτσι όπως είπα πριν.

<SPEAKER ID=74 LANGUAGE="DE" NAME="Menrad">
Κύριε Πρόεδρε, κυρία Επίτροπε, η Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών ενέκρινε τον Απρίλιο το ψήφισμα νομοθετικού περιεχομένου σχετικά με την οδηγία για τη θέσπιση ενός ευρωπαϊκού πλαισίου για την ενημέρωση και τη διαβούλευση των εργαζομένων στα κράτη μέλη. Οι προτάσεις του Κοινοβουλίου και της Επιτροπής διέπονται από την εταιρική σχέση και την επικουρικότητα. Οι επιχειρήσεις θα πρέπει να αποκτήσουν μια ειδική φόρμουλα για την ενημέρωση και τη διαβούλευση μέσω μιας συμφωνίας των κοινωνικών εταίρων.
<P>
Το Κοινοβούλιο πρότεινε μεταξύ άλλων ότι πρέπει να συμμετάσχουν στην επεξεργασία αυτής της συμφωνίας οι υπάρχουσες εθνικές αντιπροσωπείες εργαζομένων. Είναι αδιανόητο να υπάρξει συμφωνία χωρίς τη συμμετοχή των τοπικών συμβουλίων εργαζομένων στη διαμόρφωσή της! Αρχικά, η Επιτροπή αντέδρασε μεν θετικά σε διάφορες τροπολογίες, όμως - όπως αναφέρατε άλλωστε και εσείς η ίδια - δεν έχει υποβάλει ακόμα μέχρι τώρα καμία τροποποιημένη πρόταση. Μα δεν μπορεί κανείς να βάζει απλά στο ψυγείο αυτά που επεξεργάσθηκε επίπονα το Κοινοβούλιο! Τώρα πρέπει επιτέλους να δημιουργηθούν οι προϋποθέσεις για τη διαμόρφωση μιας κοινής θέσης του Συμβουλίου, όπου υπάρχει προφανώς έλλειψη πολιτικής βούλησης.
<P>
Κυρία Επίτροπε, πώς εκτιμά την κατάσταση η Επιτροπή; Δεν σας κατάλαβα απολύτως. Είναι άραγε της γνώμης πως η φινλανδική Προεδρία και ενδεχομένως και η επερχόμενη πορτογαλική ανησυχούν μήπως η Μεγάλη Βρετανία, για παράδειγμα, περάσει πάλι στο αντίπαλο στρατόπεδο κατά τη διένεξη για τα δικαιώματα συμμετοχής των εργαζομένων στην ευρωπαϊκή ανώνυμη εταιρία που πρέπει να δημιουργηθεί; Ως γνωστόν, αποτελεί κοινό μυστικό το γεγονός ότι η βρετανική κυβέρνηση πείσθηκε για την ευρωπαϊκή ανώνυμη εταιρία με ελάχιστα δικαιώματα συνδιαχείρισης, μόνον αφού έλαβε τη διαβεβαίωση ότι θα δεσμευθεί για ένα έτος η οδηγία ενημέρωσης και διαβούλευσης.
<P>
Στην ολομέλεια διαμαρτυρηθήκαμε συχνά, παρατηρώντας τις αναδιαρθρώσεις των επιχειρήσεων, για την έλλειψη της έγκαιρης ενημέρωσης από τις διευθύνσεις των επιχειρήσεων: Hoover, Renault, Michelin. Ωστόσο, μπορούμε να αναγγείλουμε και θετικά μηνύματα, στα οποία συγκαταλέγεται και η επιτυχία της οδηγίας σχετικά με την επιτροπή ευρωπαϊκής επιχείρησης. Προϋπόθεση για μια καλή λειτουργία είναι οι επί τόπου εθνικές αντιπροσωπείες εργαζομένων στις οποίες διαβιβάζει τις πληροφορίες της η επιτροπή ευρωπαϊκής επιχείρησης να έχουν αρκετά δικαιώματα, ώστε να μπορέσουν να αντιδράσουν εγκαίρως. Αυτό εξασφαλίζεται από την αναφερθείσα οδηγία.
<P>
Κυρία Επίτροπε, θα ήθελα να καθορίσω για άλλη μία φορά επακριβώς την ερώτηση: κατάλαβα σωστά όταν είπατε πως η Επιτροπή δεν σκοπεύει να υποβάλλει πλέον εντός του έτους μια τροποποιημένη πρόταση, πράγμα που θα με δυσαρεστούσε πολύ; Η έγκαιρη ενημέρωση των εργαζομένων σημαίνει διαφάνεια που δημιουργεί εμπιστοσύνη και αποτρέπει τις απώλειες λόγω προστριβών στις ευρωπαϊκές επιχειρήσεις. Οι εργοδότες και οι εργαζόμενοι βγαίνουν εξίσου κερδισμένοι από αυτό.

<SPEAKER ID=75 LANGUAGE="PT" NAME="Damiγo">
Κύριε Πρόεδρε, δεν θα επαναλάβω όσα υπογράμμισαν οι προηγούμενοι ομιλητές σχετικά με την αναγκαιότητα αυτής της οδηγίας. Κυρία Επίτροπε, πριν από κάμποσες μέρες, επ' ευκαιρία της συζήτησης για την Michelin, επισημάνθηκε ότι είναι αναγκαίο να γίνουν έξυπνες αναδιαρθρώσεις. Θα σας παραθέσω το παράδειγμα μίας αναδιάρθρωσης στην οποία προέβη μια επιχείρηση ευρωπαϊκών διαστάσεων, που διαθέτει επιτροπή ευρωπαϊκής επιχείρησης, η οποία έγινε μεν με "έξυπνο" τρόπο, αλλά προς όφελος μόνον ενός εκ των μερών. Και ακριβώς αυτό είναι που θέλουμε να αποφύγουμε: την έλλειψη ισορροπίας στον κοινωνικό διάλογο. Όλες οι τροπολογίες του Ευρωπαϊκού Κοινοβουλίου ήταν ιδιαίτερα σημαντικές, και μία τροπολογία που θεωρώ εξαιρετικά σπουδαία είναι αυτή που επισημαίνει την ανάγκη δεοντολογίας και επίδειξης καλής πίστης από πλευράς των εμπλεκόμενων μερών. Αυτό που συμβαίνει, λόγου χάρη, στην περίπτωση της αναδιάρθρωσης της Ford στην Πορτογαλία είναι χαρακτηριστικό παράδειγμα της απουσίας καλής πίστης: στα τέλη της δεκαετίας του ' 80 η πορτογαλική Ford απασχολούσε χίλιους διακόσιους εργαζόμενους. Προχώρησαν στη μετεγκατάσταση του εργοστασίου στην Πολωνία, υποσχόμενοι επενδύσεις στη συγκεκριμένη χώρα με αντάλλαγμα φορολογικά και άλλα κρατικά κίνητρα. Οι εν λόγω επενδύσεις δεν έγιναν ποτέ με ολοκληρωμένο τρόπο στην Πολωνία. Και τώρα η Ford εξαγγέλλει το κλείσιμο και των δύο εργοστασίων, τόσο στην Πορτογαλία όσο και στην Πολωνία.
<P>
Τέτοιου είδους μετεγκαταστάσεις και αναδιαρθρώσεις, κυρία Επίτροπε, είναι η κερδοφόρα επιχείρηση του αιώνα. Ουδεμία σχέση έχουν με την εισαγωγή τεχνολογικών καινοτομιών, ούτε με την επιταγή της παραγωγικότητας που αντιμετωπίζουν οι επιχειρήσεις. Η ίδια η επιχειρηματολογία της Ford βαίνει προς αυτή την κατεύθυνση. Δεν ισχυρίζεται ότι αντιμετωπίζει προβλήματα παραγωγικότητας. Απεναντίας, διαβεβαιώνει ότι και οι δύο βιομηχανικές μονάδες, καθώς και οι εργαζόμενοι σε αυτές, καταγράφουν τεράστια παραγωγικότητα. Και φθάνουμε στο σημείο να είναι αυτοί οι εργαζόμενοι τόσο πολύ εξειδικευμένοι, ώστε να μην έχουν τη δυνατότητα να ενταχθούν στην αγορά εργασίας παρά μόνον ως ανειδίκευτοι εργάτες.
<P>
Όλη αυτή η τραυματική κοινωνική εμπειρία θα πρέπει να μας ανησυχεί. Απαιτεί μία απάντηση, απαιτεί καθοδήγηση, απαιτεί ανάλυση και απαιτεί νομοθετικά μέτρα. Αλλά όχι μόνον αυτό! Ήταν πια καιρός να προβεί η Επιτροπή σε παρακολούθηση των επιχειρήσεων με παρόμοιες διαστάσεις. Διότι αυτό που τίθεται επί τάπητος δεν είναι οι επιχειρήσεις των πενήντα ή των εκατό εργαζόμενων. Ας ξεκινήσουμε λοιπόν από τις επιχειρήσεις ευρωπαϊκών διαστάσεων, και ας αρχίσουμε να αξιολογούμε τί εστί μία αναδιάρθρωση που πράγματι είναι αναγκαία. Εμείς, στο Ευρωπαϊκό Κοινοβούλιο, εκπροσωπούμε και τα δύο εμπλεκόμενα μέρη στη βιομηχανία. Το ένα από αυτά, όμως, κυρία Επίτροπε, δεν έχει φωνή. Είναι λοιπόν επείγον να αποκτήσει φωνή.
<P>
Ελπίζω ειλικρινά ότι η πορτογαλική Προεδρία θα σας δώσει μία απάντηση, και προτίθεμαι να ασκήσω την επιρροή μου προς αυτή την κατεύθυνση.

<SPEAKER ID=76 LANGUAGE="DA" NAME="Jensen">
Κύριε Πρόεδρε, θα ήθελα και εγώ να εκφράσω τη λύπη μου για το γεγονός ότι ακόμη δεν έχει υποβληθεί μια αναθεωρημένη πρόταση για την ενημέρωση και τη διαβούλευση των εργαζομένων από την πλευρά της Επιτροπής. Παρότι μετά τις εκλογές δημιουργήθηκε μια καινούργια, διαφορετική πλειοψηφία εδώ στο Κοινοβούλιο, παρότι υπάρχουν ορισμένες τροπολογίες στις οποίες εμείς που ανήκουμε στην Ομάδα των Φιλελευθέρων δίνουμε μεγαλύτερη βαρύτητα, αλλά και παρότι η πρόταση περιέχει πράγματα που θα πραγματικά προτιμούσαμε να έχουν παραλειφθεί, στηρίζουμε τούτη την ανάλυση και αναζήτηση δράσης. Δεν πρέπει η πολιτική διαδικασία να κατευθύνεται από ολιγωρίες.
<P>
Η Ομάδα των Φιλελευθέρων θα ήθελε να προωθήσει την ενημέρωση και τη διαβούλευση με τους εργαζομένους, ωστόσο δίνουμε εξίσου μεγάλη βαρύτητα στην ανάγκη να υπάρξει ο απαραίτητος σεβασμός προς τις διάφορες παραδόσεις και τα έθιμα που ισχύουν στον εν λόγω τομέα. Δεν πρέπει να συσταθούν νέα γραφειοκρατικά συστήματα που δεν ταιριάζουν στις αγορές εργασίας όπου ήδη υπάρχει εύρυθμος και ικανοποιητικός κοινωνικός διάλογος. Δίνουμε μέγιστη σημασία στο να μην κάνουμε - παρά τις καλές μας προθέσεις - δυσκολότερη τη ζωή των μικρομεσαίων επιχειρήσεων στις οποίες η διοίκηση, λόγω της φύσης των επιχειρήσεων, είναι κοντά στους εργαζομένους. Οι τροπολογίες που ψήφισε το Κοινοβούλιο κατά την πρώτη συζήτηση τον Απρίλιο σημαίνουν μεταξύ άλλων ότι οι κανόνες για τη διαβούλευση θα ισχύουν σε επιχειρήσεις με πάνω από 50 εργαζομένους και θα καταργήσουν τη δυνατότητα κάθε κράτους μέλους για παρέκκλιση. Προτιμούμε την αρχική πρόταση, η οποία δίνει τη δυνατότητα σε ορισμένες περιπτώσεις να ανέβει το όριο στους 100 εργαζομένους. Αντιθέτως, συνυπογράφουμε τη σαφήνεια των τροπολογιών, όσον αφορά την έμφαση να καταστεί η οδηγία ελάχιστη οδηγία, παρέχοντας κατ' αυτόν τον τρόπο στα κράτη μέλη τη δυνατότητα να προχωρήσουν παραπέρα.
<P>
Όπως ήδη είπαμε, ορισμένα πράγματα μας αρέσουν, άλλα μας αρέσουν λιγότερο σε τούτη την πρόταση που προέρχεται από το Κοινοβούλιο, αλλά αυτό που δεν μας αρέσει καθόλου είναι οι δισταγμοί στη διαδικασία ψηφίσματος. Πιστεύω ωστόσο ότι η κ. Διαμαντοπούλου ανέλυσε ικανοποιητικά ποια είναι τα προβλήματα σε σχέση με την εφαρμογή της υπόθεσης, πράγμα που δείχνει πως υπάρχουν πραγματικά πολιτικά προβλήματα.

<SPEAKER ID=77 NAME="Lipietz">
Κυρία Επίτροπε, προέρχομαι από μία χώρα όπου ο επικεφαλής μιας πολυεθνικής επιχείρησης, της Michelin, θέλησε να ενημερώσει κατά προτεραιότητα τους μετόχους της εταιρείας για την απόφασή του να απολύσει το 10% των εργαζομένων της εταιρείας από διάφορες χώρες, τα επόμενα τρία χρόνια.
<P>
Κατά τη διάρκεια της περιόδου συνόδου του προηγούμενου μήνα επιβεβαιώσατε, κυρία Επίτροπε, με ενθουσιώδη και πειστικό τρόπο, τη θέληση της Επιτροπής να διασφαλίσει τα δικαιώματα των εργαζομένων σε ό,τι αφορά την ενημέρωση και τη διαβούλευση σχετικά με το μέλλον τους στην εταιρεία. Χαιρόμαστε που σας βλέπουμε αποφασισμένη να καταλήξετε σε αποτελέσματα στο πλαίσιο της πορτογαλικής Προεδρίας.
<P>
Ωστόσο, και αντίθετα με όσα είπε πριν από λίγο η προηγούμενη ομιλήτρια, σύμφωνα με την άποψη της Ομάδας των Πρασίνων/Ευρωπαϊκής Ελεύθερης Συμμαχίας τέτοια δικαιώματα πρέπει να επεκταθούν σε όλες τις επιχειρήσεις που δεν ανήκουν στον κλάδο της βιοτεχνίας, και προτείνουμε ως κατώτατο όριο τους 20 εργαζομένους. Εάν υιοθετήσουμε, όπως φαίνεται να θέλει η Επιτροπή, το κατώτατο όριο των 50 εργαζομένων, θα δημιουργηθούν σοβαρές στρεβλώσεις στον ανταγωνισμό, εφόσον θα προστατεύεται μόνο το 3% των ευρωπαϊκών επιχειρήσεων.
<P>
Πρέπει κάποια μέρα να προχωρήσουμε πιο μακρυά. Σε αρκετές ευρωπαϊκές χώρες η κοινωνία είναι σε μεγάλο βαθμό προσηλωμένη στη συμμετοχή των εργαζομένων. Συμμετοχή στις αποφάσεις, συμμετοχή επίσης στα αποτελέσματα. Το Ευρωπαϊκό Συμβούλιο δεν θέλησε να ακολουθήσει σε αυτό το σημείο την άποψη του Κοινοβουλίου. Σήμερα ωστόσο, μέσω των ταμείων πρόνοιας, οι συνταξιούχοι συμμετέχουν όλο και περισσότερο στο κεφάλαιο, στα διοικητικά συμβούλια, στα μερίσματα της επιχείρησης.
<P>
Θα ήταν παράδοξο και θα εγκυμονούσε πολλούς κινδύνους για πόλεμο μεταξύ των γενεών εάν οι εν ενεργεία εργαζόμενοι αποκλείονταν από μια τέτοια συμμετοχή.

<SPEAKER ID=78 NAME="Wurtz">
Κύριε Πρόεδρε, κυρία Επίτροπε, κατά τη διάρκεια της συζήτησής μας στις 27 του περασμένου Οκτωβρίου αναφορικά με την υπόθεση Michelin, υπενθύμισα ότι το Κοινοβούλιο είχε τροποποιήσει την οδηγία σχετικά με την ενημέρωση και τη διαβούλευση των εργαζομένων, καθώς και ότι προσδοκούσαμε πάντοτε η Επιτροπή να ενσωματώσει τις εν λόγω τροπολογίες.
<P>
Οι δύο πρωταρχικές τροπολογίες - τις υπενθυμίζω - αφορούσαν δύο σημεία: πρώτον, η Επιτροπή Απασχόλησης και Κοινωνικών Υποθέσεων επιθυμούσε η οδηγία να εφαρμοσθεί στις επιχειρήσεις 20 εργαζομένων και άνω, το Κοινοβούλιο στις επιχειρήσεις 50 εργαζομένων και άνω, ενώ η Επιτροπή πρότεινε τις επιχειρήσεις των 100 εργαζομένων και άνω, εάν δεν απατώμαι. Από την άλλη πλευρά, η δεύτερη μεγάλη τροπολογία ανέφερε ότι κάθε απόκρυψη πληροφοριών εκ μέρους της διεύθυνσης της επιχείρησης από τους εκπροσώπους των εργαζομένων θα επέσυρε κυρώσεις, και όχι μόνο η απόκρυψη πληροφοριών τις οποίες η διεύθυνση της επιχείρησης θεωρεί σημαντικές (έννοια υπερβολικά αόριστη).
<P>
Τι λέγει η Επιτροπή σήμερα ως προς τα δύο αυτά σημεία; Τίποτε το νεότερο, και θα συζητήσουμε εκ νέου το θέμα το 2000. Ειλικρινά, κυρία Επίτροπε, θεωρώ ότι αυτό δεν είναι δυνατό. Αυτή η στάση αναμονής γυρνά εντελώς την πλάτη στις προσδοκίες των κοινωνιών μας. Πρέπει όχι μόνο να αντιληφθούμε το μήνυμα, το οποίο μας έστειλαν κατά τις τελευταίες εκλογές και να υιοθετήσουμε τις εν λόγω δύο τροπολογίες, αλλά κατέθεσα δύο συμπληρωματικές προτάσεις, τις οποίες θεωρώ τώρα επιβεβλημένες.
<P>
Πρότεινα την καθιέρωση εξάμηνης αναστολής κάθε σχεδίου αναδιάρθρωσης, προκειμένου να μπορέσει να υπάρξει ανεξάρτητη συνδικαλιστική πραγματογνωμοσύνη, και πρότεινα επίσης εάν η επιχείρηση έχει λάβει δημόσιες ενισχύσεις αλλά δεν σέβεται τους θεσμοθετημένους κανόνες, τότε να υποχρεούται να επιστρέψει τις ενισχύσεις που έλαβε. Μου φαίνεται λοιπόν ότι θα έπρεπε να παρουσιάσετε ένα τροποποιημένο σχέδιο οδηγίας, το οποίο να αντικατροπτρίζει αυτές τις βελτιώσεις, αυτές τις προσδοκίες, και να ασκήσετε τον προωθητικό ρόλο σας στο Συμβούλιο, αντί να ευθυγραμμίζεστε προληπτικά με τον μικρότερο κοινό παρονομαστή των αντίστοιχων κυβερνήσεών μας. Αναμένω επίσης, κυρία Επίτροπε, ο κ. Prodi να συμπεριλάβει εξίσου αυτές τις αναφορές στο πρόγραμμα εργασιών που θα μας παρουσιάσει.

<SPEAKER ID=79 LANGUAGE="NL" NAME="Pronk">
Κύριε Πρόεδρε, απόψε το βράδυ θα ήθελα να ευχαριστήσω θερμά την Επίτροπο για την υπόσχεσή της. Η 1η Ιανουαρίου 2000 είναι ήδη κοντά μας και υπάρχει μια συγκεκριμένη στρατηγική, την οποία χρησιμοποίησε και η προκάτοχός της, την οποία μπορούμε να χρησιμοποιήσουμε για να διαπιστώσουμε πώς πάνε τα πράγματα με τις ευρωπαϊκές ΑΕ. Είναι σαφές ότι πρέπει να τεθεί τέλος στην κατάσταση. Χαίρομαι πάρα πολύ που η Επίτροπος αντιμετώπισε το θέμα τόσο καλά. Πιστεύω ότι, από την άποψη αυτή, πρέπει όντως να συνεχίσουμε από την 1η Ιανουαρίου. Παρεμπιπτόντως, θα ήθελα να παρατηρήσω ότι στην περίπτωση αυτής της στρατηγικής λησμονούμε καμιά φορά ότι η ψηφοφορία για τις ευρωπαϊκές ΑΕ πρέπει να είναι ομόφωνη, ενώ στην προκειμένη περίπτωση πρόκειται για μια οδηγία με πλειοψηφία. Είναι πολύ πιθανό να μπορούσαμε στο μέλλον να πετύχουμε ταχύτερα αποτελέσματα με την επανεισαγωγή αυτής της οδηγίας αντί με τις ατέρμονες συζητήσεις για τις ευρωπαϊκές ΑΕ. Πρόκειται για ακόμη μια παρατήρηση, η οποία όμως νομίζω ότι απόψε το βράδυ πέτυχε το στόχο της. Προχωρήσαμε.
<P>
Κύριε Πρόεδρε, καθοριστικό στοιχείο στην προκειμένη περίπτωση δεν είναι η Επίτροπος, αλλά το γεγονός ότι δεν έχει υποβληθεί ακόμα καμία πρόταση - εδώ όμως δόθηκε κατά τη γνώμη μου ήδη μια απάντηση - δηλαδή το ίδιο το Συμβούλιο. Στην περίπτωση αυτή θα πρέπει να στρέψουμε τα βλέμματα προς την κάπως μυστηριώδη φυσιογνωμία του Πρωθυπουργού της Μ. Βρετανίας, κ. Blair. Του κ. Blair ο οποίος, ενώ επιθυμεί διακαώς να ενταχθεί στην Ευρώπη, προσπαθεί τώρα να καταστήσει αδύνατο στην Ευρώπη να φέρει σε αίσιο τέλος την υπόθεση αυτή. Αυτό είναι το πρόβλημα το οποίο αντιμετωπίζουμε, κύριε Πρόεδρε. Με κάθε δυνατό τρόπο, ακόμα και με τη χρήση παλαιών μεθόδων πολιτικού γραφείου, καταβάλλεται μία προσπάθεια να καταστεί αδύνατη ακόμα και η διεξαγωγή συζήτησης για την οδηγία αυτή, οποιαδήποτε και αν είναι η γνώμη του καθενός για το περιεχόμενό της. Ομολογώ ότι αυτό δεν το περιμέναμε. Το μόνο που μπορώ να πω, κύριε Πρόεδρε, είναι ότι η κυβέρνηση Blair καθώς και ορισμένες άλλες κυβερνήσεις φοβούνται τόσο πολύ να δείξουν πόσο λίγο ενδιαφέρονται για τους εργαζόμενους, ώστε αποφεύγουν να συμμετάσχουν στη συζήτηση, σε αντίθεση με το παρελθόν, και χρησιμοποιούν διάφορα τεχνάσματα εν είδει πολιτικού γραφείου. Πρέπει να τεθεί τέλος στην κατάσταση αυτή και χαίρομαι πάρα πολύ που στη συζήτηση που διεξάγουμε σήμερα το βράδυ το σημείο αυτό προβάλλεται με διαφορετικό τρόπο.

<SPEAKER ID=80 NAME="Hughes">
Κύριε Πρόεδρε, θα πω στον καλό μου φίλο κ. Pronk ότι, εάν αυτός μιλήσει στον κ. Aznar, εγώ θα μιλήσω με τον κ. Blair. Είναι πρόταση της πλειοψηφίας. Έχουμε προβλήματα με ορισμένες κυβερνήσεις.
<P>
Θα ήθελα να ευχαριστήσω την Επίτροπο για τα λεγόμενά της. Κατανοώ τώρα τη λογική στη στρατηγική την οποία υιοθετεί. Εύχομαι η καθυστέρηση στην αναθεωρημένη πρόταση να οδηγήσει σε πρόοδο. Θα ήθελα να πω εντούτοις το εξής: σας παρακαλώ να λάβετε υπόψη σας ότι εάν αποτελεί μέρος της στρατηγικής να παρουσιασθεί το ερχόμενο έτος μία νέα πρόταση, η οποία να έχει ουσιαστικές διαφορές από την πρώτη, τότε εμείς, το Κοινοβούλιο, θα πρέπει να διαβουλευθούμε πάλι από την αρχή. Σας παρακαλώ να το λάβετε αυτό υπόψη σας.
<P>
Ένα επιχείρημα, επιπροσθέτως του καταλόγου των κρίσιμων σημείων που αναφέρατε στην εισαγωγή σας, το οποίο προβάλλει η κυβέρνησή μου και άλλοι, είναι αυτό της επικουρικότητας. Δεν είναι πολύ εύστοχο επιχείρημα για τον συγκεκριμένο τομέα. Στα δέκα χρόνια που μεσολάβησαν από τη θέσπιση της Ενιαίας Πράξης, δηλαδή μέχρι το 1996, υπήρξε τριπλασιασμός των συγχωνεύσεων και των εξαγορών τόσο στον τομέα των υπηρεσιών όσο και στον τομέα παραγωγής. Ενδιαφέρον είναι ότι τα δύο τρίτα αυτών των συγχωνεύσεων και εξαγορών πραγματοποιήθηκαν σε εθνικό και όχι υπερεθνικό επίπεδο. Συνδέονταν, ωστόσο, άμεσα με την ολοκλήρωση της εσωτερικής αγοράς. Συνεπώς, οι εξελίξεις στα κράτη μέλη συνδέονται αναπόφευκτα με τις αλλαγές που έχουν συντελεσθεί σε ευρωπαϊκό επίπεδο. Τούτο είναι ένα από τα ισχυρότερα επιχειρήματα κατά της επικουρικότητας - το να αρνούμαστε την πρόοδο στον εν λόγω τομέα.
<P>
Τη δεκαετία του 1970 οι κυβερνήσεις μας, παρά την αρχή της ομοφωνίας, θέσπισαν μία οδηγία για τις μεταβιβάσεις εταιριών, μία για τις ομαδικές απολύσεις και μία για την πτώχευση, στην προσπάθειά τους να πραγματοποιήσουν υπεύθυνες αναδιαρθρώσεις μετά την πετρελαϊκή κρίση. Είναι τρομερό να φαίνεται τώρα ότι έχει παραλύσει, αφενός το Συμβούλιο σε ό,τι αφορά την εν λόγω οδηγία, δηλαδή τη συμμετοχή των εργαζομένων στο καταστατικό της εταιρίας, και αφετέρου η Επιτροπή σε ό,τι αφορά την αναθεώρηση της οδηγίας για τα συμβούλια εργαζομένων. Χρειάζεται να προωθήσουμε το θέμα εκ νέου.

<SPEAKER ID=81 NAME="Bushill-Mathews">
Επιτρέψτε μου να ξεκινήσω λέγοντας, κυρία Επίτροπε, ότι ικανοποιήθηκα πολύ ακούγοντας τα λεγόμενά σας, και είμαι τόσο έκπληκτος δηλώνοντάς το, όσο ίσως και εσείς ακούγοντάς με να το λέω. Όμως, δεδομένου ότι υπάρχει καθυστέρηση, η οποία έχει ήδη αποδοκιμασθεί, ελπίζω η περίοδος αυτής της καθυστέρησης να χρησιμοποιηθεί εποικοδομητικά, και το Συμβούλιο, η Επιτροπή, ακόμη και το Κοινοβούλιο, να συλλογισθούν με ποιον τρόπο θα επιτύχουν το βέλτιστο δυνατό, σε έναν ασφαλώς ζωτικό τομέα. Ανησύχησα διαβάζοντας ένα σχόλιο στους Financial Times της προηγούμενης εβδομάδας, όταν εσείς κυρία Επίτροπε βρισκόσασταν στο Λονδίνο - όπου δημιουργήσατε μεγάλη αίσθηση: γινόταν λόγος για το ότι επιβάλλετε τη δημιουργία επιτροπών διαβούλευσης των εργαζομένων και διατυπωνόταν η άποψη ότι η απόφαση της Αννας Διαμαντοπούλου θα αποθαρρύνει τη βρετανική κυβέρνηση και βιομηχανία. Μολονότι αποδέχομαι το γεγονός ότι το ενδεχόμενο αποθάρρυνσης τέτοιων διακεκριμένων οργάνων δεν καθιστά αυτομάτως εσφαλμένες τις προτάσεις σας, πιστεύω ότι θα παραδεχθείτε επίσης ότι δεν τις καθιστά εξίσου αυτομάτως ορθές. Θα ήθελα η Επιτροπή να λάβει υπόψη της ότι, όταν το Κοινοβούλιο παρουσίασε τον περασμένο Απρίλιο τις τροπολογίες του, η σύνθεση αυτού του Κοινοβουλίου ήταν στην πραγματικότητα πολύ διαφορετική. Την περίοδο εκείνη, η Ομάδα του Κόμματος των Ευρωπαίων Σοσιαλιστών ήταν η μεγαλύτερη Ομάδα. Ευτυχώς, αυτή η κατάσταση δεν ισχύει πλέον και ελπίζω ότι θα συνεχίσει να μην ισχύει για πολύ καιρό στο μέλλον. Όμως, ασφαλώς η σύνθεση αυτού του Κοινοβουλίου είναι πολύ διαφορετική και αναμένω και τα πορίσματά του να είναι διαφορετικά.
<P>
Βεβαίως, θα συνεχίσουμε να εργαζόμαστε σε ένα πνεύμα εποικοδομητικής συναίνεσης, ωστόσο το επίκεντρο αυτής της συναίνεσης έχει μετατεθεί αισθητά. Εν κατακλείδι, λοιπόν, θα ήθελα να πω ότι όταν φθάσουμε στη δεύτερη ανάγνωση, εάν είμαστε σοβαροί ως προς τη δημιουργία απασχόλησης, εάν είμαστε σοβαροί ως προς τη διατήρηση των βιομηχανιών μας σε πραγματικά ανταγωνιστική κατάσταση, εάν είμαστε σοβαροί ως προς την ενθάρρυνση των επιχειρήσεων, τότε ορισμένοι από εμάς μπορεί να θεωρήσουμε ότι υπερβήκαμε τα όρια και ότι είναι πλέον καιρός να θέσουμε ένα τέρμα σε αυτό.

<SPEAKER ID=82 NAME="Διαμαντοπούλου">
. Κύριε Πρόεδρε, θα ήθελα να πω στον κ. Matthews ότι όταν έφυγα μετά την επίσκεψη μου στο Λονδίνο, υπήρξε ανακοίνωση κόμματος που είπε ότι έχω "crazy ideas" . Ελπίζω ότι δεν είναι η πλειοψηφία. Θα πρέπει να πω ότι στην απάντηση - και οι πολιτικοί βρισκόμαστε πάντοτε μπροστά σε ένα τέτοιο δίλημμα - πρέπει να κρίνεις αν πρέπει να είσαι αρεστός ή αποτελεσματικός. Θα μπορούσα πολύ εύκολα να ήμουν αρεστή. Οι τροπολογίες του Κοινοβουλίου ήδη από τον Απρίλιο θα μπορούσαν να γίνουν δεκτές, να ενσωματωθούν σε ένα κείμενο, να υποβληθούν στο Συμβούλιο και από εκεί και πέρα να απαντήσω πάρα πολύ απλά: είναι θέμα του Συμβουλίου. Εγώ έκανα και την αναθεώρηση, δέχθηκα και τις προτάσεις, τις διαβίβασα στο Συμβούλιο, από εκεί και πέρα ας λύσει το θέμα το Συμβούλιο.
<P>
Νομίζω όμως ότι για μια τόσο δύσκολη οδηγία - και γνωρίζει πολύ καλά το Κοινοβούλιο ότι είναι δύσκολη - πρέπει να λάβουμε υπόψη μας τα εθνικά δεδομένα κάθε χώρας, να λάβουμε υπόψη μας τα δεδομένα του κοινωνικού διαλόγου και τις θέσεις των κοινωνικών εταίρων, τις διαφορετικές αποχρώσεις σε όλα τα σημεία που προανέφερα και να κάνουμε έναν χειρουργικό συνδυασμό, να βρούμε μια πολύ λεπτή ισορροπία, ώστε να πετύχουμε το μέγιστο δυνατό. Εάν αποδεχθούμε αμέσως τις τροπολογίες και πάμε στο τραπέζι των συζητήσεων με την καινούργια πρόταση, μπαίνουμε στη διαδικασία της ομοφωνίας, που ξέρουμε από την αρχή ότι, έτσι όπως είναι σήμερα η κατάσταση, δεν πρόκειται να έχει τα αποτελέσματα που ζητούμε. Νομίζω λοιπόν ότι το θέμα είναι να είμαστε αποτελεσματικοί. Και αυτό θα προσπαθήσω να κάνω. Ήδη υπάρχει συνεχής επικοινωνία με τις εθνικές αντιπροσωπείες και με τις κυβερνήσεις, με όλους τους υπουργούς έναν έναν. Πιστεύω ότι η οδηγία αυτή δεν είναι απλά μια οδηγία που θα βοηθήσει τους εργαζόμενους. Πιστεύω ότι έχει τεράστια κοινωνική σημασία γιατί τα προβλήματα είναι μπροστά μας, γιατί οι μεγάλες αναδιαρθρώσεις είναι αυτές που έρχονται. Και ξέρουμε όλοι ότι υπάρχουν τομείς, όπως ο τραπεζικός, όπου στα επόμενα χρόνια θα έχουμε πολύ μεγάλες αλλαγές.
<P>
Πρέπει λοιπόν να προετοιμάσουμε ένα πλαίσιο το οποίο να κατανοήσουμε όλοι ότι συνεισφέρει και στον ανταγωνισμό. Ότι δεν είναι απλά ένα πλαίσιο με κοινωνική ευαισθησία, αλλά ότι προστατεύει την κοινωνική ισορροπία και την κοινωνική ειρήνη στην Ευρώπη, άρα την σταθερότητα και την ανάπτυξη. Και στην βάση αυτή θα κινηθούμε, στη βάση αυτή θα κινηθώ και προσωπικά, με το χρονοδιάγραμμα που προανέφερα, πιστεύοντας ότι πραγματικά με την πορτογαλική Προεδρία θα μπορέσουμε να βρούμε μια καινούργια στρατηγική.
<P>
Η παρατήρησή μου είναι ότι, όπως ανάφερε η κ. Damiγo, υπάρχουν τέτοιες προσπάθειες και αντίστοιχοι νόμοι σε εθνικό επίπεδο και δύο οδηγίες σε κοινοτικό επίπεδο. Αυτό που θέλουμε να πετύχουμε με την νέα οδηγία είναι μια λογική κατοχύρωσης αυτού του δικαιώματος της διαβούλευσης και της πληροφόρησης, το οποίο μέχρι στιγμής δεν κατοχυρώνεται. Υπάρχει περισσότερο σε μια εθελοντική βάση και ερμηνεύεται από τον καθένα όπως θέλει. Θέλουμε λοιπόν αυτήν την κατοχύρωση και την υπευθυνότητα και την σύμφωνη γνώμη όχι μόνον των κρατών μελών, αλλά και των κοινωνικών εταίρων, γιατί η αποδοχή από όλες τις πλευρές θα παίξει έναν εξαιρετικά σημαντικό ρόλο στην αποτελεσματική εφαρμογή.

<SPEAKER ID=83 NAME="Πρόεδρος">
Σας ευχαριστώ κυρία Επίτροπε.
<P>
Η συζήτηση έληξε.
<P>
(Η συνεδρίαση λήγει στις 20.15)

