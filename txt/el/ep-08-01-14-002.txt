<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Κυρίες και κύριοι, αυτή είναι η πρώτη μας συνεδρίαση στο νέο έτος 2008. Εύχομαι σε όλους σας προσωπικά υγεία και ευτυχία και σε όλους μας επιτυχία στα καθήκοντα που μας έχουν ανατεθεί για να οδηγήσουμε την Ευρωπαϊκή Ένωση σε ένα αίσιο μέλλον.
<P>
Επιτρέψτε μου να κάνω ορισμένες παρατηρήσεις για το έργο μας. Την τελευταία ημέρα της συνόδου του Ευρωπαϊκού Κοινοβουλίου εδώ στο Στρασβούργο, στις 13 Δεκεμβρίου 2007, υπογράφηκε στη Λισαβόνα η Συνθήκη για τη μεταρρύθμιση. Σε μια σύντομη ομιλία μου που έδωσα -παρουσία του προέδρου του Ευρωπαϊκού Συμβουλίου José Socrates και του προέδρου της Ευρωπαϊκής Επιτροπής José Manuel Barroso- εξέφρασα τη βούληση της μεγάλης πλειοψηφίας του Ευρωπαϊκού Κοινοβουλίου να γίνει η Συνθήκη για τη μεταρρύθμιση νομική, και ως εκ τούτου πολιτική, πραγματικότητα μέχρι την 1η Ιανουαρίου 2009. Αυτός ο στόχος θα παραμείνει η πρώτη μας προτεραιότητα για το 2008.
<P>
Στις 21 Δεκεμβρίου καταργήθηκαν οι έλεγχοι στα σύνορα με εννέα από τις χώρες που προσχώρησαν στην Ευρωπαϊκή Ένωση την 1η Μαΐου 2004. Ήταν συγκινητικές στιγμές. Για πολλούς αιώνες, οι στρατιώτες περνούσαν με τη βία τα σύνορα άλλων χωρών της ηπείρου μας για να φέρουν πόλεμο, δυστυχία και βάσανα στους ανθρώπους. " άρση των φραγμών ανάμεσα σε εμάς και τους γείτονές μας σημαίνει πως είμαστε ευπρόσδεκτοι στους γείτονες. Είμαστε όλοι μαζί πολίτες της Ευρωπαϊκής Ένωσης και όπως αναφέρεται στη δήλωση του Βερολίνου της 25ης Μαρτίου 2007, , "έχουμε πια ενωθεί για το καλό όλων μας".
<P>
(Χειροκροτήματα)
<P>
Την 1η Ιανουαρίου προσχώρησαν στην Ευρωπαϊκή Νομισματική Ένωση η Μάλτα και η Κύπρος. Έτσι, το κοινό μας νόμισμα, το ευρώ, είναι τώρα το επίσημο νόμισμα των δύο χωρών. Καλωσορίζουμε θερμά τη Μάλτα και την Κύπρο.
<P>
(Χειροκροτήματα)
<P>
Στις 9 Ιανουαρίου ανακηρύχθηκε επίσημα στη Λουμπλιάνα από το Συμβούλιο, την Επιτροπή και το Κοινοβούλιο σε μια εντυπωσιακή τελετή το ευρωπαϊκό έτος διαπολιτισμικού διαλόγου. Ο διαπολιτισμικός διάλογος θα είναι φέτος, αλλά και στο μέλλον, ένα από τα κεντρικά στοιχεία του έργου μας. Σας παρακαλώ όλους να παρευρεθείτε αύριο στην ομιλία του μεγάλου μουφτή της Συρίας σεΐχη Ahmad Badr Al-Din Hassoun.
<P>
Επιτρέψτε μου να αναφερθώ σε δύο τελευταίους τομείς: η νομοθετική μας εργασία φέτος θα καθοριστεί πρωτίστως από τα θέματα της προστασίας του κλίματος και του περιβάλλοντος. Ως νομοθέτες έχουμε μεγάλη ευθύνη αφενός για την προστασία του κλίματος και του περιβάλλοντος και αφετέρου για την προστασία της ανταγωνιστικότητας της Ευρώπης και των θέσεων εργασίας μας. Μαζί πρέπει να βρούμε τη σωστή ισορροπία μεταξύ οικονομίας και οικολογίας.
<P>
" Ευρωπαϊκή Ένωση βασίζεται σε αξίες, δικαιώματα και υποχρεώσεις. Στις 12 Δεκεμβρίου 2007 υπογράφηκε εδώ, στην αίθουσα της Ολομέλειας, από τους προέδρους του Ευρωπαϊκού Κοινοβουλίου, του Συμβουλίου και της Επιτροπής ο Χάρτης των θεμελιωδών δικαιωμάτων. Αυτό ήταν ένα σημαντικό γεγονός για τους πολίτες της Ευρωπαϊκής Ένωσης, αλλά και για το Ευρωπαϊκό Κοινοβούλιο. Ωστόσο, ορισμένοι βουλευτές διέκοψαν με δυνατές φωνές την κανονική διεξαγωγή της συνεδρίασης και επιχείρησαν να εμποδίσουν τους ομιλητές να αγορεύσουν. Δεν υπάρχει καμία δικαιολογία για τη συμπεριφορά αυτή.
<P>
(Χειροκροτήματα)
<P>
" ελευθερία του λόγου είναι το θεμέλιο της δημοκρατίας και του κοινοβουλευτισμού. Κάθε βουλευτής του Ευρωπαϊκού Κοινοβουλίου μπορεί να εκφράζει ελεύθερα και ειρηνικά τη γνώμη του σε όλες τις συζητήσεις που έχουν αυτόν τον σκοπό. Είναι κοινό μας καθήκον να υπερασπιζόμαστε πάντα αυτό το δικαίωμα. Επιπροσθέτως, η παρεμπόδιση ομιλητών να παρέμβουν στο Ευρωπαϊκό Κοινοβούλιο, και μάλιστα παρουσία προσκεκλημένων σε αυτή την Αίθουσα, αποτελεί προσβολή των βασικών δικαιωμάτων της ελευθερίας, της δημοκρατίας και του κοινοβουλευτισμού.
<P>
(Χειροκροτήματα)
<P>
Αυτό σημαίνει επίσης ότι αντίκειται στον Κανονισμό του Κοινοβουλίου και αυτό είναι απαράδεκτο σε οποιαδήποτε περίπτωση. Ως εκ τούτου, θα εφαρμόσω τα μέτρα που προβλέπει ο Κανονισμός για τους βουλευτές που δεν σταμάτησαν να ενοχλούν παρά τις επανειλημμένες σχετικές συστάσεις του Προέδρου.
<P>
(Χειροκροτήματα)
<P>
Το ίδιο ισχύει και για βουλευτές που συμπεριφέρθηκαν με απαράδεκτο τρόπο στους επιμελητές μας, οι οποίοι έκαναν απλά το καθήκον τους.
<P>
(Χειροκροτήματα)
<P>
Κυρίες και κύριοι, το νέο έτος μάς φέρνει αντιμέτωπους με πολύ μεγάλες προκλήσεις. Είμαι πεπεισμένος ότι θα μπορέσουμε να τις αντιμετωπίσουμε με επιτυχία επιδεικνύοντας αμοιβαίο σεβασμό και εκτίμηση. Σας εύχομαι λοιπόν και πάλι ό,τι καλύτερο για το 2008.
<P>
(Χειροκροτήματα)
