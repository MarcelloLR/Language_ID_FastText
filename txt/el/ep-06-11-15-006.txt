<CHAPTER ID="006">
Πανηγυρική συνεδρίαση - Κατάρ
<SPEAKER ID="092" NAME="Πρόεδρος">
Κυρίες και κύριοι, Υψηλότατε, θα ήθελα να καλωσορίσω τον εμίρη του Κατάρ, σεΐχη Hammad bin Khalifa al-Thani. Θα ήθελα επίσης να επισημάνω ότι έχουμε μια επίσκεψη από τον πρόεδρο του κοινοβουλίου της Ουκρανίας, ο οποίος έλαβε θέση στο θεωρείο των επισήμων.
<P>
Είναι τιμή μας να σας καλωσορίζουμε σήμερα, ως τον πρώτο αρχηγό κράτους μιας χώρας του Κόλπου που απευθύνεται στο Ευρωπαϊκό Κοινοβούλιο.
<P>
Στην πραγματικότητα, είναι η πρώτη φορά που έχουμε τη χαρά και την τιμή να υποδεχόμαστε έναν αρχηγό κράτους από την εξαιρετικά σημαντική περιοχή του Κόλπου.
<P>
Ήσασταν πρωτοπόρος στη διαδικασία εκδημοκρατισμού στην περιοχή σας. Προωθήσατε ένα γραπτό σύνταγμα, το οποίο εγκρίθηκε μέσω δημοψηφίσματος και εγγυάται μια ολόκληρη σειρά δημοκρατικών μεταρρυθμίσεων, συμπεριλαμβανομένης, φυσικά, της αναγνώρισης της ελευθερίας έκφρασης και γνώμης, της χορήγησης του δικαιώματος ψήφου σε όλους τους ενήλικους, άντρες και γυναίκες, και της δημιουργίας ενός κοινοβουλίου, το οποίο θα εκλεγεί σε εκλογές που θα διεξαχθούν το επόμενο έτος.
<P>
Επιπλέον, Υψηλότατε, έχετε διαδραματίσει σημαντικό ρόλο στη διεθνή σκηνή. Εσείς και η χώρα σας. Μια μικρή χώρα με μόλις 200 000 πολίτες, καθώς και περισσότερους από 600 000 μετανάστες. Μια χώρα που οργάνωσε τη διάσκεψη στην Ντόχα και ξεκίνησε τον γύρο του ΠΟΕ που εξακολουθεί να διεξάγεται.
<P>
Είναι το μοναδικό αραβικό κράτος που είναι μέλος του Συμβουλίου Ασφαλείας των "νωμένων Εθνών.
<P>
Είναι μια χώρα πρωτοπόρος στη χορήγηση οικονομικής βοήθειας και στην αποστολή στρατιωτών στην ειρηνευτική δύναμη στον Λίβανο. Οι στρατιώτες της είναι εκεί μαζί με τους δικούς μας.
<P>
Παρείχε σημαντική ώθηση στην αναζήτηση μιας ειρηνικής λύσης στη σύγκρουση μεταξύ Παλαιστίνης και Ισραήλ, καθώς είναι μία από τις ελάχιστες αραβικές χώρες που διατηρεί εμπορικές σχέσεις με το Ισραήλ.
<P>
Επίσης λάβατε μια σημαντική απόφαση που είχε μεγάλες επιπτώσεις παγκοσμίως, δέκα χρόνια πριν, το 1996, όταν εγκρίνατε τη μετάδοση από τον τηλεοπτικό σταθμό, Αλ Τζαζίρα, αλλάζοντας σημαντικά την πρόσβαση στις ειδήσεις και στην ενημέρωση στον αραβικό κόσμο.
<P>
Αυτός ο τηλεοπτικός σταθμός εκπέμπει τώρα στα αγγλικά και συμβάλλει στον διάλογο και στην κατανόηση μεταξύ των πολιτισμών. Ίσως να αναγνωρίσουμε και εμείς κάποια μέρα τη σημασία ενός σταθμού στα αραβικά και στα αγγλικά και ίσως μια μέρα να έχουμε και εμείς έναν ευρωπαϊκό τηλεοπτικό σταθμό που θα μεταδίδεται στα αραβικά.
<P>
Υψηλότατε, περιμένουμε με εξαιρετικό ενδιαφέρον να ακούσουμε τι έχετε να μας πείτε σήμερα το πρωί.
<P>
Θέλουμε να ακούσουμε τις απόψεις σας για την ανάπτυξη της δημοκρατίας στο Κατάρ. Θα θέλαμε, ωστόσο, να ακούσουμε και τις ιδέες σας για το πώς μπορούμε να προωθήσουμε την ειρήνη στην Παλαιστίνη. Και την ειρήνη και τη σταθερότητα στο Ιράκ. Και πώς μπορούμε να μειώσουμε την ένταση με το Ιράν.
<P>
Καθ' όλη τη θητεία μου -η οποία θα τελειώσει σύντομα- επέμεινα στη σημασία που έχουν για την Ευρώπη οι σχέσεις μας με τον αραβικό και ισλαμικό κόσμο. Πιστεύω ότι αυτή είναι μία από τις πιο σημαντικές γεωστρατηγικές προκλήσεις που αντιμετωπίζουμε εμείς οι Ευρωπαίοι: οι σχέσεις μας με τον ισλαμικό κόσμο, οι οποίες πρέπει να προχωρήσουν πολύ περισσότερο από τις σχέσεις μας με τους άμεσους γείτονές μας, τις χώρες της Μεσογείου.
<P>
Ως εκ τούτου, το Κοινοβούλιο είναι ικανοποιημένο για την έναρξη διαπραγματεύσεων σχετικά με μια εμπορική συμφωνία μεταξύ της Ένωσής μας, της Ευρωπαϊκής Ένωσης και των χωρών μελών του Συμβουλίου Συνεργασίας του Κόλπου. Ας ελπίσουμε ότι αυτές οι διαπραγματεύσεις θα ολοκληρωθούν σύντομα, ώστε να αποκτήσουμε σχέσεις με το Κατάρ και τους γείτονές του με μεγαλύτερο στρατηγικό και πολιτικό περιεχόμενο. Αυτό καθιστά την επίσκεψή σας στο Ευρωπαϊκό Κοινοβούλιο σήμερα ακόμη πιο σημαντική και επίκαιρη.
<P>
" επίσκεψή σας, η επίσκεψη της χώρας σας, είναι σημαντική για εμάς για πολλούς λόγους, και επιπλέον, λαμβάνει χώρα σε μια συμβολική ημέρα, διότι, σήμερα επίσης, η ομάδα εργασίας των "νωμένων Εθνών για τη συμμαχία των πολιτισμών παρουσίασε τις συστάσεις της στον γενικό γραμματέα, κ. Ανάν, στην Κωνσταντινούπολη.
<P>
Πρόκειται για μια καλή στιγμή να είστε ανάμεσά μας εδώ στο Στρασβούργο, στην καρδιά της Ευρώπης, ώστε οι απόψεις σας και οι απόψεις του αραβικού κόσμου να μας φέρουν πιο κοντά και να μας επιτρέψουν να προχωρήσουμε προς το μέλλον πιο ενωμένοι απ' όσο ήταν δυνατόν στο παρελθόν.
<SPEAKER ID="093" NAME="Αυτού Υψηλότητα Sheikh Hamad Bin Khalifa Al-Thani">
εμίρης του κράτους του Κατάρ.
<P>
(EN) Στο όνομα του οικτίρμονος και ελεήμονος Θεού, κύριε Πρόεδρε, κυρίες και κύριοι, θα ήθελα να εκφράσω την ευγνωμοσύνη μου προς εσάς για την ευγενική πρόσκληση που μου απηύθυνε το Κοινοβούλιό σας, το οποίο αντιπροσωπεύει 450 εκατομμύρια Ευρωπαίους και είναι ένα από τα πιο επιτυχημένα παραδείγματα περιφερειακής ολοκλήρωσης σε ολόκληρο τον κόσμο. Θέλω επίσης να σας ευχαριστήσω για τη φιλοξενία και τη θερμή υποδοχή σας, καθώς και για τα φιλικά αισθήματα που εκδηλώσατε προς το πρόσωπό μου.
<P>
Όταν κανείς απευθύνεται στο Ευρωπαϊκό Κοινοβούλιο δεν έχει άλλη επιλογή από το να εκφράσει τον μεγάλο θαυμασμό του για το επιμελές έργο που επιτελείται στην ευρωπαϊκή ήπειρο εδώ και πολλές δεκαετίες. Κατά τη διάρκεια αυτών των δεκαετιών, οι χώρες σας, επιστρατεύοντας τη λογική και τη θέληση, μπόρεσαν να αφήσουν πίσω τους τις οδυνηρές σελίδες του παρελθόντος και να ανοίξουν ένα νέο ελπιδοφόρο κεφάλαιο που περιλαμβάνει πολλά παραδείγματα επιτυχίας. Το υψηλό κύρος που διατηρεί σήμερα το Ευρωπαϊκό Κοινοβούλιο παγκοσμίως αποτελεί φάρο έμπνευσης τον οποίο πολλές άλλες χώρες προσπαθούν να μιμηθούν. Εμείς, στον αραβικό κόσμο, έχουμε την εμπειρία του Συνδέσμου των Αραβικών Κρατών, που μας κάνει να ελπίζουμε ότι θα επιτύχουμε όσα καταφέρατε και εσείς. Θα ήθελα εδώ να τονίσω ότι η δημοκρατία δεν είναι μια απλή αναγκαιότητα για κάθε κράτος στον κόσμο, αλλά αποτελεί προϋπόθεση για την επίτευξη περιφερειακής οικονομικής ολοκλήρωσης και για τη σταθερότητα των διεθνών σχέσεων σε κάθε περιοχή του κόσμου, διότι εμποδίζει οποιαδήποτε άλλη χώρα να λάβει αυθαίρετα αποφάσεις τις οποίες πρέπει να λαμβάνουν όλα τα έθνη σε όλες τις χώρες.
<P>
Το κράτος του Κατάρ, όπως γνωρίζετε καλά, έχει επιλέξει τη δημοκρατία ως μέσο για την προστασία των ανθρωπίνων δικαιωμάτων και για τη διασφάλιση της συμμετοχής του λαού. " επιλογή μας υπέρ της δημοκρατίας είναι σύμφωνη με την υποχρέωσή μας να εφαρμόζουμε την αρχή της Al-Shoura, που είναι ένας από τους βασικούς κανόνες του Ισλάμ, ένας κανόνας που δεν μπορεί να περιφρονηθεί και θεσπίστηκε για να διευρύνει τη συμμετοχή του λαού. Ως εκ τούτου, η δημοκρατία δεν μπορεί να περιορίζεται στους ολίγους, αλλά πρέπει να περιλαμβάνει όλους τους ανθρώπους. " αρχή αυτή δεν μπορεί να εφαρμοστεί επιλεκτικά. Είναι ένα θεμελιώδες δικαίωμα που δεν μπορεί να αγνοηθεί ή να καταπατηθεί. Ορισμένες φορές, η πραγματικότητα στην περιοχή μας δείχνει μια πρακτική διαφορετική από τις αρχές του Ισλάμ. Αυτό δεν οφείλεται σε κάποιο πρόβλημα με την αρχή αυτή καθαυτή, αλλά στο ότι αυτή παρερμηνεύεται και δεν εφαρμόζεται επακριβώς.
<P>
Το Ισλάμ δεν προτρέπει μόνον τον λαό του να συμμετέχει στον δημόσιο βίο: προτρέπει επίσης τους ανθρώπους να σέβονται τις μειονότητες και να προστατεύουν τα δικαιώματά τους. Ενθαρρύνει τους ανθρώπους να μαθαίνουν για τους πολιτισμούς των άλλων, να αλληλεπιδρούν μεταξύ τους σε μια σχέση δούναι και λαβείν. Με ευχαρίστησε πολύ το γεγονός ότι πολλοί από τους ευρωπαίους φίλους μου το γνωρίζουν αυτό σχετικά με το Ισλάμ και ξέρουν πολλά για την ιστορία των γειτόνων τους. Αυτό δείχνει ότι επιθυμούν να συνάψουν εποικοδομητικές σχέσεις και να ξεκινήσουν διάλογο με τους γείτονές τους.
<P>
Θα ήθελα να αναφέρω ότι οι Άραβες είναι η γέφυρα που βοήθησε τον ελληνικό πολιτισμό να διασχίσει την Ευρώπη, μέσω της μετάφρασης των ελληνικών έργων στα αραβικά. Πολλοί γνωστοί έλληνες φιλόσοφοι και στοχαστές μεταφέρθηκαν με αυτόν τον τρόπο στην ευρωπαϊκή διανόηση και έδωσαν κατά συνέπεια το έναυσμα για την Αναγέννηση.
<P>
Πολλοί άνθρωποι ήρθαν σε επαφή με το Ισλάμ και προσηλυτίστηκαν σε αυτήν τη θρησκεία με απόλυτη πεποίθηση και παραδοχή μέσω της αλληλεπίδρασης με τους Μουσουλμάνους και την πολιτιστική επικοινωνία τους μαζί τους. Το Ισλάμ εξαπλώθηκε μέσω του διαλόγου και άνθισε μέσω της πίστης. Δεν επιβλήθηκε ποτέ με τη βία σε κανέναν. Υπάρχουν εκείνοι που ισχυρίζονται το αντίθετο, αλλά οι άνθρωποι αυτοί έχουν άδικο και κατηγορούν αδίκως το Ισλάμ.
<P>
Είναι απαραίτητο εδώ να τονίσουμε τη σημασία του διαλόγου μεταξύ των οπαδών διαφόρων θρησκειών και να καταβάλουμε προσπάθειες για συνοχή μεταξύ των θρησκειών αυτών, προκειμένου να αποφευχθεί οποιαδήποτε τεχνητή και ανώφελη σύγκρουση. Δυστυχώς, υπάρχουν άτομα και ομάδες τόσο από την Ανατολή όσο και από τη Δύση, που ζητούν μια τέτοια σύγκρουση. Οι άνθρωποι αυτοί είναι αδαείς και έχουν γίνει εχθροί εκείνων που ανήκουν σε διαφορετική φυλή και έχουν διαφορετικό χρώμα από αυτούς. Δεν εκλαμβάνουν την πολυμορφία του κόσμου ως πηγή πλούτου και δεν έχουν λάβει υπόψη τους την έκκληση για επαναπροσέγγιση και διάλογο στον κόσμο αυτόν.
<P>
Επωφελούμαι αυτής της ευκαιρίας για να καλέσω όλους τους λογικούς, συνετούς και έντιμους ανθρώπους, τόσο στην Ανατολή όσο και στη Δύση, να ενωθούν όλοι μαζί και να υψώσουν το ανάστημά τους εναντίον αυτών των φωνών υπέρ της διχόνοιας και της μισαλλοδοξίας, που απειλούν την ειρήνη και τον σεβασμό των θρησκειών και των ιερών τόπων.
<P>
(Χειροκροτήματα)
<P>
Πρέπει να απευθύνουμε έκκληση για σεβασμό των θρησκειών και των ιερών τόπων, ώστε να μην τεθούν σε κίνδυνο. Είναι εξίσου σημαντικό να συνεργαστούμε προκειμένου να καταπολεμήσουμε τη διαστρέβλωση που προκαλούν οι ταραξίες, η άγνοια και οι εξτρεμιστές, στις αντιλήψεις που κατασκευάζει κάθε πλευρά σχετικά με την άλλη. Το κράτος του Κατάρ καταβάλλει συνεχώς προσπάθειες για τον σκοπό αυτό και φιλοξενεί πολλά φόρα με στόχο την ενθάρρυνση του διαλόγου μεταξύ των πολιτισμών· ένα από αυτά είναι το Ετήσιο Φόρουμ για τον Διάλογο μεταξύ των Θρησκειών.
<P>
Οι υποθέσεις της Μέσης Ανατολής είχαν ανέκαθεν μεγάλη σημασία για την Ευρώπη, εξαιτίας της γεωγραφικής εγγύτητας των δύο περιοχών και της πολιτικής, οικονομικής και πολιτιστικής τους συνέχειας, η οποία δεν έπαψε ποτέ να υπάρχει στη διάρκεια των χρόνων. " εγγύτητα αυτή επιβεβαιώνει το αναμφισβήτητο συμφέρον της Ευρώπης να υποστηρίξει συνολικές μεταρρυθμίσεις στις χώρες της Μέσης Ανατολής και να τις ενθαρρύνει να συνεχίσουν αυτές τις μεταρρυθμίσεις με σοβαρότητα και χωρίς οπισθοδρομήσεις στο θέμα της δημοκρατίας, χωρίς κατάχρηση της έννοιας της δημοκρατίας με λόγια κενά περιεχομένου. Οι συνολικές μεταρρυθμίσεις και η αληθινή δημοκρατία είναι ο δρόμος για μια καλύτερη Μέση Ανατολή, προκειμένου οι χώρες της να μπορέσουν να βιώσουν τη σταθερότητα, οι λαοί τους να απολαύσουν την ελευθερία, οι θεσμοί τους να γίνουν ισχυρότεροι και τα κράτη της να μπορέσουν να προοδεύσουν βάσει του σεβασμού του νόμου· μια Μέση Ανατολή ο πληθυσμός της οποίας έχει όλα τα στοιχειώδη και τα επιστημονικά και οικονομικά μέσα για να αντιμετωπίσει τους γείτονες του και τον υπόλοιπο κόσμο ως ίσοι προς ίσους· να γίνει εταίρος τους και όχι να αποξενωθεί από αυτούς.
<P>
Από αυτήν την άποψη, γνωρίζουμε, και πιθανότατα η Ευρώπη γνωρίζει ακόμη καλύτερα, ότι η μετανάστευση από ή διαμέσου της Μέσης Ανατολής έχει γίνει μια τεράστια πρόκληση. Αν και η Ευρώπη εργάζεται πολύ σκληρά εδώ και χρόνια για να αντιμετωπίσει αυτήν την πρόκληση, οι επιτυχημένες λύσεις πρέπει πάντα να γυρίσουν στις ρίζες του προβλήματος και να αντιμετωπίσουν τα βαθύτερα αίτια, όχι μόνον τα συμπτώματα. Ως εκ τούτου, όταν η διαδικασία μεταρρύθμισης επιτύχει και ο πολιτισμός της δημοκρατίας σταθεροποιηθεί στη Μέση Ανατολή, και όταν οι λαοί της θα είναι σε θέση να καταπολεμήσουν όλες τις μορφές διαφθοράς, πολλοί από εκείνους που επιζητούν μια αξιοπρεπή ζωή μακριά από τις χώρες τους δεν θα μεταναστεύουν πλέον, εφόσον οι προσδοκίες τους θα μπορούν να ικανοποιηθούν στις χώρες τους.
<P>
" εδραίωση της δημοκρατίας και η επίτευξη της ειρήνης στη Μέση Ανατολή είναι εξίσου σημαντικοί στόχοι. " έλλειψη δημοκρατίας και η μη επίτευξη μιας δίκαιης λύσης για το παλαιστινιακό πρόβλημα έχουν γεννήσει διάφορες μορφές βίας, τις οποίες κάποιοι άνθρωποι θεωρούν τρομοκρατία που πρέπει να καταπολεμηθεί με τα σκληρότερα μέσα, χωρίς να προβαίνουν σε διαφοροποίηση μεταξύ των διαφόρων μορφών, ή να εξετάζουν τρόπους για την εξάλειψη των αιτιών που την τροφοδοτούν. Αποκηρύσσουμε όλες τις μορφές τρομοκρατίας και εργαζόμαστε μαζί με τη διεθνή κοινότητα για την καταπολέμησή της. Ωστόσο, θα θέλαμε να δούμε μια διαφοροποίηση μεταξύ του αδικαιολόγητου εκφοβισμού αθώων ανθρώπων με οποιοδήποτε πρόσχημα -που είναι κάτι που πρέπει να καταδικάσουμε- και του έννομου δικαιώματος των ανθρώπων να αντιστέκονται στην κατοχή σύμφωνα με τους διεθνείς νόμους και ήθη.
<P>
Πιστεύουμε ότι μια δίκαιη λύση στο παλαιστινιακό ζήτημα θα πρέπει να βασίζεται στην εφαρμογή όλων των διεθνών ψηφισμάτων τόσο από την ισραηλινή όσο και από την παλαιστινιακή πλευρά, με τη στήριξη της διεθνούς κοινότητας σε αμφότερες τις πλευρές. Αυτό θα συμβάλει στο να αποφευχθεί η πολυπλοκότητα που χαρακτηρίζει τελευταία τις σχέσεις μεταξύ των δύο πλευρών. Θα πρέπει να δοθεί στην παλαιστινιακή κυβέρνηση, η οποία σχηματίστηκε από το κίνημα της Χαμάς, σύμφωνα με την ελεύθερη βούληση του παλαιστινιακού λαού τους τελευταίους μήνες, η ευκαιρία να εργαστεί για τον λαό που την εξέλεξε.
<P>
Αντί να ανταμειφθεί ο παλαιστινιακός λαός που άσκησε τη δημοκρατία -κάτι που πολύ σπάνια βλέπουμε στην περιοχή μας- τιμωρήθηκε. Δεν καταλαβαίνω πώς είναι δυνατόν να επιβληθεί εμπάργκο σε μια κυβέρνηση που έχει εκλεγεί δημοκρατικά και πώς συλλογικές κυρώσεις είναι δυνατόν να επιβληθούν στον λαό συνολικά, μόνο και μόνο επειδή άσκησε το δημοκρατικό του δικαίωμα να εκλέξει τους ανθρώπους που θα τον κυβερνήσουν.
<P>
(Χειροκροτήματα)
<P>
Δεν αποτελεί ένδειξη διπλών μέτρων και σταθμών να ζητάμε ελεύθερες εκλογές, από τη μια πλευρά, και στη συνέχεια να μην δεχόμαστε τα αποτελέσματά τους;
<P>
" διευθέτηση του παλαιστινιακού ζητήματος συνδέεται με την ετοιμότητα του Ισραήλ να εκπληρώσει όλες τις υποχρεώσεις του εφαρμόζοντας τα διεθνή ψηφίσματα, τα οποία ορίζουν σαφώς την απόσυρση από τα αραβικά κατεχόμενα εδάφη, την ίδρυση ενός ανεξάρτητου παλαιστινιακού κράτους με πρωτεύουσα την ιερή πόλη της Ιερουσαλήμ, τον άμεσο τερματισμό της καταστροφής των παλαιστινιακών υποδομών και της δολοφονίας και του βασανισμού αμάχων, ως αποτέλεσμα των οποίων δεκάδες αθώοι Παλαιστίνιοι έχασαν τη ζωή τους στα Κατεχόμενα, με τελευταία περίπτωση τη σφαγή του Beit Hanoun. Αυτή είναι η οδός για να βγει το παλαιστινιακό ζήτημα από το αδιέξοδο στο οποίο έχει περιέλθει, και πιστεύουμε ότι η διεθνής κοινότητα οφείλει να καταβάλει πιο εντατικές προσπάθειες για την επίτευξη μιας ταχείας επίλυσης αυτού του προβλήματος, διότι αυτό θα ήταν επωφελές όχι μόνον για τη Μέση Ανατολή αλλά και για ολόκληρο τον κόσμο.
<P>
Υπάρχει ανάγκη εξεύρεσης μιας συνολικής διευθέτησης στην αραβοϊσραηλινή σύγκρουση. Αυτό επιβεβαιώθηκε εκ νέου από τον καταστροφικό πόλεμο που εξαπέλυσε το Ισραήλ κατά του Λιβάνου. Τώρα που ο πόλεμος τελείωσε και τώρα που οι δυνάμεις της UNIFIL -στην οποία αποφάσισε να συμμετάσχει και το Κατάρ- άρχισαν να εκτελούν τα καθήκοντά τους, ελπίζουμε ότι ο Λίβανος θα μπορέσει να επιβάλει την κυριαρχία του στο σύνολο της επικράτειάς του και ότι το Ισραήλ θα σεβαστεί αυτήν την κυριαρχία.
<P>
Όσον αφορά το Ιράκ, ελπίζουμε ότι η χώρα αυτή θα ξεπεράσει την κρίση την οποία διέρχεται τώρα, ότι θα διατηρήσει την κυριαρχία του και την ενότητα των εδαφών του και ότι ο ιρακινός λαός θα ανακτήσει ασφάλεια και ελευθερία. Είμαι πεπεισμένος ότι η Ευρωπαϊκή Ένωση, η οποία γνωρίζει τους κινδύνους που ενέχει η κατάσταση του Ιράκ για την περιφερειακή σταθερότητα στη Μέση Ανατολή, θα διπλασιάσει τις προσπάθειές της προκειμένου να βοηθήσει το Ιράκ να ξεπεράσει την κρίσιμη κατάσταση στην οποία βρίσκεται αυτήν τη στιγμή.
<P>
" σταθερότητα στη Μέση Ανατολή απαιτεί επίσης να συνεχίσει το Ευρωπαϊκό Κοινοβούλιο τις προσπάθειές του για την επίτευξη μιας ειρηνικής λύσης όσον αφορά το πυρηνικό πρόγραμμα του Ιράν, η οποία θα επιβεβαιώσει ότι οι στόχοι του θα παραμείνουν αποκλειστικά ειρηνικοί και υπό την εποπτεία του Διεθνούς Οργανισμού Ατομικής Ενέργειας. Εδώ θα θέλαμε να επαναλάβουμε την έκκλησή μας να καταστεί η Μέση Ανατολή μια περιοχή χωρίς πυρηνικά όπλα και να υποχρεώσουμε το Ισραήλ να υπογράψει τη συνθήκη μη διάδοσης των πυρηνικών όπλων.
<P>
(Χειροκροτήματα)
<P>
Πριν ολοκληρώσω, θα ήθελα να αναφερθώ στη δύναμη της σχέσης συνεργασίας της Ευρωπαϊκής Ένωσης με το κράτος του Κατάρ ειδικότερα, και με το Συμβούλιο Συνεργασίας των Αραβικών Χωρών του Περσικού Κόλπου, γενικότερα. Το κράτος του Κατάρ, από τότε που υπέγραψε τη συνθήκη συνεργασίας μεταξύ των χωρών του Συμβουλίου Συνεργασίας των Αραβικών Χωρών του Περσικού Κόλπου και της τότε ΕΟΚ το 1989, έχει αναπτύξει τις σχέσεις του με την Ευρωπαϊκή Ένωση σε διάφορους τομείς. Στον τομέα της ενέργειας, το Κατάρ έχει υπογράψει συμβάσεις με μια σειρά χωρών της Ευρωπαϊκής Ένωσης, μεταξύ των οποίων η Ιταλία, το Βέλγιο, η Βρετανία και η Ισπανία, για την κάλυψη των αναγκών των εν λόγω χωρών σε φυσικό αέριο. Έχουμε επίσης συνεργασία σε άλλους τομείς, όπως ο πολιτιστικός, ο πολιτικός και ο οικονομικός τομέας. Το Κατάρ και η Ευρωπαϊκή Ένωση θα μπορέσουν, συνεπώς, να ενισχύσουν περαιτέρω τους δεσμούς τους.
<P>
Θα ήθελα να σας ευχαριστήσω για μία ακόμη φορά, και είθε η ειρήνη και η ευλογία του Θεού να είναι μαζί σας.
<P>
(Το Σώμα, όρθιο, επευφημεί τον ομιλητή)
<SPEAKER ID="094" NAME="Πρόεδρος">
Σας ευχαριστούμε για τα λόγια σας, Υψηλότατε. Είμαι βέβαιος ότι θα συμβάλουν στη μεγαλύτερη κατανόηση των απόψεων του αραβικού κόσμου, του ισλαμικού κόσμου, σε θέματα κοινού ενδιαφέροντος, τόσο για την Ευρώπη όσο και για εσάς.
<P>
Ήταν τιμή για το Ευρωπαϊκό Κοινοβούλιο να σας υποδεχθεί εδώ. Σας ευχαριστούμε πολύ.
<P>
(Χειροκροτήματα)
<P>
(" πανηγυρική συνεδρίαση λήγει στις 12.30)
