<CHAPTER ID="009">
Διάφορα
<SPEAKER ID="130" NAME="Σταύρος Λαμπρινίδης">
(EN) Όπως ορισμένοι ίσως γνωρίζετε, πριν από λίγες ημέρες διορίστηκα νέος υπουργός Εξωτερικών της Ελλάδας.
<P>
(Χειροκροτήματα)
<P>
Σας ευχαριστώ. Το ενδιαφέρον μέρος αυτής της υπόθεσης ήταν ότι την Κυριακή και τη Δευτέρα στο Λουξεμβούργο, όταν συναντήθηκα επισήμως για πρώτη φορά με τους υπόλοιπους υπουργούς Εξωτερικών από τις χώρες σας, κανείς δεν είπε "Συγχαρητήρια". Όλοι είπαν "Καλή τύχη".
<P>
(Γέλια και χειροκροτήματα)
<P>
Θα ήθελα απλά με λίγα λόγια να σας αποχαιρετήσω. Θα μου λείψει υπερβολικά αυτό το Κοινοβούλιο. Θα μου λείψουν απίστευτα όλοι οι φίλοι που έκανα εδώ. Δεν νομίζω ότι υπάρχει καλύτερο μέρος στην Ευρώπη για το πάθος και τη συμπόνια που χαρακτηρίζουν αυτό το Κοινοβούλιο. Είμαι βαθύτατα ευγνώμων και, επειδή δεν θέλω το τελευταίο μου "αντίο" να είναι στα Αγγλικά και επειδή δεν θέλω να ξεχάσετε τα Ελληνικά που μάθατε τον τελευταίο ενάμιση χρόνο, θα σας πω τι προτείνω να κάνουμε. Ας ακούσω και πάλι πώς λέμε "υπέρ".
<P>
(Βουλευτές: "Υπέρ!")
<P>
Πώς λέμε "κατά";
<P>
(Βουλευτές: "Κατά!")
<P>
Πώς λέμε "αποχή";
<P>
(Βουλευτές: "Αποχή!")
<P>
Πολύ ωραία. Θέλω οι Σοσιαλιστές και η Ομάδα GUE να πουν "Υπέρ"· οι Ομάδες PPE και ECR να πουν "Κατά"· οι Πράσινοι και η Ομάδα ALDE να πουν "Αποχή". Απλό! Ας ξεκινήσουμε.
<P>
(Ομάδες S&D και GUE/NGL: "Υπέρ!"· Ομάδες PPE και ECR: "Κατά!"· Ομάδες Verts/ALE και ALDE: "Αποχή!")
<P>
(Ζωηρά χειροκροτήματα)
<P>
Φανταστικά. Σας ευχαριστώ πολύ.
<SPEAKER ID="131" NAME="Martin Schulz" LANGUAGE="DE">
Κύριε Πρόεδρε, ζήτησα να μου επιτραπεί να μιλήσω, διότι είμαι βέβαιος ότι οι συνάδελφοί μου βουλευτές θα με κατανοήσουν όταν πω εξ ονόματος της Ομάδας μου, και είμαι βέβαιος ότι οι υπόλοιποι συνάδελφοι βουλευτές θα συμφωνήσουν, ότι αναλαμβάνετε έναν δύσκολο ρόλο -το γνωρίζετε καλύτερα από εμάς- και ότι έχετε την πλήρη αλληλεγγύη μας στη νέα σας θέση διότι, όποιες και αν είναι οι πολιτικές απόψεις μας, όλοι συμμεριζόμαστε την ίδια επιθυμία. Αυτή η επιθυμία είναι η υπέροχη χώρα που υπηρετείτε ως υπουργός Εξωτερικών να ξεπεράσει τη σοβαρή κρίση που την μαστίζει όσο το δυνατόν συντομότερα με τη βοήθειά μας. Χρειαζόμαστε την Ελλάδα. Είμαστε δίπλα στη χώρα σας και σε εσάς. Κύριε Αντιπρόεδρε, κύριε υπουργέ των Εξωτερικών, Σταύρο, σε προσωπικό επίπεδο θα ήθελα να πω το εξής: δεν υπήρξες μόνο καλός φίλος και σπουδαίος συνάδελφος, αλλά επίσης εμπλούτισες τη ζωή μας με κάθε δυνατό τρόπο. Σε ευχαριστώ για την πολυετή συνεργασία μας και καλή τύχη, Σταύρο.
<P>
(Χειροκροτήματα)
