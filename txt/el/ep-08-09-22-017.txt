<CHAPTER ID="017">
Διάταξη των εργασιών
<SPEAKER ID="999" NAME="Πρόεδρος">
Έχει διανεμηθεί η τελική έκδοση του σχεδίου ημερησίας διάταξης για αυτή την περίοδο συνόδου, όπως καταρτίστηκε από τη Διάσκεψη των Προέδρων, κατά τη συνάντησή της την Πέμπτη, 18 Σεπτεμβρίου 2008, σύμφωνα με τα άρθρα 130 και 131 του Κανονισμού.
<P>
Δευτέρα, Τρίτη και Πέμπτη:
<P>
Δεν υπάρχουν τροποποιήσεις
<P>
Τετάρτη:
<P>
" Φιλελεύθερη Ομάδα ζήτησε παράταση της προθεσμίας για την κατάθεση κοινών προτάσεων για ψηφίσματα και τροποποιήσεις σχετικά με τις προτεραιότητες του Ευρωπαϊκού Κοινοβουλίου για το νομοθετικό πρόγραμμα και το πρόγραμμα εργασίας της Επιτροπής μέχρι τις 10:00 αύριο - Τρίτη, 23 Σεπτεμβρίου 2008.
<P>
" ψηφοφορία είναι προγραμματισμένη για την Τετάρτη, 24 Σεπτεμβρίου 2008.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(DE) Κύριε Πρόεδρε, το περασμένο Σαββατοκύριακο, ο ιρλανδικός τύπος αποκάλυψε ότι ενδέχεται να υπάρχει σύνδεση μεταξύ εκείνων που χρηματοδότησαν την εκστρατεία υπέρ του "όχι" στην Ιρλανδία και του Πενταγώνου της Ουάσινγκτον και της CIA. Πρόκειται για μια πολύ ενδιαφέρουσα ιστορία και η αιτία που δόθηκε ήταν η επιθυμία να αποτραπεί η υπέρμετρη ισχυροποίηση της Ευρώπης. Θα ήθελα να ζητήσω από τον Πρόεδρο να διερευνήσει το θέμα. Πρέπει επίσης να ζητήσουμε από το Συμβούλιο - το Συμβούλιο και την Επιτροπή - να μας παράσχουν πληροφορίες σχετικά με αυτό με την επόμενη ευκαιρία, επειδή σίγουρα θα ήταν ενδιαφέρον να μάθουμε την αλήθεια πίσω από όλη αυτή την ύποπτη εκστρατεία υπέρ του "όχι" στην Ιρλανδία, η οποία έλαβε 1,2 εκατομμύρια ευρώ σε χρηματοδότηση. Επομένως, παρακαλώ τον Πρόεδρο να παρακολουθήσει αυτό το θέμα, ώστε να λάβουμε πληροφορίες και να αποκαλύψουμε το παρασκήνιο αυτής της ιστορίας.
<SPEAKER ID="024" NAME="Πρόεδρος">
Σας ευχαριστώ, κ. Cohn-Bendit. Επιτρέψτε μου να σας πω ότι ήδη παρακολουθώ ολόκληρη αυτή την εξέλιξη πολύ προσεκτικά εδώ και κάποιον καιρό. Πρέπει να διατηρήσουμε απόλυτη διαφάνεια, επειδή, όπως γνωρίζετε, όσοι μας επιτίθενται απαιτούν να ενεργούμε με διαφάνεια - και οι ίδιοι, φυσικά, πρέπει να εφαρμόσουν αυτό που κηρύττουν. Χρειαζόμαστε απόλυτη διαφάνεια σχετικά με το χρηματικό ποσό που καταβλήθηκε στη Libertas, την οργάνωση που εκπροσωπείται από τον Declan Ganley, και την προέλευση των χρημάτων.
<P>
Πληροφορηθήκαμε από τα ιρλανδικά μέσα ενημέρωσης - και επαναλαμβάνω εδώ αυτό που ανακοινώθηκε την περασμένη εβδομάδα στην Ιρλανδία - ότι ο κ. Ganley είχε ισχυριστεί κατά το παρελθόν ότι οι δωρεές προήλθαν από αρκετά συνηθισμένους ανθρώπους και ότι επρόκειτο για μικρές δωρεές. Τώρα, παραδέχθηκε ότι ο ίδιος διέθεσε στην οργάνωση 200.000 ευρώ από τα προσωπικά του χρήματα και, στη συνέχεια, επιβεβαιώθηκε ότι ο κ. Ganley είχε συνάψει συμβάσεις στρατιωτικών προμηθειών με το Πεντάγωνο, προκειμένου να διεκπεραιώσει παραγγελίες αξίας 200 εκατομμυρίων δολαρίων περίπου, πιστεύω. Ορισμένες αναφορές κάνουν λόγο για ένα πολύ υψηλότερο νούμερο.
<P>
Πρέπει να συνεχίσουμε να παρακολουθούμε στενά αυτά τα στοιχεία και τα γεγονότα πρέπει να τεθούν επί τάπητος. Δεν μπορούμε να επιτρέψουμε την καταστροφή της Ευρώπης από ανθρώπους που απαιτούν διαφάνεια, αλλά δεν είναι προετοιμασμένοι οι ίδιοι να τηρήσουν τους ίδιους κανόνες.
<P>
(Χειροκρότημα)
<P>
Επιτρέψτε μου να πω με τη μεγαλύτερη έμφαση ότι θαυμάζω σε μεγάλο βαθμό τον τρόπο με τον οποίο ο Dick Roche, ο Ιρλανδός Υπουργός Ευρωπαϊκών Υποθέσεων, έχει αναγάγει σε προσωπική του ευθύνη τη διερεύνηση αυτών των θεμάτων, και τον ενθαρρύνω θερμά να συνεχίσει τη συστηματική του επιδίωξη της αλήθειας.
<P>
Κυρίες και κύριοι, από το χειροκρότημα που μου επιφυλάξατε, συμπεραίνω ότι είστε με το μέρος εκείνων που επιθυμούν διαφάνεια σε όλα αυτά τα θέματα, προκειμένου να διασφαλιστεί ότι η Ευρώπη δεν θα υποστεί ζημία.
<P>
(Χειροκρότημα)
<P>

<SPEAKER ID="025" NAME="Philip Bushill-Matthews" AFFILIATION="PPE-DE">
Κύριε Πρόεδρε, επί της διαδικασίας, αυτό αφορά την ημερήσια διάταξη της Πέμπτης, όπου υποβάλαμε μια εκπρόθεσμη αίτηση - λυπούμαι που ήταν εκπρόθεσμη - είναι μια πρόταση για ελαφρά αλλαγή της ημερήσιας διάταξης για την Πέμπτη, για την οποία αυτήν τη στιγμή έχει προταθεί μια ψηφοφορία για το ψήφισμα του κοινωνικού πακέτου.
<P>
Αυτήν τη στιγμή, μεμονωμένες ομάδες έχουν καταθέσει τα δικά τους ξεχωριστά ψηφίσματα. Με τις καλύτερες προθέσεις και καλή πίστη προς όλες τις πλευρές, προσπαθήσαμε να διαπραγματευθούμε συλλογικά ένα συμβιβαστικό ψήφισμα. Δεν έχουμε κατορθώσει να το κάνουμε, επομένως, αυτήν τη στιγμή, είναι πιθανό ότι θα ψηφιστούν μεμονωμένα ψηφίσματα και κάθε ψήφισμα θα καταψηφιστεί, πράγμα το οποίο δεν θα έστελνε ένα πολύ καλό μήνυμα. Έτσι, συλλογικά, η πλειονότητα των πολιτικών ομάδων θεώρησε ότι θα ήταν καλή ιδέα αν απλώς σηκωνόμουν όρθιος και ισχυριζόμουν ότι ίσως να ήταν διακριτικό να μην υπάρξει καθόλου ψηφοφορία για το ψήφισμα.
<P>
Αυτό δεν οφείλεται στο ότι δεν είναι σημαντικό: οφείλεται στο ότι είναι σημαντικό. Δεν θέλαμε να στείλουμε εσφαλμένο μήνυμα και ήταν καλύτερα να μην στείλουμε κανένα μήνυμα, κατόπιν της συζήτησης που είχαμε, η οποία κάλυψε με μεγάλη πληρότητα τα διάφορα σημεία, την τελευταία φορά. Επομένως, η πρόταση, που υποστηρίζεται από μια πλειονότητα ομάδων, είναι να μην έχουμε ψηφοφορία αυτή την Πέμπτη.
<SPEAKER ID="026" NAME="Πρόεδρος">
Πρέπει να σκεφθούμε περισσότερο αυτό το θέμα. Θα ήθελα να ζητήσω από τις ομάδες να συναντηθούν ξανά και να διερευνήσουν αν μπορεί να εξευρεθεί λύση. Εντωμεταξύ, θα λάβουμε υπόψη όσα είπε ο Philip Bushill-Matthews.
<P>
(Έτσι, καθορίζεται η διάταξη εργασιών..)
