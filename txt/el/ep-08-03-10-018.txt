<CHAPTER ID="018">
Προστασία των προσωπικών δεδομένων και των δικαιωμάτων των καταναλωτών (συζήτηση) 
<SPEAKER ID="105" NAME="Πρόεδρος">
" ημερήσια διάταξη προβλέπει τη δήλωση της Επιτροπής για την προστασία των προσωπικών δεδομένων και των δικαιωμάτων των καταναλωτών.
<SPEAKER ID="106" NAME="Franco Frattini">
Αντιπρόεδρος της Επιτροπής. - Κύριε Πρόεδρε, θα ήθελα να ξεκινήσω αναφέροντας ότι η οδηγία 95/46/EΚ (η "οδηγία για την προστασία των προσωπικών δεδομένων") ισχύει για τους υπεύθυνους επεξεργασίας δεδομένων που είναι εγκατεστημένοι στην Κοινότητα. Ισχύει επίσης για υπεύθυνους επεξεργασίας που δεν είναι εγκατεστημένοι στην επικράτεια ενός κράτους μέλους, στην περίπτωση που ένας τέτοιος υπεύθυνος επεξεργασίας δεδομένων χρησιμοποιεί εξοπλισμό που βρίσκεται στην επικράτεια ενός κράτους μέλους, εκτός εάν ο συγκεκριμένος εξοπλισμός χρησιμοποιείται μόνο για σκοπούς διέλευσης από την επικράτεια της Κοινότητας.
<P>
" οδηγία διασφαλίζει δικαιώματα σε όλα τα άτομα, ανεξαρτήτως εθνικότητας ή ο τόπου διαμονής και ανεξάρτητα από το αν ενεργούν ως καταναλωτές ή όχι. Περιέχει ουσιαστικές διατάξεις που επιβάλλουν υποχρεώσεις στους υπεύθυνους επεξεργασίας δεδομένων και αναγνωρίζουν τα δικαιώματα των ατόμων. Προβλέπει επίσης κυρώσεις και κατάλληλα μέσα προσφυγής σε περίπτωση παραβάσεων και θεσπίζει μηχανισμούς επιβολής για την αποτελεσματική εφαρμογή των διατάξεων.
<P>
Παρακολουθούμε στενά τις τεχνολογικές εξελίξεις και τις σχετικές προκλήσεις, από την άποψη ιδιαίτερα της προστασίας της ιδιωτικής ζωής και των προσωπικών δεδομένων. Όσον αφορά τη διατλαντική συνεργασία, είμαστε σε τακτική επαφή με τις αρμόδιες για την παρακολούθηση της τήρησης της αρχής του ασφαλούς λιμένα αρχές των "νωμένων Πολιτειών - το Υπουργείο Εμπορίου και την Ομοσπονδιακή Επιτροπή Εμπορίου - στο πλαίσιο της οποίας εξετάζονται και ζητήματα που σχετίζονται με την προστασία των προσωπικών δεδομένων. Εξετάζονται επίσης τα θέματα που προκύπτουν από τις νέες τεχνολογίες και την παγκόσμια εφαρμογή τους.
<P>
Στην προκειμένη περίπτωση, που αφορά τη συγχώνευση της Google και της Double Click, η υπόθεση αναλύεται ακόμη από την Επιτροπή, προκειμένου να αποφασιστεί αν η σχεδιαζόμενη συγχώνευση είναι σύμφωνη με τον κανονισμό 139/2004/EΚ (τον "κανονισμό για τις συγχωνεύσεις"). Θα λάβουμε μια απόφαση σύντομα. Ωστόσο, μπορεί να ειπωθεί ότι η Επιτροπή έχει προβεί σε εκτενή εξέταση των οικονομικών πτυχών της προτεινόμενης συγχώνευσης, προκειμένου να προσδιοριστεί αν συνάδει με τους κανόνες της κοινής αγοράς.
<P>
Οι εταιρίες οφείλουν να συμμορφώνονται με την εθνική νομοθεσία για την προστασία των δεδομένων που εφαρμόζει την οδηγία για την προστασία δεδομένων, ενώ οι εθνικές αρχές προστασίας δεδομένων είναι οι φορείς που είναι αρμόδιοι για την επιβολή της συμμόρφωσης των οργανισμών που επεξεργάζονται προσωπικά δεδομένα εντός της επικράτειάς τους.
<P>
Μια συγχώνευση μεταξύ διαφορετικών φορέων δεν απαλλάσσει τα συγχωνευόμενα μέρη από τις υποχρεώσεις που απορρέουν από τις εθνικές αρχές για την προστασία των δεδομένων. Πράγματι, όποια απόφαση λάβει η Επιτροπή για να εγκρίνει μια συγχώνευση δεν θίγει τις υποχρεώσεις που επιβάλλει στα μέρη η κοινοτική νομοθεσία για την προστασία της ιδιωτικής ζωής όσον αφορά την επεξεργασία των προσωπικών δεδομένων.
<P>
Ανεξάρτητα από την έγκριση της συγχώνευσης, ο νέος φορέας, στις καθημερινές του συναλλαγές, θα πρέπει να σέβεται τα θεμελιώδη δικαιώματα που αναγνωρίζονται από όλα τα σχετικά μέσα, στα οποία συμπεριλαμβάνονται, ενδεικτικά, η προστασία της ιδιωτικής ζωής και των δεδομένων. Οι εθνικές αρχές προστασίας δεδομένων είναι επομένως επιφορτισμένες με το καθήκον να διασφαλίζουν την εν λόγω συμμόρφωση και, αν χρειάζεται, να λαμβάνουν τα κατάλληλα μέτρα για να επιβάλουν τη συμμόρφωση.
<SPEAKER ID="107" NAME="Manfred Weber">
εξ ονόματος της Ομάδας PPE-DE. - (DE) Κύριε. Πρόεδρε, κύριε Αντιπρόεδρε της Επιτροπής, κυρίες και κύριοι, το Διαδίκτυο αποτελεί μεγάλο δώρο. Κανείς από εμάς δεν θα μπορούσε να φανταστεί να εργάζεται χωρίς τη συγκεκριμένη τεχνολογία σήμερα. Επιτρέπει επίσης ανταλλαγές δεδομένων με ιλιγγιώδεις ρυθμούς. Τίποτα ωστόσο δεν είναι τέλειο, και οι ατέλειες βγαίνουν στην επιφάνεια, όταν δισεκατομμύρια αρχείων αποθηκεύονται για μεγάλα χρονικά διαστήματα.
<P>
Στην υπό εξέταση υπόθεση, ο Επίτροπος Frattini κατέστησε σαφές ότι πρέπει να ενεργοποιηθεί το νομικό πλαίσιο της Ευρωπαϊκής Ένωσης, προκειμένου να εξεταστεί η συγχώνευση της Google και της DoubleClick. Θα περιμένουμε τα ευρήματα της συγκεκριμένης εξέτασης και θα συναγάγουμε τα πολιτικά μας συμπεράσματα.
<P>
Ανακύπτει όμως έτσι το βασικό ερώτημα σχετικά με το πώς αντιμετωπίζουμε την προστασία των δεδομένων στο Διαδίκτυο, επειδή οι εταιρίες χρήστες, μικρές ή μεγάλες, δεν είναι αδιάφορες ως προς τον τρόπο προστασίας των προσωπικών τους δεδομένων. Δεν υπάρχουν εύκολες απαντήσεις, γιατί στο επίκεντρο του εν λόγω ζητήματος βρίσκεται το αναπάντητο ερώτημα, αν μια διεύθυνση IP αποτελεί προσωπική πληροφορία. Στην περίπτωση κατά την οποία οι πάροχοι κατανέμουν στατικές διευθύνσεις, όντως είναι, αλλά μαζί με πολλούς άλλους παρόχους, η διεύθυνση IP δεν αποκαλύπτει αυτόματα την ταυτότητα του χρήστη. Σε αυτές τις περιπτώσεις, πιστεύουμε ότι υπάρχει όντως καθαρή έλλειψη προστασίας δεδομένων, αφού τα συλλεγόμενα δεδομένα μπορούν ακόμα και να κοινοποιούνται σε τρίτα μέρη.
<P>
Το εάν είναι απαραίτητοι νομοθετικοί κανόνες πρέπει πάντα να κρίνεται υπό το πρίσμα της αναγκαιότητας και της αναλογικότητας. Φυσικά οι χρήστες, με τη δημοσίευση των δεδομένων τους, αποκτούν πολυάριθμα οφέλη. Το καίριο σημείο είναι ότι λαμβάνουν μια ενσυνείδητη απόφαση για να διαβιβάσουν τα δεδομένα τους και ότι μπορούν να καθορίσουν πώς μπορούν να χρησιμοποιηθούν τα εν λόγω δεδομένα. Αυτό σημαίνει ότι οι χρήστες θα πρέπει να έχουν δικαιώματα πληροφόρησης, δηλαδή το δικαίωμα να γνωρίζουν ποια δεδομένα που τους αφορούν αποθηκεύονται, και θα πρέπει επομένως να υπάρχουν σαφείς κανόνες σχετικά με τη μεταβίβαση και την πώληση δεδομένων σε τρίτους.
<P>
Για αυτόν τον λόγο, θα πρέπει να ξεκινήσουμε με προαιρετικές δεσμεύσεις, υιοθετώντας υπό ιδανικές συνθήκες μια διατλαντική προσέγγιση - γιατί πολύ απλά δεν μπορούμε να ρυθμίσουμε το Διαδίκτυο χωρίς κοινές παγκόσμιες πρωτοβουλίες - και αν οι προαιρετικές δεσμεύσεις αποδειχθούν ανεπαρκείς, θα πρέπει τότε να συζητήσουμε και νομοθετικά μέτρα.
<SPEAKER ID="108" NAME="Σταύρος Λαμπρινίδης">
εξ ονόματος της ομάδας PSE. - Κύριε Πρόεδρε, ο απλός χρήστης, όταν συνδέεται στο Ίντερνετ, δεν συνειδητοποιεί ότι τα πιο ευαίσθητα προσωπικά του δεδομένα, όπως οι πολιτικές και φιλοσοφικές του πεποιθήσεις, η οικονομική του κατάσταση, οι αγορές του, τα ταξίδια του και τα ενδιαφέροντά του γενικότερα καταγράφονται καθώς κάνει απλές αναζητήσεις, κάνει αγορές ή συμμετέχει σε συζητήσεις. Κι όμως! Οι ιδιωτικές εταιρείες που συλλέγουν αυτά τα στοιχεία συχνά δεν είναι καν ευρωπαϊκές, ενώ σήμερα δεν υπάρχουν ούτε ευρωπαϊκοί νόμοι ούτε διεθνείς συμφωνίες που να βάζουν φραγμούς στη χρήση των προσωπικών μας δεδομένων από μεγάλες ιδιωτικές εταιρείες ή ακόμα - το τονίζω αυτό - και στην ανεξέλεγκτη πρόσβαση αρχών ασφαλείας τρίτων χωρών στα δεδομένα αυτά. Γιατί έχει η Ευρώπη ευθύνη και δυνατότητα να συμμετάσχει; Διότι, όπως πολύ σωστά είπε ο κ. Frattini, η οδηγία για την προστασία προσωπικών δεδομένων δεν αφορά μόνον ευρωπαϊκές εταιρείες ηλεκτρονικών και διαδικτυακών υπηρεσιών αλλά και όσες βρίσκονται εκτός. Δεν παύουν τα προσωπικά μας δεδομένα να είναι σημαντικά και να ενδιαφέρουν, μόνο και μόνο επειδή μια εταιρεία βρίσκεται εκτός Ευρώπης.
<P>
Έχω τρεις συγκεκριμένες προτάσεις, κύριε Πρόεδρε:
<P>
Πρώτον, είναι απαραίτητο οι ίδιοι οι πολίτες να καλούνται να δώσουν τη ρητή τους συγκατάθεση για οποιαδήποτε συλλογή, πόσο δε μάλλον αξιοποίηση, προσωπικών τους δεδομένων, όπως άλλωστε προβλέπεται και στην οδηγία που σας ανέφερα. Όχι στα ψιλά γράμματα αλλά ρητά και καθαρά! Σήμερα, ακόμη και πολίτες που επιθυμούν να σβήσουν δεδομένα τους ή να σταματήσουν το μοίρασμά τους σε τρίτους συνήθως δεν μπορούν να βρουν άκρη στις πολύπλοκες σελίδες του Ίντερνετ. Είναι επίτηδες φτιαγμένες έτσι, για να μην βρουν άκρη, ώστε μετά να μπορούν οι εταιρείες, με ειδικά μηχανήματα και προγράμματα, να βρίσκουν τα ενδιαφέροντά τους και να τους πουλούν προϊόντα ή να τα βρίσκουν οι αρχές ασφαλείας κατόπιν για άλλους λόγους.
<P>
Δεύτερον, είναι απαραίτητο - και χαίρομαι που το είπε αυτό και ο κ. Frattini - η Ευρωπαϊκή Επιτροπή να μην κοιτά τις συγχωνεύσεις αυτών των εταιρειών στη βάση μόνο οικονομικών αναλύσεων αλλά και στη βάση των προσωπικών δεδομένων των πολιτών που ενδεχομένως παραβιάζονται ή θα μπορούσαν να παραβιαστούν. Δεν είμαστε μόνον μία κοινότητα αγορών και χρημάτων, είμαστε πρωτίστως μια κοινότητα αξιών.
<P>
Τρίτον, κύριε Πρόεδρε, - και κλείνω με αυτό - η συζήτηση σήμερα ανοίγει ένα μεγάλο κεφάλαιο, το οποίο δεν έχουμε ακουμπήσει ακόμα σοβαρά. Το κάνουν όμως παγκοσμίως. Χρειάζεται παγκόσμια ένας Χάρτης Θεμελιωδών Δικαιωμάτων των χρηστών του Ίντερνετ. Δεν υπάρχει αυτό σήμερα. Δεν υπάρχει! Αλλά ο "Μεγάλος Αδελφός", κύριε Πρόεδρε, στη σημερινή εποχή δεν θα προκύψει γιατί κάποια δικτατορία θα τον επιβάλει. Θα προκύψει διότι η ζωή μας ολόκληρη πια βρίσκεται με ηλεκτρονικά στίγματα μέσα στο Ίντερνετ και, αν δεν μπορέσουμε να βρούμε όλοι μαζί αρχές για την προστασία μας, αύριο το πρωί θα ξυπνήσουμε και θα είναι ένας πολύ διαφορετικός και - εγώ πιστεύω - ένας πολύ χειρότερος κόσμος, όσο και αν σήμερα μας φαίνεται εύχρηστος και ευχάριστος και μαγικός
<SPEAKER ID="109" NAME="Sophia in 't Veld">
εξ ονόματος της Ομάδας ALDE. - (NL) Θα ήθελα πραγματικά να έβλεπα σήμερα τη συνάδελφο του κ. Frattini, την κ. Neelie-Kroes να κάθεται δίπλα του, επειδή νομίζω ότι η αυστηρή διαφοροποίηση ανάμεσα σους κανόνες της αγοράς και τους κανόνες της προστασίας της ιδιωτικής ζωής είναι ξεπερασμένοι. Γνωρίζουμε ότι η συγχώνευση ανάμεσα στη Google και στη DoubleClick θα πραγματοποιηθεί και φυσικά το Ευρωπαϊκό Κοινοβούλιο δεν θέλει να ασχοληθεί με τις λεπτομέρειες της συγκεκριμένης συγχώνευσης, αλλά θέλουμε να μάθουμε ποιες εγγυήσεις θα δοθούν για την προστασία της ιδιωτικής ζωής. Τα προσωπικά δεδομένα έχουν γίνει μεγάλη επιχείρηση. Οι πληροφορίες για τους πελάτες, τους χρήστες και τις συνήθειές τους προσφέρουν στις εταιρίες ένα ανεκτίμητο ανταγωνιστικό πλεονέκτημα. Έτσι, η προστασία των προσωπικών δεδομένων δεν θα πρέπει να εξετάζεται πλέον χωριστά από την πολιτική ανταγωνισμού.
<P>
" Επιτροπή έχει επιλέξει μια πολύ παραδοσιακή προσέγγιση απέναντι στον ανταγωνισμό, η οποία δεν είναι πλέον ικανή να αντιμετωπίσει τη στοχευμένη με βάση τη συμπεριφορά διαφήμιση του 21ου αιώνα. Ο ανταγωνισμός πρέπει να περιλαμβάνει ασφαλιστικές δικλείδες για την προστασία της ιδιωτικής ζωής και τον καταναλωτή, αν οι συγχωνεύσεις πρόκειται να οδηγήσουν στη δημιουργία τεράστιων ομίλων που διαθέτουν πολλές πληροφορίες για τους χρήστες τους, όπως για παράδειγμα συμβαίνει με την Google/DoubleClick, ή θα μπορούσε να συμβεί έπειτα από μια σύμπραξη ανάμεσα στην Microsoft και την Yahoo, στην Yahoo και τον όμιλο Rupert Murdoch, ή στην Reed Elsevier και την ChoicePoint, κλπ.
<P>
Μπορεί να γίνει κακή χρήση των προσωπικών δεδομένων για να αποκλειστούν νεοεισερχόμενοι από την αγορά και το θέμα είναι ότι σε μια κατάσταση υγιούς ανταγωνισμού, ο καταναλωτής μπορεί να επιμείνει στην προστασία της ιδιωτικής ζωής, οι καταναλωτές μπορούν να τιμωρήσουν εταιρίες, όπως συνέβη για παράδειγμα με την Facebook. Και έχουμε επίσης κανόνες για τις συγκεντρώσεις των μέσων ενημέρωσης. Γιατί λοιπόν δεν εντάσσουμε την προστασία της ιδιωτικής ζωής στην πολιτική ανταγωνισμού; Οι διευθύνεις ΙΡ μπορούν να θεωρούνται προσωπικό δεδομένο. Και κάτι τέτοιο θα είχε ενδεχομένως πολύ σημαντικές συνέπειες τόσο για τον κλάδο όσο και για τους χρήστες. Έτσι, χρειάζονται επειγόντως ευρωπαϊκά, αλλά κυρίως διεθνή πρότυπα για τον συγκεκριμένο τομέα. " Ευρωπαϊκή Ένωση πρέπει να πρωτοπορήσει στην προκειμένη περίπτωση και να εργαστεί πάνω στο συγκεκριμένο ζήτημα με την Αμερική, σε συνεννόηση με τον κλάδο. Προτείνω επομένως το εν λόγω θέμα να τεθεί στην ημερήσια διάταξη του Διατλαντικού Οικονομικού Συμβουλίου.
<P>
Τέλος, είναι και προς το συμφέρον των επιχειρήσεων να νιώθουν οι άνθρωποι σίγουροι ότι η ιδιωτική τους ζωή προστατεύεται καταλλήλως. Μόλις τώρα ανέφερα την περίπτωση της Facebook, όπου οι καταναλωτές χρησιμοποίησαν τη δύναμή τους για να κάνουν την Facebook πιο προσεκτική με την προστασία της ιδιωτικής ζωής. Θα προέτρεπα λοιπόν την Ευρωπαϊκή Επιτροπή να υιοθετήσει μια διαφορετική προσέγγιση που θα συνδυάζει την πολιτική ανταγωνισμού, την προστασία των καταναλωτών και την προστασία των προσωπικών δεδομένων ή της ιδιωτικής ζωής σε ένα ενιαίο σύνολο.
<SPEAKER ID="110" NAME="David Hammerstein">
εξ ονόματος της Ομάδας Verts/ALE. - (ES) Κύριε Πρόεδρε, ανησυχούμε για μια συγχώνευση που δεν είναι στην πραγματικότητα συγχώνευση: είναι η ένωση δύο συμπληρωματικών επιχειρήσεων. Μιας επιχείρησης, της Google, που κατέχει πληθώρα δεδομένων, περισσότερα δεδομένα από οποιονδήποτε άλλον στον κόσμο, και μιας άλλης, της DoubleClick, που έχει την ικανότητα να επεξεργάζεται τα εν λόγω δεδομένα για τις συνήθειες των καταναλωτών, να τα διαχειρίζεται και να τα διοχετεύει.
<P>
Το ζήτημα αυτό θα έπρεπε να απασχολήσει την Ευρωπαϊκή Επιτροπή γιατί πρόκειται για έναν επικίνδυνο γάμο για τους πολίτες της Ευρώπης, και για την προστασία της ιδιωτικότητας των καθημερινών μας συνηθειών. " δομή της συγχώνευσης μπορεί να θέσει σε κίνδυνο την εν λόγω ιδιωτικότητα, τη στιγμή που ούτε οι εθνικές αρχές διαθέτουν την δυνατότητα να γνωρίζουν τον τρόπο διαχείρισης των εν λόγω δεδομένων, ούτε οι καταναλωτές θα γνωρίζουν που πηγαίνουν τα δεδομένα τους και πώς χρησιμοποιούνται από τρίτους.
<SPEAKER ID="111" NAME="Carl Schlyter" AFFILIATION="Verts/ALE">
. - (SV) Κύριε Πρόεδρε, ο καταναλωτής είναι ανυπεράσπιστος στο Διαδίκτυο. Αν κάποιος θέλει να χρησιμοποιήσει δημοφιλείς υπηρεσίες, δεν μπορεί να επιλέξει την επιλογή "να μην γίνει συλλογή προσωπικών δεδομένων". Ούτε μπορεί να μάθει τι γίνονται τα δεδομένα του. Κάνει κάποιος μια αναζήτηση και αγοράζει κάτι. Αν μία και μόνο εταιρία έχει τη δυνατότητα να συνδυάσει όλες αυτές τις πληροφορίες, μπορεί να κερδίσει ένα τεράστιο διαφημιστικό πλεονέκτημα και να συσσωρεύσει πληθώρα πληροφοριών για όλους αυτούς που χρησιμοποιούν το Διαδίκτυο. Το ίδιο ισχύει αν κάποιος θέλει να κατεβάσει νόμιμα μια ταινία από το Διαδίκτυο. Στην περίπτωση αυτή, θα πρέπει να χρησιμοποιήσει το λογισμικό μιας και μόνο εταιρίας, δηλ. της Windows.
<P>
Δεν μπορούμε να προστατευτούμε από αυτές τις μεγάλες εταιρίες αν οι νομοθέτες μας δεν μας βοηθήσουν. Το πόσο ισχνή είναι η προστασία των δεδομένων φαίνεται ιδιαίτερα, αν, για παράδειγμα, λάβουμε υπόψη τη μάχη κατά της παραβίασης των πνευματικών δικαιωμάτων. Ο υπολογιστής κάποιου που μοιράζεται αρχεία ελέγχεται ενώ όλες οι ιδιωτικές του πληροφορίες εξετάζονται προσεκτικά. Οι πληροφορίες αυτές στέλνονται στη συνέχεια σε εταιρίες μέσων ενημέρωσης προκειμένου να διαπιστωθεί τι προστατεύεται από πνευματικά δικαιώματα και τι όχι. Όταν εταιρίες μέσων ενημέρωσης έχουν πρόσβαση σε υλικό αστυνομικών ερευνών, πώς μπορούν να προστατευτούν οι καταναλωτές; Έφτασε η στιγμή να δοθεί γερή ώθηση στην προστασία των δεδομένων.
<SPEAKER ID="112" NAME="Alexander Alvaro" AFFILIATION="ALDE">
(DE) Κύριε Πρόεδρε, πρέπει να παραδεχτώ ότι μου αρέσει αυτή η διαδικασία των έκτακτων παρεμβάσεων, ιδιαίτερα το μέρος πριν αρχίσει η αντίστροφη μέτρηση.
<P>
Έχουμε σίγουρα πολλά να συζητήσουμε στο πεδίο της προστασίας των δεδομένων. Κάποιοι βουλευτές από την Ομάδα των Πρασίνων αναφέρθηκαν στο θέμα των δεδομένων που αφορούν ιδιωτικές επιχειρήσεις και ιδιώτες. Συγχωνεύσεις όπως αυτή ανάμεσα στη Google και στη DoubleClick εγείρουν σίγουρα κάποια ερωτήματα. Ωστόσο, πρέπει να δοθεί προσοχή, ώστε να μην συγχέεται το ένα με το άλλο. Όσοι βάτραχοι και αν κοάξουν, το αποτέλεσμα θα είναι πάντα ένας ήχος κοάσματος. Εννοώ ότι δεν θα πρέπει να ξεχνάμε την ανάγκη να κατανοήσουμε και τις τεχνικές διεργασίες που αποτελούν τη βάση όλων αυτών.
<P>
Εμείς - και η πολιτική μου ομάδα δεν αποτελεί σίγουρα την εξαίρεση - εκδηλώνουμε συχνά ιδιαίτερα έντονο ενδιαφέρον για τα θέματα που σχετίζονται με το Διαδίκτυο και φυσικά, με την προστασία των προσωπικών δεδομένων και συχνά αντιδρούμε με ιδιαίτερα συναισθηματικό τρόπο. Αν όμως θέλω πραγματικά να κατανοήσω πώς λειτουργεί το Διαδίκτυο και η συλλογή των δεδομένων, θα πρέπει πρώτα να κατανοήσω την τεχνολογία πάνω στην οποία βασίζονται όλες αυτές οι διεργασίες.
<P>
Από αυτήν την άποψη, πιστεύω ότι υπάρχουν πολλά πράγματα να πει κανείς για την προσέγγιση του κυρίου Weber διερευνώντας καταρχάς τον βαθμό στον οποίο μπορούν οι διευθύνσεις IP να συνιστούν προσωπικό δεδομένο, στο πλαίσιο της οδηγίας 2002/58 για την προστασία της ιδιωτική ζωής στον τομέα των ηλεκτρονικών επικοινωνιών, γιατί σε ορισμένες περιπτώσεις η διεύθυνση IP σε συνδυασμό με τα δεδομένα του χρήστη μπορούν αναμφισβήτητα να αποτελέσουν τον καθοριστικό παράγοντα για τη συλλογή των προσωπικών πληροφοριών. Από την άλλη πλευρά, δεδομένης της τεχνολογικής εξέλιξης σήμερα, όταν τα ψυγεία, για παράδειγμα, μπορούν αυτόματα να συλλέγουν συνταγές από το Διαδίκτυο, το ερώτημα αν η διεύθυνση IP του ψυγείου μου συνιστά όντως προσωπικό δεδομένο είναι παρωχημένο.
<SPEAKER ID="113" NAME="Eva Lichtenberger" AFFILIATION="Verts/ALE">
(DE) Κύριε Πρόεδρε, όπως σωστά ανέφερε ο προηγούμενος ομιλητής, πρέπει να εξεταστεί το τεχνολογικό υπόβαθρο αυτών των κανόνων. " προκειμένη περίπτωση είναι κάπως περίεργη αφού αφενός δεν εμπίπτει εξ ολοκλήρου στο κεφάλαιο της νομοθεσίας του ανταγωνισμού, αφετέρου όμως συνεπάγεται την υπέρβαση μιας κρίσιμης μάζας, προκαλώντας έτσι σοβαρά προβλήματα.
<P>
Τελικά, θα είναι πολύ πιο δύσκολο για τις εθνικές αρχές προστασίας δεδομένων και τη νομοθεσία προστασίας δεδομένων να αντιμετωπίσουν οποιεσδήποτε παραβάσεις προκύψουν από τη συγκεκριμένη συγχώνευση, γιατί τα δεδομένα που θα διαβιβάζονται στην DoubleClick θα υφίστανται περαιτέρω επεξεργασία με εντελώς διαφορετικό τρόπο. Στην προκειμένη περίπτωση υπάρχει μια τεχνική δυσκολία που πρέπει να επιλυθεί. Νομίζω ότι η συσσώρευση τόσο πολλών δυνατοτήτων στα χέρια ενός ομίλου είναι εξαιρετικά επιζήμια για την αγορά, επειδή αποκλείει νέους ανταγωνιστές.
<SPEAKER ID="114" NAME="Franco Frattini">
Αντιπρόεδρος της Επιτροπής. - (IT) Κύριε Πρόεδρε, κυρίες και κύριοι, και εγώ πιστεύω ότι οι ανησυχίες που εξέφρασαν τόσοι πολλοί ομιλητές είναι ανησυχίες που όλοι συμμεριζόμαστε, υπό την έννοια ότι δεν είχαμε μέχρι σήμερα ικανοποιητικό σύστημα για την προστασία των προσωπικών δεδομένων όσον αφορά το Διαδίκτυο και τις νέες τεχνολογίες.
<P>
" ίδια προσοχή, ίσως και περισσότερη, πρέπει να δοθεί στην προστασία των προσωπικών δεδομένων κατά τη διάρκεια μιας αντιτρομοκρατικής έρευνας όπως και στο γεγονός ότι τα προσωπικά μου δεδομένα κοινοποιούνται όχι στο δικαστήριο, αλλά σε ιδιωτικό όμιλο επιχειρήσεων.
<P>
Πρόκειται επομένως για σοβαρές ανησυχίες και προφανώς η ιδέα, αν και σχετικά νέα, που ο κύριος Λαμπρινίδης υπέβαλε σχετικά με ένα είδος παγκόσμιου χάρτη προστασίας των δεδομένων να συμβαδίζει πλήρως με την παγκόσμια φύση του Διαδικτύου.
<P>
Όπως γνωρίζετε, και όπως ήδη ανέφερα στην εισαγωγή μου, οι υφιστάμενοι κανόνες ισχύουν ανάλογα με την επικράτεια στην οποία είναι εγκατεστημένος ένας πάροχος, αλλά ο συγκεκριμένος γεωγραφικός περιορισμός δεν συμβαδίζει με τον χαρακτήρα του Διαδικτύου. Αυτή είναι επομένως η κατεύθυνση προς την οποία πιστεύω ότι θα πρέπει να κινηθούμε, και πιστεύω επίσης ότι είναι σημαντικό να βρεθεί ένας σύνδεσμος ανάμεσα στις πτυχές του ανταγωνισμού και στις πτυχές της πολιτικής για την προστασία των καταναλωτών, συμπεριλαμβανομένων των προσωπικών δεδομένων τους.
<P>
Αυτό είναι κάτι για το οποίο μόλις ξεκινήσαμε να μιλάμε και, όπως γνωρίζετε, η Επιτροπή παρακολουθεί τις εξελίξεις σε πολλά πεδία της προστασίας δεδομένων που δεν καλύπτονται από την ευρωπαϊκή νομοθεσία. Στις εξελίξεις αυτές συγκαταλέγονται και πρωτοβουλίες του Συμβουλίου της Ευρώπης, των "νωμένων Εθνών και της Διεθνούς Διάσκεψης για την Προστασία Δεδομένων.
<P>
Ωστόσο, υπάρχει ένας κίνδυνος τον οποίον οφείλουμε να έχουμε κατά νου. Επιτρέψτε μου να θέσω το ακόλουθο ερώτημα: μήπως ένας Παγκόσμιος Χάρτης για την προστασία των δεδομένων θα αποδυνάμωνε την προστασία, αφού θα έπρεπε να καλύπτει έναν εξαιρετικά μεγάλο αριθμό ανθρώπων; Όποια και αν είναι η απάντηση, καθίσταται σαφές ότι πρέπει να θεωρούμε την ευρωπαϊκή μας νομοθεσία ως ένα παράδειγμα - αν μου επιτρέπετε να είμαι τόσο τολμηρός - το οποίο θα μπορούμε να εξάγουμε και να μην αποδεχόμαστε πιο ασθενείς κανόνες προστασίας δεδομένων, αποκλειστικά και μόνο επειδή οι εν λόγω κανόνες πρόκειται να εφαρμοστούν σε ένα πολύ ευρύτερο γεωγραφικό πλαίσιο.
<P>
Συμπερασματικά, μπορώ να σας πω ότι, προκειμένου να ξεκινήσουν οι πρακτικές εργασίες, η λεγόμενη "ομάδα εργασίας του άρθρου 29", για την οποία είναι ενήμεροι όλοι όσοι συμμετέχουν στη συγκεκριμένη προσπάθεια, και η οποία είναι μια ομάδας εργασίας που έχει αναλάβει τον συντονισμό των μέτρων για την προστασία των δεδομένων, εκπονεί επί του παρόντος μια αιτιολογημένη γνώμη για την προστασία των δεδομένων σε σχέση με τις μηχανές αναζήτησης και τους παρόχους υπηρεσιών.
<P>
Με άλλα λόγια, ελέγχουμε τη συγκεκριμένη πτυχή, ενώ έχει αποσταλεί και ένα ερωτηματολόγιο, που θα αποτελέσει το σημείο εκκίνησης για την αιτιολογημένη γνώμη· το ερωτηματολόγιο καλύπτει πολιτικές προστασίας δεδομένων και έχει αποσταλεί σε έναν πολύ μεγάλο αριθμό υψηλά ισταμένων, σε διαχειριστές μηχανών αναζήτησης και παρόχους υπηρεσιών. " άποψή μου είναι ότι οι απαντήσεις που θα συγκεντρωθούν και η γνώμη, η οποία πιστεύω ότι θα κοινοποιηθεί το ταχύτερο δυνατόν, ελπίζω πριν από τις θερινές διακοπές, θα μπορούσαν ίσως για πρώτη φορά να προσφέρουν μια συντονισμένη απάντηση αναφορικά με τα σχετικά προβλήματα και τις κατευθύνσεις που πρέπει να ακολουθήσουν οι σχετικές προσπάθειες.
<SPEAKER ID="115" NAME="Πρόεδρος">
" συζήτηση έληξε.
<P>
Γραπτές δηλώσεις (Άρθρο 142)
<SPEAKER ID="977" NAME="Silvia-Adriana Ţicău  " AFFILIATION="PSE">
γραπτώς. - (RO) Στις μέρες μας, ολοένα και περισσότεροι ευρωπαίοι πολίτες χρησιμοποιούν υπηρεσίες της κοινωνίας της πληροφορίας, είτε χρηματοοικονομικές, είτε ευφυή συστήματα μεταφορών, συστήματα φορολόγησης για τη χρήση οδικών υποδομών, αυτοματοποιημένα συστήματα υγειονομικής περίθαλψης, το Διαδίκτυο, κάμερες παρακολούθησης και ελέγχου ή χρήση βιομετρικών δεδομένων. " προστασία και η ασφάλεια των εν λόγω υπηρεσιών είναι καίριας σημασίας για την εμπιστοσύνη των χρηστών.
<P>
" ασφάλεια των ηλεκτρονικών δικτύων και των αυτοματοποιημένων συστημάτων παράλληλα με τις τεχνολογίες για την αύξηση της προστασίας των προσωπικών δεδομένων αποτελεί τη βασική μέριμνα της στρατηγικής για μια ασφαλή κοινωνία της πληροφορίας, η οποία εγκρίθηκε από την Επιτροπή το 2006. Σε μια ανακοίνωση του Μαΐου του 2007, η Επιτροπή παρουσίασε τους κινδύνους που συνδέονται με τη χρήση των τεχνολογιών της πληροφορίας, όπως η κλοπή ταυτότητας, η επιτήρηση ή ακόμα και η απάτη.
<P>
Προκειμένου να επιτύχουμε μια πιο ασφαλή κοινωνία της πληροφορίας, τα ειδικά προϊόντα και υπηρεσίες θα πρέπει να περιλαμβάνουν μηχανισμούς προστασίας των δεδομένων, από το στάδιο κιόλας του σχεδιασμού. Ομοίως, είναι απαραίτητο να προσδιοριστούν οι διεργασίες και οι αρχές που εφαρμόζονται για την εξασφάλιση της ασφάλειας στην κοινωνία της πληροφορίας καθώς και να είναι προσιτές για όλους όσοι εμπλέκονται στον σχεδιασμό, στη λειτουργία και στη χρήση των αυτοματοποιημένων συστημάτων. Ζητώ από την Επιτροπή να εξετάσει την αναγκαιότητα ορισμένων κανονισμών της Κοινότητας για την ασφάλεια των ηλεκτρονικών υπηρεσιών επικοινωνίας και των αυτοματοποιημένων συστημάτων.
<P>
Όλοι οι προμηθευτές υπηρεσιών που συμμετέχουν στην κοινωνία της πληροφορίας πρέπει να συμμορφώνονται με την εθνική και τη διεθνή νομοθεσία για την προστασία των δεδομένων.
