<CHAPTER ID="008-01">
1. Ερμηνεία του κανονισμού (άρθρο 19, παράγραφος 1) (ψηφοφορία)
<P>
- Πριν από την ψηφοφορία
<SPEAKER ID="065" NAME="Nigel Farage">
εξ ονόματος της Ομάδας IND/DEM. - - (EN) Κύριε Πρόεδρε, λαμβάνω τον λόγο βάσει του άρθρου 170, παράγραφος 4, του Κανονισμού, για να επισημαίνω ότι η παρούσα πρόταση για την οποία ζητείται να ψηφίσουμε παρέχει στον Πρόεδρο του Κοινοβουλίου τόσο αυθαίρετες και δικτατορικές εξουσίες τις οποίες κανένας που πιστεύει στη δημοκρατία δεν θα σκέφτονταν ποτέ να προτείνει. Αλλά το να καλούμαστε να διεξαγάγουμε ψηφοφορία, όταν οι πολιτικές ομάδες σε αυτό το Κοινοβούλιο δεν είχαν καν τον χρόνο να την συζητήσουν, σίγουρα δεν μπορεί να είναι σωστό. Ως εκ τούτου, ζητώ την αναβολή αυτής της ψηφοφορίας και την διεξαγωγή της την επόμενη περίοδο συνόδου στο Στρασβούργο, ώστε να δοθεί η ευκαιρία να γίνουν κατανοητές οι τεράστιες επιπτώσεις της υπερψήφισης αυτής της πρότασης.
<SPEAKER ID="066" NAME="Πρόεδρος">
Κύριε Farage, πρώτον, έχετε δικαίωμα να ζητήσετε αναβολή του θέματος. Αυτό δεν το αμφισβητεί κανείς. Συζητήσαμε, όμως, χθες εν συντομία επί της ουσίας του θέματος, αφού ο κ. Hannan ζήτησε τον λόγο. Σας λέω ξεκάθαρα ότι το περιεχόμενο της δήλωσής σας, όπου μιλάτε για δικτατορικά μέτρα, είναι απαράδεκτο εδώ. Δεχτείτε την απόφαση της πλειοψηφίας του Σώματος και της πλειοψηφίας της Επιτροπής Συνταγματικών Υποθέσεων! Εδώ όλα γίνονται κανονικά και σύμφωνα με τον νόμο, και πρέπει να είσαστε καλοί δημοκράτες και να το δεχτείτε.
<SPEAKER ID="067" NAME="Martin Schulz">
εξ ονόματος της Ομάδας του PSE. - (DE) Κύριε Πρόεδρε, συζητήσαμε το θέμα αυτό εκτεταμένα στην Ομάδα μας. Θεωρούμε ότι ο Πρόεδρος πρέπει να συμβουλευτεί και πάλι το Σώμα πριν από την απόφαση, ειδικά ενόψει της διατύπωσης της αναθεωρημένης έκδοσης, αφού οι κατηγορίες για αυταρχική ενέργεια είναι εντελώς αδικαιολόγητες. Το αντίθετο ισχύει! Δεν υπάρχει απολύτως κανένας λόγος χρησιμοποίησης των διατυπώσεων που έκανε ο προηγούμενος ομιλητής. Γι' αυτό παρακαλούμε να προχωρήσουμε στην ψηφοφορία όπως είχατε προτείνει.
<SPEAKER ID="068" NAME="Πρόεδρος">
Μάλλον βιάστηκα. Έχει υποβληθεί επίσημη πρόταση. Μπορεί να μιλήσει ένα μέλος υπέρ και ένα κατά. Ακούσαμε ήδη τον ομιλητή που είναι κατά της πρότασης και τώρα μπορεί να μιλήσει κάποιος που είναι υπέρ. Υποθέτω ότι ο κ. Hannan θα θέλει να υποστηρίξει τον κ. Farage. Γι' αυτό τώρα θα μιλήσει μόνο αυτός. Παρακαλώ, κύριε Hannan.
<SPEAKER ID="069" NAME="Daniel Hannan" AFFILIATION="PPE-DE">
(EN) Κύριε Πρόεδρε, η απόλυτη πλειοψηφία δεν είναι το ίδιο με το κράτος δικαίου. Αποδέχομαι ότι υπάρχει μια μειοψηφία στο Σώμα που τάσσεται υπέρ της διεξαγωγής δημοψηφίσματος, καθώς και μια μειοψηφία στο Σώμα που τάσσεται κατά της επικύρωσης της Συνθήκης της Λισαβόνας.
<P>
Αλλά το Κοινοβούλιο οφείλει, παρ' όλα αυτά, να ακολουθεί τους δικούς του κανονισμούς. Και η διά βοής απόρριψη των κανόνων βάσει των οποίων λειτουργούμε είναι πράγματι ένας αυθαίρετος και δεσποτικός κανόνας. Μόνο ο σεβασμός και η συμπάθειά μου προς το πρόσωπό σας, κύριε Πρόεδρε, με συγκρατούν από το να παρομοιάσω την πρόταση με το Ermachtigungsgesetz (εξουσιοδοτικό νόμο) του 1933, που επίσης ψηφίστηκε με κοινοβουλευτική πλειοψηφία.
<P>
Καλώ το Σώμα να μην ψηφίσει για αυτό το θέμα μέχρι να...
<P>
(Διαμαρτυρίες)
<SPEAKER ID="070" NAME="Πρόεδρος">
Κύριε Hannan, πιστεύω ότι δεν θα πρέπει να υιοθετούμε τέτοιες συγκρίσεις.
<SPEAKER ID="071" NAME="Joseph Daul" AFFILIATION="PPE-DE">
(FR) Κύριε Πρόεδρε, επέδειξα υπομονή επί αρκετές ημέρες, επί αρκετές εβδομάδες. Τώρα, υπάρχουν όρια. Δεν έχουμε ακόμη λάβει απόφαση στους κόλπους της Ομάδας μας. Το σχόλιο αυτό είναι απαράδεκτο. Θα επιβάλλουμε εσωτερικές κυρώσεις εντός της Ομάδας μας και θα ζητήσω την αποβολή του κ. Hannan από την Ομάδα.
<P>
(Χειροκροτήματα)
<P>
(Το Σώμα απορρίπτει το αίτημα του κ. Farage για αναβολή της ψηφοφορίας)
