<CHAPTER ID="003">
Έγκριση των συνοπτικών πρακτικών της προηγούμενης συνεδρίασης
<P>
(Εγκρίνονται τα Συνοπτικά Πρακτικά της προηγούμενης συνεδρίασης)
<SPEAKER ID="009" NAME="Mario Mauro" AFFILIATION="PPE">
(IT) Κύριε Πρόεδρε, κυρίες και κύριοι, θα ήθελα απλώς να σας υπενθυμίσω ότι, σήμερα το πρωί στο Αφγανιστάν, δύο στρατιώτες της ταξιαρχίας Taurinense σκοτώθηκαν κατά τη διάρκεια επίθεσης.
<P>
" Ευρωπαϊκή Ένωση διαδραματίζει δύσκολο ρόλο στη σκηνή της ειρήνης και του πολέμου, και ζητώ, στην έναρξη της συνόδου, να εκφράσει και το Κοινοβούλιο τα συλλυπητήρια και τη στήριξή του στις οικογένειες των θυμάτων σε αυτήν την πολύ δύσκολη στιγμή.
<SPEAKER ID="010" NAME="Gianni Pittella" AFFILIATION="S&amp;D">
(IT) Κύριε Πρόεδρε, κυρίες και κύριοι, είχα ζητήσει να μου δοθεί ο λόγος για ένα λεπτό, προκειμένου να πω αυτό ακριβώς που είπε ο συνάδελφός μου, κ. Mauro· συνεπώς, εκφράζω και εγώ μαζί του τα συλλυπητήριά μου. Πιστεύω ότι σύσσωμο το Κοινοβούλιο τιμά τη μνήμη των δύο ιταλών στρατιωτών που σκοτώθηκαν σήμερα το πρωί.
<P>
Πιστεύω ότι η θλίψη μας πρέπει να μετριαστεί με αγανάκτηση, αλληλεγγύη προς τις οικογένειες, στήριξη των τραυματιών και απόρριψη κάθε μορφής τρομοκρατίας. Ωστόσο, πρέπει επίσης να υπάρξει ανανεωμένη δράση από την Ευρώπη, παράλληλα με τα μεμονωμένα εθνικά κράτη, προκειμένου να διασφαλιστεί ότι η ειρηνευτική αποστολή είναι ακόμα πιο αποτελεσματική και μπορεί να πραγματοποιηθεί υπό ασφαλέστερες συνθήκες.
<SPEAKER ID="011" NAME="Πρόεδρος">
Σας ευχαριστώ, κύριοι, που μου επισημάνατε αυτό το θέμα. Πρέπει να εκφράσουμε την αλληλεγγύη μας προς τους στρατιώτες οι οποίοι, εξ ονόματός μας, αγωνίζονται κατά της τρομοκρατίας και άλλων μορφών κατάχρησης στο Αφγανιστάν και σε άλλες χώρες. Πρέπει να εκφράσουμε την αλληλεγγύη μας προς τη σθεναρή δέσμευσή τους στον κοινό μας σκοπό, σκοπό που παραμένει σημαντικός σε όλο τον κόσμο. Έτσι συνηθίζουμε στο Ευρωπαϊκό Κοινοβούλιο. Ευχαριστώ και πάλι και τους δύο βουλευτές οι οποίοι επέστησαν την προσοχή μου σε αυτό το θέμα.
<SPEAKER ID="012" NAME="Geoffrey Van Orden" AFFILIATION="ECR">
(EN) Κύριε Πρόεδρε, ενώ θυμόμαστε τις τραγικές απώλειες στο Αφγανιστάν, πρέπει επίσης να θυμόμαστε ότι, σχεδόν σε καθημερινή βάση, χάνουμε βρετανούς στρατιώτες οι οποίοι θυσιάζουν τη ζωή τους στην αποστολή του NATO που διεξάγεται σε αυτήν τη χώρα. Πρέπει να αναγνωρίσουμε τις τραγικές απώλειες και να συμπάσχουμε ιδιαίτερα με τις οικογένειες όλου του προσωπικού μας, από οποιαδήποτε χώρα, που υπηρετεί υπό την αιγίδα του NATO.
<SPEAKER ID="013" NAME="Πρόεδρος">
Συμφωνώ απόλυτα μαζί σας. Νομίζω ότι έχουμε όλοι την ίδια άποψη επ' αυτού. Πρόκειται για Ευρωπαίους οι οποίοι εκπροσωπούν όλους μας στον αγώνα κατά της τρομοκρατίας και κάθε μορφής βίας σε όλο τον κόσμο. Αυτοί είναι οι εκπρόσωποί μας.
<SPEAKER ID="014" NAME="Jacky Hénin" AFFILIATION="GUE/NGL">
(FR) Κύριε Πρόεδρε, θεωρώ πράγματι απόλυτα σωστό να αποδίδουμε φόρο τιμής, όπως μόλις πράξατε, σε όσους πεθαίνουν εν ώρα δράσης. Επίσης, απόλυτα σωστό είναι να σκεφτούμε και όλους τους εργαζομένους οι οποίοι πεθαίνουν καθημερινά στην εργασία τους, επειδή οι εργοδότες τους δεν τους παρέχουν τους πόρους που είναι αναγκαίοι για να εργάζονται υπό καλές συνθήκες.
