<CHAPTER ID="006-01">
1. Εκλογή του Ευρωπαίου Διαμεσολαβητή (ψηφοφορία) 
<SPEAKER ID="104" NAME="Margot Wallström" LANGUAGE="EN">
Κύριε Πρόεδρε, θέλω καταρχάς να συγχαρώ τον κ. Νικηφόρο Διαμαντούρο για την εκλογή του ως Ευρωπαίος Διαμεσολαβητής.
<P>
Όπως επισημάνθηκε στην περσινή του έκθεση, το κρίσιμης σημασίας έργο αφορά την ενίσχυση της εμπιστοσύνης των πολιτών στην ΕΕ, και αυτό το προσυπογράφουμε όλοι μας. Μπορούμε όλοι να συμβάλουμε σημαντικά στο σπουδαίο αυτό έργο, τόσο ως θεσμικά όργανα όσο και ως άτομα.
<P>
Οι σχέσεις μεταξύ της Επιτροπής και του Διαμεσολαβητή ήταν ανέκαθεν πολύ καλές και εποικοδομητικές. Θεωρώ ότι η συνεργασία μας έχει γίνει ακόμη πιο ομαλή και αποδοτική.
<P>
Ο Ευρωπαίος Διαμεσολαβητής και η ομάδα του, μέσω την ερευνών του, συνέβαλαν πάρα πολύ στην ανάπτυξη και την ενίσχυση μιας φιλοσοφίας εξυπηρέτησης του πολίτη στο εσωτερικό της Επιτροπής. Πολύ σημαντικά διδάγματα αντλήθηκαν από τις επικριτικές παρατηρήσεις που διατυπώθηκαν και βλέπουμε επίσης μια αύξηση στην προθυμία να επιτευχθούν φιλικοί διακανονισμοί. Οι εξελίξεις αυτές θα πρέπει να συνεχιστούν, και γνωρίζω ότι η Επιτροπή θα συνεχίσει να παρακολουθεί στενά τις δραστηριότητες του Διαμεσολαβητή και να επικροτεί τις προτάσεις του.
<P>
Τα επόμενα χρόνια θα είναι δύσκολα αλλά και ενδιαφέροντα για τον Διαμεσολαβητή. Αναφέρομαι, ασφαλώς, στις νέες δυνατότητες που προσφέρει η Συνθήκη της Λισαβόνας. Όπως γνωρίζετε όλοι, το δικαίωμα χρηστής διοίκησης κατοχυρώνεται στον Χάρτη των Θεμελιωδών Δικαιωμάτων.
<P>
Δεν έχω καμία αμφιβολία ότι ο Διαμεσολαβητής θα εντατικοποιήσει τις προσπάθειές του για την ενίσχυση της δημοκρατίας στην Ευρώπη. Τα εργαλεία είναι η διαφάνεια και οι θεσμοί που είναι προσανατολισμένοι στην εξυπηρέτηση του πολίτη. Έχουμε όλοι ευθύνη να τον υποστηρίξουμε σε αυτό το έργο.
<P>
Επομένως, σας συγχαίρω και πάλι για την εκλογή σας, και σας εύχομαι ό,τι καλύτερο στο πολύ σημαντικό καθήκον που έχετε μπροστά σας.
