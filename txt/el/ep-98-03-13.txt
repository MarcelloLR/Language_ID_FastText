<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="FR" NAME="Janssen van Raay">
Kυρία Πρόεδρε, χρειάζομαι μόνο 30 δευτερόλεπτα για να κάνω την παρέμβασή μου στα γαλλικά.
<P>
Το Συμβούλιο δεν απαντά στις ερωτήσεις που έθεσα στις 15 Αυγούστου, ούτε και στις ερωτήσεις της κυρίας van Bladel. Σας παρακαλώ, λοιπόν, να μας βοήθησετε να λάβουμε από το Συμβούλιο απαντήσεις στις ερωτήσεις μας.

<SPEAKER ID=3 NAME="Πρόεδρος">
Κύριε Janssen van Raay, συμφωνώ απολύτως με το αίτημα αυτό. Δυστυχώς, το Συμβούλιο δεν παρίσταται για να σας ακούσει. Θα του διαβιβάσουμε, φυσικά, το αίτημά σας, τόσο για σήμερα όσο και για άλλες φορές.

<SPEAKER ID=4 LANGUAGE="DE" NAME="Hager">
Κυρία Πρόεδρε, θα ήθελα να δηλώσω, ως αντιστάθμισμα, ότι είσαστε η αγαπημένη μου Πρόεδρος.

<SPEAKER ID=5 NAME="Πρόεδρος">
Δεν νομίζω ότι πρόκειται ακριβώς για πρόταση επί της διαδικασίας, ούτε αφορά τα συνοπτικά πρακτικά. Ωστόσο, η παρέμβασή σας μου δίνει μεγάλη ικανοποίηση.
<P>
Υπάρχουν άλλες παρατηρήσεις;
<P>
(Εγκρίνονται τα συνοπτικά πρακτικά)

<CHAPTER ID=2>
Ψηφοφορίες
<SPEAKER ID=6 LANGUAGE="FR" NAME="Rosado Fernandes">
Κυρία Πρόεδρε, νομίζω ότι είναι κάπως αργά, αλλά εξ ονόματος της Ομάδας μου προτείνω σ'εσάς και στο Σώμα να αναβληθεί η ψηφοφορία για την επόμενη σύνοδο. Πιστεύω ότι πολλοί βουλευτές θα διαφωνήσουν και, υπό αυτές τις συνθήκες, η ψηφοφορία επί της σημαντικής αυτής έκθεσης θα διεξαχθεί παρουσία περιορισμένου αριθμού βουλευτών.

<SPEAKER ID=7 NAME="Πρόεδρος">
Κύριε Rosado Fernandes, το θέμα αυτό συζητήθηκε ήδη, και τη στιγμή αυτή η ψηφοφορία έχει αρχίσει. Διαπιστώνω, εξάλλου, με μεγάλη ικανοποίηση ότι είμαστε τελικά πάρα πολλοί που θα ψηφίσουμε γι' αυτή την πραγματικά πολύ σημαντική έκθεση.
<P>
Επί της τροπολογίας 2
<SPEAKER ID=8 NAME="Bontempi">
Κυρία Πρόεδρε, θα ήθελα να προτείνω μια προφορική τροπολογία, λαμβανομένης υπόψη της συζήτησης και των παρατηρήσεων που διατυπώθηκαν. Θα πρότεινα να εισαχθούν πριν από τις λέξεις "Ευρωπαίου εισαγγελέα» οι λέξεις "ένα είδος». Μπορεί κατ'αυτόν τον τρόπο να καταστεί ηπιότερη η πρόταση που, όπως σωστά πολλοί υπενθύμισαν, πρέπει να μελετηθεί και να δοκιμασθεί. Συνεπώς, πριν από τις λέξεις "Ευρωπαίου εισαγγελέα» θα ήθελα να εισαχθούν οι λέξεις "ένα είδος». Η προφορική αυτή τροπολογία προέκυψε και ως αποτέλεσμα της συζήτησής μας.

<SPEAKER ID=9 NAME="Πρόεδρος">
Υπάρχουν αντιρρήσεις για τη μικρή αυτή τροποποίηση;
<P>
(Το Σώμα εγκρίνει την κατάθεση αυτής της τροπολογίας)
<P>
(Το Σώμα εγκρίνει το ψήφισμα) Συγχαίρω τον κ. Bontempi και τον ευχαριστώ για την κατανόηση που επέδειξε όσον αφορά αυτήν τη συζήτηση και την ψηφοφορία, κατά τη διάρκεια των οποίων σημειώθηκαν, δυστυχώς, κάποιες διακοπές. Σας διαβεβαιώνω ότι θα φροντίσουμε ούτως ώστε να μην επαναληφθεί.

<SPEAKER ID=10 LANGUAGE="DE" NAME="Tillich">
Κυρία Πρόεδρε, χθες το απόγευμα και σήμερα το πρωί πραγματοποιήθηκαν πολλές ονομαστικές ψηφοφορίες. Υπάρχει, όπως γνωρίζετε, ένας νέος κανονισμός του Προεδρείου, σύμφωνα με τον οποίο δικαιούνται αποζημίωση μόνο όσοι συμμετέχουν σε ονομαστικές ψηφοφορίες που έχουν πραγματοποιηθεί μέχρι το μεσημέρι της Πέμπτης. Μπορώ να υποθέσω ότι οι συνάδελφοι που έλαβαν μέρος στις ονομαστικές ψηφοφορίες χθες το απόγευμα και σήμερα το πρωί θα λάβουν έκτακτο επίδομα;

<SPEAKER ID=11 NAME="Πρόεδρος">
Το Προεδρείο θα εξετάσει πολύ σοβαρά την πρότασή σας, κύριε Tillich. Μπορώ, ωστόσο, να σας πω ότι οι πολιτικές ομάδες κρατούν ακριβή στοιχεία για τις παρουσίες. Θα είναι, εξάλλου, πολύ σημαντικό να πραγματοποιείται σωστά η εν λόγω εργασία, κυρίως κατά τις επερχόμενες εκλογές.

<SPEAKER ID=12 LANGUAGE="EN" NAME="Falconer">
Απαντώντας στον κ. Tillich, θα ήθελα να τον ενημερώσω ότι κάνει λάθος: οι οδηγίες του Προεδρείου αφορούσαν την Τρίτη, την Τετάρτη και την Πέμπτη, ενώ για την Πέμπτη δεν τέθηκε χρονικό όριο. Επομένως, οι ψηφοφορίες το βράδυ της Πέμπτης όντως συνυπολογίζονται.

<SPEAKER ID=13 NAME="Πρόεδρος">
Ο κύριος Tillich κατάλαβε πολύ καλά, γι'αυτό, άλλωστε, διατυπώνει τη συμπληρωματική αυτή πρόταση.

<SPEAKER ID=14 LANGUAGE="NL" NAME="Martens">
Θα ήθελα μόνο να σας επισημάνω ότι το σύστημα δεν εφαρμόζεται την Παρασκευή.

<SPEAKER ID=15 NAME="Πρόεδρος">
Μάλιστα, πολύ σωστά.

<SPEAKER ID=16 LANGUAGE="EN" NAME="Falconer">
Kύριε Πρόεδρε, μία παρατήρηση επί της εφαρμογής του Κανονισμού. Συλλογίζομαι την εξαιρετική παρατήρηση του κ. Tillich. Ίσως το Προεδρείο θα μπορούσε να εξετάσει τη δυνατότητα να χορηγείται σε όσους από εμάς είμαστε παρόντες από τη Δευτέρα έως την Παρασκευή ένα πρόσθετο επίδομα χρηματοδοτούμενο από παρακρατήσεις εις βάρος όσων δεν συμμετείχαν στις ψηφοφορίες της Τρίτης, της Τετάρτης και της Πέμπτης. Αυτό θα ενεθάρρυνε σημαντικά τους βουλευτές να παρίστανται την Παρασκευή.

<SPEAKER ID=17 NAME="Andersson">
Θέλω να ευχαριστήσω τον εισηγητή για τη διορατική έκθεση που εκπόνησε. Θεωρώ ότι ο αγώνας κατά του διασυνοριακού εγκλήματος είναι ένας καίριος τομέας που χρήζει μεγαλύτερης προσοχής εντός της Ευρωπαϊκής Ένωσης. Επιθυμώ, όμως, να τονίσω πόσο σημαντικό είναι να πραγματοποιηθούν οι υπολογισμοί όσον αφορά την εναρμόνιση στον τομέα του δικαίου με μεγάλο σεβασμό για τις διαφορές οι οποίες υφίστανται μεταξύ των διαφόρων κρατών μελών και συστημάτων δικαίου ως αποτέλεσμα των νομικών παραδόσεων. Γι' αυτόν τον λόγο δυσκολεύομαι να στηρίξω προτάσεις περί εφαρμογής μιας ευρωπαϊκής εισαγγελικής αρχής, σύμφωνα με το αποκαλούμενο Corpus Juris.

<SPEAKER ID=18 NAME="Van Bladel">
Οι νομοθεσίες των κρατών μελών διαφέρουν σημαντικά όσον αφορά το ποινικό δίκαιο και την άσκηση ποινικής δίωξης. Το γεγονός αυτό αποτελεί το σημαντικότερο εμπόδιο για την ποινική δίωξη εκτός εθνικών συνόρων. Ένας άλλος παράγοντας που παρεμποδίζει την εναρμόνιση του ποινικού δικαίου και της ποινικής δίωξης είναι οι μεταρρυθμίσεις που σημειώνονται στους κόλπους των δικαστικών αρχών των κρατών μελών. Κατ'αυτόν τον τρόπο, για μεγάλο χρονικό διάστημα οι Κάτω Χώρες δεν προχώρησαν στην έκδοση διεθνούς εντάλματος συλλήψεως για τον πρώην αρχηγό του στρατού του Σουρινάμ Desi Bouterse, ο οποίος είναι ύποπτος για εμπόριο μεγάλων ποσοτήτων κοκαϊνης. Ο Bouterse κατόρθωσε να δημιουργήσει στις Κάτω Χώρες ένα δίκτυο και, μαθαίνοντας από πληροφοριοδότες τις προθέσεις της δικαιοσύνης, καταφέρνει να προλαβαίνει τα δικαστικά μέτρα. Αυτού του είδους οι εγκληματικές οργανώσεις που δρουν σε διεθνή κλίμακα υπονομεύουν το κράτος δικαίου.
<P>
Προκειμένου να ενισχυθεί η συνεργασία των δικαστικών αρχών των κρατών μελών πραγματοποιούνται ανταλλαγές υπαλλήλων. Παρά τις ανταλλαγές αυτές, η πρόοδος της συνεργασίας είναι πολύ δύσκολη. Ένας άλλος παράγοντας που συντελεί στη βραδεία ανάπτυξη της συνεργασίας είναι η ελλιπής εκπαίδευση των δικαστικών υπαλλήλων σε ορισμένα κράτη μέλη.
<P>
Τέλος, με αφορμή την έκθεση αυτή, θα ήθελα να τονίσω ότι για την ενίσχυση της συνεργασίας με χώρες εκτός Ευρωπαϊκής Ένωσης χρειάζεται να υπογραφούν πολυμερείς και διμερείς συμβάσεις, όπως η σύμβαση WOTS (για την εφαρμογή των ποινικών αποφάσεων), προκειμένου να προωθηθεί η συνεργασία στον δικαστικό τομέα και με τις χώρες αυτές.

<SPEAKER ID=19 NAME="Caudron">
Aναγκαζόμαστε να αποφαινόμαστε τακτικά επί των προβλημάτων δικαιοσύνης και αστυνόμευσης. Έως σήμερα, όλες αυτές οι εκθέσεις ήταν καλές, όπως και η τελευταία, και δεν θα μπορούσε, άλλωστε, να μην είναι, αφού εκπονήθηκε από τον συνάδελφο Bontempi.
<P>
Εγκρίνω τις κατευθύνσεις που μας προτείνονται. Θα ήθελα απλώς να προσθέσω στο περιεχόμενο του κειμένου το γεγονός ότι, προκειμένου να προσαρμοσθούν οι δικαστικές αρχές στις νέες μορφές εγκληματικότητας, είναι επιτακτική ανάγκη να ευθυγραμμισθούν τα περιθώρια χρηματοδότησης βάσει του κόστους αυτών των μέσων, που είναι απαραίτητα για την καλή πορεία της δικαιοσύνης.
<P>
Με βρίσκει απόλυτα σύμφωνο η επιθυμία του Rinaldo Bontempi όσον αφορά την επιτάχυνση των διαδικασιών επικύρωσης των συμβάσεων στο πλαίσιο της Ένωσης.
<P>
Θεωρώ, άλλωστε, ότι οφείλουμε να εμβαθύνουμε, ή να κάνουμε την αρχή, στις ίδιες αυτές σχέσεις με τις χώρες που δεν ανήκουν στην Ένωση. Η εγκληματικότητα καθίσταται, σε όλες τις μορφές της, παγκόσμιο φαινόμενο, και η δικαιοσύνη, προκειμένου να την πατάξει, δεν μπορεί παρά να συμπορευθεί.
<P>
Τέλος, η διαφθορά που παρατηρείται στην άσκηση ενός δημόσιου λειτουργήματος αποτελεί ταυτόχρονα μάστιγα και απειλή, καθώς καταδικάζει την τεράστια πλειοψηφία των ατόμων που έχουν τέτοιου είδους αρμοδιότητες και τις εξασκούν με θέρμη και εντιμότητα.
<P>
Αγαπητοί συνάδελφοι, καταπολέμηση της διαφθοράς σημαίνει και αποκλεισμός από τις συνελεύσεις μας της άκρας δεξιάς, που αποτελεί μια ακόμα γάγγραινα των κοινωνιών μας.

<SPEAKER ID=20 NAME="Cushnahan">
Κατά την τελευταία δεκαετία παρατηρήσαμε σημαντική χαλάρωση των συνόρων μας εντός της ΕΕ, και στο πλαίσιο της Συμφωνίας Schengen άνοιξαν τα σύνορα της Ευρώπης. Εάν προσθέσουμε στα παραπάνω τον διασυνοριακό χαρακτήρα του Internet, μπορούμε να κατανοήσουμε πόσο εύκολα διακινούνται στην επικράτεια της Ένωσης άνθρωποι, αγαθά και πληροφορίες. Ενώ κατ'αυτόν τον τρόπο διευκολύνεται η ζωή των πολιτών της Ευρωπαϊκής Ένωσης, διευκολύνεται ταυτόχρονα και η εγκληματικότητα και γίνεται ευκολότερο για τους εγκληματίες να διασχίζουν κατά βούληση τα σύνορά μας.
<P>
Δυστυχώς, δεν ισχύει κάτι παρόμοιο για τη δυνατότητα της Ένωσης να διώκει την υπερεθνική εγκληματικότητα. Ενώ, όπως επισημαίνει ο κύριος Bontempi στην έκθεσή του, η Συνθήκη του Αμστερνταμ ενισχύει τη δυνατότητα της Ένωσης για προσφυγή, χρειάζεται να εξασφαλίσουμε ότι οι φορείς επιβολής του νόμου μπορούν να αντιμετωπίσουν την εγκληματικότητα.
<P>
Υποστηρίζω την έκκληση του εισηγητή για μεγαλύτερη συνεργασία μεταξύ των φορέων επιβολής του νόμου στα κράτη μέλη, και καλωσορίζω την έκκλησή του να επιτραπεί στις δικαστικές αρχές να επικοινωνούν χωρίς διπλωματικό πρωτόκολλο.
<P>
Καταργήσαμε τη γραφειοκρατία από τη διασυνοριακή εγκληματικότητα. Είναι καιρός να καταργήσουμε τις γραφειοκρατικές δεσμεύσεις και για όσους προσπαθούν να παρεμποδίσουν την εν λόγω εγκληματικότητα.

<SPEAKER ID=21 NAME="Lindqvist (ELDR), Eriksson (GUE/NGL), Gahrton, Holm, Lindholm και Schφrling (V), Sandbζk (I- EDN)">
Θέλουμε να καταστήσουμε σαφές ότι αντιμετωπίζουμε θετικά όλες τις μορφές συνεργασίας, ακόμα και στον τομέα της δικαιοσύνης, εάν εφαρμόζονται σε διακρατικό επίπεδο και δεν παραβιάζουν ούτε περιορίζουν την εθνική κυριαρχία και τη δημοκρατία.
<P>
Ο γενικότερος στόχος της έκθεσης είναι η δημιουργία ενός κοινού ευρωπαϊκού δικαστικού χώρου. Αυτό συνεπάγεται, μεταξύ άλλων, την εναρμόνιση του ποινικού δικαίου των κρατών μελών, γεγονός που θα σήμαινε την κατάργηση της εθνικής αυτονομίας.
<P>
Για την υλοποίηση αυτού του στόχου προτείνονται επίσης, επί παραδείγματι, ενιαίοι ορισμοί για τα αδικήματα, η δυνατότητα παρακολούθησης με τεχνολογικά εξελιγμένα μέσα, π.χ. μέσω δορυφόρων και υποκλοπών, η αναγνώριση του ρόλου του Ευρωπαϊκού Δικαστηρίου, ενώ διατυπώνονται και σκέψεις περί σύστασης μιας ευρωπαϊκής εισαγγελικής αρχής, κάτι στο οποίο αντιτιθέμεθα σθεναρά.
<P>
Η κυριότερη νομική βάση συνίσταται στην ερμηνεία μιας συνθήκης, της Συνθήκης του Αμστερνταμ, η οποία δεν έχει ακόμα επικυρωθεί ούτε έχει τεθεί σε ισχύ, και που πρέπει βέβαια να θεωρηθεί ως μια κάπως ιδιόμορφη νομική βάση.
<P>
Το διεθνές οργανωμένο έγκλημα μπορεί να καταπολεμηθεί καλύτερα με τη διεθνή, παγκόσμια συνεργασία σε διακρατικό επίπεδο και μέσω μιας ενισχυμένης συνεργασίας στο πλαίσιο της Interpol.
<P>
Ως εκ τούτου, βάσει των προαναφερθέντων καταψηφίσαμε την έκθεση.

<SPEAKER ID=22 NAME="Sindal">
Οι Δανοί σοσιαλδημοκράτες υπερψήφισαν σήμερα την εφαρμογή της δικαστικής συνεργασίας επί ποινικών θεμάτων στα πλαίσια της ΕΕ. Είμαστε αναγκασμένοι να βελτιώσουμε τη συνεργασία μας ώστε να πατάξουμε τη διασυνοριακή και οργανωμένη εγκληματικότητα στην ΕΕ. Είμαστε, ωστόσο, της άποψης ότι πρέπει να χρησιμοποιήσουμε ως αφετηρία τα υπάρχοντα όργανα του τρίτου πυλώνα, που αποτελεί καλό σημείο εκκίνησης για τη μελλοντική συνεργασία. Με τη Συνθήκη του Αμστερνταμ καταφέραμε να συγκεκριμενοποιήσουμε και να βελτιώσουμε τη δικαστική συνεργασία, και δεν υπάρχει λόγος να την εναρμονίσουμε περαιτέρω. Είμαστε εναντίον της τυποποίησης για την τυποποίηση. Η κουλτούρα, η παράδοση και το σύστημα της κάθε χώρας πρέπει να χαίρει σεβασμού και οι διαφορές στις ποινές και τις αποδεικτικές διαδικασίες μεταξύ των κρατών μελών δεν είναι απαραιτήτως κάτι μεμπτό.
<P>
Θα μεριμνήσουμε ώστε οι παραβάτες να μη διαφεύγουν, πράγμα που θα επιτευχθεί καλύτερα εάν βελτιώσουμε την ουσιαστική συνεργασία μεταξύ των κρατών μελών. Έχουμε ήδη επιτύχει μια εξαιρετική δικαστική συνεργασία σε ποινικά θέματα στην ΕΕ, την οποία μπορούμε να εκμεταλλευθούμε στον αγώνα μας κατά της διασυνοριακής εγκληματικότητας.

<SPEAKER ID=23 NAME="Ribeiro">
Συμμεριζόμαστε την ουσία των ανησυχιών που εκφράζονται από τον εισηγητή, όπως επίσης συμφωνούμε με τη θέση του ότι παρατηρείται μια έξαρση της εγκληματικότητας, και προπάντων των διαφόρων μορφών οργανωμένου εγκλήματος.
<P>
Στην Ευρωπαϊκή Ένωση, όπως άλλωστε και στον υπόλοιπο κόσμο, λαμβάνουν όλο και μεγαλύτερες διαστάσεις το δουλεμπόριο, η διακίνηση όπλων και πυρηνικού υλικού, πληθαίνουν επίσης τα κρούσματα διαφθοράς και απάτης και αυξάνει η εγκληματικότητα στον οικονομικό τομέα, φαινόμενα που πολύ συχνά συνδέονται με τη διακίνηση ναρκωτικών.
<P>
Κατά τη γνώμη μας, αντί να ληφθούν νέα μέτρα, όπως προτείνει ο εισηγητής, μάλλον επιβάλλεται πρώτα απ'όλα η αποτελεσματικότερη έμπρακτη εφαρμογή των μέτρων και μηχανισμών ελέγχου που έχουν ήδη θεσπισθεί στο πλαίσιο των διαφόρων νομοθετικών συστημάτων και, επιπλέον, η λήψη άλλων, συμπληρωματικών μέτρων που θα αποφασισθούν από τα κράτη μέλη, ορισμένα εκ των οποίων προτείνονται από τον εισηγητή.
<P>
Τα ήδη υφιστάμενα μέτρα, καθώς και κάποια συμπληρωματικά μέτρα που θα κριθούν αναγκαία - όπως αυτά που θα εισαχθούν ως αποτέλεσμα της πιθανής επερχόμενης καθιέρωσης του ευρώ, μια εξέλιξη που, όπως υπογράμμισε προσφάτως μια υπηρεσία του ΟΟΣΑ, "θα ανοίξει τις πύλες για το ξέπλυμα βρώμικου χρήματος» - θα πρέπει να εφαρμοσθούν έμπρακτα από τα κράτη μέλη και συγχρόνως να ενθαρρυνθεί η εφαρμογή τους και από άλλες χώρες, διότι μόνο με την εφαρμογή αποτελεσματικών και δραστικών μέτρων θα επιτύχουμε την εξάλειψη των φορολογικών παραδείσων και άλλων "ιερών χώρων» που αποβαίνουν εις όφελος του οργανωμένου εγκλήματος.
<P>
Ωστόσο, οι περισσότερες διαφωνίες που εκφράζουμε ως προς το περιεχόμενο της έκθεσης αφορούν τη μορφή και τον χώρο υλοποίησης των προτεινόμενων σχεδίων. Η απαραίτητη υλοποίηση αυτών των σχεδίων πρέπει να προωθηθεί στο πλαίσιο μιας γνήσιας δικαστικής συνεργασίας ανάμεσα στα κράτη μέλη της Ευρωπαϊκής Ένωσης. Ένας τέτοιος στόχος μπορεί και θα πρέπει να ενθαρρυνθεί και να προωθηθεί περαιτέρω σε επίπεδο διακυβερνητικής συνεργασίας, και, συγκεκριμένα, μέσω της απλοποίησης των διαδικασιών, ή και μέσω της προσέγγισης των διατάξεων ποινικού δικαίου και των νομοθετικών ορισμών, χωρίς αυτό να οδηγήσει απαραιτήτως σε νομική ομοιομορφία ή εναρμόνιση.
<P>
Για τον λόγο αυτό, δεν μπορούμε να συμφωνήσουμε με την επιμονή που εκφράζεται για την άρση των δηλώσεων και των επιφυλάξεων εκ μέρους ορισμένων χωρών όσον αφορά τις διεθνείς συμβάσεις, δεδομένου ότι, σε τελευταία ανάλυση, το παραπάνω δικαίωμα εγγυάται στην οποιαδήποτε χώρα τη διαφύλαξη των ιδιαιτεροτήτων της και την προάσπιση της εθνικής της κυριαρχίας.
<P>
Έκθεση Robles Piquer (A4-0080/98)
<SPEAKER ID=24 NAME="Gillis">
Υποστηρίζω πλήρως την έκθεση Robles Piquer, ειδικότερα δε την έκκληση που απευθύνει στο πλαίσιο της έκθεσης για κυρώσεις εναντίον όσων αναπτυσσόμενων χωρών σπαταλούν τα οφέλη των ενισχύσεων δαπανώντας τεράστια ποσά για τον προϋπολογισμό των ενόπλων δυνάμεων.
<P>
Ως πρώτο βήμα, πρέπει να εξασφαλίσουμε ότι οι ευρωπαϊκές ενισχύσεις ανάπτυξης, που αποτελούν την κύρια πηγή εισοδήματος και μείζονα αναπτυξιακή υποστήριξη για πολλές αναπτυσσόμενες χώρες, δεν παρεκκλίνουν από τον προορισμό τους χρησιμοποιούμενες για στρατιωτικούς σκοπούς.
<P>
Πρέπει, επιπλέον, να μειώσουμε ή να ακυρώσουμε τις ευρωπαϊκές ενισχύσεις για όσες χώρες αρνούνται να περιορίσουν τις στρατιωτικές δαπάνες και συνεχίζουν να δαπανούν άνω του 1 % του ετήσιου εισοδήματός τους σε όπλα και στρατό.
<P>
Οι εμφύλιοι πόλεμοι σε αρκετά μέρη της Αφρικής, που τροφοδοτούνται από τεράστιες δαπάνες για όπλα, καταστρέφουν τις θετικές επιπτώσεις των ενισχύσεων ανάπτυξης, οδηγούν εκατομμύρια ανθρώπων σε κατάσταση ένδειας και προκαλούν τεράστιο προσφυγικό πρόβλημα.
<P>
Πιστεύω ότι έφθασε πλέον η στιγμή να ενημερώσουμε τους αποδέκτες των ενισχύσεων ανάπτυξης ως προς το ότι οι υπερβολικά αυξημένες στρατιωτικές δαπάνες θα συνεπάγονται άμεση μείωση των εν λόγω ενισχύσεων.
<P>
Φυσικά δεν θα πρέπει να περιορισθεί η επισιτιστική βοήθεια σε περιπτώσεις υφιστάμενου ή επαπειλούμενου λιμού.

<SPEAKER ID=25 NAME="Schφrling">
Η Ομάδα των Πρασίνων του Ευρωπαϊκού Κοινοβουλίου στηρίζει την έκθεση του κ. Robles Piquer όσον αφορά τις εργασίες της Συνέλευσης Ίσης Εκπροσώπησης ΑΚΕ - ΕΕ κατά το 1997. Υπερψηφίσαμε επίσης την πρόταση περί θέσπισης ενός κανονισμού, ώστε να μπορούν να συμμετέχουν ως μόνιμοι παρατηρητές στις εργασίες της Συνέλευσης Ίσης Εκπροσώπησης ΑΚΕ - ΕΕ εκπρόσωποι των Κοινοβουλίων από τις εκτός Ευρώπης Χώρες και Εδάφη (ULT).
<P>
Είμαστε πολύ ικανοποιημένοι γιατί έγινε αποδεκτή η θέση του παρατηρητή για μη κυβερνητικές οργανώσεις (ΜΚΟ)από χώρες της ΑΚΕ και της ΕΕ αντίστοιχα. Πιστεύουμε ότι ειδικά οι ΜΚΟ από τις χώρες ΑΚΕ μπορούν να διαδραματίσουν έναν σημαντικό ρόλο ως προς την ενίσχυση της δημοκρατίας, των θεμελιωδών ανθρωπίνων δικαιωμάτων και της συμμετοχής των πολιτών στο έργο της ανάπτυξης.

<CHAPTER ID=3>
Oργάνωση Αλιείας του Βορειοδυτικού Ατλαντικού (ΟΡΑΝΟ) - Παρακολούθηση της Κοινής
Αλιευτικής Πολιτικής
<SPEAKER ID=26 NAME="Πρόεδρος">
Η ημερήσια διάταξη προβλέπει κοινή συζήτηση των παρακάτω εκθέσεων:
<P>
(Α4-0086/98) του κ. Varela Suanzes-Carpegna, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου (ΕΚ) για τροποποίηση του κανονισμού 3070/95/ΕΚ της 21ης Δεκεμβρίου 1995 που αφορά τη δημιουργία προτύπου σχεδίου παρακολούθησης μέσω δορυφόρου στη ζώνη διακανονισμού της Οργάνωσης Αλιείας του Βορειοδυτικού Ατλαντικού (ΟΡΑΝΟ)-(Α4-0019/98) του κ. Teverson, εξ ονόματος της Επιτροπής Αλιείας, σχετικά με την έκθεση της Επιτροπής που αφορά την παρακολούθηση της Κοινής Αλιευτικής Πολιτικής (COM(97)0226 - C4-0334/97).
<SPEAKER ID=27 NAME="Varela Suanzes-Carpegna">
Κυρία Πρόεδρε, κυρία Επίτροπε, κυρίες και κύριοι, στο πλαίσιο της συνεργασίας εντός της Οργάνωσης Αλιείας Βορειοδυτικού Ατλαντικού (ΝAFO) εγκρίθηκε τον Σεπτέμβριο του 1995 ένα πειραματικό έργο δορυφορικής παρακολούθησης των σκαφών που αλιεύουν στην ελεγχόμενη από την εν λόγω οργάνωση ζώνη για την χρονική περίοδο, αρχικά, από την 1η Ιανουαρίου 1996 έως την 31η Δεκεμβρίου1997. Ωστόσο, τον περασμένο Δεκέμβριο, αποφασίσθηκε η παράταση αυτού του πειράματος για έναν επιπλέον χρόνο, δηλαδή, έως την 31η Δεκεμβρίου του τρέχοντος έτους.
<P>
Η Επιτροπή προβαίνει σε διαβουλεύσεις με το Κοινοβούλιο σχετικά με αυτήν την παράταση για την οποία δεν υπάρχει, κατ' αρχάς, εναλλακτική λύση, εφόσον έχει ήδη εγκριθεί εντός της ΝAFO και εφόσον έχει περάσει το χρονικό όριο μέσα στο οποίο θα μπορούσε να υποβληθεί ένσταση.
<P>
Επομένως, η δική μας θέση θα είναι ευνοϊκή. Θεωρούμε, ωστόσο, ότι πρέπει να εκμεταλλευθούμε αυτήν την ευκαιρία για να σκεφθούμε όσον αφορά τη διατήρηση των διαφόρων συστημάτων επιθεώρησης και ελέγχου που υφίστανται σήμερα στην περιοχή της NAFO, πολλά από τα οποία δημιουργήθηκαν ως πειραματικά και των οποίων την πραγματική λειτουργία πρέπει να γνωρίζει σε βάθος το Ευρωπαϊκό Κοινοβούλιο σε μια περιοχή όπου, όπως είναι γνωστό, έχει καταστεί η ζώνη του πλανήτη όπου υπάρχει επιθεώρηση και έλεγχος στον μέγιστο βαθμό.
<P>
Πρέπει να γνωρίζει, επίσης, με ποιον τρόπο εφαρμόζουν τα υπόλοιπα συμβαλλόμενα μέρη της NAFO τα διάφορα μέτρα και εάν προβαίνουν σε αυτήν την εφαρμογή στον ίδιο βαθμό με την Ευρωπαϊκή Ένωση, με σκοπό να μπορέσει η τελευταία να παραστεί στην ετήσια συνεδρίαση της NAFO, τον Σεπτέμβριο, με μια σταθερή θέση εγκεκριμένη από το Ευρωπαϊκό Κοινοβούλιο η οποία θα επιτρέπει τη θέσπιση ενός συνεκτικού, ενιαίου και οριστικού συστήματος ελέγχου των σκαφών που αλιεύουν στα ύδατα της ζώνης της NAFO.
<P>
Η τροπολογία η οποία εγκρίθηκε στην Επιτροπή Αλιείας του Κοινοβουλίου προσανατολίζεται στη σύνδεση αυτής της Συνέλευσης με την εν λόγω πολιτική αυστηρότητας και διαφάνειας.
<P>
Αρκεί να υπενθυμίσουμε ότι η Σύμβαση NAFO ρυθμίζει την αλιεία σε μια διεθνή περιοχή ανοικτής θάλασσας, μολονότι συνορεύει με την αποκλειστική οικονομική ζώνη του Καναδά, γειτονία που ήταν πάντα καθοριστική για τις σχέσεις, τις εντάσεις και τις συγκρούσεις στην περιοχή.
<P>
Μετά από τον επονομαζόμενο πόλεμο των στόλων, ο οποίος ξεκίνησε με την παράνομη κατάληψη από τον Καναδά του κοινοτικού σκάφους Estai σε διεθνή ύδατα, η Ευρωπαϊκή Ένωση και ο Καναδάς πέτυχαν, με δυσκολίες βέβαια, τη σύναψη διαφόρων διμερών συμφωνιών - οι οποίες κατέστησαν αργότερα πολυμερείς στο πλαίσιο της NAFO - και, μεταγενέστερα, συμφωνήθηκε επίσης η μη εφαρμογή της υπεράκτιας αλιευτικής πολιτικής του Καναδά στα κοινοτικά σκάφη.
<P>
Ως αποτέλεσμα της σύγκρουσης, ενισχύθηκαν επίσης, κατόπιν αιτήσεως του Καναδά, τα μέτρα ελέγχου και υπάρχει σήμερα ένα ευρύ πρόγραμμα επιθεώρησης, το οποίο συμπεριλαμβάνει την υποχρεωτική εγκατάσταση ενός τουλάχιστον σκάφους επιθεώρησης για τα συμβαλλόμενα μέρη, που διαθέτουν δέκα ή περισσότερα αλιευτικά σκάφη στην περιοχή, εκτός από την αντίστοιχη επιθεώρηση στους λιμένες.
<P>
Είναι επίσης υποχρεωτικό το σύστημα μετάδοσης Hail και κάθε σκάφος πρέπει να φέρει έναν παρατηρητή. Απαιτείται, επιπλέον, τα σκάφη τους να διαθέτουν μηχανήματα ακριβείας, ώστε να είναι δυνατή η δορυφορική παρακολούθησή τους - πειραματικό σχέδιο το οποίο τώρα παρατείνεται και που, σύμφωνα με τις εκθέσεις της Επιτροπής, αποτελεί σημαντική προσπάθεια εκ μέρους της Επιτροπής και των κρατών μελών, τα οποία αναλαμβάνουν εν μέρει το κόστος, το οποίο ανήλθε σε περίπου 500.000 Εcu, έχοντας εξοπλίσει 21 σκάφη με την απαραίτητη τεχνολογία.
<P>
Φαίνεται ότι έφτασε η στιγμή, όπως λέγαμε, να τεθεί εκ νέου υπό συζήτηση η κατάσταση και να αναζητηθεί ένα σύστημα το οποίο να μην κάνει διακρίσεις για κανέναν στόλο, να εφαρμόζεται εξίσου σε όλους τους στόλους, να είναι λειτουργικό, να μην αντικαθιστά χωρίς να υπάρχει ανάγκη κάποια συστήματα με άλλα, να διαθέτει συνοχή και την απαραίτητη σταθερότητα στον χρόνο.
<P>
Εν όψει αυτής της κατάστασης, και με δεδομένο την τήρηση, ως γνωστόν, των συμφωνιών εκ μέρους της Ευρωπαϊκής Ένωσης, μπορούμε να αναρωτηθούμε επίσης τί συμβαίνει σχετικά με την τήρηση των διμερών, πολυμερών και διεθνών υποχρεώσεων εκ μέρους των άλλων συμβαλλόμενων μερών, ιδίως του Καναδά. Η συνεργασία και η καλή πίστη έρχονται σε αντίθεση με τη διατήρηση των υπεράκτιων νομοσχεδίων που έχουν υπάρξει τόσο επιβλαβή κατά το πρόσφατο παρελθόν.
<P>
Εσείς γνωρίζετε καλά, κυρία Επίτροπε, ότι ο μεγαλύτερος κίνδυνος για την αλιεία και την ειρήνη στην περιοχή της NAFO προέρχεται από στάσεις όπως αυτή του Καναδά και από νομοσχέδια, όπως το ισχύον C-27, που συνεχίζουν να αντιτίθενται στο διεθνές δίκαιο, γενικότερα, και στο δίκαιο της θάλασσας, ειδικότερα, με διαστρεβλωμένες ερμηνείες της Σύμβασης της Νέας Υόρκης για especies transzonales, αμφισβητώντας τον ίδιο τον κανονισμό και τη λειτουργία της Σύμβασης NAFO και προκαλώντας, απερίσκεπτα και άνευ λόγου, την αποδεδειγμένη καλή πίστη για την οποία πάντα ήταν υπερήφανη η Ευρωπαϊκή Ένωση.
<P>
Ζητώ, λοιπόν, από την Επιτροπή να λάβει θέση ως προς αυτό το θέμα.

<SPEAKER ID=28 NAME="Teverson">
Κυρία Πρόεδρε, η Κοινή Αλιευτική Πολιτική αποτελεί αναμφισβήτητα το σημαντικότερο όργανο για την εξασφάλιση μακροπρόθεσμης προστασίας των αλιευτικών αποθεμάτων στα ύδατα ολόκληρης της Ευρωπαϊκής Ένωσης. Όπως όλοι γνωρίζουμε, ο έλεγχος της αλιείας είναι από τα πλέον δύσκολα καθήκοντα. Το πρόβλημα έγκειται εν μέρει στη μεγάλη δυσπιστία που επικρατεί μεταξύ των διαφόρων εθνικών αρχών - τολμώ δε να πώ ακόμα και μεταξύ των μελών του Ευρωπαϊκού Κοινοβουλίου - και εξίσου στο πλαίσιο της βιομηχανίας σχετικά με το ποιός στόλος κάνει τί και πόσο καλά, καθώς και ως προς τον τρόπο εφαρμογής της Κοινής Αλιευτικής Πολιτικής και του μηχανισμού ελέγχου της.
<P>
Η ιδέα της υποβολής των ετήσιων αυτών εκθέσεων προς το Κοινοβούλιο - η σημερινή είναι η δεύτερη - είναι περίφημη. Όταν άκουσα για πρώτη φορά σχετικά με την εκπόνησή τους, ήλπιζα ότι θα μπορούσαμε να ξεφύγουμε από τις παρεξηγήσεις και τις φήμες και να μάθουμε πραγματικά πόσο καλά εφαρμόζεται η Κοινή Αλιευτική Πολιτική. Ήλπιζα να μάθουμε πόσο αποτελεσματικοί είναι οι έλεγχοι τόσο σε ολόκληρη την Ένωση, όσο και μεταξύ των κρατών μελών.
<P>
Αντ'αυτού, έχουμε για δεύτερη φορά μια έκθεση γεμάτη πίνακες και στατιστικές που την καθιστούν πολύ δυσνόητη. Οι στατιστικές αυτές δεν παρέχουν δυνατότητα σύγκρισης μεταξύ των διαφόρων κρατών και είναι δύσκολο να ερμηνευθούν, γεγονός που σημαίνει ότι δεν σημειώνεται αύξηση της εμπιστοσύνης και της κατανόησης μεταξύ των κρατών μελών ή στο πλαίσιο της βιομηχανίας της αλιευτικής δραστηριότητας ως προς την αποτελεσματικότητα του ελέγχου που ασκείται. Στην πραγματικότητα, επεξηγούνται επί μακρόν σφάλματα και προβλήματα, ενώ, βάσει των δύο ετήσιων εκθέσεων που συντάχθηκαν έως σήμερα, δεν υπάρχει σχεδόν καμία ένδειξη προόδου ή βελτίωσης σε αυτό το διάστημα.
<P>
Επιπλέον, η έκθεση υπεβλήθη με μεγάλη καθυστέρηση. Πρόκειται για την έκθεση του 1995, γεγονός που σημαίνει ότι είμαστε πολύ πίσω. Οι κύριες αδυναμίες της έκθεσης αυτής είναι η έλλειψη δυνατότητας σύγκρισης των στατιστικών, η απουσία προγράμματος δράσης σε μία προσπάθεια επίλυσης των προβλημάτων και το γεγονός ότι δεν επιρρίπτεται ευθύνη για την κατάσταση που επικρατεί στον τομέα της Κοινής Αλιευτικής Πολιτικής. Κατά την εξέταση του εν λόγω έτους, δεν παρατηρείται καμία βελτίωση, ούτε εκτιμώνται τα προβλήματα. Όλοι γνωρίζουμε το φαινόμενο της παράνομης αλιευτικής δραστηριότητας και των παράνομων εκφορτώσεων. Ωστόσο, δεν καταβάλλεται καμία προσπάθεια να προσδιορισθεί το μέγεθος του προβλήματος. Κατά συνέπεια, πρόκειται για μια ακόμα έκθεση που δεν μας προσφέρει κανένα αξιοποιήσιμο νέο στοιχείο.
<P>
Μία από τις ουσιαστικές ανησυχίες όλων όσων ασχολούνται, όπως εγώ, με την αλιευτική βιομηχανία, και ιδιαιτέρως των μελών του Ευρωπαϊκού Κοινοβουλίου, είναι και πάλι η απόλυτη έλλειψη πολιτικής βούλησης εκ μέρους των κρατών μελών να καταστήσουν αποτελεσματική την αλιευτική πολιτική. Εάν δεν την καταστήσουμε αποτελεσματική, είναι αδύνατον να υπάρξουν μελλοντικά βιώσιμες πολιτικές ή βιώσιμος τομέας αλιείας. Πρόκειται για ένα θέμα για το οποίο το Κοινοβούλιο θα πρέπει να ανησυχεί πολύ. Στην πραγματικότητα, ο κανονισμός απαιτεί μετά από κάθε έκθεση να αποστέλλονται εκθέσεις από τα κράτη μέλη με απαντήσεις ως προς τις ενέργειες στις οποίες προέβησαν για να σημειώσουν πρόοδο. Κανένα κράτος μέλος δεν απάντησε μετά από την προηγούμενη έκθεση, κανένα κράτος μέλος δεν μπήκε στον κόπο να το πράξει, γεγονός που είναι πολύ ανησυχητικό.
<P>
Θέλω να παρακινήσω την Επιτροπή να επιδείξει γενναιότητα και να μη ντραπεί να κατονομάσει τους υπευθύνους, να κατονομάσει τα κράτη μέλη όπου δεν ασκείται σωστά η αλιευτική πολιτική. Η έκθεση αυτή υποτίθεται ότι θα δημοσιοποιήσει τα προβλήματα της Κοινής Αλιευτικής Πολιτικής, τα οποία οφείλουμε να συζητήσουμε. Η Επιτροπή διαθέτει τους δικούς της επιθεωρητές, οι οποίοι, ως επαγγελματίες, κατανοούν τι συμβαίνει και πρέπει να μας δώσουν κάποια στοιχεία σχετικά με την πραγματική κατάσταση. Ας μην προσποιούμαστε, οι στατιστικές αυτές δεν μας λένε τίποτα: η αλήθεια είναι ότι υπάρχουν πολλά προβλήματα εκεί έξω.
<P>
Εύχομαι οι μελλοντικές εκθέσεις να υποβάλλονται εγκαίρως, να είναι σαφείς σχετικά με τον εντοπισμό των προβλημάτων και να αποσκοπούν σε μελλοντική δράση. Θα ήθελα να δω να προκύπτει από την εν λόγω διαδικασία ένα πρόγραμμα δράσης, και με χαρά σας αναφέρω ότι μετά από την έκθεση αυτή η Επιτροπή εκπόνησε ένα τέτοιου είδους πρόγραμμα, το οποίο δημοσιεύθηκε τον Φεβρουάριο και θα παρουσιασθεί σύντομα στο Κοινοβούλιο. Ωστόσο, αν και η παρούσα έκθεση αναφέρεται σε όλα τα γνωστά μας προβλήματα, χωρίς, όμως, να τα προσδιορίζει ποσοτικά, ελπίζω να αποτελέσει την εισαγωγή ενός νέου κεφαλαίου. Με την έκθεση αυτή χάθηκε μια ευκαιρία, αλλά ελπίζω το πρόγραμμα δράσης που θα συζητήσει προσεχώς το Κοινοβούλιο να αποτελέσει την αρχή μιας πραγματικής μεταρρύθμισης.

<SPEAKER ID=29 LANGUAGE="DE" NAME="Kindermann">
Κυρία Πρόεδρε, θα μιλήσω για την έκθεση Teverson. Ρίχνοντας κάποιος μια ματιά στην έκθεση της Επιτροπής, δεν μπορεί παρά να συμφωνήσει με τον εισηγητή. Θα πρέπει να μας κάνει να ανησυχήσουμε το γεγονός ότι από την ημέρα της δημοσίευσης της πρώτης έκθεσης, πριν από ένα χρόνο, δεν υπήρξε καμία βελτίωση στους ελέγχους και ότι απουσιάζει προφανώς η πολιτική βούληση των κρατών μελών ως προς το σημείο αυτό. Εξάλλου, είναι επίσης λυπηρό ότι η έκθεση της Επιτροπής είναι τόσο φτωχή και τόσο λίγο περιεκτική. Μπορεί κανείς να αποκομίσει σχεδόν την εντύπωση ότι η Επιτροπή θέλει να ξεφορτωθεί κάποια ενοχλητική υποχρέωση, καθώς επιδεικνύει παθητικότητα και είναι πολύ διστακτική στα σημεία που απαιτούν οπωσδήποτε ανάληψη δράσης.
<P>
Είναι π.χ. οπωσδήποτε ανάγκη να λάβουν τα κράτη σαφείς οδηγίες από την Επιτροπή ως προς τις πληροφορίες που πρέπει να παρέχουν, προκειμένου να έχουμε στη διάθεσή μας ενιαία δεδομένα. Διότι μόνον έτσι θα υπάρχει δυνατότητα σύγκρισης μεταξύ αυτών των δεδομένων και μόνον έτσι μπορεί να συνταχθεί μια έκθεση η οποία να μη δημιουργεί περισσότερα ερωτήματα από τις απαντήσεις που δίνει.
<P>
Χρειάζεται επίσης οπωσδήποτε ένα πρόγραμμα δράσης για τη βελτίωση της διεξαγωγής ελέγχων από τα κράτη μέλη, ένα πρόγραμμα δράσης που θα περιλαμβάνει όλους τους τομείς της Κοινής Αλιευτικής Πολιτικής, πράγμα που σημαίνει π.χ. και όλους τους τομείς που αφορούν τη διάθεση των αλιευμάτων. Ένας από τους ουσιαστικούς στόχους αυτού του σχεδίου δράσης θα πρέπει να είναι και η προώθηση της συνεργασίας ανάμεσα στα κράτη μέλη, καθώς και ανάμεσα στα κράτη μέλη και την Επιτροπή.
<P>
Η Επιτροπή δεν θα αποφύγει, επίσης, να εξετάσει σοβαρά την εναρμόνιση των κυρώσεων, δεδομένου ότι μόνο τα μέτρα εκφοβισμού αποτελούν προστασία κατά των παραβάσεων και μόνον οι ενιαίες κυρώσεις μπορούν να καταστήσουν αξιόπιστα τα μέτρα ελέγχου έναντι των αλιέων των διαφόρων κρατών μελών.
<P>
Στην τελευταία μου παρατήρηση θέλω να τονίσω τη δημιουργία κλίματος αξιοπιστίας. Επιθυμώ να υπογραμμίσω ιδιαίτερα μια πρόταση από την έκθεση του κυρίου Teverson σύμφωνα με την οποία "Η ετήσια έκθεση της Επιτροπής που αφορά την παρακολούθηση της Κοινής Αλιευτικής Πολιτικής αποτελεί κρίσιμο σημείο για τη διατήρηση της αξιοπιστίας της πολιτικής αυτής.» Φοβάμαι ότι η παρούσα έκθεση της Επιτροπής δεν ανταποκρίθηκε πλήρως στο καθήκον της ως προς το σημείο αυτό.

<SPEAKER ID=30 LANGUAGE="DE" NAME="Langenhagen">
Κυρία Πρόεδρε, τις συγκρούσεις μπορούμε να τις ξεπεράσουμε μόνο από κοινού. Αυτό μας λέει και η έκθεση Varela. Λαμβάνοντας υπόψη τις διαφωνίες μεταξύ της ΕΕ και του Καναδά, οι οποίες κορυφώθηκαν τον Μάρτιο του 1995 με μια παραβίαση του Διεθνούς Δικαίου, θα πρέπει να θεωρήσουμε ότι η πρόσφατη απόφαση που ελήφθη στο πλαίσιο της Οργάνωσης Αλιείας Βορειοδυτικού Ατλαντικού (NAFO) αποτελεί ένα ιδιαιτέρως ευχάριστο γεγονός. Η παράταση του πειραματικού προγράμματος δορυφορικής παρακολούθησης των αλιευτικών σκαφών στη ζώνη διακανονισμού της ΝAFO δρομολογεί συνθήκες νηνεμίας στον χώρο της διεθνούς αλιευτικής πολιτικής. Πιθανόν αυτός να ήταν και ο λόγος για τη συνέχιση του προγράμματος. Το γεγονός αυτό είναι θετικό, επειδή έτσι θα μπορέσει να παγιωθεί και το ειρηνικό κλίμα που υπάρχει σήμερα. Στόχος μας πρέπει πλέον να είναι η υιοθέτηση δεσμευτικής δορυφορικής παρακολούθησης ορισμένων αλιευτικών σκαφών στη ζώνη διακανονισμού της NAFO. Μια τέτοιου είδους παρακολούθηση είναι, άλλωστε, απαραίτητη προκειμένου να ελέγχεται η εφαρμογή των μέτρων για τη διατήρηση των αλιευτικών πόρων.
<P>
Την επόμενη εβδομάδα, θα αποφανθούμε στην Επιτροπή Μεταφορών και Τουρισμού για την πρώτη ανακοίνωση της Επιτροπής που αφορά την υιοθέτηση ενός ευρωπαϊκού δορυφορικού συστήματος πλοήγησης στην αεροπλοΐα. Δεν είμαι ο μόνος που θεωρεί τη νέα αυτή τεχνολογία απόλυτα πειστική και απαραίτητη για την ΕΕ. Τρία χρόνια θα πρέπει να αρκούν για να ληφθεί στο πλαίσιο της NAFO μια απόφαση σχετικά με τη δορυφορική παρακολούθηση των αλιευτικών σκαφών. Η απόφαση αυτή επείγει, επειδή, ήδη κατά την ετήσια συνέλευση της NAFO, τον επόμενο Σεπτέμβριο, θα πρέπει να παρουσιασθεί μια ενιαία γραμμή της ΕΕ όσον αφορά τη λήψη μέτρων σχετικά με τη δορυφορική παρακολούθηση και την εφαρμογή της στον τομέα της αλιείας. Για τον λόγο αυτό, η Επιτροπή Αλιείας υποστηρίζει την τροπολογία αριθ. 1, δεδομένου ότι η ενοποίηση των συστημάτων ελέγχου στη ζώνη διακανονισμού της NAFO αποτελεί ένα ακόμα βήμα προς ένα μέλλον χωρίς συγκρούσεις. Επιπλέον, η έκθεση της Επιτροπής για τους ελέγχους που διεξάγονται στη ζώνη αυτή θα πρέπει, επιτέλους, να μας παρέχει στοιχεία που θα μας επιτρέπουν την εξαγωγή συμπερασμάτων. Το Κοινοβούλιο και η Επιτροπή καλούνται, συνεπώς, να προβούν στη λήψη αντίστοιχων μέτρων.
<P>
Σχετικά με την έκθεση Teverson: αληθεύει ότι έφτασε πλέον η στιγμή να θεσμοθετηθούν πάγιες και κατανοητές μέθοδοι όσον αφορά τον έλεγχο της εφαρμογής της Κοινής Αλιευτικής Πολιτικής. Σε τί χρησιμεύουν οι νόμοι και οι συμφωνίες, όταν δεν επιφέρουν απτά, κοινωνικά αποτελέσματα; Σε πολλούς από τους επισκέπτες μου προκαλεί έκπληξη το γεγονός ότι εδώ στο Κοινοβούλιο ο κόσμος καπνίζει παντού, μολονότι υπάρχουν πολλές απαγορευτικές πινακίδες. Τί συμβαίνει, λοιπόν, στις ευρωπαϊκές θάλασσες; Εκεί δεν υπάρχουν απαγορευτικές πινακίδες και όλοι μας γνωρίζουμε τις προδιαγραφές της Κοινής Αλιευτικής Πολιτικής. Ωστόσο, οι προδιαγραφές αυτές πολύ συχνά παραβιάζονται, δεν εφαρμόζονται, ή δεν ελέγχονται επαρκώς. Παρόμοιες μορφές συμπεριφοράς θέτουν υπό αμφισβήτηση την αξιοπιστία ενός συστήματος στο σύνολό του. Η υπεραλίευση είναι δυνατόν να αποτραπεί, μόνον εάν η παρακολούθηση καλύπτει χωρίς κενά όλον τον σχετικό χώρο και μόνον εάν υιοθετηθούν αποτελεσματικές κυρώσεις, ή μάλλον, όπως υποστηρίζει και η Επιτροπή, μόνο εάν παρασχεθεί στήριξη και οικονομική υποστήριξη σε όσα κράτη μέλη ενεργούν υπεύθυνα - και των οποίων ο αριθμός, δόξα τω θεώ, αυξάνεται.
<P>
Παράλληλα με την εφαρμογή της αρχής του επαίνου, αντί της τιμωρίας, στη βελτίωση της κατάστασης μπορεί επίσης να συμβάλει κι ένα αναλυτικό σχέδιο δράσης, το οποίο ζητούμε από την Επιτροπή να εκπονήσει.
<P>
Στην έκθεσή της η Επιτροπή επαινεί, βέβαια, τη συνεργασία μεταξύ των κρατών μελών, προκειμένου να υπάρξει δυνατότητα για έναν αποτελεσματικότερο έλεγχο. Ωστόσο, είναι κοινό μυστικό ότι πολλά κράτη μέλη δεν έχουν δυστυχώς υιοθετήσει ακόμα τη σωστή στάση έναντι της αλιευτικής πολιτικής. Έως ότου γίνει αυτό, οι ενέργειές μας θα συνεχίσουν να μην είναι καθόλου αρεστές και να μη λαμβάνονται υπόψη, όπως συμβαίνει και με τις πινακίδες στους χώρους του Κοινοβουλίου οι οποίες απαγορεύουν το κάπνισμα.

<SPEAKER ID=31 LANGUAGE="FI" NAME="Virrankoski">
Αξιότιμη κυρία Πρόεδρε, η έκθεση της Επιτροπής σχετικά με την παρακολούθηση της Κοινής Αλιευτικής Πολιτικής για το 1995 δεν περιέχει ευχάριστες πληροφορίες. Τα κοινά αλιευτικά αποθέματα χρησιμοποιούνται με ιδιοτελείς τρόπους. Πολλά κράτη μέλη δεν σέβονται τις οδηγίες που έχουν εγκριθεί από κοινού, επιτρέποντας συνεχείς υπερβάσεις ποσοστώσεων καθώς και άλλες παρεμβάσεις. Ο κύριος Teverson αναφέρεται ευθέως στην έκθεση του σε αυτά τα προβλήματα, απαιτώντας τη λήψη αυστηρών μέτρων. Θέλω να ευχαριστήσω τον κύριο Teverson για τη γενναία και αμερόληπτη έκθεσή του, καθώς και για την εξέταση του θέματος χωρίς προκαταλήψεις.
<P>
Η αλιεία διαφέρει από τους υπόλοιπους βιοποριστικούς κλάδους ως προς το ότι τα αλιευτικά αποθέματα δεν είναι δυνατόν να αυξηθούν. Τα μέτρα μπορούν να αφορούν μόνο τη διαχείριση των υφιστάμενων αποθεμάτων και τον έλεγχο της εκμετάλλευσής τους. Επομένως, τα μέσα της Κοινής Αλιευτικής Πολιτικής είναι κυρίως περιοριστικά, και μπορούν να συμβάλουν ελάχιστα στην αύξηση των υφιστάμενων πόρων.
<P>
Επειδή η αλιεία είναι δραστηριότητα που ασκείται συχνά στη θάλασσα και από μικρές μονάδες, η παρακολούθηση είναι συνήθως δύσκολη, αλλά καθίσταται ακόμα δυσκολότερη, όταν το κράτος μέλος δεν επιθυμεί να την εφαρμόσει. Οι δυνατότητες της ίδιας της ΕΕ είναι πενιχρές. Οι ισχύουσες οδηγίες είναι πολύπλοκες και δύσκολα ελεγχόμενες από τεχνική άποψη. Παρόλο που έχουν αναπτυχθεί και εξακολουθούν να αναπτύσσονται διάφορες μέθοδοι, τα αποτελέσματα δεν είναι ικανοποιητικά.
<P>
Ο τομέας της αλιείας χαρακτηρίζεται ιδιαίτερα από την καχυποψία μεταξύ των μεγάλων αλιευτικών χωρών. Επιπλέον, οι έως τώρα εξελίξεις έχουν αποδείξει ότι οι πολύπλοκες οδηγίες απειλούν να μας οδηγήσουν σε αδιέξοδο. Συνεπώς, η άποψη των Φιλελευθέρων είναι ότι θα πρέπει οι οδηγίες να είναι απλές και η παρακολούθηση εύκολη, οικονομική και αποτελεσματική.
<P>
Η Κοινή Αλιευτική Πολιτική μπορεί να επιτύχει στο μέλλον μόνον εφόσον υποστηρίζεται πραγματικά από τα κράτη μέλη. Ούτε η αύξηση των οδηγιών και της γραφειοκρατίας, ούτε η πιο αποτελεσματική παρακολούθηση μπορούν ποτέ από μόνες τους να αντικαταστήσουν μια επιτυχημένη πολιτική. Ως εκ τούτου, το μέλλον της αλιευτικής πολιτικής εξαρτάται από το εάν πραγματικά θέλουμε να την αναπτύξουμε ή όχι.
<P>
Οι αλιευτικοί πόροι αποτελούν πηγή μιας σημαντικής, και, από άποψη θρεπτικής αξίας, πλούσιας τροφής. Επομένως, απαιτείται να την προστατεύσουμε από την υπεραλίευση, ούτως ώστε να μπορέσει να καταστεί βιώσιμη και για τις μελλοντικές γενιές.

<SPEAKER ID=32 LANGUAGE="FI" NAME="Seppδnen">
Αξιότιμη κυρία Πρόεδρε, ο βασικός στόχος της Κοινής Αλιευτικής Πολιτικής είναι να επιτευχθεί ένα βιώσιμο σύστημα διαχείρισης των αλιευτικών πόρων. Στη Μεσόγειο είναι γνωστά τα προβλήματα που προκαλούνται από τη χρήση παρασυρόμενων διχτυών στη θυνναλιεία. Πρόκειται για αντιπροσωπευτική μέθοδο εκμετάλλευσης της φύσης.
<P>
Εμείς στον βορρά αντιμετωπίζουμε ένα ιδιαίτερο πρόβλημα που άπτεται οικονομικών και οικολογικών ζητημάτων, καθώς και ζητημάτων γλωσσικής πολιτικής. Το θέμα αφορά την αλιεία του σολομού. Ο λεγόμενος φυσικός σολομός γεννιέται σε συγκεκριμένες περιοχές ποταμών, ζεί στη Βαλτική Θάλασσα και στους κόλπους της και επιστρέφει για την αναπαραγωγή στον ποταμό της καταγωγής του. Λόγω των ιδιαιτεροτήτων των γονιδίων του, αυτός ο σολομός ονομάζεται φυσικός σολομός, και, σύμφωνα με την ταξινόμηση της ΕΕ σε κατηγορίες, αποτελεί είδος που απειλείται με εξαφάνιση.
<P>
Εκτός από τον φυσικό σολομό, στην Βαλτική Θάλασσα ζούν και εκτρεφόμενα είδη σολομού, τα οποία δεν διαθέτουν τα πολύτιμα αυθεντικά γονίδια του φυσικού σολομού. Η αλίευση των εκτρεφόμενων σολομών πραγματοποιείται βασικά με παρασυρόμενα δίχτυα στις νότιες περιοχές της Βαλτικής Θάλασσας. Ωστόσο, ως αποτέλεσμα της χρήσης αυτών των διχτυών, πιάνονται και φυσικοί σολομοί οι οποίοι κατευθύνονται στις περιοχές αναπαραγωγής, και το ποσοστό τους περιορίζεται περίπου σε 10 % στο σύνολο του πληθυσμού των σολομών στη Βαλτική Θάλασσα.
<P>
Η κυβέρνηση της Φινλανδίας απαιτεί να εξαιρεθεί η Βαλτική Θάλασσα από τη γενική απαγόρευση των παρασυρόμενων διχτυών, την οποία προωθεί η Επιτροπή. Κατ'αυτόν τον τρόπο επιδιώκεται ο προσανατολισμός του φιλανδικού αλιευτικού όγκου σε 30 ή 40 αλιευτικούς στόλους που εδρεύουν κυρίως στα νησιά Ώλαντ, με κόστος την απώλεια του γενετικού κώδικα του φυσικού σολομού και με συνέπεια την καταστροφή κάποιων προϋποθέσεων για μια παραγωγικότερη αλιεία στους ποταμούς καταγωγής των φυσικών σολομών. Όταν φτάνουν στους ποταμούς καταγωγής για την ωοτοκία, οι εν λόγω σολομοί έχουν διπλάσιο βάρος σε σχέση με αυτούς που αλιεύονται στη θάλασσα, ως εκ περισσού, μαζί με τους σολομούς εκτροφής.
<P>
Στο Συμβούλιο των Υπουργών Αλιείας που θα διεξαχθεί στο τέλος του μήνα η βρετανική προεδρία επιβάλλεται να επιμείνει με αποφασιστικότητα στην κατεύθυνση που προωθεί την απαγόρευση της αλιείας με παρασυρόμενα δίχτυα. Για το θέμα αυτό χρειάζεται να συνταχθούν στη συνέχεια εκθέσεις σχετικά με τον έλεγχο της εφαρμογής της Κοινής Αλιευτικής Πολιτικής. Επειδή η αλιευτική πολιτική αποτελεί κοινό ζήτημα, η Επιτροπή πρέπει να εμμείνει στην τήρηση της κοινής αρχής, όταν μάλιστα οι κυβερνήσεις, στην προκειμένη περίπτωση η κυβέρνηση της χώρας μου, της Φινλανδίας, έχουν άδικο.

<SPEAKER ID=33 LANGUAGE="EN" NAME="McKenna">
Κυρία Πρόεδρε, υποστηρίζουμε την έκθεση του κυρίου Teverson και τα συμπεράσματα στα οποία καταλήγει. Εγκρίνουμε το ψήφισμα, και ειδικότερα τα σχόλια σχετικά με την έλλειψη συνολικής ανάλυσης και κριτικής εκ μέρους της Επιτροπής για τα κράτη μέλη, καθώς και σχετικά με την έλλειψη προόδου στην παρακολούθηση των κυκλωμάτων εμπορίας. Όπως διαπίστωσα όταν ήμουν εισηγήτρια της έκθεσης με το ίδιο θέμα για το 1994, τα επίπεδα παρακολούθησης και ελέγχου των σκαφών της ΕΕ ποικίλλουν σε μεγάλο βαθμό μεταξύ των χωρών, χωρίς να είναι πουθενά ικανοποιητικά. Ελλείπει, προφανώς, από τα κράτη μέλη η πολιτική βούληση να εκπληρώσουν τις υποχρεώσεις τους, γεγονός που αποτελεί μείζον πρόβλημα. Εάν τα κράτη μέλη δεν μπορούν να πράξουν ό, τι πρέπει, η Επιτροπή οφείλει να τους φερθεί σκληρά και να εξετάσει από νομική άποψη τρόπους ώστε να τα ενθαρρύνει να εκπληρώνουν το καθήκον τους. Στο τέλος της ημέρας ίσως θα πρέπει να εξετάσουμε κατά πόσον η ευθύνη της παρακολούθησης πρέπει να αναληφθεί από την Κοινότητα, επειδή προς στιγμή τα κράτη μέλη δεν εκπληρώνουν τις υποχρεώσεις τους. Είναι απολύτως σαφές ότι πρόκειται για έλλειψη πολιτικής βούλησης και ότι κάτι πρέπει να γίνει για να αντιμετωπισθεί η κατάσταση.

<SPEAKER ID=34 LANGUAGE="EN" NAME="Weber">
Kυρία Πρόεδρε, ασχολούμαστε και σήμερα με το σοβαρό θέμα της διαχείρισης των φυσικών πόρων. Η διαφορά μεταξύ Καναδά και ΕΕ ανέκυψε το 1995, όταν αλιευτικά αποθέματα μετανάστευσαν έξω από την αποκλειστική ζώνη 200 ναυτικών μιλίων του Καναδά και οι Καναδοί αποφάσισαν να προστατεύσουν τα αλιευτικά αυτά αποθέματα εκτός των χωρικών υδάτων τους. Σε αντίθεση τότε με την πλειοψηφία των συναδέλφων μου σε αυτό το Σώμα, συμφώνησα απολύτως με τα μέτρα που ελήφθησαν από τους Καναδούς. Εξακολουθώ να πιστεύω ότι οι Καναδοί είχαν δίκιο, διότι τα ψάρια δεν αντιλαμβάνονται πού τελειώνει η ζώνη των 200 μιλίων και πού αρχίζουν τα διεθνή ύδατα.
<P>
Σήμερα χαίρομαι που αυτή η διαμάχη επιλύθηκε στο τραπέζι των διαπραγματεύσεων. Ο Καναδάς συμφώνησε να μην εφαρμοσθεί η νομοθεσία που αφορά την υπεράκτια αλιεία σε διεθνή ύδατα της Οργάνωσης Αλιείας Βορειοδυτικού Ατλαντικού (NAFO). Επετεύχθη επίσης συμφωνία για αρκετά μέτρα ελέγχου, μεταξύ των οποίων συμφωνήθηκε κάθε σκάφος να είναι εξοπλισμένο με σύστημα δορυφορικής παρακολούθησης. Αυτό είναι το θέμα της σημερινής συζήτησης.
<P>
Η ομάδα μου υποστηρίζει πλήρως το υπό εξέλιξη πειραματικό πρόγραμμα δορυφορικής παρακολούθησης. Θεωρούμε ότι η δορυφορική παρακολούθηση αποτελεί σημαντικό μέτρο ελέγχου για την παρεμπόδιση της υπεραλίευσης. Εγκρίνουμε, επομένως, εξ ολοκλήρου τις συστάσεις των κ.κ. Varela Suanzes-Carpegna και Teverson, τους οποίους συγχαίρουμε για την επίτευξη ομοφωνίας στο πλαίσιο της Επιτροπής Αλιείας.

<SPEAKER ID=35 LANGUAGE="NL" NAME="Van Dam">
Κυρία Πρόεδρε, η αξιοπιστία της ευρωπαϊκής αλιευτικής πολιτικής εξαρτάται απόλυτα από την εφαρμογή μιας αποτελεσματικής πολιτικής ελέγχου σε όλα τα κράτη μέλη. Από την άποψη αυτή, είναι χρήσιμη η ετήσια έκθεση της Επιτροπής σχετικά με τους ελέγχους που διενεργούνται στα κράτη μέλη. Ωστόσο, προκειμένου να έχουμε μια σαφή εικόνα της έντασης των ελέγχων σε κάθε ένα από τα κράτη μέλη, οι εκθέσεις θα πρέπει να βελτιωθούν σημαντικά. Η ετήσια έκθεση για το 1995 δεν είναι στην ουσία τίποτα περισσότερο παρά μια ενδιαφέρουσα σύνοψη των διαφόρων ελεγκτικών δράσεων στα κράτη μέλη.
<P>
Η έκθεση αυτή δεν μας προσφέρει τη δυνατότητα να συγκρίνουμε την αποτελεσματικότητα της πολιτικής των κρατών μελών. Τα συστήματα ελέγχου διαφέρουν πολύ και ο προσδιορισμός των αποτελεσμάτων αυτών στην έκθεση της Επιτροπής είναι πολύ περιορισμένος.
<P>
Ακόμη και η έκθεση για τις διαπιστωθείσες παραβάσεις είναι εξαιρετικά συνοπτική. Παρόμοια δεδομένα έχουν μεγάλη σημασία προκειμένου να υπάρξει μια σαφής εικόνα για το μέγεθος του προβλήματος. Υπάρχουν κράτη μέλη τα οποία δεν δίνουν καμία πληροφορία σχετικά με παραβάσεις, ενώ άλλα περιορίζονται στην αναφορά του αριθμού των παραβάσεων, χωρίς να δηλώνουν και το είδος τους. Τα περισσότερα κράτη μέλη δεν προσφέρουν καμία πληροφορία σχετικά με τις ποινές και τα πρόστιμα που έχουν επιβληθεί.
<P>
Χωρίς να προτείνω τη θέσπιση ενός ευρωπαϊκού ποινικού δικαίου, θα ήθελα να επισημάνω ότι είναι απαραίτητο να επιδιωχθεί μια όσο το δυνατό καλύτερη εναρμόνιση των κυρώσεων που επιβάλλουν τα κράτη μέλη. Η αποτρεπτική δράση θα πρέπει να είναι συγκρίσιμη σε όλη την επικράτεια της Ένωσης.
<P>
Έρχομαι, τέλος, στο θέμα των παράνομων εκφορτώσεων. Το πρόβλημα αυτό θα πρέπει να αναλυθεί περισσότερο. Υπάρχουν σοβαρές υποψίες ότι ορισμένα κράτη μέλη εκφορτώνουν παρανόμως μεγάλες ποσότητες αλιευμάτων, παρακάμπτοντας κατ'αυτόν τον τρόπο τις ποσοστώσεις. Στα τέλη του 1996 το BBC ανέφερε ότι στο Ηνωμένο Βασίλειο το ένα τέταρτο του συνολικού όγκου αλιευμάτων εκφορτώνεται παρανόμως. Μέχρι στιγμής, η Επιτροπή ούτε διέψευσε, ούτε επιβεβαίωσε την είδηση αυτή. Υπάρχουν όμως και πολλές άλλες χώρες όπου είναι απαραίτητη η επιβολή συστηματικού ελέγχου κατά την εκφόρτωση, σε συνδυασμό με μια υποχρεωτική δήλωση. Βεβαίως, η μέθοδος αυτή συνεπάγεται ορισμένα προβλήματα οργάνωσης στα κράτη μέλη με πολλούς λιμένες. Ωστόσο, το θέμα είναι τόσο σοβαρό ώστε καθίσταται απαραίτητη η εντατικοποίηση των ελέγχων.

<SPEAKER ID=36 LANGUAGE="ES" NAME="Medina Ortega">
Κυρία Πρόεδρε, σχετικά με την έκθεση του κυρίου Teverson που αφορά την έκθεση της Επιτροπής για την παρακολούθηση της Κοινής Αλιευτικής Πολιτικής, θα ήθελα να επισημάνω στην κυρία Επίτροπο 5 σημεία.
<P>
Κατ'αρχάς τον χρόνο: δηλαδή, η έκθεση είναι του 1995 και έχουμε Μάρτιο 1998. Το ερώτημα που θέτω στην Επιτροπή είναι μήπως θα ήταν δυνατόν να εκπονηθεί, για παράδειγμα, η έκθεση για το 1999, με ενσωμάτωση του 1996, του 1997 και του 1998 σε μία μόνον έκθεση, ώστε να μπορέσουμε να εξετάσουμε ταχύτερα την κατάσταση.
<P>
Δεύτερον, κυρία Επίτροπε, πήραμε μια πολύ μικρή γεύση από την έκθεση γιατί η εργασία της Επιτροπής, ή των υπηρεσιών της Επιτροπής, που περιλαμβάνεται στις σελίδες 10 έως 59 συνίστατο, βασικά, στο να συλλέξει τις εκθέσεις των κρατών μελών, να τις βάλει σε έναν φάκελο και να τις φέρει. Η ίδια η Επιτροπή συνέταξε μόνο τις σελίδες 3 έως 8 - δηλαδή 5 σελίδες - και κατάρτισε κάποιους πολύ απλούς πίνακες. Οι δε πίνακες είναι τόσο απλοί που, για να σας δώσω ένα παράδειγμα, το οποίο ελπίζω να μην εκλάβετε ως αρνητική στάση, ένας από αυτούς αναφέρει ότι "οι επιθεωρητές στην Ισπανία είναι 30». Σε μια υποσημείωση, όμως, - στη σελίδα 4 - προστίθεται ότι "σε αυτόν τον αριθμό, ο οποίος αντιστοιχεί στους εθνικούς επιθεωρητές με έδρα τη Μαδρίτη, πρέπει να προστεθούν 232 επιθεωρητές οι οποίοι τελούν υπό την υπηρεσία των αρχών των αυτονόμων κοινοτήτων»: δηλαδή δεν υπάρχουν 30, αλλά 252 επιθεωρητές. Από την άλλη πλευρά, όσον αφορά την Ιταλία αναφέρεται ότι "Θεωρητικά, περί τα 5200 άτομα ασχολούνται με κάποιο είδος παρακολούθησης της αλιευτικής δραστηριότητας». Λαμβάνοντας υπόψη ότι η αλιεία στην Ιταλία αποτελεί μια πολύ σημαντική δραστηριότητα, δημιουργείται η εντύπωση ότι κάθε ψάρι επιθεωρείται από έναν Ιταλό, γεγονός που δεν νομίζω να αληθεύει. Επομένως, θα ήθελα να ζητήσω από την Επιτροπή η επόμενη έκθεση να είναι περισσότερο ομοιογενής, με τουλάχιστον κάπως περισσότερο επεξεργασμένα στοιχεία.
<P>
Το τρίτο σημείο αφορά την έλλειψη κοινοτικών ελέγχων. Αυτό, δε, που με ανησυχεί δεν είναι μόνον η απουσία κοινοτικών ελέγχων, αλλά και ότι όλα τα συμπεράσματα, τα οποία παρουσιάζονται στην τελευταία σελίδα της έκθεσης, αφορούν τη συνεργασία ανάμεσα στα κράτη μέλη, όλα, δηλαδή, εναπόκεινται στον έλεγχο που ασκείται από τα κράτη μέλη. Αναθέτοντας στα αλιευτικά κράτη τον έλεγχο των ίδιων τους των αλιέων είναι σα να ζητάμε από τις κυνηγετικές οργανώσεις να ελέγχουν τους ίδιους τους κυνηγούς τους. Κάτι τέτοιο δεν θα ήταν δυνατόν, και επιμένουμε σε αυτό το θέμα.
<P>
Το τέταρτο σημείο αφορά τη μικρή χρηματοδότηση. Η ίδια η έκθεση της Επιτροπής τολμά και παραδέχεται το γεγονός αυτό, όταν αναφέρει ότι "Ως συνέπεια της απάτης χάνονται ετησίως περίπου 7000 με 8000 εκατ. Ecu», ενώ δαπανούμε 300 εκατομμύρια σε ελέγχους., δηλαδή, εάν δαπανούσαμε περισσότερα χρήματα θα εξοικονομούσαμε περισσότερα χρήματα. Στην ερώτηση εάν είναι δυνατόν να αυξηθούν τα δημοσιονομικά μέσα για τη διατήρηση αυτού του ελέγχου ξέρω ότι η Επίτροπος θα μου απαντήσει ότι η αρμόδια δημοσιονομική αρχή είναι το Κοινοβούλιο.
<P>
Θα ήθελα να ολοκληρώσω με μια θετική επισήμανση, κυρία Επίτροπε, αναφέροντας ως θετικό σημείο την ύπαρξη των νέων συστημάτων: των δορυφορικών συστημάτων παρακολούθησης και του συστήματος παρακολούθησης NAFO, για το οποίο μας μίλησε ο κ. Varela. Διαφωνώ με τον κύριο Varela ως προς το αίτημά του για την εκπόνηση άλλης έκθεσης σχετικά με τη NAFO. Το ερώτημα είναι μήπως θα ήταν δυνατόν να μας υποβληθεί σύντομα μια κοινή έκθεση ώστε, αντί να έχουμε διαφορετικές εκθέσεις, να έχουμε μόνο μία η οποία να συμπεριλαμβάνει τη NAFO και τα νέα συστήματα.

<SPEAKER ID=37 LANGUAGE="EN" NAME="McCartin">
Kυρία Πρόεδρε, παραδέχομαι ότι η έκθεση του κυρίου Teverson αποτελεί μια πολύ ευσυνείδητη προσπάθεια να εκφρασθεί σαφώς η γνώμη της Επιτροπής Αλιείας. Ακουσα πολύ προσεκτικά την κυρία McKenna. Με ενδιαφέρον παρατήρησα ότι, ενώ αντιτίθεται συνεχώς στην ύπαρξη της Ευρωπαϊκής Ένωσης, σήμερα το πρωί θέλει να της ανατεθούν περισσότερες αρμοδιότητες στον τομέα της αστυνόμευσης των θαλασσών, θέση με την οποία βεβαίως συμφωνώ.
<P>
Καθώς ενδιαφέρομαι για την εικόνα της Ευρωπαϊκής Ένωσης, εύχομαι ορισμένες φορές να μην ήμασταν υπεύθυνοι για την Κοινή Αλιευτική Πολιτική. Κάτι τέτοιο θα μπορούσε να φανεί χρήσιμο στην Ευρωπαϊκή Ένωση, θα μπορούσε να αποτελέσει σημαντικό επίτευγμα. Υποθέτω ότι το μόνο που μπορούμε να πούμε είναι ότι οι αλιείς της Ευρωπαϊκής Ένωσης δεν βύθισαν ο ένας το σκάφος του άλλου, ούτε σκότωσαν ο ένας τον άλλο σε μάχες για τα αλιεύματα, όπως συνέβη σε ορισμένα μέρη του κόσμου. Κατά τα άλλα, πρόκειται ως επί το πλείστον για αποτυχία.
<P>
Υπάρχουν δύο πτυχές: η μία είναι περιβαλλοντική, η καλή κατάσταση των θαλασσών, και η άλλη οικονομική. Θα μπορούσαμε να βελτιώσουμε σημαντικά το θαλάσσιο περιβάλλον παρέχοντας, ταυτόχρονα, τουλάχιστον μελλοντικά, καλύτερα μέσα διαβίωσης και μεγαλύτερα κέρδη στους αλιείς. Φαίνεται, όμως, ότι αγνοήσαμε όλες τις προειδοποιήσεις. Όταν ερχόμαστε εδώ παραπονούμενοι για τις περιπτώσεις απάτης στο τομέα των κοινοτικών δαπανών, ικανοποιούμαστε με αριθμητικά στοιχεία και δράση, αλλά ποτέ στον τομέα της αλιείας. Δεν κατηγορώ την Επιτροπή. Η κατάσταση οφείλεται εξ ολοκλήρου στην έλλειψη πολιτικής βούλησης εκ μέρους των κρατών μελών και στη δυσπιστία που επικρατεί μεταξύ αλιέων και κυβερνήσεων. Πρέπει να καταβάλουμε πολύ μεγαλύτερη προσπάθεια σε επίπεδο Ευρωπαϊκής Ένωσης, προκειμένου να πείσουμε τον κόσμο. Η ανεύρεση ενός νεκρού ψαριού σε ένα ρέμα, μια λίμνη ή μία οδό εσωτερικής ναυσιπλοΐας οπουδήποτε στην Ευρωπαϊκή Ένωση σημαίνει πόλεμο: κάποιος οδηγείται στο δικαστήριο και γίνονται δίκες. Κάθε χρόνο σημειώνονται απορρίψεις χιλιάδων τόνων μικρών ψαριών στη θάλασσα και κανείς δεν δίνει σημασία.
<P>
Θα ήθελα να διατυπώσω ένα συγκεκριμένο παράπονο. Είμαι αναγκασμένος να αντιμετωπίζω αυτές τις καταστάσεις στην ίδια μου την εκλογική περιφέρεια, αφού αλιείς της δυτικής ακτής της Ιρλανδίας παραπονούνται για μεγάλη υπεραλίευση από σκάφη καταχωρημένα στον ολλανδικό στόλο. Ισχυρίζονται ότι αυτά τα αλιεύματα εκφορτώνονται στο Las Palmas και ότι δεν υπάρχει ούτε αστυνόμευση ούτε έλεγχος. Δεν θέλω να είμαι εθνικιστής: πιστεύω ότι όλοι οι αλιείς είναι συνένοχοι. Θα ήθελα, ωστόσο, να αναφέρονται τουλάχιστον συγκεκριμένα παράπονα και να διατυπώνονται σχόλια επ'αυτών.

<SPEAKER ID=38 LANGUAGE="EN" NAME="Ηardstaff">
Kυρία Πρόεδρε, θα ήθελα να συγχαρώ κι εγώ τους εισηγητές για τις εκθέσεις τους. Το κοινό μέλημα που εκφράζεται τόσο στην έκθεση του κυρίου Varela Suanzes-Carpegna, όσο και στην έκθεση του κυρίου Teverson, συνίσταται στην ανάγκη για αποτελεσματική παρακολούθηση και εφαρμογή των διεθνών και κοινοτικών συμφωνιών στο τομέα της αλιείας. Όπως ειπώθηκε, προκειμένου να διατηρηθούν μακροπρόθεσμα τα αλιευτικά αποθέματα σε σταθερά επίπεδα, πρέπει να εξασφαλίσουμε την εφαρμογή όλων των μέτρων αυτών των συμφωνιών.
<P>
Όπως όλοι γνωρίζουμε, υπάρχει βαθιά καχυποψία μεταξύ των ευρωπαϊκών αλιευτικών κοινοτήτων ότι οι αλιείς άλλων χωρών περιφρονούν τους κανόνες ατιμωρητί και, επομένως, κανείς δεν βλέπει τη σκοπιμότητα της τήρησης των εν λόγω κανόνων. Εκεί οφείλεται κυρίως ο θυμός και η δυσφορία έναντι της Κοινής Αλιευτικής Πολιτικής. Το γεγονός ότι τον Μάρτιο του 1998 συζητούμε την έκθεση της Επιτροπής που αφορά την παρακολούθηση της Κοινής Αλιευτικής Πολιτικής το 1995 είναι ενδεικτικό της βραδύτητας με την οποία αναλαμβάνεται δράση στον τομέα της εφαρμογής.
<P>
Καλωσορίζω, επομένως, την πρόταση της Επιτροπής να παραταθεί το πειραματικό πρόγραμμα δορυφορικής παρακολούθησης των σκαφών στην περιοχή διακανονισμού της Οργάνωσης Αλιείας Βορειοδυτικού Ατλαντικού έως τις 31 Δεκεμβρίου 1998. Ελπίζω, πραγματικά, να μην παραμείνει απλά ένα πειραματικό πρόγραμμα που θα λήξει στο τέλος του χρόνου, παρά να αποτελέσει τη βάση για ένα ολοκληρωμένο σύστημα δορυφορικής παρακολούθησης, που θα εφαρμοσθεί ενδεχομένως σε μία πολύ ευρύτερη περιοχή, περιλαμβανομένης της Μεσογείου, όπου τα κοινοτικά σκάφη υπόκεινται σε ποσοστώσεις και ελέγχους.
<P>
Είναι ανάγκη να εκπονηθεί έκθεση αξιολόγησης των αποτελεσμάτων του πειραματικού προγράμματος πριν από το τέλος του έτους, ούτως ώστε να καταστεί δυνατόν να πραγματοποιηθούν οι απαραίτητες τροποποιήσεις και επεκτάσεις του προγράμματος, σε περίπτωση που αποδειχθεί ότι συμβάλλει σημαντικά στη διατήρηση των αλιευτικών αποθεμάτων, στόχος τον οποίο όλοι θέλουμε να επιτύχουμε.

<SPEAKER ID=39 LANGUAGE="ES" NAME="Imaz San Miguel">
Κυρία Πρόεδρε, θα ήθελα κατ'αρχάς να συγχαρώ τους εισηγητές κ.κ. Varela και Teverson.
<P>
Η αλήθεια είναι πως όλοι συμφωνούμε ως προς το ότι η παρακολούθηση στον τομέα της αλιείας παρουσιάζει πολλές ελλείψεις - γεγονός που αναφέρεται και σε αυτήν την έκθεση. Τούτο οφείλεται, αφενός, όπως είπε ο κ. Medina, στην έλλειψη μέσων της ίδιας της Επιτροπής στον εν λόγω τομέα, για το οποίο, ως Κοινοβούλιο και και ως δημοσιονομική αρχή, φέρουμε κάποια ευθύνη, και, αφετέρου, στην έλλειψη πολιτικής βούλησης εκ μέρους πολλών κρατών μελών. Πρόκειται βέβαια για λάθος, διότι, χωρίς επαρκή έλεγχο της αλιείας, δεν μπορεί να αναπτυχθεί ισχυρή πολιτική μέσω μιας στάσης που πλήττει τους πόρους από τους οποίους εξαρτάται η μελλοντική ύπαρξη της αλιείας.
<P>
Ωστόσο, υπάρχουν και νόμιμοι στόλοι. Υπάρχουν στόλοι οι οποίοι αλιεύουν τηρώντας όλα τα τεχνικά μέτρα. Επομένως, όσο ο έλεγχος είναι ελλιπής, είμαστε ελάχιστα ανταγωνιστικοί από την άποψη του κανονισμού. Όσο, δε, αυξάνουμε τις απαιτήσεις για τα τεχνικά μέτρα, αυξάνουμε την έλλειψη αποζημίωσης έναντι της ανταγωνιστικότητας των στόλων που τηρούν όλα τα τεχνικά μέτρα. Επομένως, πρόκειται για ένα πρόβλημα που απαιτεί λύση. Η έκθεση αναφέρει κάποια μέτρα προς αυτή την κατεύθυνση, και γι'αυτόν τον λόγο θέλω να συγχαρώ τους εισηγητές.
<P>
Επιπλέον, αυτή η έκθεση αναφέρει κι άλλα πράγματα αρκετά σημαντικά: ότι, δηλαδή, ο έλεγχος δεν πρέπει να εφαρμοσθεί μόνο στη φάση της αλίευσης, και ότι πρέπει να επιμείνουμε στον έλεγχο των αγορών και της εμπορίας. Ζητείται επίσης από την Επιτροπή να ερευνήσει συγκεκριμένες απάτες που ενδεχομένως λαμβάνουν χώρα, όπως η απάτη, για παράδειγμα, στο σύστημα γενικευμένων προτιμήσεων στις χώρες των ναρκωτικών, στο θέμα των lomos τόνου.
<P>
Εσείς, κυρία Επίτροπε, γράψατε χθες ένα πολύ ωραίο άρθρο σχετικά με τα ναρκωτικά και τις βαρβαρότητες που σημειώνονται κάποιες φορές. Προσωπικά πιστεύω ότι και η αλιεία αποτελεί μια πηγή απάτης και, επιπλέον, ..., χωρίς να πρόκειται για έλλειψη αλληλεγγύης ως προς το θέμα αυτό, όλοι οι οικονομικοί τομείς, και όχι μόνο ο τομέας της αλιείας, πρέπει να τυγχάνουν της αλληλεγγύης της Ευρωπαϊκής Ένωσης.
<P>
Υπάρχει και μια άλλη πτυχή της απάτης την οποία θα ήθελα επίσης να τονίσω και η οποία καταγγέλεται σε αυτήν την έκθεση. Πρόκειται για την πιθανή απάτη όσν αφορά τον βακαλάο, που ίσως περνάει, μέσω της Νορβηγίας, χρησιμοποιώντας ποσοστώσεις άλλων χωρών. Δηλαδή, υπάρχουν βάσιμες υποψίες ότι μέρος από τους 800.000 τόνους βακαλάου της Αρκτικής, εκ των οποίων η Ρωσία κατέχει σχεδόν το 50 % των ποσοστώσεων, ενδεχομένως να εισάγεται στις κοινοτικές αγορές μέσω της Νορβηγίας. Επομένως, στην έκθεση αυτή τονίζεται επίσης η εμβάθυνση στα μέτρα ελέγχου, και προσωπικά ενθαρρύνω την Επίτροπο, με το θάρρος που την χαρακτηρίζει και βάσει των συμπερασμάτων αυτής της έκθεσης και, βεβαίως, μέσω των πολιτικών της Επιτροπής, να εμβαθύνει στον έλεγχο της αλιευτικής πολιτικής, διότι κατ'αυτόν τον τρόπο θα υπάρξει, αναμφίβολα, σημαντική συμβολή στην επίτευξη μελλοντικά βιώσιμης αλιείας.

<SPEAKER ID=40 LANGUAGE="DE" NAME="von Habsburg">
Kυρία Πρόεδρε, η έκθεση Teverson, επί της οποίας επιθυμώ να τοποθετηθώ, είναι από τις πιο καταθλιπτικές που έχουμε διαβάσει. Και τούτο, διότι όποιος θυμάται, όπως εγώ, όσα είχαμε ακούσει στο παρελθόν, δηλαδή ότι η θάλασσα είναι το μέλλον, ότι στη θάλασσα υπάρχουν απεριόριστες δυνατότητες για τη διατροφή μας, ότι τα όσα υπάρχουν στη θάλασσα θα τεθούν στη διάθεσή μας, διαβάζοντας μερικά χρόνια αργότερα την έκθεση του κυρίου Teverson, θα καταλήξει στο συμπέρασμα ότι είναι πολύ θλιβερή η εικόνα που μας παρουσιάζεται. Από την άλλη πλευρά, όμως, θα πρέπει να πούμε στον εαυτό μας ότι υπάρχουν πολλοί λόγοι για να είμαστε αισιόδοξοι, και πρώτα απ΄όλα το γεγονός ότι έχουμε έναν εξαίρετο Επίτροπο για την αλιεία, ο οποίος έχει επιβάλει με αποφασιστικότητα πολλά πράγματα. Εντούτοις, είναι επίσης γεγονός ότι εξακολουθούμε και σήμερα να εξαρτώμαστε από τις εθνικές κυβερνήσεις, που χαρακτηρίζονται στο σύνολό τους από έλλειψη βούλησης. Παρουσιάζουν όλες τους αδυναμία, ανεξάρτητα εάν πρόκειται για θέματα πολιτικά ή για θέματα ασφάλειας. Η αδυναμία των κυβερνήσεών μας αποτελεί και την αδυναμία της Ευρώπης. Από το γεγονός αυτό προκύπτει και ο θλιβερός ρόλος που διαδραματίζει η ήπειρός μας στον τομέα αυτόν, ανεξάρτητα από το γεγονός ότι οι συζητήσεις περιστρέφονται συνεχώς μόνο γύρω από τους Ευρωπαίους. Οι πραγματικοί εγκληματίες στη θάλασσα είναι οι Ρώσοι, οι Αμερικάνοι και οι Ιάπωνες, οι οποίοι με τις μεγάλες τους βιομηχανίες εξολοθρεύουν πραγματικά στις περιοχές όπου αλιεύουν ό, τι υπάρχει στις θάλασσές τους. Αρκεί να κοιτάξει κανείς τις ακτές της Νότιας Αμερικής για να καταλάβει τι συμβαίνει.
<P>
Πιστεύω ότι η έκθεση Teverson αποτελεί για μας μια προειδοποίηση ότι θα πρέπει και πάλι να απαιτήσουμε το ταχύτερο από τις κυβερνήσεις μας να λάβουν, επιτέλους, δραστικά μέτρα, διαφορετικά θα καταποντίσουν την Ευρώπη.

<SPEAKER ID=41 NAME="Bonino">
Κυρία Πρόεδρε, κυρίες και κύριοι, εκφράζω την ικανοποίησή μου για τις δύο αυτές εκθέσεις όχι μόνο γιατί δίδουν πολύ συγκεκριμένες απαντήσεις σε διάφορα θέματα, αλλά και γιατί προσφέρουν την ευκαιρία να αρχίσει μία πολύ σημαντική συζήτηση όσον αφορά τα μέτρα παρακολούθησης και τον καταμερισμό των ευθυνών. Κατά συνέπεια, χρειάζεται να καθορίσουμε τις ευθύνες του καθενός σε θέματα κοινής πολιτικής, άσχετα εάν πρόκειται για την αλιεία ή τη γεωργία, αφού από νομική άποψη πρόκειται για το ίδιο σύστημα.
<P>
Θα ήθελα να εκφράσω κατ'αρχάς δύο σκέψεις. Όπως γνωρίζετε, είμαι ένθερμη οπαδός της Ευρώπης, και περιμένω πολύ περισσότερες παρεμβάσεις από όσες άκουσα σήμερα, καθώς, ακόμα και μεταξύ των συντηρητικότερων βουλευτών, οι περισσότεροι ζήτησαν, όσον αφορά την παρακολούθηση της αλιείας, αύξηση των εξουσιών της Επιτροπής. Εκφράζω την ικανοποίησή μου για το γεγονός αυτό, διότι πρόκειται ακριβώς για ένα από τα στοιχεία που προκαλούν ανεπάρκειες στον τομέα της παρακολούθησης, είτε πρόκειται για την αλιεία, είτε για άλλους τομείς πολιτικής.
<P>
Η δεύτερη σκέψη αφορά τις δύο εκθέσεις που αποτελούν θέμα κοινής συζήτησης. Η πρώτη, η έκθεση του κυρίου Varela, υπονοεί σε γενικές γραμμές - ας μου επιτραπεί από τον κ. Varela - ότι η Επιτροπή αποδέχεται κάπως υπερβολικά αυστηρούς ελέγχους, ή, τουλάχιστον, έτσι κατάλαβα. Υπογραμμίζω, εξάλλου, ότι η Επιτροπή θα αποδεχόταν, γεγονός που αποτελεί μάλιστα και επιθυμία της, να εξετάσει από κοινού με το Κοινοβούλιο, όπως αφήνει να εννοηθεί ο κύριος Varela, το ενδεχόμενο μιας πιο σύνθετης ανάλυσης όλων των συστημάτων και μέτρων παρακολούθησης. Όσον αφορά τη σύνταξη εγγράφου σχετικά με τα παραπάνω, μάλλον είμαστε κάπως διστακτικοί, για προφανείς λόγους εμπιστευτικότητας τόσο έναντι των συμβαλλομένων, όσο και έναντι τρίτων, τους οποίους ο κύριος Varela μπορεί να κατανοήσει. Θεωρώ ότι μπορούμε να αρκεσθούμε σε μια αρκετά πραγματιστική προσέγγιση.
<P>
Η δεύτερη έκθεση, η έκθεση Teverson, υπονοεί προφανώς ότι η Επιτροπή δεν είναι αρκετά αυστηρή όσον αφορά την παρακολούθηση. Έστω. Νομίζω, ωστόσο, ότι είναι σημαντικό να επισημάνουμε διάφορες πτυχές. Για τον σκοπό αυτό, θα βασισθώ κατά πάσα πιθανότητα στο σχέδιο που σκιαγράφησε ο κ. Medina θέτοντάς μου τις πέντε ερωτήσεις του.
<P>
Θα αναφερθώ πρώτα στις προθεσμίες. Βρισκόμαστε στον Μάρτιο του 1998 και εξετάζουμε μία έκθεση που αναφέρεται στο 1995. Γνωρίζετε πώς εκπονούνται οι εκθέσεις, γνωρίζετε πολύ καλά τη διαδικασία που ακολουθείται. Οι εθνικές, προσωρινές, εκθέσεις συντάσσονται από τα κράτη μέλη. Στη συνέχεια, κύριε Μedina, η Επιτροπή δεν περιορίζεται στο να παραθέτει λέξεις τη μία πίσω από την άλλη, παρά υποχρεούται να διοργανώσει διμερείς συζητήσεις σχετικά με τις προσωρινές εκθέσεις, καθώς τα κράτη μέλη έχουν κάθε δικαίωμα να συζητήσουν εκ νέου με τις υπηρεσίες της Επιτροπής πριν προβούν σε οποιαδήποτε δημοσίευση, και να δοθούν απαντήσεις σε όλες τις ερωτήσεις. Γι'αυτόν ακριβώς τον λόγο, η Επιτροπή διαθέτει είκοσι δύο επιθεωρητές. Ίσως, δε, θα πρέπει να σημειωθεί στα συνοπτικά πρακτικά ότι, για την Κοινή Αλιευτική Πολιτική, η Επιτροπή διαθέτει "είκοσι δύο επιθεωρητές» και ότι, τελικά, οι έλεγχοι εμπίπτουν ουσιαστικά κατ'αρχάς στην αρμοδιότητα των κρατών μελών. Αυτό ορίζει η συνθήκη και ο κανονισμός. Δεν συμφωνείτε μαζί μου ότι αυτός ο τρόπος οικοδομήσης της Ευρώπης δεν είναι ικανοποιητικός; Μέχρι στιγμής, είναι βέβαιο ότι η παρακολούθηση εμπίπτει κατ'αρχάς στην αρμοδιότητα των κρατών μελών, γεγονός που προκαλεί ορισμένες αδυναμίες σε νομικό επίπεδο, καθώς και σε επίπεδο ανθρωπίνων πόρων και χρηματοδοτικών μέσων. Είναι, συνεπώς, δύσκολο, κύριε Μedina, ακόμα και να μάθουμε πόσους επιθεωρητές διαθέτουμε. Κατά συνέπεια, επαναλαμβάνουμε τα στοιχεία που μας παρέχουν τα κράτη μέλη.
<P>
Ίσως μάλιστα να είναι ο κατάλληλος χώρος και η κατάλληλη στιγμή για να σας ξαναδιαβάσω τι προβλέπει το άρθρο 32, παράγραφος 3, του κανονισμού παρακολούθησης, σύμφωνα με το οποίο: "Όταν οι υπάλληλοι της Επιτροπής - δηλαδή είκοσι δύο υπάλληλοι για δεκαπέντε κράτη μέλη, για την ανοιχτή θάλασσα, τις αγορές και τα λιμάνια - συμμετέχουν σε μία έρευνα ή επιθεώρηση, αυτή η έρευνα διεξάγεται πάντα από τους υπαλλήλους του κράτους μέλους. Οι υπάλληλοι της Επιτροπής δεν μπορούν με δική τους πρωτοβουλία να ασκήσουν εξουσίες επιθεώρησης που έχουν ανατεθεί στους υπαλλήλους των κρατών μελών». Θα μπορούσα να συνεχίσω. Κάθε επιθεώρηση πρέπει να ανατίθεται σε επιθεωρητές από τα κράτη μέλη οι οποίοι θεωρητικά βρίσκονται, για παράδειγμα, στην Ιταλία, αριθμός x ανά ιχθύ. Ωστόσο, θα ήταν ενδιαφέρον να μάθουμε πόσοι βρίσκονται, επί παραδείγματι, στην Ισπανία, εάν αυτό το κράτος μέλος, όπως και άλλα, μπορεί να μας δώσει, εκτός από τον αριθμό των επιθεωρητών της πρωτεύουσας, και τον αντίστοιχο αριθμό για τις αυτόνομες επαρχίες.
<P>
Η Επιτροπή, επομένως, δεν διαθέτει μυστική αστυνομία: ο ρόλος της είναι απλώς να συντονίζει τους ελέγχους οι οποίοι εκπορεύονται ακριβώς από τις προτεραιότητες των κρατών μελών. Βάσει αυτού, είναι λυπηρό το γεγονός ότι δεν υπάρχουν ομοιογενή στοιχεία. Ναι, είναι βέβαιο, και σε κάθε Συμβούλιο η Επιτροπή υπενθυμίζει στα κράτη μέλη τις καθυστερήσεις και τις δεσμεύσεις που έχουν αναλάβει. Έτσι έχουν τα πράγματα. Ίσως θα μπορούσαμε, όπως είπε η κ. McCartin, να κάνουμε κάτι άλλο, αρκεί να ξέραμε τι. Ποιό είναι, τελικά, το πρόβλημα στην προκειμένη περίπτωση; Από το 1995 η Επιτροπή και το Κοινοβούλιο έχουν ψηφίσει νέες διατάξεις παρακολούθησης, κυρίως δορυφορικής παρακολούθησης, οι οποίες και θα τεθούν σύντομα σε ισχύ. Θεωρώ ότι οι νέες νομοθετικές διατάξεις θα μας βοηθήσουν να εξασφαλίσουμε ικανοποιητικότερη παρακολούθηση, αλλά ότι ταυτόχρονα ίσως πρέπει να εξασφαλίσουμε συνεργία μεταξύ της Επιτροπής, του Ευρωπαϊκού Κοινοβουλίου και, ει δυνατόν, των εθνικών κοινοβουλίων, προκειμένου να ασκηθεί η πίεση που επιθυμούμε εκεί ακριβώς που πρέπει. Τελειώνω, επισημαίνοντας, κύριε Teverson, ότι πρόκειται για δύσκολο έργο. Ζητήσατε από την Επιτροπή να επιδείξει γενναιότητα, να μην ντρέπεται και να κατονομάσει τα κράτη μέλη. Λυπούμαι, αλλά αυτό είναι αδύνατον.
<P>
Πράγματι, η νομική υπηρεσία δικαίως δεν αποδέχεται να κατονομαστούν τα κράτη μέλη απουσία νομικά παραδεκτών αποδείξεων. Λαμβανομένης υπόψη της έλλειψης αυτονομίας όσον αφορά την έρευνα, είναι αδύνατον να έχουμε νομικά παραδεκτές αποδείξεις.
<P>
Αυτός είναι ο λόγος για τον οποίο είναι απλά αδύνατον να έχουμε νομικά παραδεκτές αποδείξεις σχετικά με αυτό που όλος ο κόσμος γνωρίζει, παράνομες εκφορτώσεις, κ.λπ., κ.λπ.. Κάτι τέτοιο είναι πρακτικά αδύνατον υπό την παρούσα κατάσταση καταμερισμού των ευθυνών μεταξύ της παρακολούθησης και μιας οποιασδήποτε κοινής πολιτικής.
<P>
Κυρίες και κύριοι, η Επιτροπή θα αξιοποιήσει βεβαίως τη βούληση της αγγλικής προεδρίας να βελτιώσει το σύστημα παρακολούθησης. Σκεφτόμαστε κυρίως κάποια τροποποίηση του κανονισμού παρακολούθησης του 1993 και ελπίζουμε ότι, με την εφαρμογή των νέων τεχνικών, δορυφόρων και άλλων μέσων, θα είμαστε σε θέση να βελτιώσουμε την κατάσταση. Είναι, ωστόσο, βέβαιο ότι, χωρίς να ασκηθεί πίεση και να υπάρξει η βούληση εκ μέρους των κρατών μελών, θα ξαναντιμετωπίσουμε κι εμείς κι εσείς, όπως και η Επιτροπή, αρκετά απογοητευτικές καταστάσεις ως προς τις προθεσμίες, την εναρμόνιση των στοιχείων, την παρακολούθηση και την άμεση εφαρμογή.

<SPEAKER ID=42 NAME="Πρόεδρος">
Η συζήτηση έλειξε.
<P>
Προχωρούμε τώρα στην ψηφοφορία.
<P>
Ψηφίζουμε πρώτα επί της έκθεσης Varela Suansez-Carpegna (A4-0086/98).
<P>
(To Σώμα εγκρίνει το ψήφισμα νομοθετικού περιεχομένου) Προχωρούμε στην ψηφοφορία επί της έκθεσης Teverson (A4-0019/98)
<P>
(To Σώμα εγκρίνει το ψήφισμα)
<CHAPTER ID=4>
Προγράμματα προσανατολισμού για τους αλιευτικούς στόλους
<SPEAKER ID=43 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0046/98) του κ. Cunha, εξ ονόματος της Επιτροπής Αλιείας, σχετικά με την ετήσια έκθεση της Επιτροπής προς το Συμβούλιο και το Ευρωπαϊκό Κοινοβούλιο όσον αφορά τα αποτελέσματα των πολυετών προγραμμάτων προσανατολισμού των αλιευτικών στόλων στα τέλη του 1996 (COM(97)0352 - C4-0393/97).

<SPEAKER ID=44 NAME="Cunha">
Κύριε Πρόεδρε, στις αρχές της δεκαετίας του '80 η υπερεκμετάλλευση των αλιευτικών πόρων εκ μέρους ενός κοινοτικού στόλου που χαρακτηριζόταν από πλεονάζουσα αλειευτική ικανότητα είχε λάβει ανησυχητικές διαστάσεις. Έναντι της σοβαρότητας της κατάστασης, η Επιτροπή παρουσίασε, το 1983, ένα πρώτο Πολυετές Πρόγραμμα Προσανατολισμού (ΠΠΠ) με στόχο τη μείωση της αλιευτικής προσπάθειας, στο οποίο ορίζονταν ως βασικές παράμετροι η χωρητικότητα και η ισχύς των σκαφών.
<P>
Στο προαναφερθέν ΠΠΠ Ι ακολούθησαν το ΠΠΠ ΙΙ και το ΠΠΠ ΙΙΙ, που κάλυπταν την περίοδο 1992-1996, και που τελικώς καθόρισαν διαφοροποιημένους στόχους μείωσης της αλιευτικής προσπάθειας: 20 % για το τμήμα που αφορά τα βενθοπελαγικά είδη και 15 % για τα είδη βυθού. Η συνολική μείωση του στόλου αποτελούσε έτσι συνάρτηση της διάρθρωσής του, των αλιευόμενων ειδών και των χρησιμοποιούμενων αλιευτικών εξοπλισμών. Το αποτέλεσμα που επιτεύχθηκε με το ΠΠΠ ΙΙΙ, το οποίο εξετάζουμε τώρα, ήταν η μείωση της αλιευτικής ικανότητας του στόλου κατά 15 %, εαν προσμετράται σε χωρητικότητα, και κατά 9, 25 % μετρημένη σε ισχύ.
<P>
Όπως μπορούμε να διαπιστώσουμε από τις πληροφορίες που παρέχει η έκθεση, οι προσδοκώμενοι συνολικοί στόχοι δεν επιτεύχθηκαν με ομοιόμορφο τρόπο από όλα τα κράτη. Έτσι, χώρες όπως η Δανία, η Γερμανία και, ειδικότερα, η Ισπανία και η Πορτογαλία, προέβησαν σε μείωση της αλιευτικής ικανότητας και της ισχύος των στόλων τους. Η Πορτογαλία και η Ισπανία υπερέβησαν μάλιστα τους καθορισθέντες στόχους. Σε άλλες περιπτώσεις, ωστόσο, οι στόχοι δεν εκπληρώθηκαν. Αντιθέτως, ορισμένες χώρες αύξησαν την ήδη υφιστάμενη αλιευτική τους ικανότητα.
<P>
Μπροστά σε αυτή την κατάσταση, επιβάλλονται κάποιες παρατηρήσεις. Βάσει των πληροφοριών που εμπεριέχονται στην ανακοίνωση της Επιτροπής, διαπιστώνουμε ότι όλα σχεδόν τα κράτη μέλη αντιμετώπισαν τεχνικές δυσκολίες κατά την τήρηση των προβλεπόμενων προθεσμιών για την εναρμόνιση των μονάδων μέτρησης της χωρητικότητας των σκαφών. Ευελπιστούμε ότι τα παραπάνω τεχνικά προβλήματα θα διευθετηθούν τώρα, με το ΠΠΠ IV.
<P>
Όσον αφορά την ισχύ, η κατάσταση εμφανίζεται περισσότερο ανησυχητική, μιας και το κάθε κράτος μέλος χρησιμοποιεί διαφορετικό σύστημα υπολογισμού. Η Επιτροπή πρέπει κατεπειγόντως να υποβάλει προτάσεις με στόχο τον καθορισμό ενιαίων κριτηρίων για τον υπολογισμό της ισχύος. Αυτός είναι ο μοναδικός τρόπος ώστε να μπορούν να διενεργούνται συγκριτικές αναλύσεις στα διαφορετικά κράτη μέλη και ώστε να μπορεί να αξιολογείται η πραγματική εκπλήρωση των καθορισθέντων στόχων.
<P>
Ακόμη πιο σοβαρή είναι η εντύπωση που υπάρχει στην έκθεση της Επιτροπής για έλλειψη βούλησης ορισμένων διοικήσεων κρατών μελών όσον αφορά τη διαβίβαση φερέγγυων στοιχείων σχετικά με την κατάσταση των στόλων τους, και το περιορισμένο ενδιαφέρον που φαίνεται να επιδεικνύουν για την προώθηση των ενδεδειγμένων μέτρων με σκοπό τη μείωση της αλιευτικής τους ικανότητας, σύμφωνα με τους στόχους που προβλέπονται στα ΠΠΠ.
<P>
Έτσι, η μη υλοποίηση των στόχων των προγενέστερων προγραμμάτων μετακυλίεται διαδοχικά στα επόμενα προγράμματα που, με τη σειρά τους, ξεχνούν τι έμεινε πίσω. Είναι όντως ανησυχητικό το γεγονός ότι οι προβλεπόμενοι στόχοι στα Πολυετή Προγράμματα Προσανατολισμού επαφίενται εκ των πραγμάτων στην καλή θέληση των κρατών μελών. Τα μέσα που διαθέτει η Επιτροπή ώστε να υποχρεώσει τα κράτη να συμμορφωθούν είναι αμφίβολης αποτελεσματικότητας και δεν παρέχουν κίνητρα στα κράτη μέλη ώστε να προωθήσουν τις αναγκαίες διατάξεις με σκοπό τη μείωση της αλιευτικής προσπάθειας των αντίστοιχων στόλων στα προβλεπόμενα όρια.
<P>
Ενώπιον της κατάστασης αυτής, και δεδομένου ότι η ισόρροπη αλλαγή προσανατολισμού των εθνικών στόλων αποτελεί απαραίτητο μέτρο για τη διασφάλιση της διατήρησης των αλιευτικών πόρων και του μέλλοντος μιας αποδοτικής και ανταγωνιστικής κοινοτικής αλιείας, καθίσταται απαραίτητο το Συμβούλιο, άρα και τα κράτη μέλη να αναλάβουν τις ευθύνες τους και, με την έννοια αυτή, να λάβουν μέτρα επιβολής κυρώσεων που θα έχουν πραγματική αποτελεσματικότητα σε περίπτωση που δεν επιτευχθούν οι στόχοι που καθορίζονται στα Πολυετή Προγράμματα.
<P>
Με βάση την κατάσταση αυτή, θα ήταν σκόπιμο να εξεταστεί το ενδεχόμενο να αναληφθεί μεταξύ των κυρώσεων και η δυνατότητα καθιέρωσης περιορισμών των ποσοστώσεων των κρατών μελών σε περίπτωση μη υλοποίησης των προβλεπόμενων στόχων και εφόσον διαπιστωθούν έκδηλες δόλιες προθέσεις.
<P>
Καταλήγοντας, θα ήθελα να συγχαρώ την Επιτροπή για την ποιότητα της έκθεσής της και να απευθύνω έκκληση στο Συμβούλιο ώστε να αναλάβει τις ευθύνες του, θεσπίζοντας ένα καθεστώς επιβολής κυρώσεων το οποίο θα προβλέπει αποτελεσματικά μέτρα σε περιπτώσεις δόλιας μη επίτευξης των προβλεπόμενων στόχων. Εάν δεν ενεργήσουμε με αυτό τον τρόπο, θα κοροϊδεύουμε απλώς τον εαυτό μας και, στην προκειμένη περίπτωση, καλύτερα θα ήταν να τελειώνουμε με την προσχηματική λειτουργία που θα αποκτήσουν τότε τα Πολυετή Προγράμματα Προσανατολισμού.

<SPEAKER ID=45 LANGUAGE="DE" NAME="Kindermann">
Κυρία Πρόεδρε, κυρία Επίτροπε, τα πολυετή προγράμματα προσανατολισμού (ΠΠΠ) των αλιευτικών στόλων Ι, ΙΙ και ΙΙΙ, που καλύπτουν την περίοδο από το 1983 έως τα τέλη του 1996, δεν κατόρθωσαν να εξαλείψουν τη δυσαναλογία μεταξύ του τεράστιου αλιευτικού στόλου της Ευρωπαϊκής Ένωσης και της κρίσιμης κατάστασης των αλιευτικών αποθεμάτων. Το φαινόμενο αυτό οφείλεται σε πολλούς λόγους. Κατά τη γνώμη του εισηγητή, ένας πρώτος λόγος ήταν ο διαφορετικός τρόπος υπολογισμού των σκαφών που χρησιμοποιεί το κάθε κράτος μέλος κατά την υιοθέτηση των πολυετών προγραμμάτων προσανατολισμού. Ο δεύτερος λόγος ήταν η επιφυλακτικότητα που επέδειξαν τα κράτη μέλη κατά την υλοποίηση των προγραμμάτων.
<P>
Είναι εμφανές ότι υπήρξαν μεγάλες διαφορές στα κράτη μέλη, ειδικά κατά την υλοποίηση των προγραμμάτων. Παρά τις καλές προθέσεις της Επιτροπής - και θεωρώ ότι το ίδιο ισχύει και για τα κράτη μέλη - υπάρχουν σημαντικά κενά στο θέμα της εφαρμογής των προδιαγραφών. Είναι βέβαια ευχάριστο ότι σημειώθηκαν βήματα προόδου από το 1992 έως το 1996, αφού κατά την εν λόγω περίοδο κατέστη εφικτό να μειωθεί η χωρητικότητα και η ισχύς των σκαφών του ευρωπαϊκού αλιευτικού στόλου. Όμως, αυτό άλλαξε πολύ λίγα πράγματα στην κρίσιμη κατάσταση των αλιευτικών αποθεμάτων. Συνεπώς, είναι αμφίβολο εάν το ΠΠΠ IV θα μπορέσει να επιφέρει ουσιαστικές βελτιώσεις.
<P>
Τούτο φάνηκε ήδη από την αντίσταση που πρόβαλαν μερικά κράτη μέλη έναντι των πρώτων προδιαγραφών του ΠΠΠ IV. Αλλά και οι τελικές προδιαγραφές συμφωνήθηκαν, νομίζω, με μισή καρδιά. Προκειμένου να επιτύχει το ΠΠΠ IV στο βαθμό που επιθυμούμε, συμφωνώ με τον εισηγητή ότι θα πρέπει η Επιτροπή να χρησιμοποιήσει αποτελεσματικά μέσα που δεν εξαρτώνται από τις καλές προθέσεις των κρατών μελών.
<P>
Δεν θέλω να παραλείψω ένα ακόμα ουσιώδες σημείο σχετικά με τις κοινωνικοοικονομικές επιπτώσεις όσον αφορά αφενός τους ίδιους τους αλιείς και αφετέρου το σύνολο των παράκτιων περιοχών. Προβλέπω ότι μελλοντικά θα υπάρξουν τεράστιες δυσκολίες για τα κράτη μέλη κι ελπίζω ότι η αλιεία δεν θα συζητηθεί μόνο στο περιθώριο των διαβουλεύσεων των διαρθρωτικών ταμείων.

<SPEAKER ID=46 NAME="Fraga Estιvez">
Κυρία Πρόεδρε, το πιο ενδιαφέρον στοιχείο της έκθεσης του κυρίου Cunha - τον οποίο και συγχαίρω - είναι η επισήμανση ότι, ενώ έχουν ολοκληρωθεί τρία πολυετή προγράμματα, πρέπει να εξακολουθούμε να κρούουμε τον κώδωνα του κινδύνου σχετικά με τη μη συμμόρφωση κάποιων κρατών μελών, μια εγωϊστική στάση η οποία ευθύνεται στον μέγιστο βαθμό για τη μη επίτευξη των στόχων συντήρησης των αλιευτικών αποθεμάτων και που, επιπλέον, προκαλεί αθέμιτο ανταγωνισμό έναντι των κρατών μελών τα οποία τηρούν τις συμφωνίες.
<P>
Όπως λέει ο κ. Cunha στην αιτιολογική σκέψη Γ της έκθεσής του, η επίτευξη των στόχων των Πολυετών Προγραμματιστών Προσανατολισμού (ΠΠΠ) αποτελεί απαραίτητη προϋπόθεση για τη διασφάλιση της βιώσιμης ανάπτυξης του κλάδου. Εφόσον κάποιος συμμερίζεται αυτή τη δήλωση - όπως εγώ - παραδέχεται με απογοήτευση το γεγονός ότι η μη τήρηση των συμφωνιών εκ μέρους κάποιων κρατών μελών εμποδίζει την εν λόγω βιώσιμη ανάπτυξη του συνόλου του κοινοτικού στόλου. Το γεγονός αυτό αποδεικνύει μια απαράδεκτη έλλειψη αλληλεγγύης.
<P>
Με την έγκριση του ΠΠΠ IV, είχαμε την ευκαιρία να διαπιστώσουμε ότι έχουν σημειωθεί κάποια βήματα προόδου. Ειδικότερα, φαίνεται σαφώς μια μεγαλύτερη δέσμευση της Επιτροπής, ώστε αυτή η νέα γενιά ΠΠΠ να επιτύχει ίσους και χωρίς διακρίσεις όρους για τους στόλους των διαφόρων κρατών μελών.
<P>
Θα ήθελα, ωστόσο, να προχωρήσω και να ζητήσω αποφασιστικές ενέργειες. Γι'αυτόν τον λόγο, η αίτηση του κυρίου Cunha για τη θέσπιση ενός συστήματος αποτελεσματικών κυρώσεων οι οποίες να μπορούν να φτάσουν έως τη μείωση των ποσοστώσεων της αλιείας, μας φαίνεται επαρκής και αποτελεί έναν από τους λόγους για τους οποίους υποστηρίζουμε την έκθεσή του.
<P>
Από την άλλη πλευρά, εφιστάται η προσοχή στην έλλειψη ομοιογενών συστημάτων μετρήσεων. Θα ήθελα, επομένως, να τονίσω την ανάγκη να επικεντρωθούν οι προσπάθειες στην αναζήτηση ενός ομοιογενούς συστήματος ισοδυναμιών και μιας κατεύθυνσης η οποία να υποχρεώνει όλα τα κράτη μέλη να υποβάλλουν στοιχεία, και μάλιστα σωστά στοιχεία.
<P>
Μόνον έτσι, κυρία Πρόεδρε, θα μάθουμε πραγματικά ποια μέτρα πρέπει να ληφθούν για να επιτευχθεί η εν λόγω βιώσιμη ανάπτυξη των κοινοτικών στόλων ή, κατά την προσφιλέστερή μου έκφραση, του κοινοτικού στόλου.

<SPEAKER ID=47 LANGUAGE="FR" NAME="d'Aboville">
Tα σέβη μου, κυρία Πρόεδρε.
<P>
Στην αξιολόγησή του για τα αποτελέσματα του τρίτου προγράμματος προσανατολισμού, ο εισηγητής ανησυχεί για την έλλειψη ενδιαφέροντος που επέδειξαν ορισμένα κράτη ως προς τη λήψη μέτρων που θα καθιστούσαν δυνατή τη μείωση του στόλου τους. Μπορεί να λυπούμαστε γι'αυτή την έλλειψη προθυμίας, αλλά το γεγονός δεν πρέπει να μας εκπλήσσει καθόλου. Πρέπει να γνωρίζουμε ότι ορισμένα λιμάνια έχουν κυριολεκτικά μαραζώσει. Σε περίπτωση υπέρβασης του σημείου ισορροπίας, απειλείται ένας ολόκληρος κοινωνικοοικονομικός ιστός: δημοπρασίες, ναυπηγεία, εμπόριο αλιευμάτων, προμηθευτές, κ.λπ.. Δεν θα πρέπει επίσης να υποτιμούμε τις απείρως μεγαλύτερες δυσκολίες μείωσης της αλιευτικής ικανότητας που αντιμετωπίζονται σε ορισμένες χώρες όπου χρησιμοποιούνται περισσότερο ελκόμενα παρά σταθερά αλιευτικά εργαλεία.
<P>
Τέλος, θα πρέπει να μπορούμε να λάβουμε υπόψη στους υπολογισμούς τα σκάφη που είναι κατά κάποιον τρόπο χωρίς πατρίδα ή έχουν δανεική εθνικότητα, τα οποία φέρουν μια συγκεκριμένη σημαία, ενώ είναι γνωστό ότι θα έπρεπε να είναι καταχωρημένα υπό άλλη σημαία, τόσο σε επίπεδο ποσοστώσεων, όσο και σε επίπεδο ισχύος.
<P>
Ο εισηγητής επιμένει στο γεγονός ότι μόνο η εφαρμογή ενός αποτελεσματικού συστήματος κυρώσεων θα μπορέσει να υποχρεώσει τις εθνικές αρχές να τηρούν τους καθορισμένους στόχους. Μεταξύ αυτών των μέτρων, προτείνει την αυτόματη μείωση των ποσοστώσεων. Προσωπικά δεν πιστεύω ότι πρόκειται για καλή λύση, καθώς η ιδέα αυτή θα μπορούσε να εφαρμοσθεί μόνο σε περίπτωση που η αλιευτική δραστηριότητα ενός συγκεκριμένου στόλου θα αφορούσε κάποιο συγκεκριμένο είδος αλιεύματος. Τί γίνεται σε περίπτωση ποικιλίας αλιευτικών δραστηριοτήτων και τί γίνεται κυρίως με τα σκάφη των οποίων τα αλιεύματα δεν εμπίπτουν σε ποσοστώσεις σε ποσοστό άνω του 50 %;
<P>
Θεωρώ, εξάλλου, ότι η αναστολή των ενισχύσεων όσον αφορά την κατασκευή αποτελεί ήδη μέτρο εξαιρετικά δεσμευτικό, έως και υπερβολικό μερικές φορές, από τη στιγμή που μπορεί να αποβεί επιζήμιο για την ασφάλεια ή τη βελτίωση των συνθηκών εργασίας, και εκφράζω τις ευχαριστίες μου στον εισηγητή που έλαβε υπόψη του την εν λόγω σκέψη εντάσσοντάς την στο αιτιολογικό της έκθεσή του.

<SPEAKER ID=48 LANGUAGE="PT" NAME="Novo">
Κυρία Πρόεδρε, αγαπητοί συνάδελφοι, κυρία Επίτροπε, η ετήσια έκθεση της Επιτροπής σχετικά με τα τελικά αποτελέσματα των ΠΠΠ ΙΙΙ συνιστά ένα έγγραφο που συμβάλλει καθοριστικά στην αποσαφήνιση του τρόπου με τον οποίο εξελίχθηκε ο κοινοτικός αλιευτικός στόλος, καθώς και του ρόλου που διαδραμάτισαν σε αυτή την εξέλιξη οι διάφορες εθνικές κυβερνήσεις.
<P>
Η έκθεση δείχνει ξεκάθαρα, λόγου χάρη, ότι η χώρα μου υπήρξε αυτή που έκανε τα περισσότερα βήματα προς την εφαρμογή των ΠΠΠ ΙΙΙ σε ό, τι αφορά τον κεντρικό στόχο της μείωσης της αλιευτικής ικανότητας των διαφορετικών τμημάτων του στόλου, φθάνοντας μέχρι στο να υπερβεί τους καθορισμένους στόχους - σε σημείο τέτοιο μάλιστα που, βάσει των στοιχείων που παρατίθενται στην έκθεση, θα μπορούσε κανείς να το χαρακτηρίσει ακατανόητο. Και δεν μπορώ παρά να θεωρήσω ακατανόητη τη συγκεκριμένη στάση του «καλού μαθητή», δεδομένου ότι, ενόσω η Πορτογαλία προέβαινε σε αυτή τη μείωση, κάποια άλλα κράτη μέλη ενίσχυαν - με κυνικό τρόπο, θα αποτολμούσα να πω - την αντίστοιχη αλιευτική ικανότητα των στόλων τους, σε χωρητικότητα ή/και σε ισχύ.
<P>
Η εμπεριστατωμένη επίγνωση των στοιχείων που εμπεριέχονται στην παρούσα έκθεση θα έπρεπε να επηρεάσει με πιο αποφασιστικό τρόπο τον καθορισμό των τιμών και τη χάραξη των στρατηγικών στο πλαίσιο των σημερινών ΠΠΠ IV, τα οποία θα ισχύσουν κατά την περίοδο 1997-2001. Τα εν λόγω στοιχεία θα έπρεπε να ληφθούν περισσότερο υπόψη, είτε από την Επιτροπή κατά τη διατύπωση των προτάσεων για τα ΠΠΠ IV, είτε από το Συμβούλιο κατά τη λήψη των αποφάσεών του, κατά τρόπο ώστε να παύσει να επιμένει σε νέα μείωση της αλιευτικής ικανότητας των κρατών μελών εκείνων που εξεπλήρωσαν, ή ακόμη, σε ορισμένο βαθμό, υπερέβησαν τους στόχους των προγραμμάτων ΠΠΠ ΙΙΙ.
<P>
Η Επιτροπή επίσης επωμίζεται κάποιες ευθύνες σε αυτό το θέμα, από τη στιγμή που δεν φάνηκε ικανή να εφαρμόσει εμπράκτως τις αποφάσεις σχετικά με την επίτευξη ομοιομορφίας των μετρήσεων χωρητικότητας των διαφορετικών στόλων, όπως επίσης δεν στάθηκε ικανή να σημειώσει προόδους αναφορικά με τη θέσπιση του αναγκαίου νομοθετικού πλαισίου για την εναρμόνιση των μετρήσεων ισχύος, αλλά επίσης της εκτίμησης της παραγωγικότητας των διαφορετικών αλιευτικών στόλων.
<P>
Εφόσον δεν διαθέτουμε τα προαναφερόμενα ουσιαστικά στοιχεία που θα επέτρεπαν τη διεξαγωγή φερέγγυων συγκρίσεων και ελέγχων, εφόσον πολλά από τα κράτη, που διαθέτουν στόλους οι οποίοι εμφανίζουν τις υψηλότερες αλιευτικές ικανότητες και παραγωγικότητες στην Ευρωπαϊκή Ενωση, δεν εκπληρώνουν τους στόχους των ΠΠΠ, είναι πολύ δύσκολο να πείσουμε πολλούς αλιείς για την ορθότητα και το πνεύμα διαφάνειας και δικαιοσύνης των προτάσεων που, θεωρητικά τουλάχιστον, προβάλλουν η Επιτροπή και ορισμένα κράτη μέλη, για χάραξη κοινοτικών στρατηγικών οι οποίες, βεβαίως, είναι αδιαμφισβήτητα αναγκαίες ώστε η αλιευτική ικανότητα του κοινοτικού στόλου να προσαρμοστεί στους υπάρχοντες πόρους.
<P>
Η παντελής απουσία ξεκάθαρων μέτρων κατά εκείνων που με δόλιο τρόπο αθετούν τις υποχρεώσεις τους, μέτρα που θα έπρεπε να συμπεριλαμβάνουν, όπως πολύ σωστά επισημαίνει ο εισηγητής - τον οποίο δράττομαι της ευκαιρίας για να συγχαρώ -, π.χ. την κατάργηση ή τη μείωση των αντίστοιχων ποσοστώσεων, όπως και η αδιαφορία για εκείνους που όντως στάθηκαν συνεπείς, φθάνοντας μέχρι σε σημείο να επιδεικνύουν υπερβολικό ζήλο, στην ανάληψη των υποχρεώσεών τους, είναι κάτι που δεν πρέπει να συνεχιστεί στο προσεχές μέλλον.
<P>
Ας μου επιτραπεί, αγαπητοί συνάδελφοι, εν ονόματι των αλιέων και των ενώσεων Πορτογάλων αλιέων, που τα τελευταία χρόνια έχουν υποστεί σοβαρές συνέπειες από αυτή την κατάσταση, να απευθύνω εδώ μια έκκληση η οποία είναι επίσης μια παρακαταθήκη για το προσεχές μέλλον.

<SPEAKER ID=49 LANGUAGE="EN" NAME="McKenna">
Τόσο η Επιτροπή, όσο και ο κύριος Cuhna, έκαναν πολύ καλή δουλειά όσον αφορά την ανάλυση των αποτελεσμάτων του τελευταίου έτους του τρίτου πολυετούς προγράμματος προσανατολισμού. Kαι η έκθεση Teverson και η έκθεση Cuhna αφορούν θέματα που εμπίπτουν βασικά στην αρμοδιότητα των κρατών μελών, δηλαδή αφενός έλεγχος και παρακολούθηση και αφετέρου το μέγεθος των εθνικών αλιευτικών στόλων. Και οι δύο εκθέσεις δείχνουν σαφώς ότι τα κράτη μέλη δεν παίρνουν στα σοβαρά τις ευθύνες τους. Μόνο τέσσερις από τις δεκαπέντε χώρες εκπλήρωσαν όλους τους στόχους τους στο πλαίσιο του ΠΠΠ-ΙΙΙ. Όλες οι υπόλοιπες υπερβαίνουν τα όρια, τόσο χωρητικότητας όσο και ισχύος, σε τουλάχιστον ένα από τα τμήματα του στόλου. Οι τέσσερις χώρες που πέτυχαν τους στόχους είναι η Ισπανία, η Πορτογαλία, η Δανία και η Φινλανδία.
<P>
Η έκθεση της Επιτροπής παρέχει λεπτομερή στοιχεία ως προς τον βαθμό στον οποίο τα διάφορα κράτη μέλη εκπλήρωσαν τις υποχρεώσεις τους, αλλά, προκειμένου να βελτιωθεί η ποιότητα της έκθεσης, θα πρότεινα να γίνει κάποια αναφορά στον τρόπο, για παράδειγμα, με τον οποίο η Ισπανία και η Πορτογαλία εκπλήρωσαν τις υποχρεώσεις τους, στο τι συνέβη με τα σκάφη που διεγράφησαν από το αρχείο, πόσα παροπλίστηκαν, πόσα διαλύθηκαν, πόσα βυθίστηκαν, κ.λπ., καθώς επίσης πόσα απλά άλλαξαν σημαία: πόσα σκάφη εξακολουθούν να αλιεύουν στην Κοινότητα ή αλλού υπό αυτό που ονομάζουμε σε ορισμένες περιπτώσεις ουσιαστικά σημαία ευκαιρίας.
<P>
Στα πλαίσια της αλιευτικής συμφωνίας με την Αργεντινή επιδοτείται η χρήση της σημαίας της Αργεντινής. Τί ποσοστό της μείωσης της αλιευτικής ικανότητας των κρατών μελών αντιπροσωπεύουν οι περιπτώσεις αλλαγής σημαίας και ποιές είναι οι επιπτώσεις αυτού του γεγονότος για τους αλιευτικούς πόρους στην εν λόγω περιοχή; Δεν μπορούμε να μιλάμε απλά για τροποποίηση αριθμητικών στοιχείων με διαγραφή σκαφών από το εθνικό αρχείο και καταχώρησή τους αλλού: πρέπει να εξετάσουμε που πηγαίνουν και τι συμβαίνει με αυτά. Κανένα κράτος μέλος δεν μπορεί να συγχαίρει ουσιαστικά τον εαυτό του, εάν δεν γνωρίζουμε ακριβώς το οριστικό αποτέλεσμα της δράσης τους. Χρειαζόμαστε αυτά τα στοιχεία προκειμένου να αναλύσουμε πλήρως τι συμβαίνει.

<SPEAKER ID=50 LANGUAGE="EN" NAME="Macartney">
Κυρία Πρόεδρε, πρόκειται για χρήσιμη συζήτηση, κατά τη διάρκεια της οποίας αποκαλύφθηκαν πολλά πράγματα, γεγονός που δεν συμβαίνει πάντα.
<P>
Υπάρχουν φυσικά ιστορικοί λόγοι, κυρίως δε η στάση της τελευταίας κυβέρνησης των Συντηρητικών στο Ηνωμένο Βασίλειο, που εξηγούν γιατί η χώρα αυτή δεν επέλεξε κεφάλαια αποχαρακτηρισμού, παρά εφάρμοσε την αρχή της επικουρικότητας και το σύστημα ολόκληρου εικοσιτετραώρου εν πλω. Αντιμετωπίζουμε, επομένως, αμέσως ένα πραγματικό πρόβλημα από ιστορική άποψη, αφού ορισμένες κυβερνήσεις εφάρμοσαν με απολύτως θεμιτό τρόπο ένα διαφορετικό μέτρο, με το οποίο βέβαια διαφωνώ, αλλά που είναι πάντως γεγονός, το οποίο δεν μπορεί να αποσιωπηθεί ούτε να αγνοηθεί εντελώς. Πρόκειται για ένα από τα βασικά προβλήματα. Υπάρχουν, βέβαια, κι άλλα, στα οποία αναφέρθηκε η κυρία McKenna και τα οποία αφορούν τι ακριβώς υπολογίζεται όταν συζητάται η μείωση των στόλων.
<P>
Επισημαίνω στον εισηγητή και σε άλλους που βιάζονται να μιλήσουν για μείωση των ποσοστώσεων ότι αυτό είναι πολύ επικίνδυνο. Με ανησυχεί η αποκάλυψη ότι η υποστήριξη που παρασχέθηκε από την Ομάδα του Ευρωπαϊκού Λαϊκού Κόμματος και από τη Συνομοσπονδιακή Ομάδα της Ευρωπαϊκής Ενωτικής Αριστεράς - Αριστερά των Πρασίνων των Βορείων Χωρών μάλλον προϋπέθετε την αυτόματη μείωση των ποσοστώσεων. Πρόκειται για το είδος των συζητήσεων που ανησυχεί τους αλιείς και θα πρέπει να ανησυχεί και τις ευρωπαϊκές κυβερνήσεις, εάν ο κόσμος θεωρεί ότι μπορεί απλά να εφαρμοσθεί ένα παρόμοιο μέτρο λέγοντας ότι υποστηρίζεται από το Ευρωπαϊκό Κοινοβούλιο. Πρέπει να επιδείξουμε μεγαλύτερη πολιτική ικανότητα και υπευθυνότητα. Χαίρομαι πάρα πολύ που η Επίτροπος παρευρίσκεται σε αυτή τη συζήτηση.
<P>
Τη Δευτέρα, όταν πρότεινα να μη διεξαχθεί την Παρασκευή η ψηφοφορία επί του πολύ σημαντικού και ευαίσθητου αυτού θέματος, διαπίστωσα έκπληκτος ότι ανήκα σε μία μικρή μειοψηφία. Οι μεγάλες ομάδες υποστήριξαν ότι δεν υφίστατο διαφιλονεικούμενο θέμα. Μπορώ να σκεφθώ πολύ λίγα θέματα περισσότερο διαφιλονεικούμενα από την απειλούμενη βασική αρχή σχετικής σταθερότητας της Κοινής Αλιευτικής Πολιτικής.
<P>
Πρέπει να εξετάσουμε το εν λόγω θέμα με πολύ διαφορετικό τρόπο, και εμμένω στην έκκλησή μου ότι θα πρέπει να το προσεγγίσουμε με ορθολογικότερο τρόπο. Το μόνο που με ανακουφίζει είναι ότι πρόκειται για έκθεση πρωτοβουλίας, χωρίς νομοθετική ισχύ, διαφορετικά θα προκαλούσε όλων των ειδών τις καταστροφές στην αλιευτική βιομηχανία.

<SPEAKER ID=51 NAME="Πρόεδρος">
Ευχαριστώ, κύριε Macartney.
<P>
Τον λόγο έχει τώρα για δυόμισι λεπτά ο κ. van Dam, εξ ονόματος της Ομάδας των Ανεξαρτήτων για την Ευρώπη των Εθνών.

<SPEAKER ID=52 LANGUAGE="NL" NAME="Van Dam">
Κύριε Πρόεδρε, δεν χρειάζεται να τονίσει κανείς ότι όλα τα κράτη μέλη πρέπει να τηρούν τους κανόνες της Kοινής Aλιευτικής Πολιτικής. Σε περίπτωση που τα κράτη μέλη αδιαφορούν τελείως για τους κανόνες αυτούς, πρέπει να επιβάλλονται αποτελεσματικές κυρώσεις. Στο σημείο αυτό συμφωνώ με τον εισηγητή. Επίσης, πιστεύω ότι θα ήταν λάθος η επιβολή κυρώσεων να εξαρτάται αποκλειστικά από το μέγεθος του στόλου. Στοιχεία σχετικά με τον αριθμό των σκαφών και την ισχύ των κινητήρων δεν προσφέρουν σε καμία περίπτωση αξιόπιστες πληροφορίες για την πραγματική αλιευτική δραστηριότητα, πολύ περισσότερο, μάλιστα, εάν τα στοιχεία αυτά στηρίζονται σε αναξιόπιστες και μη εναρμονισμένες μετρήσεις στα κράτη μέλη, όπως συμβαίνει στην ετήσια έκθεση για το 1996. Εξάλλου, προκειμένου να σχηματισθεί μια ορθή εικόνα για τον βαθμό στον οποίο τα κράτη μέλη ανταποκρίνονται στους στόχους της Κοινής Αλιευτικής Πολιτικής, πρέπει να εξετασθούν πολύ περισσότερες πτυχές. Αναφέρομαι στην πολιτική ποσοστώσεων της Ένωσης, που αποτελεί στην ουσία τη σπονδυλική στήλη της ευρωπαϊκής πολιτικής για τη διατήρηση των αλιευτικών αποθεμάτων και η οποία σχετίζεται στενά με τα πολυετή προγράμματα προσανατολισμού. Μέσω των ποσοστώσεων δίδονται κίνητρα στα κράτη μέλη να προσαρμόσουν το δυναμικό του στόλου τους στις διαθέσιμες ποσοστώσεις. Από την άποψη αυτή, θα ήταν χρήσιμο εάν ο εισηγητής, παράλληλα με μια συνοπτική παρουσίαση της χωρητικότητας του στόλου και της ισχύος των κινητήρων των σκαφών στα διάφορα κράτη μέλη, είχε παρουσιάσει και στοιχεία ενδεικτικά του βαθμού τήρησης των ποσοστώσεων. Στην περίπτωση αυτή, ο εισηγητής και οι αξιότιμοι συνάδελφοι θα μπορούσαν να διαπιστώσουν, για παράδειγμα, ότι οι Κάτω Χώρες τήρησαν πλήρως τις ποσοστώσεις, παρά το γεγονός ότι ο στόλος τους συρρικνώθηκε ελάχιστα έως καθόλου.
<P>
Λέγοντας αυτά, συνάδελφε Cunha, προσπαθώ να καταστήσω σαφές ότι η συρρίκνωση του στόλου δεν είναι το μοναδικό μέσο μείωσης της υπέρμετρης αλιευτικής προσπάθειας. Το Βασίλειο των Κάτω Χωρών τήρησε τις ποσοστώσεις περιορίζοντας τις ημέρες που ο στόλος αλιεύει. Παρόμοιες ρυθμίσεις για τη διαχείριση των αλιευτικών αποθεμάτων πρέπει να συνεκτιμώνται στα αποτελέσματα των πολυετών προγραμμάτων προσανατολισμού.
<P>
Το μέγεθος της αλιευτικής προσπάθειας εξαρτάται επίσης από τις αλιευτικές μεθόδους. Έτσι, στις Κάτω Χώρες το μήκος της δοκότρατας μειώθηκε από 14 σε 12 μέτρα. Σύμφωνα με τους εμπειρογνώμονες, κατ'αυτόν τον τρόπο η αλιευτική προσπάθεια μειώθηκε κατά 10 %. Πρόκειται για ένα στοιχείο το οποίο δεν έχει ληφθεί υπόψη στην ετήσια έκθεση για το 1996.
<P>
Συνοψίζοντας, θα ήθελα να αναφέρω ότι η πρόταση του εισηγητή για την επιβολή πολύ αυστηρότερων κυρώσεων, όπως είναι η μείωση των ποσοστώσεων σε περίπτωση παράβασης, με βρίσκει σύμφωνο. Ωστόσο, στην περίπτωση αυτή τα κράτη μέλη δεν θα πρέπει να κρίνονται με βάση μία πτυχή της Κοινής Αλιευτικής Πολιτικής, παρά βάσει της συνολικής αυτής πολιτικής. Αυτό σημαίνει ότι θα πρέπει να λαμβάνονται υπόψη ο αριθμός των ημερών που αλιεύει ο στόλος, καθώς και η τήρηση των ποσοστώσεων. Έχω καταθέσει δύο σχετικές τροπολογίες, την 7 και την 8, κι ελπίζω ότι ο εισηγητής θα συμφωνήσει με τις προτάσεις μου.

<SPEAKER ID=53 LANGUAGE="ES" NAME="Medina Ortega">
Κύριε Πρόεδρε, λυπάμαι που δεν βρίσκεται εδώ η Επίτροπος γιατί, πραγματικά, χωρίς την παρουσία της αυτή η συζήτηση χάνει κάτι από το ενδιαφέρον της. Προσωπικά θα ήθελα να συγχαρώ, κατ'αρχάς, την Επιτροπή για την έκθεση που εκπόνησε αλλά, εφόσον απουσιάζει η κυρία Επίτροπος, η επιθυμία μου να της προσφέρω αυτήν την ικανοποίηση παραμένει ανεκπλήρωτη. Ωστόσο παρευρίσκεται, τουλάχιστον, ο εισηγητής, ο οποίος εκπόνησε μια θαυμάσια έκθεση και τον οποίο επιθυμώ επίσης να συγχαρώ. Ο εισηγητής γνωρίζει πολύ καλά την κατάσταση, και θα ήθελα να τονίσω ότι η έκθεση του κυρίου Cunha είναι σαφής και ακριβής και ότι, συνεπώς, πέρα από τις εγκριθείσες από την Επιτροπή Αλιείας τροπολογίες, φαίνεται δύσκολη η αποδοχή άλλων τροπολογιών οι οποίες ίσως να έχουν αρνητικές επιπτώσεις στο περιεχόμενο αυτής της τροπολογίας.
<P>
Θα ήθελα να υπογραμμίσω αυτό που υπογράμμισε προηγουμένως και η κυρία McKenna, αλλά με μια μικρή διόρθωση. Η κυρία McKenna ανέφερε ότι μόνο τέσσερις χώρες τήρησαν τους στόχους του Πολυετούς Προγράμματος Προσανατολισμού (ΠΠΠ) ΙΙΙ: δεν είναι τέσσερις, παρά μόνο τρεις, διότι, διαβάζοντας προσεκτικά τη σελίδα 49 της έκθεσης της Επιτροπής, θα διαπιστώσετε ότι η Επιτροπή προβάλλει κάποιες αντιρρήσεις όσον αφορά τη Φινλανδία. Οπότε, τελικά μόνο η Ισπανία, η Πορτογαλία και η Δανία πέτυχαν πλήρως τους στόχους του ΠΠΠ ΙΙΙ. Αυτό σημαίνει ότι οι χώρες που ενδιαφέρονται περισσότερο για την επίτευξη των στόχων είναι αυτές που εξαρτώνται κάπως περισσότερο από την αλιεία.
<P>
Η έκθεση του κυρίου Cunha τονίζει μια σειρά σημείων με τα οποία συμφωνούμε: την ανάγκη για τη συνέχιση θέσπισης αρμονικών κριτηρίων, τη χωρητικότητα και την ισχύ των σκαφών, κ.λπ., κυρίως δε, την ανάγκη για την εισαγωγή ενός συστήματος κυρώσεων. Η Κοινότητα έχει αρχίσει τη θέσπιση κυρώσεων στον τομέα του ανταγωνισμού και, πιο πρόσφατα, της σύγκλισης.
<P>
Η πρόταση του κ. Cunha είναι απολύτως λογική: να περιορισθεί η δυνατότητα αλίευσης για τα κράτη που δεν πληρούν τις κοινοτικές προϋποθέσεις.
<P>
Είναι επίσης σημαντική η επισήμανση του κ. Cunha στην αιτιολογική σκέψη Β, ότι, δηλαδή, ο στόχος της Κοινής Αλιευτικής Πολιτικής δεν συνίσταται, απαραίτητα, στη μείωση της αλιείας. Ο στόχος της εν λόγω πολιτικής είναι η θέσπιση ενός ισορροπημένου αλιευτικού συστήματος γιατί, ο γενικός κανόνας στη θάλασσα είναι πως το μεγάλο ψάρι τρώει το μικρό, και έχει εδραιωθεί μια κάποια βιολογική ισορροπία στην οποία εντάσσεται ο ανθρώπινος παράγοντας (η αλιεία). Η λήψη μέτρων με στόχο απλά τη μείωση της αλιευτικής προσπάθειας, χωρίς να λαμβάνεται υπόψη η βιολογική ισορροπία, μπορεί, κατά περίεργο τρόπο, να έχει αρνητικές επιπτώσεις γιατί, για παράδειγμα, εάν δεν συνεχίσουμε να αλιεύουμε αρπακτικά είδη, θα μειωθούν τα είδη που αποτελούν θηράματα αυτών των αρπακτικών ειδών.
<P>
Πιστεύω ότι η Επιτροπή βρίσκεται όντως σε καλό δρόμο, ότι η έκθεση Cunha είναι μια εξαιρετική έκθεση και ότι μπορούμε να συγχαρούμε την Επιτροπή και τον κύριο Cunha για τις εκθέσεις τους.

<SPEAKER ID=54 LANGUAGE="DE" NAME="Langenhagen">
Κύριε Πρόεδρε, από τις αρχές της δεκαετίας του '80 γνωρίζουμε τις καταστροφικές επιπτώσεις της υπεραλίευσης στις θάλασσες της ΕΕ. Ως αντισταθμιστικό μέτρο, υιοθετήθηκαν τα πολυετή προγράμματα προσανατολισμού των αλιευτικών στόλων, τα συντομογραφικά ονομαζόμενα ΠΠΠ, για τα οποία συζητούμε σήμερα. Το φετινό ΠΠΠ IV αποτελεί, για παράδειγμα, την τέταρτη γενιά των προγραμμάτων αυτών. Στο εν λόγω πλαίσιο, είναι παράλογη η έλλειψη ενιαίων κριτηρίων αξιολόγησης. Διερωτώμαι εάν η ενιαιοποίηση των κριτηρίων αυτών επιβραδύνεται συνειδητά, ή μήπως υπάρχουν άλλοι λόγοι για το γεγονός ότι δεν διαθέτουμε ακόμα χρήσιμα αποτελέσματα ούτε ως προς τη χωρητικότητα, ούτε ως προς την ισχύ των σκαφών, για ολόκληρη την επικράτεια της ΕΕ. Αυτό το ζήτημα θα έπρεπε να έχει επιλυθεί από καιρό. Ακόμα και το κοινοτικό νηολόγιο των αλιευτικών σκαφών εμφανίζει κενά, πράγμα που αποδυναμώνει την αποδοτικότητά του. Επιπλέον, θα πρέπει να εξευρεθεί μια πραγματικά δυναμική λύση σε αυτό το πρόβλημα, γεγονός που προϋποθέτει, συνεπώς, την ύπαρξη ισχυρότερης βούλησης για την υλοποίηση των οδηγιών. Τα εθνικά συμφέροντα δεν θα πρέπει να έχουν μεγαλύτερη βαρύτητα από την προέχουσα ευρωπαϊκή αλιευτική πολιτική. Η μη επίτευξη των στόχων θα οδηγήσει, βέβαια, αναμφισβήτητα στην κατάρρευση πολλών επιχειρήσεων στον τομέα της αλιείας, όταν τα αποθέματα θα έχουν εκφυλιστεί πλέον υπερβολικά.
<P>
Η εξισορρόπηση της συνολικής αλιευτικής ικανότητας, που οφείλεται στις χώρες με αυξημένη αίσθηση καθήκοντος, δεν πρέπει να μας παραπλανά ως προς τις ελλείψεις άλλων κρατών στον τομέα αυτό. Δεν έχουμε περιθώριο να επιτρέψουμε να δημιουργηθεί ενδεχομένως κλίμα παραίτησης στα κράτη που συμμορφώνονται προς τις διατάξεις Τουναντίον, μάλιστα, θα πρέπει η δική τους επίδοση να αποτελέσει για τους υπόλοιπους παράδειγμα προς μίμηση, διαφορετικά δεν πρόκειται να σημειωθεί καμία πρόοδος στο μέλλον.
<P>
Φαίνεται ότι δεν υπάρχουν αρκετά κίνητρα για την επίτευξη των προβλεπόμενων στόχων. Η αναποτελεσματικότητα των μέχρι τώρα υιοθετηθέντων ΠΠΠ δεν αποτελεί, όντως, κίνητρο. Η τήρηση των οριακών τιμών θα πρέπει να είναι υποχρεωτική, ακόμα κι αν προς το παρόν δεν εφαρμόζονται ακόμα, όπως περιέγραψα, αποτελεσματικές κυρώσεις ως μέσο συμμόρφωσης.
<P>
Αποτελεσματική θα μπορούσε να είναι και μια μείωση των ετησίων ποσοστώσεων, όπως προτείνει ο εισηγητής. Τονίζω, όμως, για άλλη μια φορά ότι πολύ πιο σημαντική θα ήταν η κατανόηση εκ μέρους των κρατών μελών, δεδομένου ότι αυτά φέρουν και την ευθύνη. Θα ήθελα να εκμεταλλευθώ την ευκαιρία για να ευχαριστήσω την κυρία Bonino και τη Γενική Διεύθυνση XIV για τη σημαντική συζήτηση που είχαμε αυτήν την εβδομάδα σχετικά με την Ατζέντα 2000 και τα νομοσχέδια για τον τομέα της αλιείας που πρόκειται να ακολουθήσουν. Ήταν μια ωραία συζήτηση και χαίρομαι για την περαιτέρω συνεργασία μας.

<SPEAKER ID=55 NAME="Πρόεδρος">
Ευχαριστώ, κυρία Langenhagen.
<P>
Κυρίες και κύριοι, με την παρέμβαση της κυρίας Langenhagen έληξε η ώρα των παρεμβάσεων των μελών του Κοινοβουλίου και, πριν δώσω τον λόγο στην κυρία Bonino, θέλω να την ενημερώσω ότι κατά τη σύντομη και δικαιολογημένη απουσία της, ο κ. Medina Ortega θέλησε να τη συγχαρεί για το εξαίρετο έργο της Επιτροπής. Επομένως, η Προεδρία συμφωνεί με τα λεγόμενα του κ. Medina Ortega, ενώ κατανοεί πλήρως την απουσία της Επιτρόπου για μικρά διαστήματα από την αίθουσα και, όπως πάντα, της δίνει τον λόγο με μεγάλη ευχαρίστηση.
<P>
Έχετε τον λόγο κυρία Bonino.

<SPEAKER ID=56 NAME="Bonino">
Κύριε Πρόεδρε, αξιότιμοι βουλευτές, θα ήθελα κατ'αρχάς να εκφράσω τα συγχαρητήριά μου στον κ. Cunha για την έκθεσή του, που, κατά τη γνώμη μου, αναλύει ικανοποιητικά τα θέματα που πραγματεύεται. Η Επιτροπή πιστεύει ότι τα πολυετή προγράμματα προσανατολισμού αποτελούν πραγματικά σημαντικά μέσα και, συνεπώς, η επίτευξη των στόχων τους αποτελεί βασικό στοιχείο για το μέλλον του τομέα. Επί του προκειμένου, θα ήθελα να αναφέρω στο Σώμα ότι οι υπηρεσίες της Επιτροπής εξετάζουν την πιθανότητα κατάθεσης αγωγών εναντίον των κρατών μελών που δεν τήρησαν τις υποχρεώσεις τους έναντι του ΠΠΠ ΙΙΙ, που δεν πέτυχαν, συνεπώς, τους στόχους των προγραμμάτων, ή δεν ενημέρωσαν τα στοιχεία του στόλου τους στο νηολόγιο του κοινοτικού στόλου - με το τελευταίο απαντώ σε κάποιες παρατηρήσεις της κ. McKenna - ή δεν προέβησαν σε μέτρηση της χωρητικότητας των στόλων σε μονάδα ολικής χωρητικότητας. Επαναλαμβάνω ότι, σχετικά με τις πτυχές αυτές, οι υπάλληλοι της Επιτροπής εξετάζουν αναλυτικά τη δυνατότητα κατάθεσης αγωγών εναντίον των κρατών μελών που δεν εφάρμοσαν τις διατάξεις.
<P>
Θα διατυπώσω τώρα μόνο δύο παρατηρήσεις σχετικά με κάποιες προταθείσες τροπολογίες, και θα προβώ σε μια περαιτέρω διευκρίνιση όσον αφορά τη μέτρηση της χωρητικότητας του στόλου. Το τελευταίο θέμα, μάλιστα, σχετίζεται, όπως γνωρίζει καλά το Κοινοβούλιο, με το αίτημα της Επιτροπής για την εναρμόνιση του συστήματος μέτρησης της αλιευτικής ικανότητας του στόλου. Δεδομένης της σοβαρότητας του προβλήματος, η Επιτροπή ανέθεσε σε ανεξάρτητους εμπειρογνώμονες να εξετάσουν το σύστημα μέτρησης της χωρητικότητας των σκαφών σε κάθε κράτος μέλος, εμπειρογνώμονες οι οποίοι θα αξιολογήσουν την εγκυρότητα των πληροφοριών που παρέχονται από τα ίδια τα κράτη μέλη για να εισηγηθούν κατόπιν στην Επιτροπή τρόπους επιτάχυνσης της εν λόγω διαδικασίας μέτρησης. Η Επιτροπή καταβάλλει, εξάλλου, προσπάθειες για την εξεύρεση κατάλληλων τρόπων εναρμόνισης του ορισμού και του συστήματος μέτρησης της ισχύος σε όλη την Κοινότητα και συγκεντρώνει τα διαθέσιμα στοιχεία προκειμένου να εμβαθύνει στο εν λόγω ζήτημα.
<P>
Σχετικά με τις αποφάσεις του ΠΠΠ IV, που εγκρίθηκαν τον περασμένο Δεκέμβριο, η Επιτροπή μελετά τον τρόπο στήριξης της αναδιάρθρωσης του στόλου μέσω μέτρων χρηματοδότησης ή παροχής κινήτρων, στα οποία αναφέρθηκε η αξιότιμη κ. Langenhagen, και οι διατάξεις αυτές θα εφαρμόζονται ταυτόχρονα με τα ποσοστά αλιευτικών σκαφών τόσο κατά την είσοδο όσο και κατά την έξοδο.
<P>
Θα ήθελα επίσης να υπενθυμίσω ότι, για τα κράτη μέλη που δεν πέτυχαν τους στόχους του ΠΠΠ ΙΙΙ, όπως γνωρίζει το Κοινοβούλιο, αυτή η εκκρεμότητα ελήφθη υπόψη στην κατάρτιση του ΠΠΠ ΙV, δηλαδή η Επιτροπή δεν δέχθηκε τη διαγραφή της. Για τα μη συμμορφούμενα κράτη, πέρα από το ενδεχόμενο δικαστικών διώξεων, κατά την εκπόνηση του ΠΠΠ IV ελήφθη υπόψη το βάρος του παρελθόντος.
<P>
Θα ήθελα να εκφράσω δύο επιπλέον σκέψεις. Σχετικά με τις κυρώσεις, η θέσπιση των οποίων προτείνεται σε μια τροπολογία, οφείλω να ομολογήσω ότι η Επιτροπή δεν συμφωνεί με την πρόταση αυτή για διαφόρους λόγους. Πρώτον, γιατί η αυτόματη μείωση των ποσοστώσεων για τα μη συμμορφούμενα κράτη θέτει σε σοβαρό κίνδυνο τη θεμελιώδη αρχή της σχετικής σταθερότητας στην Κοινή Αλιευτική Πολιτική. Δεύτερον, γιατί, εάν εισαγάγουμε τέτοιου είδους διαδικασίες, τα υπόλοιπα κράτη μέλη θα απαιτήσουν προφανώς τις ίδιες κυρώσεις για την υπέρβαση των ποσοστώσεων, τους ανεπαρκείς ελέγχους, την εκφόρτωση των λιπόβαρων ιχθύων, και ούτω καθεξής. Για τους λόγους αυτούς, θα ήθελα να ζητήσω από το Κοινοβούλιο να επιδείξει μεγαλύτερη σύνεση πριν προτείνει ως κύρωση τη μείωση των ποσοστώσεων, καθώς κάτι τέτοιο μπορεί να συνεπάγεται τις εν λόγω επιπτώσεις.
<P>
Σχετικά με την απόσυρση της χρηματοδοτικής βοήθειας υπέρ του εκσυγχρονισμού και της κατασκευής αλιευτικών σκαφών, επισημαίνω ότι πρόκειται για μέτρο που ήδη ισχύει. Όσον αφορά την συμπερίληψη της παραγωγικότητας στη μέτρηση της αλιευτικής ικανότητας, ας μου επιτρέψει το Κοινοβούλιο να πω ότι το μέτρο δεν είναι και τόσο ρεαλιστικό. Μας διαφεύγει, πράγματι, πώς είναι δυνατόν να μετρηθεί η παραγωγικότητα, και, συνεπώς, το μέτρο μας φαίνεται απαράδεκτο υπό την έννοια ότι δεν είναι εφαρμόσιμο.
<P>
Ήδη επεκτάθηκα αρκετά γύρω από το ζήτημα της μέτρησης της χωρητικότητας και της ισχύος. Θα ήθελα μόνο να προσθέσω ενημερωτικά ότι η Επιτροπή πρόκειται να συνάψει σύμβαση με την Seafish Industry Authority του Ηνωμένου Βασιλείου, βάσει της οποίας, όπως ήδη ανέφερα, θα ανατεθεί σε μία ομάδα ανεξάρτητων εμπειρογνωμόνων η επανεξέταση των διαδικασιών και μεθόδων που εφαρμόζονται στα κράτη μέλη για τη μέτρηση της χωρητικότητας. Αντιθέτως, όσον αφορά την ισχύ, τα πράγματα περιπλέκονται κάπως περισσότερο. Η Επιτροπή, πάντως, παραδέχεται την απόλυτη ανάγκη περαιτέρω εναρμόνισης της μέτρησης της ισχύος, καθώς πρόκειται για βασικό στοιχείο κατά την εκπόνηση του ΠΠΠ IV.

<SPEAKER ID=57 NAME="Πρόεδρος">
Η συζήτηση έληξε.
<P>
Προχωρούμε στην ψηφοφορία.
<P>
Σχετικά με την παράγραφο αριθ. 3

<SPEAKER ID=58 NAME="Cunha">
Κύριε Πρόεδρε, εάν οι συνάδελφοι δεν έχουν αντίρρηση, θα ήθελα να υποβάλω μια προφορική τροπολογία στην παράγραφο αριθ. 3, τελευταία αράδα. Εκεί διαβάζουμε «ενδεχομένως, μια αυτόματη μείωση των ποσοστώσεων». Με την προφορική μου τροπολογία προτείνω να διαγραφεί η λέξη «αυτόματη».

<SPEAKER ID=59 NAME="Πρόεδρος">
Υπάρχει αντίρρηση ως προς την προφορική τροπολογία του κυρίου Cunha για τη διαγραφή της λέξης "αυτόματη»;
<P>
Τον λόγο έχει ο κ. Macartney.

<SPEAKER ID=60 LANGUAGE="EN" NAME="Macartney">
Παραδέχομαι με ικανοποίηση ότι υπάρχει βελτίωση, χωρίς, ωστόσο, να εξαλείφεται το πρόβλημα, και, συνεπώς, είμαστε υποχρεωμένοι να επιμείνουμε στην ψηφοφορία δι'ονομαστικής κλήσεως για το τμήμα αυτό.
<P>
(Το Σώμα εγκρίνει το ψήφισμα)

<SPEAKER ID=61 NAME="Πρόεδρος">
Συγχαίρουμε τον κύριο Cunha.

<SPEAKER ID=62 NAME="Andersson">
Πρόκειται για μια σημαντική έκθεση που αφορά έναν καίριο τομέα για τη διατήρηση των αλιευτικών πόρων. Τα πολυετή προγράμματα προσανατολισμού (ΠΠΠ) των αλιευτικών στόλων αποτελούν, παρά την δυσκαμψία τους, το σημαντικότερο εργαλείο προκειμένου να επιτευχθεί με συνέπεια ηδιατήρηση των αλιευτικών πόρων. Ταυτόχρονα, είναι σημαντικό να υπογραμμισθεί ότι η διατήρηση των αλιευτικών πόρων πρέπει να εξετασθεί στο πλαίσιο ολόκληρης της αλιευτικής πολιτικής.
<P>
Η διατήρηση των αλιευτικών πόρων πρέπει να λάβει επίσης υπόψη της την πραγματική αλιευτική δυνατότητα των εθνικών αλιευτικών στόλων, την ανάγκη υιοθέτησης μιας σοβαρής στάσης όσον αφορά κάποια είδη που απειλούνται με εξαφάνιση, καθώς και τις επιπτώσεις των συμφωνιών που συνάπτει η Ένωση με χώρες εκτός Κοινότητας. Όσον αφορά τις συμφωνίες με τρίτες χώρες, η άσκηση αυστηρής κριτικής κατά της πολιτικής της Ένωσης είναι δικαιολογημένη. Υπό τις παρούσες συνθήκες, η Ένωση δεν λαμβάνει αρκετά υπόψη της την ανάγκη να ενισχυθεί ο ρόλος της αλιείας για τον παγκόσμιο εφοδιασμό σε τρόφιμα, την ενίσχυση κυρίως της οικονομικής δυνατότητας των ίδιων των αναπτυσσόμενων χωρών σε αυτόν τον τομέα, ούτε το γεγονός ότι η οικονομική ενίσχυση της ΕΕ για τις συμφωνίες με τρίτες χώρες συνεπάγεται, για την αλιευτική δραστηριότητα ορισμένων κρατών μελών, τη διατήρηση της εθνικής αλιευτικής ικανότητας σε μία φάση όπου ολόκληρη η ευρωπαϊκή αλιεία χρειάζεται σημαντικούς περιορισμούς. Η αξιολόγηση του ΠΠΠ III δείχνει ότι υπάρχει βασικός λόγος αναθεώρησης του προσανατολισμού της Κοινής Αλιευτικής Πολιτικής.

<SPEAKER ID=63 NAME="Macartney">
Θα ήθελα να καλωσορίσω θερμότατα τη διαβεβαίωση της Επιτρόπου Bonino ότι η Ευρωπαϊκή Επιτροπή δεν υποστηρίζει την ιδέα να εφαρμοσθούν ποσοστώσεις ως κυρώσεις για τη συμμόρφωση προς τα ΠΠΠ.
<P>
Με χαροποίησε επίσης πολύ το γεγονός ότι η Επίτροπος επανέλαβε την κεφαλαιώδη σημασία της βασικής αρχής σχετικής σταθερότητας της Κοινής Αλιευτικής Πολιτικής.

<CHAPTER ID=5>
Διατήρηση των αλιευτικών πόρων στη Μεσόγειο
<SPEAKER ID=64 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0045/98) του κυρίου McMahon, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου για την τροποποίηση του κανονισμού (ΕΚ) 1626/94 περί καθορισμού συγκεκριμένων μέτρων για τη διατήρηση των αλιευτικών πόρων της Μεσογείου (COM(97)0459 - C4-0510/97-97/0237(CNS)).
<P>
Τον λόγο έχει για 6 λεπτά ο κ. McMahon.

<SPEAKER ID=65 NAME="McMahon">
Κύριε Πρόεδρε, με μεγάλη μου χαρά παρουσιάζω εξ ονόματος της Επιτροπής Αλιείας αυτή την έκθεση για τη διατήρηση των αλιευτικών πόρων στη Μεσόγειο.
<P>
Η Μεσόγειος αντιμετωπίζει πολύ σοβαρό πρόβλημα, το οποίο δεν αφορά μόνο τον ερυθρό τόνο στον οποίο αναφέρεται η έκθεση. Η έκθεση αφορά τον τρόπο επεξεργασίας του κοινοτικού κανονισμού στη Διεθνή Επιτροπή για τη Διατήρηση του Τόνου του Ατλαντικού (ICAT). To πρόβλημα υφίσταται για τα υπόλοιπα είδη της Μεσογείου, διότι γίνεται χρήση παρασυρόμενων διχτυών - 8.000 φάλαινες και δελφίνια θανατώνονται ετησίως από τις δραστηριότητες των αλιέων διαφόρων κρατών της περιοχής της Μεσογείου.
<P>
Η πρόταση που συζητούμε εντάσσεται στις ενέργειες για την αντιμετώπιση αυτού του πολύ σοβαρού προβλήματος που αφορά τη θαλάσσια ζωή στη Μεσόγειο. Η πρόταση καλεί να καταργηθεί η χρήση ελικοπτέρων για την αλίευση κατά τον Ιούνιο και τον Αύγουστο, ιδιαίτερα κατά την εποχή αναπαραγωγής του ερυθρού τόνου.
<P>
Υπάρχουν επίσης οι δραστηριότητες τρίτων χωρών. Στο πλαίσιο της Επιτροπής Αλιείας ανησυχούμε πολύ για τις δραστηριότητες σκαφών από χώρες, όπως η Γουατεμάλα και η Ονδούρα, που χρησιμοποιούν παρασυρόμενα δίχτυα στη Μεσόγειο για την αλίευση τόνου, φωκαινών, δελφινιών και φαλαινών, καταστρέφοντας το θαλάσσιο οικοσύστημα της περιοχής της Μεσογείου. Όσον αφορά την παραδοσιακή αλιεία και τον ιταλικό στόλο αλίευσης ξιφία, συμφωνήσαμε κατά τη συζήτηση για την έκθεση Baldarelli ως προς τη σταδιακή απαγόρευση της χρήσης παρασυρόμενων διχτυών. Στη συνέχεια, το 1994, η Επιτροπή συμφώνησε να χορηγήσει 100 εκατομμύρια Ecu στους Ιταλούς αλιείς εν είδει ανασυγκρότησης για τη λήξη της αλιευτικής τους δραστηριότητας. Περίπου 2.700 Ιταλοί αλιείς έλαβαν αποζημίωση. Λυπούμαι που αναφέρω στο Σώμα ότι μόνο 42 επωφελήθηκαν της προσφοράς για πώληση των αδειών τους και αλλαγή δραστηριότητας.
<P>
Είναι προφανές ότι η τρέχουσα πολιτική καθορισμού ορίου 2, 5 χιλιομέτρων για παρασυρόμενα δίχτυα δεν είναι αποτελεσματική. Είναι σημαντικό να υφίσταται προσανατολισμός προς μια σταδιακή απαγόρευση των παρασυρόμενων διχτυών στη Μεσόγειο εντός κάποιο χρονικού διαστήματος. Με μεγάλη χαρά σας αναφέρω ότι η προεδρία του Ηνωμένου Βασιλείου, και ιδιαίτερα ο Υπουργός Αλιείας, κ. Elliott, ενδιαφέρονται πολύ γι'αυτό το χαρτοφυλάκιο. Είχα με τον κ. Εlliott αρκετές εις βάθος συζητήσεις σχετικά με τον τρόπο ενδεχόμενης προώθησης της υπόθεσης, και δεσμεύθηκε να φροντίσει να συμπεριληφθεί το θέμα στην ημερήσια διάταξη του επόμενου Συμβουλίου Αλιείας.
<P>
Ως μέλη του Κοινοβουλίου επιθυμούμε να διατηρήσουμε και να προστατεύσουμε την εμπορική αλιεία. Θέλουμε να διαφυλάξουμε τις κοινότητες που εξαρτώνται από την αλιεία ως μέσο βιοπορισμού. Ωστόσο, πρέπει ταυτόχρονα να προσπαθήσουμε να προστατεύσουμε το θαλάσσιο οικοσύστημα. Πρέπει να προσπαθήσουμε να προστατεύσουμε, να διαφυλάξουμε και να διατηρήσουμε τα δελφίνια, τις φάλαινες και τις φώκιες. Εάν καταστραφεί η θαλάσσια αυτή ζωή, θα επηρεασθεί η τροφική αλυσίδα, γεγονός που σημαίνει ότι οι μελλοντικές γενιές θα ανακαλύψουν ότι δεν θα υπάρχουν ούτε δελφίνια, ούτε φάλαινες, αλλά ούτε και τόνος, και ότι θα έχουν απομείνει ελάχιστα αλιεύματα. Το πρόβλημα είναι ότι θα εξαντλήσουμε όλους τους αλιευτικούς πόρους παγκοσμίως. Ως Κοινοβούλιο και Ευρωπαίοι στο πλαίσιο της Ευρωπαϊκής Ένωσης, η ευθύνη βαρύνει εμάς, στο κατώφλι της νέας χιλιετίας, να λάβουμε μέτρα ούτως ώστε να επιτύχουμε τη δέουσα ισορροπία μεταξύ της εμπορικής εκμετάλλευσης της αλιείας, της διατήρησης των αποθεμάτων και της προστασίας της θαλάσσιας ζωής.
<P>
Αυτό είναι και το θέμα της έκθεσης. Πρόκειται για έκθεση πολύ περιορισμένου φάσματος, η οποία αφορά μόνο τα μέτρα στη Μεσόγειο. Ως Κοινοβούλιο, όμως, πρέπει να υιοθετήσουμε τη θέση αυτή ως γενική αρχή μας για το μέλλον.

<SPEAKER ID=66 LANGUAGE="EN" NAME="Provan">
Kύριε Πρόεδρε, πρόκειται για μια πολύ τεχνική έκθεση και δεν είναι απαραίτητο να περάσουμε σε πολλές λεπτομέρειες, επειδή το θέμα είναι απλά να δοθεί έγκριση από το Κοινοβούλιο ώστε να καταστεί δυνατόν να ληφθούν ορισμένα μέτρα από την Επιτροπή, που εγώ προσωπικά και η πολιτική ομάδα μου εγκρίνουμε στο έπακρο.
<P>
Όπως επεσήμανε ο εισηγητής κ. Hugh McMahon, πρόκειται πράγματι για μέτρο διατήρησης των αλιευτικών πόρων, και το Ευρωπαϊκό Κοινοβούλιο θα θελήσει να υποστηρίξει ο, τιδήποτε προταθεί από την Επιτροπή σχετικά με μέτρα προς αυτή την κατεύθυνση.
<P>
Όσον αφορά αυτή καθαυτήν τη Μεσόγειο, υφίστανται στην περιοχή μερικά σημαντικά προβλήματα. Πρέπει να αναγνωρίσουμε το γεγονός ότι η καταστάση των αλιευτικών πόρων της Μεσογείου δεν είναι ενδεχομένως αυτή που θα έπρεπε. Οι εν λόγω πόροι υπεραλιεύονται στην παρούσα φάση, όπως συνέβη και στην περιοχή της Βόρειας Θάλασσας και του Ατλαντικού.
<P>
Βάσει αυτών, θα ήθελα να θέσω απλά στον κύριο ΜcMahon, και ενδεχομένως στην Επιτροπή, το θέμα της Τροπολογίας αριθ. 1, επειδή μου φαίνεται ότι ο εισηγητής προσπαθεί να εκφράσει φιλοφρονήσεις στην κυβέρνηση της πατρίδας του, του Ηνωμένου Βασιλείου, γεγονός που δεν πρέπει να συμβαίνει κατ'ανάγκη σε έκθεση του Ευρωπαϊκού Κοινοβουλίου. Παραδέχομαι απολύτως ότι η βρετανική κυβέρνηση υιοθετεί ευνοϊκή στάση και έθεσε ως προτεραιότητά της την προσπάθεια να καταργηθούν σταδιακά τα παρασυρόμενα δίκτυα, αλλά θα ήθελα να ρωτήσω την Επιτροπή κατά πόσον η Επίτροπος θεωρεί ότι και το Συμβούλιο λαμβάνει την ίδια θέση, επειδή το Συμβούλιο των Υπουργών είναι σε μεγάλο βαθμό διχασμένο όσον αφορά την απαγόρευση των παρασυρόμενων διχτυών, γεγονός που δεν εκφράζει απαραιτήτως τη θέση της βρετανικής κυβέρνησης. Επισημαίνω στον εισηγητή ότι η Τροπολογία αριθ. 1 προσπαθεί να συγχαρεί μία απο τις κυβερνήσεις στο πλαίσιο του Συμβουλίου, τη στιγμή που θα πρέπει να εξετάσουμε τη συνολική θέση του Συμβουλίου και όχι τη θέση μιας μεμονωμένης κυβέρνησης.
<P>
Κύριε Πρόεδρε, ολοκλήρωσα τις παρατηρήσεις μου, αλλά θα ήθελα απλά να προσθέσω ότι υποστηρίζουμε πλήρως τις προσπάθειες της Επιτροπής σε αυτόν τον τομέα.

<SPEAKER ID=67 LANGUAGE="FI" NAME="Seppδnen">
Αξιότιμε κύριε Πρόεδρε, στην περιοχή της Μεσογείου ο τόνος προστατεύεται με ειδικές απαγορεύσεις και διατάξεις. Αυτό αποδεικνύει ότι η Επιτροπή έχει στη διάθεσή της διοικητικά μέσα για την προστασία των αλιευτικών αποθεμάτων. Όμως, όπως ακριβώς ανέφερε και η Επίτροπος κυρία Bonnino, τα κράτη μέλη έχουν ένα μεγάλο μερίδιο ευθύνης για τον έλεγχο της εφαρμογής των εν λόγω μέσων.
<P>
Ένα από τα διοικητικά μέσα που έχει στη διάθεσή της η Επιτροπή είναι και η ενδεχόμενη απαγόρευση, σε συμφωνία με τις κυβερνήσεις των διαφόρων κρατών, της καταχρηστικής αλιείας με χρήση παρασυρόμενων διχτυών. Σε αυτό το ενδεχόμενο αναφέρεται και ο εισηγητής McMahon. Κατ'αυτόν τον τρόπο, μπορούμε να λάβουμε θέση ως προς το γεγονός ότι οι σύγχρονες τεχνικές αλιείας αποτελούν απειλή για τη διατήρηση των αλιευτικών αποθεμάτων σε όλες τις θάλασσες.
<P>
Στη Μεσόγειο το πρόβλημα είναι ο τόνος. Στις βόρειες χώρες ο σολομός της Νορβηγίας αποτελεί ένα οικονομικό και οικολογικό πρόβλημα. Εκτός από τα προβλήματα της Μεσογείου, η ΕΕ θα πρέπει να ενδιαφέρεται και για τα προβλήματα αλιείας των περιοχών του βορρά.
<P>
Οι Νορβηγοί εκτρέφουν σολομούς στις εκβολές ποταμών, στις οποίες διαβιούν πληθυσμοί φυσικών σολομών. Κατ'αυτόν τον τρόπο, ρυπαίνουν τις θάλασσες και ενδέχεται ακόμα και να μεταδίδουν ασθένειες των ψαριών, ειδικά στις εκβολές του ποταμού Tένο. Η τιμή ντάμπινγκ του σολομού της Νορβηγίας αναγκάζει τους αλιείς άλλων χωρών να εντείνουν την αλιεία τους με καταχρηστικές μεθόδους. Έχουμε ανάγκη από εκθέσεις όπως η εξεταζόμενη οι οποίες να ασχολούνται και με τα προβλήματα αλιείας των βόρειων περιοχών.

<SPEAKER ID=68 LANGUAGE="IT" NAME="Ripa di Meana">
Κύριε Πρόεδρε, η υιοθέτηση, όπως προτείνει η Ευρωπαϊκή Επιτροπή, των συστάσεων της Διεθνούς Επιτροπής για τη Διατήρηση του Τόνου του Ατλαντικού (ICCAT) σχετικά με τη διαχείριση των αποθεμάτων του ερυθρού τόνου στη Μεσόγειο είναι βέβαιο ότι δεν επαρκεί από μόνη της. Μέσα σε τρία μόλις χρόνια, τα αλιεύματα διπλασιάστηκαν, φθάνοντας από 20 χιλιάδες τόνους, το 1992, σε 40 χιλιάδες τόνους, το 1995, και όλοι γνωρίζουμε ότι τα επίσημα αυτά στοιχεία είναι κατά πολύ μειωμένα συγκριτικά με την πραγματικότητα. Εάν συνεχισθεί αυτή η κλιμάκωση, σύντομα η Μεσόγειος δεν θα έχει πλέον τόνο.
<P>
Ζητάμε από την Επιτροπή πολύ πιο περιοριστικούς κανόνες. Πρέπει να επιδιωχθεί η παρουσίαση εκ μέρους της ICCAT ενός προγράμματος πραγματικής αποκατάστασης και προστασίας του ερυθρού τόνου, θέτοντας "εκτός αλιείας, με ρητή απαγόρευση», χωρίς καμία εξαίρεση, τον τόνο κάτω των 7 κιλών, με ταυτόχρονη απαγόρευση όλων των σύγχρονων αλιευτικών τεχνικών που προορίζονται για τους νεαρούς τόνους.
<P>
Κατά τη γνώμη μας, σε αυτό το σημείο η Επιτροπή οφείλει να προτείνει την εφαρμογή εμπάργκο στις εισαγωγές τόνου από τον Παναμά, την Ονδούρα και τη Μπελίσε, που προσφέρουν σημαίες ευκαιρίας στους αλιευτικούς στόλους, απαλλάσσοντάς τους με τον τρόπο αυτό από κάθε κανονισμό, καθώς τα κράτη αυτά δεν είναι μέλη της ICCAT. Δυστυχώς, σε πολλές περιπτώσεις, πίσω από αυτές τις σημαίες ευκαιρίας κρύβονται Ευρωπαίοι πλοιοκτήτες, εφοπλιστές και οικονομικοί παράγοντες. Αυτή η απάτη έναντι των κανονιστικών διατάξεων, αυτή η πραγματική πειρατική αλιεία, μαζί με τη συνέχιση, δυστυχώς, της καταστροφικής χρήσης των παρασυρόμενων διχτυών, ιδίως εκ μέρους των ιταλικών στόλων, αυξάνουν τις ευθύνες μας και επιβάλλουν στην Ευρωπαϊκή Ένωση την υιοθέτηση μιας πολύ αυστηρότερης πολιτικής και νέων περιοριστικών μέτρων.

<SPEAKER ID=69 LANGUAGE="ES" NAME="Fraga Estιvez">
Κύριε Πρόεδρε, συγχαίρω τον κύριο McMahon για την έκθεσή του, επειδή υποστηρίζει την πρόταση της Επιτροπής να συμπεριληφθούν στον κοινοτικό κανονισμό τα μέτρα διαχείρισης του ερυθρού τόνου, τα οποία έχουν συστηθεί από την ICCAT ήδη από το 1996, γεγονός που, δεδομένης της κατάστασης των πόρων, είναι αναμφισβήτητα σημαντικό - και θα ήθελα το θέμα να επικεντρωθεί σε αυτά τα μέτρα και όχι σε άλλα τα οποία δεν αφορούν άμεσα την υπό συζήτηση έκθεση.
<P>
Αξίζει επίσης να υποστηρίξουμε την έκθεση λόγω της προσοχής που δόθηκε σε άλλες αποφάσεις που ελήφθησαν στην εν λόγω συνάντηση και τις οποίες η Επιτροπή δεν έχει ακόμη ενσωματώσει στον κοινοτικό κανονισμό. Αναφέρομαι στην απαγόρευση των εισαγωγών τόνου από την Ονδούρα και τη Μπελίσε λόγω της απόλυτης άρνησης των στόλων τους να σεβαστούν τα στοιχειώδη μέτρα υπεύθυνης αλιείας.
<P>
Γνωρίζουμε, κυρία Επίτροπε, ότι έχει αρχίσει η γραπτή διαδικασία για την εξέτασή της από την επιτροπή 113, αλλά φοβούμαστε μήπως αυτή η συζήτηση παραταθεί υπερβολικά πριν φθάσει στο Συμβούλιο και, δεδομένου ότι, σύμφωνα με τις γνωμοδοτήσεις, το εν λόγω εμπάργκο δεν θα ήταν αντίθετο προς τους κανόνες ούτε της ΓΣΔΕ ούτε του ΠΟΕ, πρέπει να παρακινήσουμε την Ευρωπαϊκή Επιτροπή και να της ζητήσουμε βοήθεια προκειμένου αυτή η προαναφερθείσα επιτροπή να γνωμοδοτήσει το συντομότερο δυνατόν, ούτως ώστε να καταστεί δυνατή η εφαρμογή του εμπάργκο.
<P>
Από την άλλη πλευρά, όπως πολύ καλά γνωρίζετε, η ICCAT έχει επίσης συστήσει εφαρμογή παρόμοιου εμπάργκο για τα σκάφη που φέρουν τη σημαία του Παναμά από την 1η Ιανουαρίου του τρέχοντος έτους. Η Επιτροπή δεν προετοιμάζει καμία πρόταση και βασίζεται στο ότι ούτε η Ιαπωνία ούτε οι Ηνωμένες Πολιτείες εφαρμόζουν το εν λόγω εμπάργκο - γεγονός που, βέβαια, δεν αποτελεί παράδειγμα προς μίμηση.
<P>
Η Επιτροπή είναι μέλος της ICCAT, και τα κράτη μέλη της Ευρωπαϊκής Ένωσης επιθυμούμε να τηρήσουμε όλες τις συστάσεις που μας επιβάλλει αυτός ο οργανισμός. Επομένως, ζητώ για ακόμη μια φορά από την Επιτροπή να προβεί στη λήψη αυτών των μέτρων εμπάργκο, τα οποία έχουν μεγάλη σημασία για να αποφευχθεί η μη τήρηση των συστάσεων της ICCAT εκ μέρους των συμβαλλόμενων μερών.

<SPEAKER ID=70 LANGUAGE="FI" NAME="Piha">
Αξιότιμε κύριε Πρόεδρε, οι ποσότητες του τόνου που αλιεύονται έχουν αυξηθεί αισθητά τα τελευταία χρόνια. Συνεπώς, επιβάλλεται να προβούμε άμεσα σε περιορισμούς στην αλιεία, εάν θέλουμε να εξασφαλισθεί η βιωσιμότητα του τόνου στο μέλλον.
<P>
Σε διεθνές επίπεδο, υπάρχουν συστάσεις που έχουν εγκριθεί από τη Διεθνή Επιτροπή για τη Διατήρηση του Τόνου του Ατλαντικού και αφορούν τη διαχείριση και τα μέτρα προστασίας των αποθεμάτων τόνου στη Μεσόγειο. Επομένως, το πρόβλημα δεν αφορά τόσο τα μέτρα προστασίας, όσο την παραβίασή τους. Επιπλέον, η αλιεία με τα παρασυρόμενα δίχτυα δεν παύει να δημιουργεί μια ανεπιθύμητη κατάσταση και όσον αφορά το υπόλοιπο οικοσύστημα, πλήττοντας, μεταξύ άλλων, τα δελφίνια και τις φώκιες.
<P>
Οι προτάσεις της Επιτροπής αντικατοπτρίζουν τις συστάσεις της Διεθνούς Επιτροπής για τη Διατήρηση του Τόνου του Ατλαντικού και επιβάλλεται να λάβουν την έγκριση του Κοινοβουλίου. Είναι, ωστόσο, απαραίτητο να εξασφαλισθεί η συμμετοχή στα μέτρα προστασίας όλων των κρατών που αλιεύουν στην εν λόγω θαλάσσια περιοχή, καθώς και ο αποτελεσματικός έλεγχος της εφαρμογής των μέτρων προστασίας. Σε περίπτωση που οι περιορισμοί στον τομέα της αλιείας αφορούν μόνο τα αλιευτικά σκάφη του κοινοτικού νηολογίου, δεν θα πετύχουμε καμία πραγματική αλλαγή, και η κατάσταση αυτή θα αποβαίνει εις βάρος των αλιέων. Προκειμένου να έχουμε τα επιθυμητά αποτελέσματα, θα πρέπει να ασκηθεί πίεση και από την Ένωση.

<SPEAKER ID=71 NAME="Βοnino">
Κύριε Πρόεδρε, το Κοινοβούλιο θυμάται κατά πάσα πιθανότητα ότι η Κοινότητα έγινε τον περασμένο Νοέμβριο μέλος της Διεθνούς Επιτροπής για τη Διατήρηση του Τόνου του Ατλαντικού (ICCAT), ενώ σήμερα συμμετέχει στο Γενικό Συμβούλιο για την Αλιεία στη Μεσόγειο. Και στο παρελθόν, δυνάμει του διεθνούς δικαίου, η Κοινότητα ήταν υποχρεωμένη να συνεργάζεται με τις οργανώσεις αυτές, πολύ περισσότερο δε σήμερα που είναι μέλος τους, δεν μπορεί προφανώς παρά να συμμορφώνεται χωρίς καθυστέρηση προς όλες τις συστάσεις που εκδίδουν σε θέματα διατήρησης των πόρων.
<P>
Θέλω να διευκρινίσω στο Κοινοβούλιο ότι η υπό συζήτηση πρόταση αποτελεί βήμα προς την κατεύθυνση αυτή σχετικά με δύο μόνο συστάσεις, ενώ οι υπόλοιπες συστάσεις της ICCAT βρίσκονται ήδη υπό επεξεργασία από τις αρμόδιες νομοθετικές αρχές, και, επομένως, θα συμπεριληφθούν σε άλλες νομοθετικές προτάσεις που θα υποβληθούν στο Κοινοβούλιο προς εξέταση. Επί παραδείγματι, παρατηρώ ότι η Επιτροπή Αλιείας προτείνει να συμπεριληφθεί στην παρούσα πρόταση η απαγόρευση μεταφόρτωσης από ή προς σκάφη που δεν ανήκουν σε συνεργαζόμενες χώρες. Προσωπικά ειλικρινά δεν πιστεύω ότι ο κανονισμός 1626, για τον οποίο συζητούμε, αποτελεί το κατάλληλο πλαίσιο για τον συγκεκριμένο τύπο τροπολογίας και πρότασης, καθώς αφορά σχεδόν αποκλειστικά τα τεχνικά μέτρα διατήρησης των αλιευτικών αποθεμάτων. Αντιθέτως, η Επιτροπή προτίθεται να προτείνει κανονισμό του Συμβουλίου σχετικά με τον έλεγχο των εκφορτώσεων και των μεταφορτώσεων, πρόταση την οποία ήδη επεξεργάζεται και η οποία αποτελεί, κατά τη γνώμη της Επιτροπής, καταλληλότερο πλαίσιο.
<P>
Οι ίδιες παρατηρήσεις ισχύουν και για τις τροπολογίες αριθ. 3 και 5. Ενημερώνω το Κοινοβούλιο ότι, ήδη στις 30 Ιανουαρίου, η Επιτροπή διαβίβασε στο Συμβούλιο την πρόταση σχετικά με το εμπάργκο στις εισαγωγές μικρών τόνων προερχόμενων από τη Μπελίσε και την Ονδούρα. Η Επιτροπή κατέθεσε, λοιπόν, την πρόταση για το εμπάργκο στις 30 Ιανουαρίου, και στην παρούσα φάση η εν λόγω πρόταση βρίσκεται υπό συζήτηση στο Συμβούλιο. Σχετικά με τον Παναμά, που παρουσιάζει κάποιες νομικές πτυχές ελαφρώς πολυπλοκότερες, οι υπηρεσίες της Επιτροπής εξετάζουν το ζήτημα και επεξεργάζονται ήδη σχετική πρόταση.
<P>
Τέλος, θα διατυπώσω δύο πολύ σύντομα σχόλια για τις τροπολογίες που αφορούν τα παρασυρόμενα δίχτυα. Είναι γνωστή η κατάσταση, όπως και η θέση του Ευρωπαϊκού Κοινοβουλίου επί της πρότασης της Επιτροπής. Τα παρασυρόμενα δίχτυα περιλαμβάνονται στο πεδίο εφαρμογής του κανονισμού σχετικά με τον καθορισμό τεχνικών μέτρων ευρύτερου πλαισίου και, ως γνωστό, όχι αποκλειστικά για τη Μεσόγειο. Συνεπώς, χωρίς να επεισέλθω εδώ στην ουσία των προταθεισών τροπολογιών, πιστεύω ότι οι τροπολογίες για τα παρασυρόμενα δίχτυα είναι άσχετες με το νομικό πλαίσιο της παρούσας πρότασης και, συνεπώς, δεν μπορούν να γίνουν αποδεκτές από την Επιτροπή, καθώς το ζήτημα των παρασυρόμενων διχτυών δεν αφορά αποκλειστικά τη Μεσόγειο. Επιπλέον, αναφέρθηκε ήδη ότι, όσον αφορά τα παρασυρόμενα δίχτυα, το Συμβούλιο θα συζητήσει σχετικά με την υπόθεση αυτή, βάσει συμβιβαστικής πρότασης της Προεδρίας, στις 24 Μαρτίου, στο Συμβούλιο των Υπουργών.

<SPEAKER ID=72 NAME="Πρόεδρος">
Ευχαριστώ πολύ, κυρία Bonino.
<P>
Η συζήτηση έληξε.
<P>
Προχωρούμε στην ψηφοφορία.
<P>
Σχετικά με την τροπολογία αριθ. 1

<SPEAKER ID=73 LANGUAGE="EN" NAME="Provan">
Κύριε Πρόεδρε, πιστεύω ότι θα μπορούσα να αποδεχθώ αυτήν την τροπολογία, αλλά νομίζω ότι θα πρέπει να τροποποιηθεί ελαφρά ώστε να διατυπώνεται ως εξής: "έχοντας υπόψη ότι οι προτεραιότητες του Συμβουλίου θα έπρεπε να είναι η απαγόρευση των παρασυρόμενων διχτυών».

<SPEAKER ID=74 NAME="Πρόεδρος">
Τον λόγο έχει ο εισηγητής, κ. McMahon.

<SPEAKER ID=75 NAME="ΜcMahon">
Κύριε Πρόεδρε, ως εισηγητής έχω καθήκον να υπερασπισθώ τη θέση της κοινοβουλευτικής επιτροπής, αλλά θα αφήσω στην κρίση του Κοινοβουλίου τη λήψη της απόφασης. Γνωρίζω ότι ο κ. Provan αναφέρθηκε στο θέμα αυτό κατά τη συζήτηση και ότι η ομάδα του υπερψήφισε ουσιαστικά τη σχετική τροπολογία στο πλαίσιο της επιτροπής. Ίσως θα ήταν πιο εύστοχη μια αναφορά στο Συμβούλιο από ό, τι στην προεδρία του Ηνωμένου Βασιλείου. Η σχετική απόφαση εναπόκειται μάλλον στο Σώμα, παρά σε ένα κράτος μέλος του Συμβουλίου.

<SPEAKER ID=76 NAME="Πρόεδρος">
Μου ζητά τον λόγο ο κ. Medina Ortega.

<SPEAKER ID=77 LANGUAGE="ES" NAME="Medina Ortega">
Κύριε Πρόεδρε, καθώς εσείς γνωρίζετε την ισπανική γλώσσα, εάν διαβάσετε την ισπανική απόδοση του κειμένου, θα δείτε ότι δεν τίθεται το ζήτημα που αναφέρει ο κ. Provan, γιατί στα ισπανικά το κείμενο αποδίδεται ως εξής: "έχοντας υπόψη τις προτεραιότητες του Συμβουλίου με στόχο την απαγόρευση των παρασυρόμενων διχτυών». Δεν υπάρχει ούτε "is» (είναι) ούτε "should» (θα έπρεπε να είναι).
<P>
Προτείνω να ψηφιστεί η ισπανική απόδοση του κειμένου αφαιρώντας τη φράση "της βρετανικής προεδρίας», ώστε η διατύπωση να είναι η εξής: "έχοντας υπόψη τις προτεραιότητες του Συμβουλίου με στόχο την απαγόρευση των παρασυρόμενων διχτυών», οπότε δεν θα υπάρχει πλέον το πρόβλημα του "is» (είναι) ή του "should» (θα έπρεπε να είναι).

<SPEAKER ID=78 NAME="Πρόεδρος">
Αυτό ακριβώς θα γίνει.
<P>
(Το Σώμα εγκρίνει το ψήφισμα νομοθετικού περιεχομένου)

<SPEAKER ID=79 NAME="Andersson">
Θέλω να ευχαριστήσω τον εισηγητή για την καλή εργασία που επιτέλεσε σχετικά με την έκθεση. Το ζήτημα της διατήρησης των αλιευτικών πόρων είναι υψίστης σημασίας. Γι'αυτό είναι καίρια η υποστήριξη των μέτρων που προτείνει η Επιτροπή όσον αφορά τη θυνναλιεία. Επιθυμώ, όμως, να τονίσω ότι το ζήτημα ενός ενδεχομένου εμπάργκο εναντίον της Ονδούρας, της Μπελίσε και του Παναμά πρέπει να εξετασθεί σε ένα ευρύτερο πλαίσιο για τη διατήρηση των παγκόσμιων αλιευτικών πόρων. Το εμπάργκο εισαγωγών εναντίον αυτών των χωρών δεν μπορεί να αντιμετωπισθεί ως μία μονόπλευρη προστασία από τον ανταγωνισμό για ορισμένους αλιείς εντός της Ευρωπαϊκής Ένωσης.

<CHAPTER ID=6>
Επανεξέταση της Οδηγίας 85/384/ΕΟΚ (διπλώματα στον τομέα της αρχιτεκτονικής)
<SPEAKER ID=80 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0079/98) της κυρίας Berger, εξ ονόματος της Επιτροπής Νομικών Θεμάτων και Δικαιωμάτων των Πολιτών, σχετικά με την έκθεση της Επιτροπής για την επανεξέταση, βάσει της αποκτηθείσας εμπειρίας, της οδηγίας 85/384/ΕΟΚ του Συμβουλίου της 10ης Ιουνίου 1985, σύμφωνα με το άρθρο 30 της εν λόγω οδηγίας (COM(97)0350 - C4-0487/97).
<P>
Τον λόγο έχει η εισηγήτρια, κυρία Berger.

<SPEAKER ID=81 NAME="Berger">
Κύριε Πρόεδρε, αξιότιμοι συνάδελφοι, η οδηγία για την αμοιβαία αναγνώριση των πτυχίων στον τομέα της αρχιτεκτονικής ανήκει προφανώς στις λιγοστές οδηγίες της ΕΕ με τις οποίες είναι σχεδόν απόλυτα ικανοποιημένοι όλοι οι συμβαλλόμενοι. Τόσο η ίδια η επαγγελματική ομάδα στην οποία αναφέρεται η οδηγία, όσο και οι αρμόδιες εθνικές υπηρεσίες, καθώς και η Επιτροπή, διαπίστωσαν, βάσει της έκθεση επανεξέτασης που έχουμε στα χέρια μας, ότι η εν λόγω οδηγία απέδωσε στην πράξη πολύ καλά αποτελέσματα. Πρέπει οπωσδήποτε να υπογραμμισθεί και να επισημανθεί η μεγάλη ικανοποίηση ως προς την οδηγία αυτή, γεγονός που επιβεβαιώνεται και από το ότι δεν υπήρξαν προτάσεις για τροπολογίες - η Επιτροπή προτείνει δύο δευτερεύουσες τροποποιήσεις. Υποστηρίζω την πρόταση αυτή, ακόμα κι αν τούτο δεν είναι, ίσως, για μένα πολύ ευχάριστο και δεν αυξάνει το κύρος μιας εισηγήτριας του Ευρωπαϊκού Κοινοβουλίου.
<P>
Ένας από τους κύριους λόγους που αυτή η οδηγία απεδείχθη στην πράξη πολύ αποτελεσματική είναι το γεγονός ότι πρόκειται για τομεακή οδηγία, σε αντίθεση με το προηγούμενο γενικό σύστημα αναγνώρισης πτυχίων, η οποία προβλέπει αυτόματη αναγνώριση και, συνεπώς, καθιστά δυνατή μια ταχύτατη και μη γραφειοκρατική άσκηση του δικαιώματος ελεύθερης εγκατάστασης και παροχής υπηρεσιών. Αυτό το σημαντικό πλεονέκτημα θα πρέπει να διατηρηθεί και στο μέλλον και να μην θυσιαστεί στο όνομα μιας λανθασμένης αντίληψης σχετικά με μια γενικότερη ενοποίηση και απλούστευση των πραγμάτων.
<P>
Για τους λόγους αυτούς, με χαροποιεί το γεγονός ότι η Επιτροπή Νομικών Θεμάτων και Δικαιωμάτων των Πολιτών, καθώς και η γνωμοδοτική Επιτροπή Πολιτισμού, τοποθετήθηκαν εναντίον της ένταξης της οδηγίας για τους αρχιτέκτονες στο πρώτο γενικό σύστημα, στο πλαίσιο της πρωτοβουλίας SLIM, το οποίο δεν προβλέπει αυτή την αυτόματη αναγνώριση πτυχίων και, συνεπώς, δεν λειτουργεί σε τελευταία ανάλυση ακόμα τόσο καλά στην πράξη.
<P>
Οι δύο κοινοβουλευτικές επιτροπές δεν συμφωνήσαν, όμως, σε ένα άλλο σημείο που αφορά την υποχρεωτική ελάχιστη διάρκεια σπουδών. Η οδηγία προβλέπει σήμερα πλήρη κύκλο σπουδών τεσσάρων ετών. Η Επιτροπή Πολιτισμού πρότεινε την αύξηση της διάρκειας σπουδών σε πέντε έτη. Η αρμόδια επί της ουσίας Επιτροπή Νομικών Θεμάτων και Δικαιωμάτων των Πολιτών, κατόπιν δικής μου συστάσεως, δεν ακολούθησε την πρόταση αυτή. Για τον λόγο αυτό, συνιστώ και στην ολομέλεια να καταψηφίσει την τροπολογία αριθ. 1., έτσι όπως έχει διατυπωθεί, δεδομένου ότι στοχεύει προς την ίδια κατεύθυνση.
<P>
Γνωρίζω ότι σε πολλά κράτη μέλη ο μέσος όρος διάρκειας των σπουδών στον τομέα της αρχιτεκτονικής υπερβαίνει σήμερα κατά πολύ την προκαθορισμένη ελάχιστη διάρκεια των τεσσάρων ετών. Αυτό, όμως, δεν σημαίνει ότι οι αναγκαίες γνώσεις δεν θα ήταν δυνατόν να διδαχθούν και να αποκτηθούν σε μικρότερο χρονικό διάστημα, αλλά έχει προπάντων σχέση με τον συνήθως κακό εξοπλισμό των πανεπιστημίων, την έλλειψη διδακτικού προσωπικού και την κακή οργάνωση των σπουδών. Δεν θα πρέπει να νομιμοποιήσουμε και να μιμηθούμε αυτές τις προβληματικές πρακτικές μέσω της οδηγίας που αφορά την αναγνώριση των πτυχίων. Επιπλέον, η επιμήκυνση της διάρκειας σπουδών σε πέντε έτη θα καθιστούσε αδύνατη την αναγνώριση των πτυχίων των τεχνολογικών ιδρυμάτων τριτοβάθμιας εκπαίδευσης.
<P>
Η συχνά υπερβολική διάρκεια σπουδών και η καθυστερημένη έναρξη της άσκησης του επαγγέλματος συγκαταλέγονται, ασφαλώς, στα κεφαλαιώδη προβλήματα που αντιμετωπίζουν σήμερα οι αρχιτέκτονες στην Ευρώπη. Ένα ακόμα πρόβλημα συνίσταται στο γεγονός ότι η ανάθεση δημοσίων έργων παρακάμπτει όλο και συχνότερα τις δυσκολίες που συνεπάγεται ένας διαγωνισμός σε ευρωπαϊκό επίπεδο και κάνει χρήση των περιοριστικών διαδικασιών προκήρυξης που βρίσκονται εντός των αποδεκτών ορίων σύμφωνα με τις οδηγίες που αφορούν την ανάθεση έργων.
<P>
Τις περισσότερες φορές, η διαδικασία αυτή αδικεί τα νεότερα αρχιτεκτονικά γραφεία προς όφελος των ήδη επιτυχημένων μεγάλων γραφείων και μπορεί να έχει αρνητικές επιπτώσεις στην ποιότητα της ευρωπαϊκής αρχιτεκτονικής. Η λύση, όμως, δεν βρίσκεται στον περιορισμό του διαγωνισμού σε μια περιοχή, όπως συζητείται σε μερικά αρχιτεκτονικά επιμελητήρια. Θα πρέπει, αντ'αυτού, να σκεφθεί με ποιον τρόπο είναι δυνατόν, στο πλαίσιο μιας μεταρρύθμισης των οδηγιών για την ανάθεση έργων, να διοργανώνονται οι διαγωνισμοί ούτως ώστε να καλύπτουν μεν όλη την ευρωπαϊκή επικράτεια, αλλά και να είναι απλούστεροι ως προς την υλοποίησή τους.
<P>
Τελειώνοντας, απευθύνω στο Σώμα την παράκληση να υποστηρίξει την έκθεσή μου και να με συγχωρήσει εάν αναγκασθώ να αποχωρήσω πριν την ψηφοφορία. Το τραίνο μου αναχωρεί στις 12.00 και για τις επόμενες 10 ώρες δεν υπάρχει τραίνο για την Αυστρία. Ζητώ την κατανόηση του Σώματος. Σε περίπτωση που χρειασθεί να αποχωρήσω, θα με αντικαταστήσει η συνάδελφος Evelyne Gebhardt, της Επιτροπής Νομικών Θεμάτων.
<P>
(Χειροκροτήματα)

<SPEAKER ID=82 NAME="Πρόεδρος">
Ευχαριστούμε, κυρία Berger. Κατανοούμε απολύτως ότι στη ζωή δεν πρέπει να χάνουμε το τραίνο, και ιδίως όταν προορισμός του είναι μια τόσο ωραία πόλη όπως η Βιέννη. Επομένως, καλό σας ταξίδι, εάν φύγετε πριν από την ψηφοφορία.
<P>
Τον λόγο έχει τώρα για 5 λεπτά η κυρία Baldi, ως συντάκτρια γνωμοδότησης.

<SPEAKER ID=83 NAME="Baldi">
Κύριε Πρόεδρε, αξιότιμοι συνάδελφοι, η οδηγία για τον τομέα της αρχιτεκτονικής μας ανησυχεί βαθύτατα, όπως και η στάση ορισμένων κρατών μελών.Θα ήθελα να υπενθυμίσω τη θέση της Επιτροπής Πολιτισμού, Νεότητας, Παιδείας και Μέσων Ενημέρωσης, που υπήρξε αρκετά σαφής επί του προκειμένου. Προηγουμένως, θα ήθελα να ευχαριστήσω την εισηγήτρια διότι έλαβε υπόψη της τα εξής σημεία που είχαν επισημανθεί από την επιτροπή μας: πρώτον, την ανάγκη επανεξέτασης εκ μέρους της Ευρωπαϊκής Επιτροπής της οδηγίας που ρυθμίζει την αναγνώριση των πτυχίων για την άσκηση του επαγγέλματος του αρχιτέκτονα, ώστε να υπογραμμισθεί η ανάγκη άμεσης αναγνώρισης των πτυχίων εκ μέρους των αρμόδιων επαγγελματικών φορέων, με αποτέλεσμα την απλοποίηση των γραφειοκρατικών διαδικασιών. Δεύτερον, απαιτείται σαφής καθορισμός της αρμόδιας αρχής της χώρας υποδοχής, η οποία πρέπει να ενημερώνει τακτικά την Επιτροπή. Τρίτον, είναι γεγονός ότι και η Επιτροπή Νομικών Θεμάτων και Δικαιωμάτων των Πολιτών εκπλήσσεται από την πιθανότητα να προβλεφθεί από την Επιτροπή ενσωμάτωση του τομέα της αρχιτεκτονικής στο γενικό πλαίσιο της οδηγίας 89/48/ΕΟΚ, δεδομένου ότι και η ίδια παραδέχεται ότι η οδηγία 85/384/ΕΟΚ, σε αντίθεση με το γενικό σύστημα, προβλέπει ειδικό καθεστώς απλής παροχής υπηρεσιών που ευνοεί περισσότερο τους αρχιτέκτονες και ότι τα αποτελέσματα που επιτυγχάνονται σχετικά με την κινητικότητα των τελευταίων χάρη στην αυτόματη αναγνώριση μπορούν να αμφισβητηθούν.
<P>
Αναμφίβολα ανησυχούμε για το γεγονός ότι δεν ελήφθησαν υπόψη συμπεράσματα τα οποία θεωρούμε πρωτεύουσας σημασίας, όπως, επί παραδείγματι, η ενίσχυσης της Συμβουλευτικής Επιτροπής, που δεν πρέπει να υποβαθμισθεί μέσω μιας διαδικασίας επιτροπολογίας. Πράγματι, χάρη στο γεγονός ότι αποτελείται από τρεις ειδικούς για κάθε κράτος μέλος, δηλαδή από έναν αρχιτέκτονα, έναν εκπαιδευτικό και έναν εκπρόσωπο των αρμόδιων αρχών, καθώς επίσης χάρη στον ρόλο της κατά την αξιολόγηση των πτυχίων, μια τέτοιου είδους επιτροπή προβάλλει την απόλυτη ανάγκη σύγκλισης. Συνεπώς, θα ήταν σκόπιμη η διεύρυνση των αρμοδιοτήτων της, μέσω εξουσιοδότησής της να διατυπώνει συστάσεις και να εκπονεί μελέτες σχετικά με την αξιολόγηση των νέων μορφών κατάρτισης, πέρα από τις απλές περιπτώσεις διαβούλευσης.
<P>
Και φθάνω στο επίμαχο θέμα: τη διάρκεια των σπουδών. Είμαστε αληθινά προβληματισμένοι σχετικά με την παρούσα κατάσταση. Ουσιαστικά, το 1992 η Συμβουλευτική Επιτροπή διατύπωσε σαφώς την άποψη ότι η διάρκεια των σπουδών θα έπρεπε να γίνει πενταετής, συν δύο έτη πρακτικής άσκησης. Όπως γνωρίζουμε, η συζήτηση επί του θέματος διήρκησε πάνω από 18 χρόνια. Η άποψή μας είναι ότι τα επαγγέλματα σε ευρωπαϊκό επίπεδο πρέπει να προβλέπουν παρόμοια κατάρτιση, διαφορετικά δεν πρόκειται για επαγγελματική παρά για τεχνική κατάρτιση, γεγονός που υπογραμμίσαμε επαρκώς ως Επιτροπή Πολιτισμού, Νεότητας, Παιδείας και Μέσων Ενημέρωσης. Εμείς αποδίδουμε στην κατάρτιση μεγάλη σημασία, ιδίως όταν πρωταγωνιστούν τα επαγγέλματα που μας επιτρέπουν να παίξουμε κάποιον ρόλο στην παγκόσμια σκηνή.
<P>
Λησμονούμε μάλλον την πολυτιμότατη πολιτιστική και αρχιτεκτονική μας κληρονομιά, καθώς και το γεγονός ότι, προκειμένου να έχουμε επαγγελματίες αντάξιους αυτής της κληρονομιάς, χρειάζεται να τους παράσχουμε επαρκή κατάρτιση. Για τον λόγο αυτό, η διάρκεια των σπουδών δεν μπορεί, κατά την άποψή μας, να περιορίζεται σε λίγα χρόνια, μετά από την παρέλευση των οποίων η χορήγηση πτυχίου δεν μπορεί να διασφαλίσει ανταγωνιστική άσκηση επαγγέλματος, στηριζόμενη στη βασική κατάρτιση που θεωρούμε απαραίτητη. Η Επιτροπή Πολιτισμού, Νεότητας, Παιδείας και Μέσων Ενημέρωσης τοποτεθήθηκε σαφέστατα ως προς το εν λόγω θέμα. Δεν κατανοούμε, αντίθετα, τους λόγους της εμμονής της Επιτροπής Νομικών Θεμάτων και Δικαιωμάτων των Πολιτών σε μία κατάρτιση που μπορεί να χαρακτηρίσει ένα άλλο είδος επαγγέλματος.
<P>
Η ανησυχία μας εκπορεύεται από το γεγονός ότι, σε περίπτωση που υπερισχύσει η θέση αυτή, θα αναφερόμαστε μόνο σε τεχνικούς και τοπογράφους, ενώ ορισμένα κράτη μέλη, όπως η Ελλάδα, η Γαλλία και η Ιταλία, έχουν ήδη αυξήσει τη διάρκεια των σπουδών. Επιθυμούμε να καθορισθεί από το Σώμα η ορθή τοποθέτηση, αποφεύγοντας την ευθυγράμμισή μας με τη θέση ενός μεμονωμένου κράτους μέλους, του οποίου οι ανάγκες είναι πολύ διαφορετικές.
<P>
Συνεπώς, είναι κατά τη γνώμη μας πρωταρχικής σημασίας η ουσιαστική αναγνώριση του επαγγέλματος του αρχιτέκτονα, ο οποίος μπορεί, επομένως, να διαδραματίσει κάποιον ρόλο στο εσωτερικό της Ένωσης. Όταν θίγεται το ζήτημα της κινητικότητας, αναφερόμαστε στη δυνατότητα προώθησης στόχων, αλλά στον τομέα της κατάρτισης αναφερόμαστε και σε σαφέστατους κανόνες, δηλαδή σε δεοντολογία, και σε μια επαρκή κατάρτιση. Μιλώντας ως αρχιτέκτονας, με εκπλήσσει το γεγονός ότι, όταν μιλάμε στα πλαίσια της επιτροπής για συγκεκριμένους τομείς, δεν προβλέπεται και η απαραίτητη κατάρτιση. Όταν μιλάμε για πολεοδομία, για αναστήλωση, για βασικούς τομείς του τομέα της αρχιτεκτονικής, αναμφισβήτητα δεν επαρκούν τα λίγα χρόνια που, αντιθέτως, υποστηρίζονται από την Επιτροπή Νομικών Θεμάτων και Δικαιωμάτων των Πολιτών.
<P>
Ζητώ να εξετασθεί το θέμα και καλώ επίσης την Επιτροπή να είναι προσεκτική τη στιγμή που θα γνωμοδοτεί.

<SPEAKER ID=84 LANGUAGE="DE" NAME="Gebhardt">
Κύριε Πρόεδρε, η Επιτροπή Νομικών Θεμάτων έχει σκεφθεί πολύ καλά τι κάνει. Αγαπητοί συνάδελφοι, η Maria Berger μας υπέβαλε μια πολύ περιεκτική έκθεση και κάλυψε όλες τις αναγκαίες πτυχές σχετικά με τις εμπειρίες που αποκτήσαμε όσον αφορά τη λεγόμενη οδηγία για τους αρχιτέκτονες που εκδόθηκε το 1985. Δεν χρειάζεται να προσθέσω τίποτα στο περιεχόμενο αυτής της πολύ επιμελημένης έκθεσης. Έχουμε κάθε λόγο να υπερψηφίσουμε την έκθεση αυτή και τα συμπεράσματά της.
<P>
Ωστόσο, θα πρέπει να αναρωτηθούμε, γιατί το θέμα αυτό έρχεται στην ημερήσια διάταξη με 8 χρόνια καθυστέρηση. Απαντώντας στο ερώτημα αυτό, φθάνουμε σε ένα σκοτεινό κεφάλαιο της Ευρώπης το οποίο συνοψίζεται σε μια πρόταση που ακούγεται συχνά και δικαιολογημένα από τους πολίτες της πατρίδας μου: "Έχω βαρεθεί πια αυτήν την Ευρώπη». Πρόκειται για την Ευρώπη της δυσθυμίας και της βραδυκίνητης γραφειοκρατίας. Η οδηγία για την αναγνώριση των πτυχίων στον τομέα της αρχιτεκτονικής, η οποία στοχεύει στο να αποκτήσουν οι αρχιτέκτονες τη δυνατότητα ελεύθερης διακίνησης στο πλαίσιο της Ένωσης, αποτελεί σχεδόν μοναδικό παράδειγμα ανατριχιαστικής δυσθυμίας και δυσκινησίας. Στην τραγωδία αυτή συμμετέχουν το Συμβούλιο, οι εθνικές κυβερνήσεις και η Επιτροπή.
<P>
Πράξη πρώτη: 18 χρόνια πέρασαν έως ότου γίνει πραγματικότητα η οδηγία, τον Ιούνιο του 1985. Υπολογίζοντας με βάση τη διάρκεια των σπουδών, είχαν ακρωτηριασθεί στο διάστημα αυτό τα ατομικά δικαιώματα τεσσάρων γενεών αρχιτεκτόνων, όσον αφορά την ελευθερία της επαγγελματικής τους κυκλοφορίας στην Ευρώπη. Ταυτόχρονα, η Ευρωπαϊκή Κοινότητα μεγάλωνε γρηγορότερα από την αρχιτεκτονική οδηγία. Συνεπώς, λόγω των διευρύνσεων της Κοινότητας, το 1973 και το 1981, έπρεπε να ληφθούν υπόψη στον δεκασέλιδο τελικά νόμο τέσσερα νέα νομικά πλαίσια.
<P>
Πράξη δεύτερη: αντί των 24 μηνών που είχαν αρχικά συμφωνηθεί, χρειάσθηκαν δέκα ολόκληρα χρόνια για την πλήρη εφαρμογή της οδηγίας. Στο μεταξύ, η Κοινότητα των ευρωπαϊκών κρατών μεγάλωσε ακόμα περισσότερο, με την ενοποίηση της Γερμανίας και την προσχώρηση τριών νέων μελών. Το γεγονός ότι, σε αυτή τη δύσκολη περίοδο, μια απλούστατη επιστολή της Επιτροπής απαντήθηκε μόλις μετά από δύο χρόνια, το οφείλουμε στους ιλιγγιώδεις ρυθμούς εργασίας της γερμανικής κυβέρνησης.
<P>
Πράξη τρίτη, αλλά όχι και τελευταία: αντί η Επιτροπή να καταθέσει την απολογιστική της έκθεση σχετικά με την πορεία της οδηγίας το αργότερο ως το 1990, την κατέθεσε, με την έγκριση των κρατών μελών, περίπου 8 χρόνια αργότερα. Κύριε Πρόεδρε, αγαπητοί συνάδελφοι, είμαι πεπεισμένη ότι οι πολίτες της ΕΕ δεν δείχνουν καμία κατανόηση μπροστά σε τόση ραθυμία.
<P>
Πράξη τέταρτη και προσωρινή κορύφωση του κακού έργου: πριν ακόμα μπορέσουμε να εκφράσουμε την άποψή μας σχετικά με τις εμπειρίες μας για την παλαιά οδηγία, η Επιτροπή δρομολόγησε μια αναθεώρησή της. Με τον τρόπο αυτό περιφρόνησε το ελεύθερα και άμεσα εκλεγμένο Ευρωπαϊκό Κοινοβούλιο και καταπάτησε τα δημοκρατικά του δικαιώματα.
<P>
Θα μου επιτρέψετε, τέλος, να πω ότι θα έπρεπε να δίνεται πράγματι μεγαλύτερη προσοχή στην αρχή σύμφωνα με την οποία η Ευρωπαϊκή Ένωση υπάρχει προς όφελος των πολιτών και όχι αντιστρόφως.
<P>
(Χειροκροτήματα)

<SPEAKER ID=85 LANGUAGE="FR" NAME="Fontaine">
Kύριε Πρόεδρε, αγαπητοί συνάδελφοι, πρόκειται για μία από τις οδηγίες με στόχο την εξασφάλιση της ελεύθερης εγκατάστασης των επαγγελματιών, η οποία αφορά, συνεπώς, την Ευρώπη των πολιτών, τη συγκεκριμένη Ευρώπη, και ο κλάδος της αρχιτεκτονικής, που μας απασχολεί σήμερα, δημιουργεί αναμφισβήτητα τα προβλήματα που απαιτούν τους πλέον λεπτούς χειρισμούς.
<P>
Πράγματι, σε τέσσερα κράτη μέλη δεν υπάρχουν κανονιστικές ρυθμίσεις για τον κλάδο της αρχιτεκτονικής, στα υπόλοιπα υφίσταται πολύ μεγάλη διαφορά των κανονιστικών ρυθμίσεων για το επάγγελμα του αρχιτέκτονα, ενώ, τέλος, ορισμένα κράτη μέλη δεν είχαν ζητήσει το 1985 τις παρεκκλίσεις από τις οποίες θα μπορούσαν να ωφεληθούν. Πρόκειται, κυρίως, για την Ιρλανδία και τις Κάτω Χώρες, τη στιγμή που υπάρχουν σε αυτές τις χώρες ορισμένα πολύ παλαιά επαγγέλματα.
<P>
Σε αυτά προστέθηκε μια σημαντική καθυστέρηση της μεταφοράς της οδηγίας στην εθνική νομοθεσία, και ίσως για όλους αυτούς τους λόγους διαπιστώνουμε ότι, τελικά, ελάχιστοι επαγγελματίες ωφελήθηκαν τότε από την οδηγία: μόλις 1500 σε διάστημα οκτώ ετών. Όπως βλέπετε, αγαπητοί συνάδελφοι, ο αριθμός είναι πολύ μικρός.
<P>
Το θέμα είναι, συνεπώς, να επανεξετασθεί η οδηγία υπό το φως της αποκτηθείσας εμπειρίας, και θα ήθελα να συγχαρώ θερμότατα την κυρία Berger για την εξαιρετική της έκθεση. Όπως και η εισηγήτριά μας, λυπούμαστε που το Ευρωπαϊκό Κοινοβούλιο δεν κλήθηκε να γνωμοδοτήσει σχετικά με τις προτάσεις μεταρρύθμισης που εξετάζονται από την Επιτροπή, και, ως προς το θέμα αυτό, εγκρίνουμε όλες τις προτάσεις της εισηγήτριάς μας, κυρίως όσον αφορά την ανάγκη να γενικευθεί η νομολογία επί της υποθέσεως «Βλασσοπούλου» για την αυτόματη αναγνώριση των πτυχίων.
<P>
Όσον αφορά τις χώρες που δεν ζήτησαν παρεκκλίσεις, η Εκτελεστική Επιτροπή αποδέχθηκε ότι το πρόβλημα θα ρυθμιστεί στο πλαίσιο της πρότασης της οδηγίας της 2ας Δεκεμβρίου, η οποία θα αναθεωρήσει τη γενική οδηγία, δέσμευση την οποία λαμβάνουμε σίγουρα υπόψη, κυρία Επίτροπε.
<P>
Τέλος, διατηρούμε πολλές επιφυλάξεις όσον αφορά την προοπτική που εξετάζει η Επιτροπή να εντάξει το επάγγελμα του αρχιτέκτονα στο γενικό καθεστώς. Βλέπετε, αγαπητοί συνάδελφοι, πάντα θεωρούμε ότι οι επιλογές αυτές εναπόκεινται ουσιαστικά στους επαγγελματίες τους οποίους αφορούν, και σήμερα κάθε άλλο παρά έχουμε την εντύπωση ότι μια τέτοια ενσωμάτωση ανταποκρίνεται στην επιθυμία των Ευρωπαίων αρχιτεκτόνων.
<P>
(Χειροκροτήματα)

<SPEAKER ID=86 LANGUAGE="DE" NAME="Voggenhuber">
Κύριε Πρόεδρε, αγαπητοί συνάδελφοι, όταν σε αυτό το Σώμα επικαλούμεθα επανειλημμένα την ύπαρξη μιας Ευρώπης ελεύθερης κυκλοφορίας και ταυτόχρονα μιας Ευρώπης ποικιλομορφίας, αυτή η επίκληση αντιστοιχεί πρακτικά τις περισσότερες φορές στον τετραγωνισμό του κύκλου ή, τουλάχιστον, σε ένα πρόβλημα του οποίου η λύση είναι, κατά περίπτωση, τρομερά δύσκολη. Η προσέγγιση σε αυτά τα δύο ιδεώδη μπορεί να συνίσταται μόνο στο εξής: η Ευρώπη την ενιαίας αγοράς και η Ευρώπη της ενότητας έχει καθήκον να θεμελιώνει το κοινοτικό δίκαιο στα εκάστοτε ύψιστα πολιτισμικά επιτεύγματα, στο ύψιστο πολιτισμικό και κοινωνικό επίπεδο ανάπτυξης μιας χώρας. Μόνο σε αυτή την περίπτωση θα μπορούσε ο πλούτος της Ευρώπης να καταστεί κοινός πλούτος.
<P>
Το πρόβλημα θα παραμείνει ανεπίλυτο στις περιπτώσεις όπου γίνεται κατάχρηση αυτού του καθήκοντος με τη μορφή της απορρύθμισης, και αυτό ακριβώς συμβαίνει στην προκειμένη περίπτωση. Δεν συζητείται η κατάσταση στην οποία βρίσκεται σήμερα ο τομέας της αρχιτεκτονικής. Οι παροτρύνσεις της Επιτροπής Πολιτισμού, Νεότητας, Παιδείας και Μέσων Μαζικής Ενημέρωσης παραβλέπονται. Εδώ δεν πρόκειται για το θέμα της εκπαίδευσης και του ελλιπούς εξοπλισμού των πανεπιστημίων, αλλά για το θέμα εάν θα αναγνωρίσουμε την αρχιτεκτονική ως τέχνη, ως πολιτισμό, ως επιστήμη, ή εάν θα υποχωρήσουμε στην πίεση κερδοσκοπίας που ασκείται από την οικοδομική βιομηχανία και την αγορά ακινήτων. Για τον λόγο αυτό, παρακαλώ το Σώμα να αποδεχθεί τη συμβιβαστική πρόταση που εκπόνησαν πολύ επιμελώς οι Ιταλοί συνάδελφοί μας, η οποία επιθυμεί να διαφυλάξει τουλάχιστον κάτι από τα πολιτισμικά και κοινωνικά αιτήματα της αρχιτεκτονικής.
<P>
(Χειροκροτήματα)

<SPEAKER ID=87 LANGUAGE="EN" NAME="Malone">
Kύριε Πρόεδρε, επιθυμώ κι εγώ να συγχαρώ την εισηγήτρια, επειδή με την έκθεσή της κατέληξε στην εξεύρεση λύσης σε ένα πρόβλημα που οφείλεται στην ίδια την Επιτροπή.
<P>
Η έκθεση της Επιτροπής ήταν αρχικά προγραμματισμένη για το 1990, αλλά, για πολλούς λόγους, καθυστέρησε έως το καλοκαίρι του περασμένου έτους. Όπου κι αν οφείλεται η καθυστέρηση, το βέβαιο είναι ότι η Επιτροπή την επικαλέσθηκε στην έκθεσή της για το 1997 ως λόγο μη αντιμετώπισης των προβλημάτων που είχε η Ιρλανδία με την οδηγία του 1985, παρά το γεγονός ότι, όπως ανέφερα, η καθυστέρηση προκλήθηκε αποκλειστικά και μόνο από την Επιτροπή.
<P>
Το 1985 η ιρλανδική κυβέρνηση δεν κατάφερε να επιτύχει παρέκκλιση, όπως ανέφερε η κ. Fontaine, από τις αυστηρότατες διατάξεις της οδηγίας που αφορά την αναγνώριση των προσόντων των αρχιτεκτόνων. Η παρέκκλιση αυτή θα ίσχυε για έμπειρους και ικανούς αρχιτέκτονες με αναγνωρισμένη άδεια ασκήσεως επαγγέλματος. Αλλες χώρες, όπως οι Κάτω Χώρες, κατάφεραν να επιτύχουν μια τέτοιου είδους παρέκκλιση για αρχιτέκτονες αναλόγων προσόντων.
<P>
Το αποτέλεσμα ήταν ο σαφής διαχωρισμός μιας ομάδας Ιρλανδών αρχιτεκτόνων με όλα τα προσόντα και ο περιορισμός της διακίνησής τους στην εσωτερική αγορά. Η Επιτροπή πρέπει να αναγνωρίσει τώρα ότι αυτοί οι αρχιτέκτονες πρέπει να αντιμετωπίζονται όπως οι Ευρωπαίοι ομόλογοί τους και όσοι εργάζονται σε άλλα επαγγέλματα με αναγνωρισμένη άδεια ασκήσεως επαγγέλματος. Αρμόδιες αρχές, όπως το ιρλανδικό Υπουργείο Παιδείας, έχουν αναγνωρίσει τα προσόντα αυτών των αρχιτεκτόνων.
<P>
Θα ήθελα να συγχαρώ την εισηγήτρια που ανάγκασε την Επιτροπή να επανεξετάσει τη θέση της. Ελπίζω ότι, έστω και καθυστερημένα πλέον, θα αναγνωρισθούν τα αναμφισβήτητα δικαιώματα αυτών των αρχιτεκτόνων.

<SPEAKER ID=88 LANGUAGE="DE" NAME="Heinisch">
Κύριε Πρόεδρε, η οδηγία για την αμοιβαία αναγνώριση των πτυχίων στον τομέα της αρχιτεκτονικής ανήκει στις ρυθμίσεις που είναι απαραίτητες για την ολοκλήρωση της κοινής μας ευρωπαϊκής αγοράς. Η ελευθερία στην κυκλοφορία των υπηρεσιών και η ελευθερία εγκατάστασης σε ένα κράτος μέλος αποτελούν τις προϋποθέσεις για μια κοινή αγορά η οποία μπορεί να πραγματωθεί, φυσικά, μόνο στην περίπτωση που αναγνωρίζονται σε ένα κράτος μέλος τα επαγγελματικά πτυχία που έχουν αποκτηθεί σε ένα άλλο. Λόγω της εργασίας μου στην Επιτροπή Αναφορών, αντιμετωπίζω κατ'επανάληψη υπομνήματα πολιτών της ΕΕ που ζητούν την αναγνώριση των πτυχίων τους. Εδώ μιλώ ως μέλος της Επιτροπής Πολιτισμού, στο πλαίσιο της οποίας έχουμε σκεφθεί αρκετά για το θέμα αυτό. Έχουμε όλοι σαφέστατα υπόψη μας ότι απαιτούνται μεγάλες προσπάθειες εκ μέρους μας, προκειμένου να διαμορφώσουμε διατάξεις για μια αμοιβαία αναγνώριση διπλωμάτων.
<P>
Σε αυτές μας τις προσπάθειες είναι πολύ σημαντικό να λαμβάνουμε υπόψη την πολιτισμική αυτονομία του κάθε κράτους μέλους και να έχουμε κατά νου ότι οι ρυθμίσεις που αφορούν την αμοιβαία αναγνώριση των πτυχίων δεν επιτρέπεται να οδηγήσουν σε ενιαιοποίηση του περιεχομένου των εκπαιδευτικών συστημάτων.
<P>
(Χειροκροτήματα) Στη Γερμανία, για παράδειγμα, εκτός από τις σπουδές κλασσικής αρχιτεκτονικής που προσφέρονται στο πανεπιστήμιο, υπάρχει και κύκλος σπουδών αρχιτεκτονικής στα τεχνολογικά ιδρύματα τριτοβάθμιας εκπαίδευσης. Μολονότι οι σπουδές στα εν λόγω ιδρύματα είναι μικρότερης διάρκειας, δεν μπορούμε να μιλήσουμε για μειωμένα επαγγελματικά προσόντα.. Κατά τον σχεδιασμό αυτού του κύκλου σπουδών δόθηκε ιδιαίτερο βάρος στην απόδοση και στον προσανατολισμό πρακτικού χαρακτήρα, αλλά και στα πολιτισμικά αιτήματα. Η διατήρηση της πολιτισμικής αυτονομίας των κρατών μελών στοχεύει και στη διατήρηση της πολυμορφίας του ευρωπαϊκού πολιτισμού. Συνεπώς, πρέπει να διασφαλισθεί και η ποικιλία των εκπαιδευτικών συστημάτων στα κράτη της ΕΕ.
<P>
Οι προσπάθειές μας πρέπει να επικεντρωθούν προπάντων στην επίτευξη συγκρισιμότητας των εκπαιδευτικών συστημάτων. Εάν κατορθώσουμε να ακολουθήσουμε αυτήν την βασική οδό, δεν θα πάψουμε να βρίσκουμε εύλογες ρυθμίσεις για την αμοιβαία αναγνώριση πτυχίων, ρυθμίσεις που θα μας υποστηρίξουν στην πορεία μας προς μια ενωμένη Ευρώπη.
<P>
(Χειροκροτήματα)
<SPEAKER ID=89 LANGUAGE="DE" NAME="Elchlepp">
Κύριε Πρόεδρε, αγαπητοί συνάδελφοι, συμφωνώ με τα όσα μας είπε η κυρία Berger και την συγχαίρω για την έκθεσή της. Επιθυμώ να προσθέσω μόνο μερικές σύντομες παρατηρήσεις. Όλες οι oδηγίες σχετικά με την αναγνώριση πτυχίων έχουν επιτύχει αφενός να καταστήσουν την Ευρώπη πιο προσιτή στον καθένα - εξάλλου αυτό είναι πάντα το ζητούμενο - και αφετέρου να κάνουν πράξη την ελευθερία εγκατάστασης και να δημιουργήσουν, προπάντων, νέες δυνατότητες απασχόλησης. Σχετικά με αυτά, θα ήθελα να επιστήσω την προσοχή σας στο γεγονός ότι η αμοιβαία αναγνώριση πιστοποιητικών σπουδών στο πλαίσιο της ΕΕ αποτελεί επίσης λογική συνέπεια των ευρωπαϊκών προγραμμάτων σπουδών, τα οποία ενισχύουν οικονομικά τη λήψη μέτρων για την πιστοποίηση των επιδόσεων των εκπαιδευόμενων σε άλλα κράτη της ΕΕ, και ήδη, για τον λόγο αυτόν, υποστηρίζω ότι θα πρέπει να αυξηθούν σημαντικά στο μέλλον οι οικονομικοί πόροι των προγραμμάτων ERASMUS και ECTS.
<P>
Θα πρέπει ακόμα να αντισταθούμε σε όλους τους πειρασμούς υπονόμευσης των οδηγιών για την αναγνώριση των πτυχίων, όπως συμβαίνει περιστασιακά με τους δασκάλους για λόγους εθνικού εγωισμού. Το γεγονός αυτό βλάπτει άμεσα την ευρωπαϊκή ιδέα στη συγκεκριμένη χώρα και διαμορφώνει μια αρνητική εικόνα της ΕΕ στον τύπο. Η οδηγία που αφορά τους αρχιτέκτονες έχει δικαιωθεί, ακόμα κι αν θα έπρεπε να θεωρηθούν ισοδύναμα με τα σημερινά πτυχία και τα πτυχία παλαιότερων κύκλων σπουδών, σε συνδυασμό με πολυετείς πρακτικές. Το σημείο αυτό ακριβώς θα πρέπει να τονισθεί εδώ.
<P>
Τέλος, θα αναφερθώ σε ένα ακόμα σημαντικό σημείο: από την πλευρά της ευρωπαϊκής πολιτικής υπάρχουν περιθώρια μεγάλης αμφισβήτησης του αιτήματος της κυρίας Baldi, το οποίο, εξάλλου, καταψήφισε η ομάδα μου στην Επιτροπή Πολιτισμού, σύμφωνα με το οποίο για την αμοιβαία αναγνώριση των πτυχίων πρέπει να τεθεί ως προϋπόθεση η αύξηση της ελάχιστης διάρκειας σπουδών σε πέντε χρόνια. Όπως έχει ήδη αναφερθεί, θα ματαιωνόταν κατ'αυτόν τον τρόπο δια μιας η κινητικότητα χιλιάδων φοιτητών της αρχιτεκτονικής που φοιτούν σε τεχνολογικά ιδρύματα τριτοβάθμιας εκπαίδευσης. Αυτό θα σήμαινε μεγάλο αναχρονισμό ως προς την ευρωπαϊκή πολιτική, την ευθύνη του οποίου δεν μπορούμε να αναλάβουμε εμείς εδώ.
<P>
Η πρόταση είναι εξ αντικειμένου αδικαιολόγητη και βεβιασμένη, διότι χαρακτηριστικό για την ποιότητα της εκπαίδευσης δεν αποτελεί η τυπική ελάχιστη διάρκεια σπουδών, αλλά η πραγματική διάρκεια σπουδών, η οποία διαφέρει από χώρα σε χώρα, όπως και ο μέσος όρος των εβδομαδιαίων διδακτικών ωρών ανά εξάμηνο. Δεν θέλω να εμβαθύνω σ'αυτό, θέλω μόνο να πω ότι είναι προβληματική η τροπολογία αριθ. 1, και παρακαλώ να μη γίνει αποδεκτή, μια και περιέχει την πρόταση να ληφθούν εξισορροπητικά μέτρα για περιπτώσεις διαφορετικής διάρκειας σπουδών.

<SPEAKER ID=90 NAME="Bonino">
Κύριε Πρόεδρε, η Επιτροπή υποδέχεται ευνοϊκά το ισορροπημένο σχέδιο ψηφίσματος που υποβλήθηκε από την Επιτροπή Νομικών Θεμάτων, και θα ήθελα, συνεπώς, να συγχαρώ την αξιότιμη εισηγήτρια κ. Berger για την εργασία της. Η Επιτροπή πιστεύει στην αποτελεσματικότητα της οδηγίας, η οποία αξίζει να διατηρήσει τη θέση της ανάμεσα στις τομεακές οδηγίες. Σχετικά με τις καθυστερήσεις και τους χρόνους που επισημάνθηκαν, κάποιες εξηγήσεις δίδονται, κατά τη γνώμη μου, στην αρχή της έκθεσης. Από την άλλη πλευρά, είμαστε αντιθέτως σε θέση να συμμεριζόμαστε τις απογοητεύσεις.
<P>
Κατά συνέπεια, προβλέπονται μόνο μερικές τροποποιήσεις δευτερεύουσας σημασίας, που δεν θα αλλοιώσουν την ουσία της οδηγίας. Πράγματι, η Επιτροπή διαπιστώνει ότι το σχέδιο ψηφίσματος επιτρέπει τη διατήρηση της ουσίας της οδηγίας. Σχετικά με το μέλλον, όλες οι επιλογές είναι ανοικτές και θεωρώ ότι, από την άποψη αυτή, υπάρχει περιθώριο για περαιτέρω εξέταση.
<P>
Υπό τις προϋποθέσεις αυτές, συμπεραίνεται ότι η Επιτροπή δεν μπορεί, επομένως, να εγκρίνει την προταθείσα τροπολογία, καθώς η τελευταία μπορεί να ανατρέψει την ισορροπία που αποτελεί τη βάση της οδηγίας. Εξάλλου, η Επιτροπή θα λάβει σοβαρά υπόψη της το ψήφισμα του Κοινοβουλίου, η Επιτροπή Νομικών Θεμάτων του οποίου, όπως διαπιστώνεται σήμερα, κατέληξε μετά από ευρύτατη εξέταση στο συμπέρασμα ότι δεν δικαιολογείται τροποποίηση της διάρκειας της κατάρτισης. Αξιότιμοι βουλευτές, πέρα από τις πολύ σύντομες αυτές παρατηρήσεις, το μόνο που μπορώ να δηλώσω είναι ότι η Επιτροπή θα λάβει φυσικά σοβαρά υπόψη της το ψήφισμα του Κοινοβουλίου, αδυνατεί όμως να τοποθετηθεί εκ των προτέρων.

<SPEAKER ID=91 NAME="Πρόεδρος">
Ευχαριστώ πολύ, κυρία Bonino.
<P>
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει το ψήφισμα)

<SPEAKER ID=92 LANGUAGE="DE" NAME="Rόbig">
Κύριε Πρόεδρε, απέρριψα το σημείο 8, επειδή, κατά την άποψή μου, η ποιότητα των σπουδών έχει απόλυτη προτεραιότητα. Η λήψη μέτρων για μια δια βίου εκπαίδευση και μετεκπαίδευση αποτελούν τη βάση για την επιτυχημένη άσκηση του επαγγέλματος. Αυτές οι διαφοροποιημένες προϋποθέσεις για την έναρξη άσκησης τους επαγγέλματος αντιστοιχούν, επίσης, στην τάση που προωθείται παγκοσμίως από τις ΗΠΑ να δημιουργηθεί ένα υψηλό επίπεδο για την εν λόγω έναρξη.

<SPEAKER ID=93 LANGUAGE="DE" NAME="Habsburg-Lothringen">
Κύριε Πρόεδρε, κατά πρώτον θα ήθελα να δηλώσω ότι υποστηρίζω πλήρως τα όσα είπε προηγουμένως ο συνάδελφος Rόbig. Θα ήθελα, ωστόσο, να προσθέσω ότι απέρριψα την τροπολογία, διότι πιστεύω ότι στρέφεται εναντίον της βασικής ευρωπαϊκής αρχής της επικουρικότητας. Εφόσον θέτω την αρχή αυτή υπεράνω όλων, όφειλα να απορρίψω την τροπολογία αυτή.

<SPEAKER ID=94 NAME="Πρόεδρος">
Τον λόγο μου ζητά ο κ. Hallam για μια πρόταση επί της διαδικασίας.

<SPEAKER ID=95 LANGUAGE="EN" NAME="Hallam">
Κύριε Πρόεδρε, μια παρατήρηση επί της εφαρμογής του Κανονισμού: σήμερα είχαμε μια συναρπαστική και πολύ ενδιαφέρουσα συζήτηση. Το πρόβλημα είναι ότι οι συνεδριάσεις της Παρασκευής αποτελούν το μόνο τμήμα των εργασιών μας της ολομέλειας που δεν καλύπτεται τηλεοπτικά ούτε στις αίθουσές μας ούτε για το αρχείο. Είναι καιρός να πούμε ότι, εάν αντιμετωπίζονται σοβαρά οι συνεδριάσεις της Παρασκευής - και όντως η σημερινή συζήτηση ήταν σοβαρή - πρέπει να υπάρχει και γι'αυτές τηλεοπτική κάλυψη. Θα ήθελα να ζητήσω να επιληφθεί επ'αυτού η Διάσκεψη των Προέδρων.

<SPEAKER ID=96 NAME="Πρόεδρος">
Ευχαριστώ πολύ, κύριε Hallam. Θα διαβιβάσω τα λεγόμενά σας στο Προεδρείο.
<P>
Τον λόγο έχει τώρα ο κ. Ford.

<SPEAKER ID=97 LANGUAGE="EN" NAME="Ford">
Κύριε Πρόεδρε, μια παρατήρηση επί της εφαρμογής του Κανονισμού: συμμερίζομαι πολύ την παρέμβαση του κ. Hallam, μολονότι πρέπει να πω ότι κάποιος θα μπορούσε να συμπεράνει ότι δεν δίνουμε μεγάλη σημασία στις συνεδριάσεις της Παρασκευής. Χθες συμμετείχαν στις ψηφοφορίες περισσότερα από 500 μέλη, ενώ σήμερα περίπου 60. Θα ήταν δύσκολο να ισχυρισθεί κάποιος ότι οι συνεδριάσεις της Παρασκευής λαμβάνονται σοβαρά υπόψη από το Κοινοβούλιο, αλλά ενδεχομένως η τηλεοπτική κάλυψη να μπορούσε να αλλάξει τη στάση αυτή.

<SPEAKER ID=98 NAME="Πρόεδρος">
Κύριε Ford, πρέπει να σας πω ότι οι κύριοι και οι κυρίες βουλευτές που παρευρισκόμαστε θεωρούμε σημαντικές τις συνεδριάσεις της Παρασκευής.
<P>
Τον λόγο έχει ο κ. Habsburg-Lothringen για μια πρόταση επί της διαδικασίας.

<SPEAKER ID=99 LANGUAGE="DE" NAME="Habsburg-Lothringen">
Κύριε Πρόεδρε, πρέπει ειλικρινά να πω ότι είναι, φυσικά, πρόβλημα του κυρίου Ford εάν θα πάρει ή δεν θα πάρει το θέμα στα σοβαρά. Γεγονός είναι ότι την Παρασκευή το πρωί οι διαβουλεύσεις δεν αφορούν τις περισσότερες φορές όλον τον ευρωπαϊκό πληθυσμό, παρά μόνο μια συγκεκριμένη ομάδα στόχο. Ωστόσο, είναι το ίδιο σημαντικές, όπως και κάθε άλλη συζήτηση. Για τον λόγο αυτόν, θα συμφωνήσω σαφώς με τη διαπίστωση του κυρίου Hallam, ότι δηλαδή είναι αναμφίβολα πλέον καιρός να υπάρξει τηλεοπτική κάλυψη και αυτών των συνεδριάσεων. Εξίσου σημαντική είναι και η κάλυψη των νυχτερινών συνεδριάσεων. Οι εκθέσεις που λαμβάνουμε για τις νυχτερινές συνεδριάσεις δεν αντιστοιχούν στις εκθέσεις που αφορούν τις κανονικές ημερήσιες συνεδριάσεις, γεγονός που συνιστά επίσης μια απαράδεκτη κατάσταση. Επειδή γνωρίζω ότι παίρνετε στα σοβαρά τόσο τις συνεδριάσεις της Παρασκευής, όσο και όλες τις νυχτερινές συνεδριάσεις, σας παρακαλώ να αναλάβετε την πρωτοβουλία ούτως ώστε το Προεδρείο να μεριμνήσει ώστε οι συνεδριάσεις αυτές να αντιμετωπίζονται ισότιμα με τις άλλες.
<P>
(Χειροκροτήματα)

<SPEAKER ID=100 LANGUAGE="DE" NAME="Posselt">
Κύριε Πρόεδρε, ζήτησα τον λόγο για το ίδιο σημείο και θέλω να αναφέρω ότι για πάνω από 18 χρόνια - από τις πρώτες εκλογές για το Ευρωπαϊκό Κοινοβούλιο - η πρακτική ήταν ότι οι υπηρεσίες ενημέρωσης κάλυπταν με τον ίδιο τρόπο τις συνεδριάσεις της Παρασκευής και τις νυκτερινές συνεδριάσεις, όπως και όλες τις υπόλοιπες συνεδριάσεις. Εδώ και αρκετό καιρό υπάρχει μια συστηματική συρρίκνωση της ενημέρωσης. Θα ήταν, ωστόσο, εύλογο να υπάρχουν στοιχεία ειδικά για το χρονικό διάστημα που ενδεχομένως να είναι παρόντες μόνο λίγοι ανταποκριτές των μέσων ενημέρωσης. Και τούτο μπορεί να εξισορροπηθεί με αντίστοιχα μέτρα που θα πρέπει να λάβουν οι δικές μας υπηρεσίες ενημέρωσης. Θα πρέπει να δοθεί πολύ μεγάλη σημασία στην ίση μεταχείριση όλων των συνεδριάσεων του Σώματος, ανεξάρτητα από το πότε διεξάγονται.

<SPEAKER ID=101 LANGUAGE="DE" NAME="Wieland">
Κύριε Πρόεδρε, θέλω να σας επιστήσω την προσοχή σε ένα πρόβλημα του Κανονισμού. Σήμερα το πρωί δεν έλαβα τον λόγο κατά την έγκριση των συνοπτικών πρακτικών, διότι θεώρησα ότι είχε αποδοθεί σωστά η χθεσινή συνεδρίαση. Ψηφίσαμε χθες, και μάλιστα με ονομαστική κλήση, επί της έκθεσης Fontaine για όλες μαζί τις τροπολογίες 1 έως 10 που υπέβαλε η Επιτροπή Νομικών Θεμάτων και Δικαιωμάτων των Πολιτών. Στα πρακτικά γίνεται σωστά λόγος για πολλές ψηφοφορίες με ονομαστική κλήση. Είχα, εν τω μεταξύ, την ευκαιρία να δω τα αποτελέσματα των ονομαστικών ψηφοφοριών, όπου αυτή η ομάδα των δέκα τροπολογιών εμφανίζεται ως μία και μοναδική ονομαστική ψηφοφορία. Με βάση τις αποφάσεις της Διάσκεψης των Προέδρων θα πρέπει, κατά τη γνώμη μου, να αποσαφηνισθεί εάν η εν λόγω χθεσινή ψηφοφορία ισχύει ως μία και μοναδική ψηφοφορία ή ως δέκα χωριστές ονομαστικές ψηφοφορίες. Κατά την άποψή μου, πρόκειται για δέκα χωριστές ψηφοφορίες.

<SPEAKER ID=102 NAME="Πρόεδρος">
Ευχαριστώ, κύριε Wieland. Λαμβάνω υπόψη την παρατήρησή σας και θα επιληφθώ ώστε το Προεδρείο να εξετάσει το ζήτημα.

<CHAPTER ID=7>
Διακοπή της συνόδου
<SPEAKER ID=103 NAME="Πρόεδρος">
Κυρίες και κύριοι, τώρα φθάσαμε πλέον στο τέλος των εργασιών μας. Σας ενημερώνω ότι τα συνοπτικά πρακτικά της παρούσας συνεδρίασης θα υποβληθούν στο Κοινοβούλιο προς έγκριση στην αρχή της επόμενης συνεδρίασης. Εάν δεν υπάρχει καμία αντίρρηση, θα αρχίσει χωρίς περαιτέρω καθυστέρηση η εκτέλεση των ψηφισμάτων που μόλις εγκρίθηκαν στους αντίστοιχους αποδέκτες τους.
<P>
Κυρίες και κύριοι, για μια ακόμη φορά βρίσκομαι στην ευχάριστη θέση, όπως κάθε Παρασκευή, να ευχαριστήσω πριν σβήσουν τα φώτα τις υπηρεσίες του Κοινοβουλίου για τη συνεργασία τους. Όπως γνωρίζετε, κυρίες και κύριοι, χωρίς τη συμβολή αυτών των υπηρεσιών θα ήταν αδύνατη η εκτέλεση του καθήκοντός μας, αλλά επιτρέψτε μου αυτήν την εβδομάδα να εξάρω το έργο των μελών των υπηρεσιών που τηρούν τα πλήρη πρακτικά των συνεδριάσεων, καθώς μπόρεσα να διαπιστώσω αυτοπροσώπως την αφοσίωση και την εξέχουσα προσοχή που επιδεικνύουν.
<P>
Σήμερα το πρωί, κατά την έναρξη των εργασιών μας, ένας βουλευτής, επικαλούμενος, όπως όλοι μας, το άρθρο 126, εξέφρασε τη θετική του αξιολόγηση για την κυρία Fontaine. Κυρίες και κύριοι, πιστεύω ότι πολλοί από εμάς - και ανάμεσά τους κι εγώ - ζηλεύουμε το καλό έργο της κυρίας Fontaine και την ικανότητά της, αλλά επιτρέψτε μου, επίσης, να αξιοποιήσω πλήρως το άρθρο 19 και να σας ευχαριστήσω που τα πρωινά της Παρασκευής είναι καρποφόρες, ήρεμες, γαλήνιες και θετικές ημέρες εργασίας. Επομένως, επιτρέψτε μου να σας πω ότι, κατά τη γνώμη μου, εσείς είστε οι καλύτερες και οι καλύτεροι βουλευτές.
<P>
(Χειροκροτήματα) Κηρύσσω τη διακοπή της συνόδου του Ευρωπαϊκού Συμβουλίου.
<P>
(Η συνεδρίαση λήγει στις 12.00)
