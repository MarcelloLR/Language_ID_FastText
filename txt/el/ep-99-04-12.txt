<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Τρίτη 23 Μαρτίου 1999.

<CHAPTER ID=2>
Δήλωση του Προέδρου
<SPEAKER ID=2 NAME="Πρόεδρος">
Κυρίες και κύριοι, στις 24 Μαρτίου είχαμε μια τρομερή πυρκαγιά στη σήραγγα του Λευκού Όρους η οποία προκάλεσε τον θάνατο τουλάχιστον 40 ατόμων, μερικά εκ των οποίων δεν έχει καταστεί ακόμη δυνατόν να αναγνωριστούν. Το μέγεθος αυτής της τραγωδίας προκάλεσε θλίψη όχι μόνο στη Γαλλία και την Ιταλία, αλλά και σε ολόκληρη την Ευρωπαϊκή Ένωση. Αν και πέρασαν μέρες, πιστεύω πως εκφράζω τα συναισθήματά σας εκφράζοντας τη θλίψη μας γι' αυτούς τους θανάτους και εκφράζοντας την αλληλεγγύη μας στις οικογένειες των θυμάτων. Ευελπιστούμε να συμβάλλουν οι εν εξελίξει έρευνες στην αποφυγή άλλων τέτοιων τραγωδιών.

<CHAPTER ID=3>
Διάταξη των εργασιών
<SPEAKER ID=3 NAME="Πρόεδρος">
Η ημερήσια διάταξη προβλέπει τον καθορισμό της διάταξης των εργασιών.
<P>
Το τελικό σχέδιο της ημερήσιας διάταξης, που κατάρτισε η Διάσκεψη των Προέδρων, σύμφωνα με το άρθρο 95 του Κανονισμού, έχει διανεμηθεί.
<P>
Έχουν προταθεί οι ακόλουθες τροποποιήσεις:
<P>
Δευτέρα και Τρίτη: δεν υπάρχουν τροποποιήσεις.
<P>
Τετάρτη:

<SPEAKER ID=4 NAME="Πρόεδρος">
Ως συνέπεια της αίτησης της κυρίας Bonino, η οποία θα πρέπει να επιστρέψει στις Βρυξέλλες προκειμένου να προετοιμάσει τις ανθρωπιστικές δράσεις για το Κοσσυφοπέδιο, σας προτείνω να εγγραφεί η έκθεση του κυρίου Bφge και της κυρίας Roth-Behrendt σχετικά με την παρακολούθηση της σπογγώδους εγκεφαλοπάθειας των βοοειδών πριν από την έκθεση του κυρίου Herman σχετικά με τη λειτουργία των Θεσμικών Οργάνων.
<P>
Στην περίπτωση που δεν καταστεί δυνατόν να περατωθεί η εν λόγω συζήτηση πριν από την Ώρα των Ερωτήσεων, θα συνεχιστεί αμέσως μετά από αυτήν και επομένως πριν από τη διακοπή της απογευματινής συνεδρίασης.
<P>
Αν δεν υπάρχουν αντιρρήσεις, εγκρίνεται ως έχει. Υπάρχουν παρατηρήσεις;
<P>
Το Σώμα εγκρίνει
<P>
Η Ομάδα του Ευρωπαϊκού Σοσιαλιστικού Κόμματος ζητά να μετατεθεί την Τετάρτη η έκθεση της κυρίας Mόller, εξ ονόματος της Επιτροπής Περιβάλλοντος σχετικά με τις στρατηγικές προσχώρησης ως προς το περιβάλλον, η οποία προς το παρόν προβλέπεται για την Παρασκευή, και να συμπεριληφθεί στην κοινή συζήτηση μαζί με τις 7 εκθέσεις της Επιτροπής Εξωτερικών Υποθέσεων σχετικά με τις αιτήσεις προσχώρησης.
<P>
Κυρία Green, έχετε τον λόγο για να υποβάλετε το αίτημα.

<SPEAKER ID=5 LANGUAGE="EN" NAME="Green">
Κύριε Πρόεδρε, κατά τη γνώμη μου είναι απολύτως λογικό η έκθεση αυτή, η οποία ασχολείται με την διεύρυνση της Ευρωπαϊκής Ένωσης, να εξεταστεί την Τετάρτη μαζί με τις προενταξιακές εκθέσεις. Θα ζητήσουμε να μεταφερθεί και να εξεταστεί την ίδια ώρα.

<SPEAKER ID=6 NAME="Πρόεδρος">
Ευχαριστώ πολύ, κυρία Green.
<P>
Επιθυμεί κανείς να παρέμβει υπέρ ή κατά αυτού του αιτήματος; Όχι.
<P>
Υποβάλλω το αίτημα της Ομάδας του Ευρωπαϊκού Σοσιαλιστικού Κόμματος σε ψηφοφορία.
<P>
Το Σώμα εγκρίνει το αίτημα
<P>
Πέμπτη:

<SPEAKER ID=7 NAME="Πρόεδρος">
Η Ομάδα του Ευρωπαϊκού Λαϊκού Κόμματος ζητά να μετατεθεί από την Παρασκευή στο πρωί της Πέμπτης η κοινή συζήτηση σχετικά με τις χρηματοπιστωτικές υπηρεσίες - εκθέσεις του κυρίου Crowley σχετικά με τους οργανισμούς συλλογικών επενδύσεων σε κινητές αξίες και του κυρίου Fayot σχετικά με το πλαίσιο δράσης για τις χρηματοπιστωτικές υπηρεσίες. Σας υπενθυμίζω πως το πρώτο σημείο την Πέμπτη το πρωί είναι η κοινή συζήτηση σχετικά με τις δύο ετήσιες εκθέσεις της Επιτροπής Αναφορών, μια συζήτηση στην οποία θα συμμετέχει ο Ευρωπαίος Διαμεσολαβητής, κ. Sφderman. Σε κάθε περίπτωση, οι προαναφερθείσες εκθέσεις των κυρίων Crowley και Fayot θα μπορούσαν να εγγραφούν μόνον έπειτα από την εν λόγω κοινή συζήτηση.
<P>
Κυρία Oomen-Ruijten, έχετε τον λόγο για να υποβάλετε το αίτημα εξ ονόματος της Ομάδας του Ευρωπαϊκού Λαϊκού Κόμματος.

<SPEAKER ID=8 LANGUAGE="NL" NAME="Oomen-Ruijten">
Κύριε Πρόεδρε, μπόρεσα να μιλήσω για λίγο με τον εισηγητή και κατάλαβα ότι θα είμαστε πάρα πολύ ευχαριστημένοι αν η ψηφοφορία για τις εκθέσεις Crowley και Fayot πραγματοποιηθεί τον Μάιο. Συνεπώς, δεν χρειάζεται να αλλάξουμε τίποτα στην ημερήσια διάταξη. Το μόνο που πρέπει να γίνει είναι να συμφωνήσουμε μεταξύ μας.

<SPEAKER ID=9 NAME="Πρόεδρος">
Οι υπηρεσίες με πληροφορούν πως δεν υπάρχει κανένα πρόβλημα. Επομένως, δεν υπάρχουν τροποποιήσεις στην ημερήσια διάταξη της Πέμπτης. Η Ομάδα του Ευρωπαϊκού Λαϊκού Κόμματος αποσύρει το αίτημα της.
<P>
Παρασκευή: δεν υπάρχουν τροποποιήσεις.
<P>
Εγκρίνεται η διάταξη των εργασιών όπως τροποποιήθηκε

<SPEAKER ID=10 NAME="Πρόεδρος">
Τον λόγο έχει ο κ. Εφραιμίδης.

<SPEAKER ID=11 NAME="Εφραιμίδης">
Κύριε Πρόεδρε, επειδή τελειώνετε με τις τροποποιήσεις στην ημερήσια διάταξη, μου κάνει εντύπωση και νομίζω ότι θα κάνει κατάπληξη και στην κοινή γνώμη που παρακολουθεί τις συζητήσεις αυτού του Κοινοβουλίου, το εξής: τα θέματα της ημερήσιας διάταξης είναι αξιόλογα, έχουν ενδιαφέρον, βρισκόμαστε όμως μπροστά σε έναν πόλεμο στη Γιουγκοσλαβία! Έναν πόλεμο που απειλεί να εξαπλωθεί σε ολόκληρη τη Βαλκανική και δεν ξέρω πού αλλού. Λέω, λοιπόν, μήπως θα έπρεπε, με δική σας πρωτοβουλία, με πρωτοβουλία αυτού του Κοινοβουλίου, και με παρόν το Συμβούλιο, με παρούσα την Επιτροπή, να συζητήσουμε πάνω σ'αυτό το θέμα, που αφορά το παρόν και το μέλλον των λαών της Βαλκανικής, της Ευρώπης. Πόλεμος! Δεν ξέρω, δεν το πήραμε χαμπάρι ότι σφάζεται κόσμος, ότι γίνονται καταστροφές; Δεν μ' ενδιαφέρουν οι ευθύνες. Θα τις βρούμε, θα τις συζητήσουμε καλόπιστα. Τί θα κάνουμε για να σταματήσει αυτή η απειλή κατά των λαών της Βαλκανικής, των λαών της Ευρώπης;
<P>
Κύριε Πρόεδρε, έχω μια ευαισθησία, γιατί οι άνθρωποι της ηλικίας μου ζήσαμε τέτοια περιστατικά, αλλά έχω και μια επί πλέον ευαισθησία, εξ αιτίας της θέσης που βρίσκεται η χώρα την οποία εκπροσωπώ.

<SPEAKER ID=12 NAME="Πρόεδρος">
Κύριε Εφραιμίδη, μας αρέσουν πολύ οι λόγοι σας, αλλά αυτό που ζητάτε περιλαμβάνεται ήδη στην ημερήσια διάταξη. Το απόγευμα της Τετάρτης θα διεξαχθεί μια συζήτηση σχετικά με την κατάσταση στο Κοσσυφοπέδιο, έπειτα από τις σχετικές δηλώσεις του Συμβουλίου και της Επιτροπής. Αυτό προβλέπεται, φυσικά, στα αντίστοιχα ψηφίσματα που θα υποβληθούν απόψε. Επομένως, το Κοινοβούλιο έχει όντως λάβει υπόψη αυτήν την κατάσταση.

<CHAPTER ID=4>
Πολιτικές ελευθερίες
<SPEAKER ID=13 NAME="Πρόεδρος">
Η ημερήσια διάταξη προβλέπει την κοινή συζήτηση:
<P>
της έκθεσης (Α4-0133/99) του κυρίου Bontempi, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με το πρόγραμμα δράσης του Συμβουλίου και της Επιτροπής όσον αφορά την άριστη δυνατή εφαρμογή των διατάξεων της συνθήκης του 'Αμστερνταμ για τη δημιουργία ενός χώρου ελευθερίας, ασφάλειας και δικαιοσύνης [13844/98 - C4-0692/98-98/0923(CNS)], -της πρότασης σύστασης (Α4-0064/99) του κυρίου Nassauer, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με την Europol: ενίσχυση του κοινοβουλευτικού ελέγχου και διεύρυνση των αρμοδιοτήτων, -της έκθεσης (Α4-0091/99) του κυρίου Wiebenga, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με τις ποινικές διαδικασίες στο πλαίσιο της ΕΕ (Corpus juris), -της έκθεσης (Α4-0141/99) του κυρίου Schmid, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με το σχέδιο κοινής δράσης που ενέκρινε το Συμβούλιο βάσει του άρθρου Κ.3 της Συνθήκης για την Ευρωπαϊκή 'Ενωση για την καταπολέμηση της παιδικής πορνογραφίας στο 'Ιντερνετ [10850/5/98 - C4-0674/98-98/0917(CNS)], -της έκθεσης (Α4-0185/99) της κυρίας d'Ancona, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με την έκθεση του Συμβουλίου προς το Ευρωπαϊκό Συμβούλιο, που περιλαμβάνει σημαντικά στοιχεία για μια στρατηγική της ΕΕ για τα ναρκωτικά μετά το 1999, σχετικά με τις δραστηριότητες τις συνδεόμενες με τα ναρκωτικά και άλλα συναφή ζητήματα υπό τη Βρετανική Προεδρία [7930/2/98 - C4-0409/98].Θα παραχωρήσω τον λόγο στους εισηγητές με τη σειρά που ανακοινώθηκαν. Επομένως, καταρχάς έχει τον λόγο ο κ. Bontempi.

<SPEAKER ID=14 NAME="Bontempi">
Κύριε Πρόεδρε, η σημερινή είναι μια σημαντική συνεδρίαση όχι μόνο για την επιτροπή μας, η οποία εργάστηκε επί μήνες σχετικά με αυτά τα θέματα, αλλά εύχομαι, κυρίως, για τους ευρωπαίους πολίτες. Η ουσιαστική προετοιμασία - μέσω των εκθέσεων που ελπίζω ότι θα εγκρίνει το Σώμα - της συνάντησης του Ευρωπαϊκού Συμβουλίου του Τάμπερε, που θα συνεδριάσει εκτάκτως για να καθορίσει τις κατευθυντήριες γραμμές της μελλοντικής πολιτικής της Ένωσης σε θέματα ασφάλειας και δικαιοσύνης, είναι, πιστεύω, μια πολύ σημαντική συμβολή.
<P>
Όλοι αναγνωρίζουν ότι η πιο βαθιά καινοτομία της Συνθήκης του Αμστερνταμ, η οποία θα τεθεί σε εφαρμογή σε λίγες μέρες - την 1η Μαΐου - είναι ακριβώς «ο χώρος ελευθερίας, ασφάλειας και δικαιοσύνης», μια νέα και καινοτόμος έννοια, που αποτελεί ένα πολύ σημαντικό ποιοτικό άλμα στην εξέλιξη της Ένωσης μετά τη δημιουργία ενός ενιαίου νομίσματος και μετά την προσπάθεια να ξεκινήσει μια πολιτική για την απασχόληση. Πράγματι, συνδέοντας την Ένωση με την ικανοποίηση βασικών απαιτήσεων όπως η ελευθερία, η ασφάλεια και η δικαιοσύνη, από τη μια πλευρά, αναγνωρίστηκε η στενή σχέση ανάμεσα σε αυτές τις τρεις απαιτήσεις, από τις οποίες καμία δεν μπορεί να ικανοποιηθεί χωρίς τις άλλες δύο - πράγματι η ελευθερία δεν έχει νόημα παρά μόνο σε ένα πλαίσιο ασφάλειας, που θα στηρίζεται σε ένα δικαστικό σύστημα στο οποίο όλοι μπορούν να έχουν εμπιστοσύνη - και, από την άλλη πλευρά, η Ένωση θεωρήθηκε ο κατάλληλος χώρος για την εξασφάλιση της προάσπισης και της ανάπτυξης αυτών των αξιών, ανεξάρτητα από τις νομικές παραδόσεις ή τη νομική νοοτροπία του καθενός.
<P>
Το άλλο ισχυρό σημείο αυτής της νέας και καινοτόμου πτυχής της Συνθήκης, είναι το γεγονός ότι η ουσιαστική, σαφής και αναγνωρισμένη βάση είναι η προστασία, η προώθηση και ο σεβασμός των ανθρωπίνων δικαιωμάτων και των θεμελιωδών ελευθεριών. Με το να υπενθυμίζονται ρητά αυτές οι αρχές και να προβλέπεται, επιπλέον, μια διαδικασία ανάκλησης στην τάξη που θα πρέπει να εφαρμόζεται στα κράτη που δεν τις σέβονται, οι Δεκαπέντε έθεσαν επιτέλους τους ακρογωνιαίους λίθους μιας πραγματικής ευρωπαϊκής δημόσιας τάξης, της οποίας η Ευρωπαϊκή Σύμβαση Προστασίας των Δικαιωμάτων του Ανθρώπου καθίσταται το κείμενο αναφοράς και ο χώρος ελευθερίας, ασφάλειας και δικαιοσύνης η πιο έκδηλη έκφραση.
<P>
Κατά συνέπεια, βρισκόμαστε πραγματικά ενώπιον μιας μεγάλης καμπής στη ζωή της Ένωσης και η δική μας ανησυχία είναι ότι οι κίνδυνοι που βρίσκονται διάσπαρτοι στην ίδια τη Συνθήκη, στις πολλές ρήτρες και στην ως συνήθως αρκετά περίπλοκη αρχιτεκτονική, θα αναγκάσουν όλα τα θεσμικά όργανα να εμπλακούν, εάν όχι σε μια πραγματική μάχη, τουλάχιστον όμως σε μια πολεμική άσκηση, με σκοπό την επίτευξη των προβλεπόμενων αποτελεσμάτων σε αυτό τον τομέα. Και το λέω αυτό γιατί η διατήρηση της διάκρισης μεταξύ πρώτου και τρίτου πυλώνα, η διατήρηση της ομοφωνίας στα πλαίσια του Συμβουλίου σε όλες σχεδόν τις περιπτώσεις και η αδυναμία των μέσων κοινοβουλευτικού ελέγχου, τόσο σε εθνικό όσο και σε ευρωπαϊκό επίπεδο, καθιστούν αυτήν την πορεία πολύ δύσκολη.
<P>
Η εν λόγω έκθεση συζητήθηκε ήδη σε μια διάσκεψη με τα εθνικά κοινοβούλια, με τους αντιπροσώπους των κυβερνήσεων και τους αντιπροσώπους της ευρωπαϊκής κοινωνίας των πολιτών και η συναίνεση που επέτυχε ήταν, πιστεύω, αρκετά χαρακτηριστική. Αυτή η έκθεση είναι ο καρπός μιας σημαντικής συνεργασίας μεταξύ των πολιτικών ομάδων. Θέλω να υπενθυμίσω κυρίως τις τροπολογίες σχετικά με τις οποίες θα αποφανθούμε αύριο, οι οποίες είναι σημαντικές και επιφέρουν βελτιώσεις σε όλες σχεδόν τις περιπτώσεις, τις οποίες παρουσίασε η συνάδελφος κ. Palacio εξ ονόματος της Ομάδας του ΕΛΚ. Πιστεύω ότι ήταν σωστό να γίνει αυτή η κοινή εργασία, γιατί το έργο που μας αναμένει είναι μεγάλο και πρέπει να παγιώσουμε ορισμένες αρχές: την αρχή της αλληλεγγύης - τα κράτη πρέπει να εργάζονται μαζί σε αυτό το πεδίο γιατί μόνο δουλεύοντας μαζί και ξεπερνώντας την αδράνεια και τον εγωϊσμό που υπάρχει σε εθνικό επίπεδο θα επιτύχουμε το στόχο - μια δέσμευση διαφάνειας, που πρέπει να εφαρμοστεί σε όλες τις συμπεριφορές, συμπεριλαμβανομένης και αυτής του Συμβουλίου, και μία δέσμευση για την εξασφάλιση μιας πραγματικής συμμετοχής στην διαδικασία λήψης αποφάσεων, επιφέροντας μια βαθιά καινοτομία σε σχέση με μια παράδοση η οποία, πρόσφατα ακόμα, αγνόησε τον ρόλο του Κοινοβουλίου, έναν δημοκρατικό ρόλο, που υποκαθιστά τη δημοκρατική διαδικασία, αλλά ο οποίος αποτελεί και μία σημαντική προϋπόθεση για την αποτελεσματικότητα.
<P>
Θα ήθελα να κλείσω λέγοντας ότι, αυτή η έκθεση αποτελεί ένα μήνυμα ασφάλειας και αποτελεσματικότητας. Το Συμβούλιο πρέπει να καταλάβει ότι, γι' αυτά τα ευαίσθητα θέματα που αφορούν την υπηκοότητα και τη νομιμότητα, εάν δεν υπάρχει μια εκτεταμένη συνεργασία με το Ευρωπαϊκό Κοινοβούλιο, κυρίως, αλλά και με τα εθνικά κοινοβούλια και την κοινωνία των πολιτών, είναι δύσκολο να μετατρέψουμε τον όγκο ιδεατού δικαίου που έχουμε ήδη στις πλάτες μας σε επιτεύγματα που οι πολίτες μπορούν να κατανοήσουν και να χρησιμοποιήσουν.

<SPEAKER ID=15 NAME="Nassauer">
Κύριε Πρόεδρε, κυρίες και κύριοι, η Europol θα αρχίσει επιτέλους τις εργασίες της την 1η Ιουλίου. Την ημέρα αυτή θα έχουν παρέλθει τέσσερα έτη από τη θέσπιση, στη Συνθήκη του Μάαστριχτ, της νομικής βάσης για την ίδρυση μιας ευρωπαϊκής αστυνομικής υπηρεσίας. Τα τέσσερα αυτά έτη αποτελούν μια πορεία παθών της Europol. Κατά το διάστημα αυτό η ίδρυση της Europol αναχαιτίσθηκε και παρεμποδίστηκε μεταξύ άλλων και στο όνομα της αποκαλούμενης εθνικής κυριαρχίας. Φοβάμαι όμως ότι δεν ωφέλησαν σε τίποτα αυτά τα τέσσερα έτη εθνικής κυριαρχίας. Όμως το γεγονός ότι δεν μπορούσε να λειτουργήσει η Europol έδωσε αναμφίβολα ακόμα ένα προβάδισμα στο οργανωμένο έγκλημα στην Ευρώπη. Για τον λόγο αυτό ευχόμαστε όχι μόνον να αρχίσει τις εργασίες της η Europol την 1η Ιουλίου, αλλά και να μπορέσει να λειτουργήσει αποτελεσματικά από τη χρονική αυτή στιγμή και έπειτα. Το Ευρωπαϊκό Κοινοβούλιο υποστηρίζει τις εργασίες αυτές που πρόκειται να αρχίσουν την 1η Ιουλίου.
<P>
Το Ευρωπαϊκό Κοινοβούλιο υποστήριξε προσεκτικά στην πρώτη του κιόλας έκθεση μια διεύρυνση των αρμοδιοτήτων της Europol. Προτείναμε να εξετασθεί η δυνατότητα να εκχωρηθούν επιχειρησιακές αρμοδιότητες στην Europol. Αυτό δεν σημαίνει πως θα υπάρχει ένα ευρωπαϊκό FBI που θα μπορούσε να αναλάβει την αρμοδιότητα για τη διεξαγωγή ποινικών ερευνών, ούτε και πως θα συλλαμβάνουν εγκληματίες ένστολοι ευρω-αστυνομικοί με τραβηγμένα τα πιστόλια. Τίποτα από όλα αυτά δεν αποτελεί καθήκον της Europol. Σημαίνει όμως πως η Europol θα έπρεπε να διαθέτει τη δυνατότητα για τον υπεύθυνο συντονισμό διαμεθοριακών ερευνών και το δικαίωμα παροχής οδηγιών στο πλαίσιο αυτό έναντι των εθνικών αστυνομικών αρχών. Αυτός είναι ο προσεκτικός τρόπος που πρότεινε το Ευρωπαϊκό Κοινοβούλιο.
<P>
Δεν το απαιτούμε αυτό επειδή ζητάμε με εξαγριωμένο τρόπο αστυνομικά δικαιώματα για την Ευρώπη, αλλά οι απαιτήσεις αυτές προσανατολίζονται προς τις αστυνομικές αναγκαιότητες. Όταν το οργανωμένο έγκλημα σχεδιάζει, οργανώνει και ενεργεί κεντρικά, είναι λογικό να αντιταχθεί σε αυτό το οργανωμένο έγκλημα μια αστυνομική εγκληματολογική υπηρεσία με κεντρικό σχεδιασμό και δράση. Αυτός είναι ο λόγος που χρειαζόμαστε την Europol. Κάθε αστυνομική υπηρεσία που έχει το δικαίωμα να παρεμβαίνει σε δικαιώματα των πολιτών χρειάζεται κοινοβουλευτικό έλεγχο.
<P>
Προς το παρόν, η Europol είναι οργανωμένη σε καθαρά διακρατικό επίπεδο. Κατά συνέπεια, το Ευρωπαϊκό Κοινοβούλιο δεν διαθέτει δικά του δικαιώματα ελέγχου. Εμείς ενημερωνόμαστε μόνον περιστασιακά σύμφωνα με τη Συνθήκη με λίαν επιφυλακτικό τρόπο, δεν μπορούμε όμως να διενεργήσουμε έλεγχο. Επομένως, ο έλεγχος της Europol συνιστά σαφώς καθήκον των εθνικών κοινοβουλίων, και δεν μπορώ παρά να ζητήσω από τους συναδέλφους στα εθνικά κοινοβούλια να ανταποκριθούν στο καθήκον τους και σε αυτό το πλαίσιο. Αυτό ταυτίζεται και με την τωρινή κατάσταση. Στον τομέα της επεξεργασίας δεδομένων, η Europol δεν έχει παρά λίαν περιορισμένα δικαιώματα παρέμβασης. Τώρα όμως όλοι σχεδόν απαιτούν να διευρυνθούν τα δικαιώματα της Europol, θεωρώντας το αναγκαιότητα. Η Συνθήκη του Αμστερνταμ που θα τεθεί σε ισχύ εντός ολίγων ημερών δείχνει προς αυτήν την κατεύθυνση. Ο νυν Πρόεδρος του Συμβουλίου μάς εξέπληξε εδώ πριν από μερικές εβδομάδες με την απαίτηση σύμφωνα με την οποία η Europol χρειάζεται επιχειρησιακές αρμοδιότητες δράσης. Εάν ούτως έχουν τα πράγματα, πρέπει ωστόσο να κάνουμε εκ νέου σκέψεις για τον κοινοβουλευτικό έλεγχο.
<P>
Είναι εντελώς εξωπραγματική η ιδέα ότι 15 εθνικά κοινοβούλια στη Χάγη θα ελέγχουν τις δραστηριότητες της Europol. Ούτε και απαιτούμε να βρίσκεται συνέχεια πάνω από το κεφάλι της Europol κάποιο κοινοβούλιο στη Χάγη, ενώ αυτή θα εκτελεί τις εργασίες της - και αυτό θα ήταν ανοησία. Όμως κοινοβουλευτικός έλεγχος σημαίνει πως για την αστυνομική αυτή μονάδα πρέπει να υπάρχει κάποιος πολιτικά υπεύθυνος που πρέπει να είναι υπόλογος σε κάποιο κοινοβούλιο. Αυτό σημαίνει κοινοβουλευτικός έλεγχος. Όταν λοιπόν η Europol αποκτήσει νέες αρμοδιότητες - πράγμα που υποστηρίζουμε και εμείς - θα χρειαστούμε έναν Επίτροπο που θα είναι αρμόδιος για την Europol. Στην περίπτωση αυτή ο έλεγχος αυτής της επιχείρησης πρέπει να διαβιβασθεί στο Ευρωπαϊκό Κοινοβούλιο. Υπό τον όρο αυτό και όχι υπό οποιεσδήποτε συνθήκες είναι που απαιτούμε νέα δικαιώματα για την Europol, δηλαδή, μόνον στην περίπτωση που θα είναι εφικτός αυτός ο τρόπος του κοινοβουλευτικού ελέγχου. Αυτό επισφραγίζουμε και με αυτήν την έκθεση.
<P>
Χειροκροτήματα

<SPEAKER ID=16 NAME="Wiebenga">
Κύριε Πρόεδρε, η σύνοδος κορυφής του Τάμπερε για την ευρωπαϊκή δικαστική πολιτική, η οποία θα πραγματοποιηθεί τον Οκτώβριο του 1999, δεν επιτρέπεται να αποτύχει. Οι ευρωπαίοι πολίτες θέλουν να αισθάνονται ασφαλείς, ακόμη και σε μία Ευρωπαϊκή Ένωση με ανοιχτά σύνορα. Η Ευρωπαϊκή Ένωση πρέπει να αποδείξει ότι λαμβάνονται μέτρα τώρα για την καταπολέμηση της σοβαρής εγκληματικότητας. Πρέπει να δράσουμε διαφορετικά απ' ό, τι μέχρι τώρα. Κύριε Πρόεδρε, από τότε που τέθηκε σε ισχύ η συνθήκη του Μάαστριχτ - δηλαδή από το Νοέμβριο του 1993, πριν από πέντε χρόνια - σχεδόν όλο το διάστημα που μεσολάβησε πήγε χαμένο. Όπως ελέχθη ήδη, η Europol δεν είναι ακόμα αρκετά ισχυρή. Η δικαστική συνεργασία είναι υποτυπώδης. Η καταπολέμηση της απάτης δεν μπορεί να χαρακτηριστεί επιτυχής, κλπ. κλπ. Εν ολίγοις, καταλήγουμε στο συμπέρασμα ότι ο πόλεμος της Ευρώπης κατά της σοβαρής εγκληματικότητας πρέπει να αρχίσει στο Τάμπερε. Το διάλειμμα τελείωσε.
<P>
Κύριε Πρόεδρε, πρέπει να δημιουργηθεί ένας ευρωπαϊκός νομικός χώρος, στον οποίο θα μπορούσε να δοθεί μορφή, για παράδειγμα, με τη δημιουργία ενός δικτύου για τους γενικούς εισαγγελείς. Πρέπει να δημιουργηθεί και ένα δίκτυο για τα δικαστήρια, με την ενίσχυση της Europol. Στην έκθεσή μου αναφέρεται επίσης ένα τμήμα του ευρωπαϊκού νομικού χώρου. Πρόκειται για δύο θέματα τα οποία θα αποβούν σημαντικά στο μέλλον.
<P>
Κατά πρώτον, στην έκθεση γίνεται αναφορά στην αναγκαία εναρμόνιση ορισμένων ποινικών διατάξεων. Πρόκειται για τις διατάξεις που έχουν σχέση με το οργανωμένο έγκλημα, όπως η διακίνηση ναρκωτικών, το εμπόριο ανθρώπων, η τρομοκρατία, η απάτη, η δωροδοκία και άλλα παρόμοια. Πρέπει οπωσδήποτε να εναρμονιστούν οι ποινικές δικονομίες γι' αυτόν τον περιορισμένο αριθμό εγκλημάτων. Θα πρέπει επίσης να συγκρίνετε τα καθήκοντα της Europol, η οποία στους τομείς αυτούς έχει αναλάβει καθήκοντα εντοπισμού. Για τον κατάλληλο εκδικασμό των περιπτώσεων αυτών οι ποινικές διατάξεις στα κράτη μέλη που αφορούν το σημείο αυτό πρέπει να εναρμονιστούν σε ευρωπαϊκή κλίμακα. Λέγοντάς το αυτό δεν εννοώ φυσικά ότι πρέπει να καταρτιστεί ένας ευρωπαϊκός ποινικός κώδικας. Το ποινικό δίκαιο πρέπει κατά κύριο λόγο να εμπίπτει στην πολιτική των κρατών μελών, όπως όμως ελέχθη, υπάρχει ένας περιορισμένος αριθμός εγκλημάτων που έχουν διασυνοριακό και διεθνή χαρακτήρα, για τα οποία πρέπει να εναρμονιστεί η νομοθεσία.
<P>
Κύριε Πρόεδρε, το δεύτερο μέρος της έκθεσής μου αφορά τη δημιουργία μιας ευρωπαϊκής γενικής εισαγγελικής αρχής. Στην περίπτωση αυτή, πρόκειται για τον συντονισμό της ποινικής δίωξης των εγκλημάτων τα οποία προανέφερα μόλις πριν λίγο. Δεν μπορεί να λέμε ότι πρέπει να συνεργάζονται οι αστυνομικές αρχές, για παράδειγμα μέσω της Europol, και στη συνέχεια ότι δεν πρέπει να συνεργάζονται οι δικαστικές αρχές. Συνεπώς, πρέπει να συντονιστεί η δίωξη αυτών των διεθνών εγκλημάτων. Στο απώτερο μέλλον, ένα άλλο καθήκον της εν λόγω ευρωπαϊκής γενικής εισαγγελικής αρχής πρέπει να είναι ο δικαστικός έλεγχος της Europol. Όπως έγινε σαφές, το Σώμα αυτό δεν υπόκειται ούτε σε δικαστικό, ούτε σε δημοκρατικό έλεγχο. Το ίδιο ισχύει και για την ΥΣΚΑ, η οποία έχει αντικαταστήσει την ΟΣΚΠΑ, ως ανεξάρτητος οργανισμός καταπολέμησης της απάτης: και στην περίπτωση αυτή χρειάζεται δικαστικός έλεγχος, ο οποίος μπορεί να ασκηθεί από την ευρωπαϊκή γενική εισαγγελική αρχή.
<P>
Σε σχέση με τα εν λόγω βαριά εγκλήματα, θα ήθελα να πω κάτι που αφορά την έκθεση της κ. d'Ancona για την πολιτική για τα ναρκωτικά. Στην έκθεση αυτή περιλαμβάνεται μια ενδιαφέρουσα παράγραφος, η παράγραφος 10, στην οποία προτείνεται η ιδεολογική απογύμνωση της συζήτησης που διεξάγεται στην Ευρώπη για τα ναρκωτικά. Είναι αναμφισβήτητο ότι, από την άποψη αυτή, είναι φανερό ότι οι θέσεις των διαφόρων χωρών αρχίζουν να συγκλίνουν κατά μήκος των γραμμών μιας πολιτικής για τα ναρκωτικά, για την πρόληψη της τοξικομανίας, για την καταπολέμηση του εμπορίου ναρκωτικών, για τη θεραπεία των ναρκομανών. Ιδεολογική απογύμνωση της συζήτησης για τα ναρκωτικά σημαίνει ότι πρέπει να σταματήσουμε να μιλάμε για τη νομιμοποίησή τους. Αυτό που πρέπει να κάνουμε είναι να προσπαθήσουμε να προωθήσουμε τη σταδιακή εναρμόνιση της πολιτικής για τα ναρκωτικά. Εάν αυτή είναι η πρόθεση της κ. d'Ancona, θα μπορούσα να πω ότι σε αυτή την περίοδο συνόδου πετύχαμε πολλά πράγματα.
<P>
Πρέπει να επέλθει μια ριζική αλλαγή στον τρόπο εργασίας και τη νοοτροπία του Ευρωπαϊκού Συμβουλίου. Στο Τάμπερε πρέπει να ξεκινήσει μια ολοκληρωμένη προσπάθεια εκδημοκρατισμού. Όλα τα προβλεπόμενα μέτρα που αφορούν τον τομέα της δικαιοσύνης πρέπει να υποβληθούν στο Ευρωπαϊκό Κοινοβούλιο. Πρέπει να υπάρχει περισσότερη διαφάνεια και δημοσιότητα. Τα εθνικά κοινοβούλια πρέπει να συμμετάσχουν στην προσπάθεια για την κατάρτιση της ευρωπαϊκής δικαστικής πολιτικής και, τέλος, και αυτό το λέω από την άποψη της Ομάδας των Φιλελευθέρων, πρέπει να οριστεί ένα ισχυρό πρόσωπο στη θέση του Επιτρόπου που θα αναλάβει τον τομέα αυτό. Κύριε Πρόεδρε, εάν μπορέσουν να γίνουν όλα αυτά, το Τάμπερε θα στεφθεί με επιτυχία.

<SPEAKER ID=17 NAME="Schmid">
Κύριε Πρόεδρε, αξιότιμοι συνάδελφοι, το Ίντερνετ κατέστησε εν τω μεταξύ δυνατή σε πολλούς ανθρώπους την πρόσβαση σε μια πληθώρα αποθηκευμένων πληροφοριών. Από κοινωνική άποψη πρόκειται εδώ σχεδόν για μία επανάσταση, για έναν εκδημοκρατισμό της συμμετοχής στη γνώση. Για τον λόγο αυτό, το Ίντερνετ είναι κάτι καλό. Δεν πρέπει να καταλογίζεται στο δίκτυο το γεγονός ότι γίνεται και αυτό αντικείμενο κατάχρησης για αξιόποινες δράσεις όπως άλλα μέσα επικοινωνίας. Κανείς δεν σκέφτεται βέβαια να πει πως το τηλέφωνο είναι κάτι κακό, μόνον και μόνον επειδή το χρησιμοποιούν και εγκληματίες.
<P>
Μία από αυτές τις εγκληματικές δραστηριότητες που βρίσκει κανείς στο δίκτυο είναι και το εμπόριο και η ανταλλαγή υλικού παιδικής πορνογραφίας. Το ανησυχητικό στην παιδική πορνογραφία δεν είναι το γεγονός ότι πρόκειται για πορνογραφία, δηλαδή για εικόνες γυμνών ανθρώπων που συμμετέχουν σε σεξουαλικές δραστηριότητες. Αυτό δεν αποτελεί αξιόποινη πράξη, όταν συμβαίνει μεταξύ ενηλίκων. Εγώ το βρίσκω αηδιαστικό. Υπάρχουν όμως άνθρωποι που φαίνεται ότι τους αρέσει. Όταν πρόκειται για παιδική πορνογραφία κατέστη αξιόποινη πράξη, επειδή πρόκειται για την απεικόνιση σεξουαλικής κακοποίησης παιδιών που ζουν και υπάρχουν πραγματικά. Αυτό είναι το ανησυχητικό εδώ. Για τον λόγο αυτό πρέπει να είναι δυνατή και μελλοντικά η ποινική δίωξη προς το συμφέρον αυτών των παιδιών.
<P>
Η ανταλλαγή και το εμπόριο υλικού παιδικής πορνογραφίας υπήρχε βέβαια και στο παρελθόν, προτού καν υπάρξει Ίντερνετ. Δεν είναι δα καινούργιο αυτό. Για μεμονωμένα άτομα ήταν όμως δύσκολη η ανεύρεση της πηγής προμήθειας, επειδή δεν επιτρέπεται να γίνεται δημόσια διαφήμιση για αυτό, αφού πρόκειται, ως γνωστόν, για αξιόποινα πράγματα. Μέσω του Ίντερνετ προστέθηκε τώρα ως νέο στοιχείο η δυνατότητα προσφοράς και ανταλλαγής σε παγκόσμιο επίπεδο, και μάλιστα υπό συνθήκες που δυσχεραίνουν σημαντικά την ποινική δίωξη.
<P>
Για τον λόγο αυτό είναι σωστό που τα κράτη μέλη υπέβαλαν στο πλαίσιο του άρθρου Κ.3 της Συνθήκης του Μάαστριχτ μια πρόταση για ένα σχέδιο κοινής δράσης με στόχο να καταστεί δυνατή η καλύτερη καταπολέμηση της παιδικής πορνογραφίας στο Ίντερνετ. Μόνο που η πρόταση αυτή βρίθει από διατυπώσεις που καθορίζουν εντολές εξέτασης ή παραπέμπουν σε δυνατότητες. Ελάχιστα πράγματα αποφασίζονται πραγματικά, συγκεκριμένα και δεσμευτικά. Αυτό μου θυμίζει μια φράση που αποδίδεται στον αυτοκράτορα Φραγκίσκο Ιωσήφ της Αυστρίας, ο οποίος φέρεται να έχει πει κάποτε το εξής στη διάλεκτό του που το παραθέτω εδώ σε σωστά γερμανικά για τους διερμηνείς: «Κύριοι, πρέπει να γίνει κάτι, όμως δεν κάνει να αλλάξει τίποτα!» Θα μπορούσε κάλλιστα να περιγραφεί με τον τρόπο αυτό η πρόταση που έχει υποβληθεί εδώ από το Συμβούλιο. Για τον λόγο αυτό, η Επιτροπή Πολιτικών Ελευθεριών και Εσωτερικών Υποθέσεων προσπάθησε με τροπολογίες να καταστήσει δεσμευτικά όσα είναι μη δεσμευτικά σε αυτό το κείμενο, ούτως ώστε το πράγμα να αποκτήσει κάποια χρησιμότητα και κάποιο νόημα.
<P>
Ένα δεύτερο θέμα είναι το εξής: σε δύο σημεία προσπαθούμε να καταστήσουμε πρώτα δυνατή την ποινική δίωξη τέτοιων πράξεων στο Ίντερνετ. Όταν κανείς ασχολείται με την ποινική δίωξη αυτής της παιδικής πορνογραφίας, τότε, ξέρετε, έχει να αντιμετωπίσει δύο προβλήματα. Το ένα είναι πως δεν υπάρχει μια ενιαία προστατευόμενη ηλικία για παιδιά. Αυτό το καθιστά υπερβολικά δύσκολο, όταν οι έρευνες περνούν τα σύνορα.
<P>
Δεύτερον: υλικό όπως αυτό τοποθετείται πολύ συχνά στο δίκτυο μέσω της χρήσης ανωνύμου ηλεκτρονικού ταχυδρομείου (e-mail). Αυτό σημαίνει πως δεν μπορεί να αποδοθεί σε κάποιον υπαίτιο η εικόνα που βρίσκεται εκεί σε κάποιο «news group». Για τον λόγο αυτό ζητάμε να καταργηθεί ή, εν πάση περιπτώσει, να περιοριστεί σε μεγάλο βαθμό η αποστολή ανωνύμου ηλεκτρονικού ταχυδρομείου!

<SPEAKER ID=18 NAME="d'Ancona">
Κύριε Πρόεδρε, θα αναφερθώ σε μερικές παρατηρήσεις από την έκθεσή μου σχετικά με την έκθεση του Συμβουλίου για τη στρατηγική της Ευρωπαϊκής Ένωσης για τα ναρκωτικά μετά το 1999. Επιτρέψτε μου ν' αρχίσω με κάτι θετικό. Για πρώτη φορά στην ιστορία εγκρίνεται στην Επιτροπή Πολιτικών Ελευθεριών σχεδόν ομόφωνα - στην ουσία ομόφωνα, αλλά υπήρξε μια αποχή - έκθεση για τα ναρκωτικά. Αυτό σημαίνει ότι, αφού ακούσαμε καλά ο ένας τις απόψεις του άλλου για πολλά χρόνια, μπορέσαμε τουλάχιστον να κάνουμε μία αρχή με την εξάλειψη του ιδεολογικού χαρακτήρα αυτής της συζήτησης. Αυτό είναι κατά τη γνώμη μου θετικό. Βέβαια, στην προκειμένη περίπτωση ήταν κάπως απλούστερο, επειδή ως εισηγήτρια δεν χρειαζόταν να εκφέρω γνώμη σχετικά με μία εντελώς νέα πολιτική για τα ναρκωτικά, αλλά μπορούσα να περιοριστώ στην αξιολόγηση της στρατηγικής που παρουσιάστηκε από τη βρετανική Προεδρία. Όπως φάνηκε, η κοινοβουλευτική επιτροπή συμφωνούσε αρκετά με την εν λόγω άποψη.
<P>
Καταρχάς, πιστεύουμε ότι, με βάση το άρθρο Κ6 της συνθήκης για την Ευρωπαϊκή Ένωση και ενόψει της διαδικασίας συναπόφασης, θα έπρεπε να είχε ζητηθεί η γνώμη μας εκ των προτέρων. Πιστεύουμε επίσης ότι, στην περίπτωση αυτή, θα έπρεπε να έχουν χρησιμοποιηθεί οι δηλώσεις του Κοινοβουλίου. Όλα τα χρόνια που έχουν περάσει έχουμε εγκρίνει πολλές εκθέσεις για τα ναρκωτικά τις οποίες το Συμβούλιο θα έπρεπε να έχει λάβει υπόψη. Δεν βλέπουμε να γίνεται αυτό. Πιστεύουμε, επίσης, ότι θα έπρεπε να έχουν χρησιμοποιηθεί τα πορίσματα μιας έρευνας αξιολόγησης, μια και έχουμε πλέον στη διάθεσή μας αυτό το υπέροχο Παρατηρητήριο για τα ναρκωτικά. Πώς μπορεί κανείς να χαράξει μια νέα στρατηγική όταν δεν γνωρίζει ποιες ήταν οι επιδράσεις της παλιάς στρατηγικής, που εφαρμοζόταν μεταξύ 1995 και 1999; Συνεπώς, το σημείο αυτό επέσυρε τις επικρίσεις μας.
<P>
Ακόμη πιο παράξενο είναι το γεγονός ότι η Επιτροπή θα παρουσιάσει μια από αυτές τις ημέρες το πρόγραμμα δράσης της για τα ναρκωτικά για την περίοδο 2000-2005, τη στιγμή που εμείς ως Κοινοβούλιο δεν γνωρίζουμε ποια ακριβώς είναι η σχέση μεταξύ των σχεδίων του Συμβουλίου και της Επιτροπής. Επιτρέψτε μου να πω ότι, απ' ό, τι άκουσα, το σχέδιο της Επιτροπής είναι οπωσδήποτε πιο φιλόδοξο από το σχέδιο του Συμβουλίου. Ελπίζω ότι θα μπορέσω να το επιβεβαιώσω αυτό όταν θα το έχουμε στη διάθεσή μας, αυτή είναι όμως η εντύπωση που σχημάτισα κοιτάζοντας διάφορα σημεία.
<P>
Με βάση αυτή την κριτική καταρτίσαμε βεβαίως ορισμένες συστάσεις. Πιστεύουμε ότι πρέπει να βελτιωθεί ο συντονισμός της πολιτικής για τα ναρκωτικά και εγκρίναμε τροπολογία με την οποία στην ουσία προτείνεται να ανατεθεί στο άμεσο μέλλον σε έναν Επίτροπο ο συντονισμός της πολιτικής για τα ναρκωτικά στους κόλπους της Επιτροπής. Είμαι της άποψης ότι ο σημερινός Επίτροπος θα αντιμετώπιζε σίγουρα δυσκολίες με το γεγονός ότι οι σχετικές αρμοδιότητες ήταν τόσο διασπασμένες. Τόσο για εμάς, όσο και για την Επιτροπή, θα ήταν καλύτερο εάν το συντονισμό της πολιτικής για τα ναρκωτικά είχε αναλάβει μία Επίτροπος, όπως η κ. Gradin.
<P>
Μία δεύτερη σύσταση την οποία θα ήθελα να αναφέρω είναι ότι πιστεύουμε ότι το ευρωπαϊκό Παρατηρητήριο πρέπει να αξιοποιηθεί με καλύτερο τρόπο. Θεωρώ απαράδεκτο το γεγονός ότι το Συμβούλιο δεν παρουσιάζει τα πορίσματα των ερευνών. Θα ήταν καλό, τη στιγμή που θα καταρτιστεί μια νέα και συντονισμένη στρατηγική από το Συμβούλιο και την Επιτροπή - ενδεχομένως από κοινού - να μπορούσαμε να συμπεριλάβουμε σε αυτή ορισμένα σημεία αναφοράς, ώστε να μπορέσουμε στη συνέχεια να διαπιστώσουμε εάν η στρατηγική καρποφόρησε ή ποια είναι τα σημεία όπου δεν απέδωσε αυτά που θα έπρεπε ή ακόμη και καθόλου.
<P>
Υποστηρίξαμε μια καλύτερη και περισσότερο εύστοχη αξιοποίηση του Προγράμματος των Ηνωμένων Εθνών για τον διεθνή έλεγχο των ναρκωτικών όσον αφορά την αντικατάσταση των φυτών, όχι με την εξάλειψη των καλλιεργειών στις χώρες του τρίτου κόσμου, αλλά με την εφαρμογή μιας ολοκληρωμένης αναπτυξιακής προσπάθειας η οποία θα μπορέσει πραγματικά να προσφέρει εναλλακτική λύση για τους φτωχούς. Αλλωστε, υπάρχουν αρκετά καλά παραδείγματα παρόμοιων προσπαθειών.
<P>
Τέλος, κύριε Πρόεδρε, κάναμε ό, τι μπορούσαμε, εγώ ως εισηγήτρια, αλλά πάνω από όλα η κοινοβουλευτική επιτροπή ως σύνολο, για να επιτύχουμε μια εξισορρόπηση της πρόληψης και της ενημέρωσης, για τη μείωση των κινδύνων για την υγεία και τη δημιουργία δυνατοτήτων για μια συντονισμένη δικαστική πολιτική. Πρόκειται για μια ισορροπία η οποία θα ήθελα πάρα πολύ να διατηρηθεί κατά την αποδοχή τροπολογιών. Συνεπώς, δεν λέω κατά πόσον συμφωνώ με ορισμένες τροπολογίες. Πιστεύω ότι η ισορροπία που πετύχαμε πρέπει να διατηρηθεί και στη σύνοδο της Ολομέλειας. Πρόκειται για μια ισορροπία η οποία μπορεί να επιτευχθεί στην πράξη, εφόσον τα κράτη μέλη προβούν σε μία όσο το δυνατόν καλύτερη ανταλλαγή εμπειριών από την πράξη.

<SPEAKER ID=19 NAME="Voggenhuber">
Κύριε Πρόεδρε, κυρίες και κύριοι, ο εισηγητής και συνάδελφος κ. Bontempi μίλησε σήμερα για αδύναμα σημεία κατά την υλοποίηση της Συνθήκης του Αμστερνταμ, τα οποία αφορούν εν ολίγοις την εφαρμογή της Συμφωνίας του Schengen. Η Επιτροπή Θεσμικών Θεμάτων, εξ ονόματος της οποίας ομιλώ εδώ, θεώρησε πως αυτά αποτελούν πολύ περισσότερο από αδύναμα σημεία, ότι αποτελούν δηλαδή κρίσιμες εξελίξεις για τα δικαιώματα των πολιτών, το κράτος δικαίου και τον ρόλο του Κοινοβουλίου στον τομέα της εσωτερικής ασφάλειας. Νομίζω πως είναι σημαντικό να επιστήσω σήμερα την προσοχή της Ολομέλειας σε αυτό.
<P>
Η κριτική αυτή αρχίζει ήδη με τη διαβούλευση του Κοινοβουλίου. Δυστυχώς, αυτό δεν είναι κάτι καινούργιο. Η Επιτροπή δεν δείχνει μεγάλη προθυμία να συμπεριλάβει σοβαρά το Κοινοβούλιο σε ένα τόσο σημαντικό θέμα. Με επιστολές της 9ης Δεκεμβρίου 1998 μάς ζητήθηκε να γνωμοδοτήσουμε, όμως το Συμβούλιο των Υπουργών Δικαιοσύνης είχε εγκρίνει το σχέδιο δράσης ήδη στις 3 Δεκεμβρίου. Εδώ η διαβούλευση καταντά φάρσα, και η συμπερίληψη του Κοινοβουλίου καταντά καθαρό άλλοθι.
<P>
Η δεύτερη κριτική αναφέρεται στην ίδια τη Συνθήκη του Αμστερνταμ η οποία δεν λέει τίποτα ή λέει ελάχιστα για το θεσμικό πλαίσιο εντός του οποίου πρόκειται να υλοποιηθεί αυτή η ελεύθερη κυκλοφορία των προσώπων. Σχετικά με την εφαρμογή της Συμφωνίας του Schengen υπάρχει απλώς ένα πρωτόκολλο. Ανοικτό παραμένει το κρίσιμο ερώτημα της μεταφοράς του κεκτημένου του Schengen στον πρώτο ή τον τρίτο πυλώνα σύμφωνα με το άρθρο 4 ή το άρθρο 6. Αυτό θα έχει λίαν κρίσιμες συνέπειες για την αρμοδιότητα του Ευρωπαϊκού Δικαστηρίου, για τη συναπόφαση του Κοινοβουλίου μετά την πάροδο μιας πενταετίας, και με αυτό συνδέονται βαρυσήμαντες συνέπειες για τον προϋπολογισμό. Προς το παρόν δεν έχει επιβληθεί ακόμα ούτε καν το όλο νομικό σύστημα του Schengen. Έτσι όπως παρουσιάζονται σήμερα οι προετοιμασίες, δεν φαίνεται να υπάρχει καμία βούληση εκ μέρους του Συμβουλίου να διαλέξει τη δημοκρατική μέθοδο του κράτους δικαίου, με πλήρη συμπερίληψη του Δικαστηρίου και του Ευρωπαϊκού Κοινοβουλίου. Φρονώ πως αυτά δεν αποτελούν αδύναμα σημεία, αλλά πως είναι πραγματικά επικίνδυνες εξελίξεις για το κράτος δικαίου και τη δημοκρατία.

<SPEAKER ID=20 NAME="Palacio Vallelersundi">
Κύριε Πρόεδρε, συντάκτης γνωμοδότησης της Επιτροπής Νομικών Θεμάτων και Δικαιωμάτων των Πολιτών ήταν ο συνάδελφός μου κ. Luigi Florio και, λόγω της απουσίας του, λαμβάνω εγώ τον λόγο.
<P>
Θα είμαι λίγο θετικότερη από τον συνάδελφό μου κ. Voggenhuber και θα επαναλάβω επίσης κάτι που είπε ο κ. Bontempi, τον οποίο βέβαια ευχαριστώ εξ ονόματος της Επιτροπής Νομικών Θεμάτων για το πνεύμα συνεργασίας που επέδειξε - αργότερα θα έχω την ευκαιρία να κάνω το ίδιο εξ ονόματος του Ευρωπαϊκού Λαϊκού Κόμματος.
<P>
Ο κ. Bontempi επεσήμανε πως πρόκειται για μια πάρα πολύ περίπλοκη αρχιτεκτονική. Όντως αντιμετωπίζουμε μια αρχιτεκτονική η οποία προϋποθέτει την ενσωμάτωση του Τίτλου 4: θεωρήσεις, άσυλο, ελεύθερη κυκλοφορία των προσώπων, συν ένα σημαντικό μέρος το οποίο μένει στον τρίτο πυλώνα, συν την ενσωμάτωση της Συνθήκης του Schengen μέσω του πρωτοκόλλου, συν τα ειδικά πρωτόκολλα. Η αρχιτεκτονική αυτή δεν θα μπορούσε να είναι περισσότερο περίπλοκη.
<P>
Αυτή είναι η μεγάλη πρόκληση την οποία πρέπει να αντιμετωπίσουμε αν θέλουμε, όπως επίσης επεσήμανε ο κ. Bontempi, να αλλάξει ποιοτικώς η Ευρωπαϊκή Ένωση και να γίνει μια Ευρωπαϊκή Ένωση, όπως έλεγε ο κ. Bontempi, ασφάλειας και αποτελεσματικότητας, υπηκοότητας και νομιμότητας. Και εμείς αποδεχόμαστε αυτήν την πρόκληση.
<P>
Στην Επιτροπή Νομικών Θεμάτων επιμείναμε σε αυτά τα σημεία και η έκθεση του κυρίου Bontempi τα συμπεριλαμβάνει. Πρόκειται για σημεία τα οποία μιλούν για το δικαίωμα σε αμερόληπτη δικαιοσύνη, με όλες τις εγγυήσεις, με την εγγύηση πρόσβασης στη δικαιοσύνη, πράγμα που προϋποθέτει την επιχορήγηση σε εκείνες τις περιπτώσεις στις οποίες δεν υπάρχουν πόροι για εκδίκαση, για το τεκμήριο της αθωότητας ως θεμελιώδους αρχής του ευρωπαϊκού δικαίου.
<P>
Η Επιτροπή Νομικών Θεμάτων έχει επίσης επιμείνει σε κάτι που επίσης ειπώθηκε εδώ σε άλλες εκθέσεις, ήτοι στην ανάγκη για δικαιοδοτικό έλεγχο, έναν έλεγχο που αυτήν τη στιγμή μπορεί να εξασθενήσει σε αυτό το πολύ περίπλοκο πλέγμα και έτσι πρέπει να απαιτήσουμε επίσης τον δημοκρατικό έλεγχο εκ μέρους αυτού του Κοινοβουλίου.
<P>
Χωρίς δημοκρατικό έλεγχο και χωρίς δικαιοδοτικό έλεγχο δεν θα καταφέρουμε να επιτύχουμε να πάψει η Ευρώπη να αποτελεί μόνο μια αγορά και να σταθούμε στο ύψος της πρόκλησης που αντιμετωπίζουμε τώρα.

<SPEAKER ID=21 LANGUAGE="EN" NAME="Elliott">
Κύριε Πρόεδρε, έχουμε ένα σύνολο πέντε εκθέσεων και θα ήθελα να συγχαρώ όλους τους εισηγητές. Όλοι τους έκαναν πολύ καλή δουλειά συντάσσοντας εκθέσεις οι οποίες συμβάλλουν σημαντικά στο θέμα αυτό.
<P>
Θα ήθελα καταρχάς να σταθώ στον τομέα της δικαιοσύνης και των εσωτερικών υποθέσεων ο οποίος καλύπτεται από τις εκθέσεις των κ. Bontempi και Wiebenga. Οι εκθέσεις αυτές αποτελούν μία πολύτιμη συμβολή δεδομένου ότι τονίζουν την ανάγκη της Ευρωπαϊκής Ένωσης να επιτύχει έναν μεγαλύτερο βαθμό εναρμόνισης και συνεργασίας στον τομέα αυτό. Πρόκειται για έναν τομέα ο οποίος, δυστυχώς, έχει παραμεληθεί σε σχέση με τα μεγάλα βήματα που έκανε η Ένωση όσον αφορά την εναρμόνιση στους τομείς της οικονομικής και χρηματοδοτικής πολιτικής, της γεωργίας, των μεταφορών, του περιβάλλοντος, κλπ. Αυτός ο τομέας της δικαιοσύνης και των εσωτερικών υποθέσεων και της ελευθερίας παρουσιάζει μεγάλη καθυστέρηση. Αυτό που επιθυμούμε δεν είναι κάθε χώρα να υιοθετήσει το ίδιο νομικό και ποινικό σύστημα, κάτι τέτοιο θα ήταν παράλογο. Στην πραγματικότητα, ακόμη και ανάμεσα σε ορισμένες περιοχές των υφισταμένων κρατών μελών υπάρχουν εδώ και πολλά χρόνια διαφορές στον τρόπο με τον οποίο εφαρμόζεται ο νόμος και απονέμεται δικαιοσύνη.
<P>
Χρειαζόμαστε πολύ μεγαλύτερη συνεργασία. Αντιμετωπίζουμε μία κατάσταση κατά την οποία έχουμε διάδοση του οργανωμένου εγκλήματος σε διεθνή βάση. Οι εγκληματίες δεν ανησυχούν για θέματα επικουρικότητας και ελέγχων των συνόρων και για το εάν οι λεπτές διαφορές του εθνικού νόμου έναντι του κοινοτικού νόμου τηρούνται πλήρως - αντιθέτως αυτοί ενεργούν κατά τον τρόπο που τους αποφέρει τα μεγαλύτερα οφέλη και τους εξασφαλίζει τους στόχους τους, όποιος και να είναι ο τρόπος αυτός. Εάν δεν καταφέρουμε να εδραιώσουμε ένα κατάλληλο σύστημα διεθνούς συνεργασίας στον τομέα αυτό, δεν θα μπορέσουμε να αντιμετωπίσουμε αποτελεσματικά τα θέματα αυτά.
<P>
Αυτό είναι σημαντικό και για την προστασία των ατομικών δικαιωμάτων. Υπάρχει μία τρομερή ανομοιότητα στο ποινικό και ασφαλώς και στο αστικό δίκαιο. Υπάρχουν πολλές δραστηριότητες οι οποίες είναι ποινικώς κολάσιμες για ορισμένες χώρες αλλά όχι για άλλες. Η πολιτική των ποινών ποικίλει πολύ. Το γεγονός αυτό καθίσταται όλο και πιο σημαντικό καθώς όλο και περισσότεροι πολίτες μας και κάτοικοι της Ευρωπαϊκής Ένωσης εργάζονται, ζουν και δραστηριοποιούνται σε άλλα κράτη μέλη.
<P>
Είναι απαράδεκτο κάποιος να απολαμβάνει λιγότερα νομικά δικαιώματα εάν εκκρεμεί εις βάρος του μία κατηγορία σε μία ξένη για αυτόν χώρα, σε σχέση με τα δικαιώματα που θα είχε στη δική του χώρα. Επιπλέον, προβλήματα προέκυψαν σε περιπτώσεις ανθρώπων οι οποίοι κρατούνται για μεγάλα χρονικά διαστήματα χωρίς να δικαστούν εξαιτίας γραφειοκρατικών κωλυμάτων που προκύπτουν από προβλήματα μετάφρασης και επειδή στερούνται κατάλληλης νομικής βοήθειας. Τα ζητήματα αυτά πρέπει να αντιμετωπιστούν και να επιλυθούν, και οι εκθέσεις προτείνουν ορισμένους πολύ σημαντικούς και χρήσιμους τρόπους με τους οποίους μπορεί να γίνει κάτι τέτοιο.
<P>
Η έκθεση του κ. Nassauer σχετικά με την Europol έχει σταθμίσει σωστά τα πράγματα. Πρέπει να αποκτήσουμε αποτελεσματική συνεργασία μεταξύ των εθνικών αστυνομικών αρχών, και η Σύμβαση Europol επιτρέπει την κατάλληλη και αποτελεσματική ανταλλαγή πληροφοριών, προκειμένου να καταστήσει δυνατή για τις αστυνομικές αρχές των κρατών μελών μας τη συνεργασία και την πιο αποτελεσματική δράση μέσω μιας κατάλληλης αμοιβαίας ανταλλαγής πληροφοριών, ιδεών και πρακτικών. Χωρίς αυτό, οι αστυνομικές αρχές οι οποίες δρουν στον τομέα του νόμου και της τάξης θα εργάζονται με δεμένα χέρια σε σχέση με τις εγκληματικές οργανώσεις.
<P>
Αυτό στο οποίο το Κοινοβούλιο πάντοτε έδινε μεγάλη σημασία από την έναρξη ακόμη της Europol είναι πως η ύπαρξη οποιασδήποτε διεθνούς αστυνομικής οργάνωσης - ίσως στο πέρασμα του χρόνου και με επιχειρησιακές αρμοδιότητες, όσο περιορισμένες και εάν είναι - μπορεί να επιτραπεί μόνον εάν υπάρχει ένα κατάλληλο σύστημα δημοκρατικού ελέγχου και λογοδοσίας - όπως ακριβώς θα περιμέναμε κατάλληλη δημοκρατική λογοδοσία και από τις δικές μας εθνικές αστυνομικές αρχές. Πρέπει να σεβαστούμε την αρχή ότι η αστυνόμευση μπορεί να λάβει χώρα μόνο με τη συγκατάθεση των κοινοτήτων που υπηρετεί η αστυνομία. Οι αστυνομικές αρχές οι οποίες θεωρούν ότι είναι ένα είδος εξωτερικής δύναμης η οποία έρχεται να επιβάλλει κανόνες και λειτουργίες οι οποίες δεν είναι αποδεκτές στην κοινότητα γενικά θα αποτύχουν. Χρειαζόμαστε καλή, αποτελεσματική αστυνόμευση με την συγκατάθεση των κοινοτήτων.
<P>
Τέλος, η έκθεση της κ. Ancona σχετικά με τον περίπλοκο και επίμαχο τομέα των ναρκωτικών ισοσταθμίζει πολύ δύσκολα ζητήματα: δεν παραβλέπεται η χρήση επικίνδυνων ναρκωτικών ουσιών, αλλά, την ίδια στιγμή, αναγνωρίζεται πως μία εξ ολοκλήρου ποινική προσέγγιση σε αυτό το θέμα δεν θα επιτύχει ποτέ και πως θα πρέπει να δοθεί κατάλληλη έμφαση στην εκπαίδευση, σε ζητήματα υγείας και τα λοιπά. Πρόκειται για μια ορθή και ισορροπημένη προσέγγιση του ζητήματος αυτού.

<SPEAKER ID=22 LANGUAGE="SV" NAME="Cederschiφld">
Κύριε Πρόεδρε, θέλω να αρχίσω κάνοντας αναφορά στην έκθεση Wiebenga σχετικά με τις ποινικές διατάξεις, το Corpus Juris. Πρόκειται για μία πολύ καλή έκθεση που ασχολείται με έναν ιδιαίτερα ευαίσθητο και παραμελημένο τομέα. Η έκθεση πρέπει να θεωρηθεί ως ένα βήμα προς τη βελτίωση του συντονισμού στον τομέα του κοινοτικού ποινικού δικαίου, κάτι που είναι επιθυμητό. Ταυτόχρονα στο συντονιστικό αυτό έργο πρέπει να γίνουν σεβαστές ορισμένες διαφορές απόψεων που αποτυπώνονται στις νομοθεσίες των κρατών μελών. Στην έκθεση τονίζεται ότι πρέπει να γίνουν σεβαστές οι εθνικές νομοθεσίες, κάτι που σημαίνει ότι το πρόγραμμα Corpus Juris μπορεί να προχωρήσει έχοντας ένα ρεαλιστικό υπόβαθρο.
<P>
Αυτή η συζήτηση έχει επίσης ως αντικείμενο την έκθεση Bontempi, δηλαδή το σχέδιο δράσης για τη δημιουργία ενός χώρου ελευθερίας, ασφάλειας και δικαιοσύνης&#x02D9; μόνο θετικά σχόλια μπορούν να γίνουν γι' αυτήν την έκθεση. Σ' αυτήν υπάρχουν όλες οι κεντρικές θέσεις στα θέματα δικαίου.
<P>
Γι' αυτόν τον λόγο, θέλω να περάσω στην περισσότερο επίμαχη έκθεση d'Ancona αναφορικά με την κοινοτική στρατηγική στον αγώνα ενάντια στα ναρκωτικά. Είναι νομίζω θετικό το γεγονός ότι καταφέραμε να συμφωνήσουν οι σοσιαλδημοκράτες ότι το θέμα των ναρκωτικών είναι αρκετά σημαντικό ώστε να συζητηθεί στην Ολομέλεια, έτσι ώστε να ενημερωθούν οι πολίτες. Η έκθεση εμφορείται ακριβώς από το πνεύμα ότι πρόκειται για έναν αγώνα ενάντια στα ναρκωτικά όλων των ειδών . Αυτή η αντίληψη πρέπει να καταστεί θεμελιώδης για την υπό επεξεργασία στρατηγική της Επιτροπής. Η πολύ εκτενής, παρατεταμένη και έντονη συζήτηση για τα ναρκωτικά που διεξήχθη κατά τη διάρκεια αυτής της περιόδου κατέδειξε ακριβώς τα όρια της συνεργασίας σ' αυτόν τον τομέα. Μία επιτυχία στο έργο της επιτροπής του Κοινοβουλίου ήταν ότι στην έκθεση δεν γίνεται πλέον λόγος για χορήγηση ηρωίνης ως ένα μέσο καταπολέμησης των ναρκωτικών. Όμως, ούτε η χορήγηση μεθαδόνης είναι ένας καλός τρόπος να βοηθηθούν οι χρήστες ναρκωτικών να απεξαρτηθούν. Βλέπουμε τώρα μία ελπιδοφόρα εξέλιξη στον φαρμακευτικό τομέα προς όλο και λιγότερο εξαρτησιογόνες ουσίες, κάτι που θα μπορούσε να απλοποιήσει τις τελευταίες πολιτικές περιπλοκές μας στην αντίληψη της πλειοψηφίας στο θέμα των ναρκωτικών. Ο τελικός στόχος βέβαια είναι να απαλλαγούμε από κάθε είδους εξάρτηση από ναρκωτικές και φαρμακευτικές ουσίες.
<P>
Η αντίληψη του ΕΛΚ έχει κερδίσει έδαφος. Η εισηγήτρια, κ. d'Ancona, ήταν πολύ συνεργάσιμη και πρόθυμη να ακούσει τις απόψεις της Ομάδας του ΕΛΚ και, γι' αυτόν τον λόγο, θέλω να την επαινέσω ιδιαιτέρως για το γεγονός ότι συνειδητοποίησε ποιοι είναι οι βατοί πολιτικοί δρόμοι στον τομέα των ναρκωτικών. Η έκθεση που έχουμε μπροστά μας σήμερα είναι πολύ πιο ισορροπημένη από προηγούμενες προτάσεις. Η συζήτηση που διεξήχθη στο Κοινοβούλιο είναι σημαντική. Αρχικά, οι απόψεις μας απείχαν πολύ, τώρα, όμως, έχουμε οδηγηθεί σε μία κοινή ευρωπαϊκή αντίληψη. Εμείς, οι Σκανδιναβοί, καταφέραμε να εισακουσθούν ορισμένες βασικές αρχές μας οι οποίες είναι κοινές στην καταπολέμηση των ναρκωτικών στις χώρες μας. Η έκθεση στέλνει ένα σαφές μήνυμα αναφορικά με τις δράσεις που αποσκοπούν στη μείωση της προσφοράς και της ζήτησης. Ο μακροπρόθεσμος στόχος μου είναι μία κοινωνία απαλλαγμένη πλήρως από τα ναρκωτικά. Πιστεύω ότι στο μέλλον η καταπολέμηση των ναρκωτικών στην Ευρώπη θα βασίζεται στους τρείς πυλώνες, που στη Σουηδία είναι εδώ και πολύ καιρό η προϋπόθεση για την καταπολέμηση των ναρκωτικών, δηλαδή πρόληψη, καταστολή και απεξάρτηση.

<SPEAKER ID=23 LANGUAGE="DE" NAME="Frischenschlager">
Κύριε Πρόεδρε, εν πρώτοις πρέπει να ευχαριστήσουμε όλους τους εισηγητές για το έργο τους, επειδή με τις εκθέσεις αυτές κινούμεθα σε έναν κεντρικό τομέα των ευρωπαϊκών αξιών, ήτοι στην αρχή του κράτους δικαίου. Θεωρώ πολύ σημαντικό να υπομνησθεί ότι η κοινωνική κινητικότητα και η ενσωμάτωση του ευρωπαϊκού πληθυσμού πρέπει να συνοδεύονται από μια εναρμόνιση του δικαίου. Εξ ου και δεν θεωρώ καθόλου μειονεκτικό, αλλά αντιθέτως σημαντικό το γεγονός ότι προσεγγίζουμε το αστικό μας δίκαιο και ειδικότερα και το ποινικό μας δίκαιο ως απάντηση στην περίσταση της ολοένα και στενότερης συμβίωσής μας στην Ευρώπη.
<P>
Επίσης, φρονώ πως είναι ουσιαστικό να δίνουμε μεγάλη σημασία στο γεγονός να μη χαθεί στην πράξη η παράδοση του κράτους δικαίου. Αυτό ισχύει προπάντων ενόψει των μελλοντικών μας μελών της Ευρωπαϊκής Ένωσης στην Κεντρική και Ανατολική Ευρώπη. Κατά τις ενταξιακές συνομιλίες και προετοιμασίες βλέπουμε τώρα πως εκεί είναι πολύ δύσκολο να βρούμε, να υποστηρίξουμε και να προωθήσουμε μια παράδοση κράτους δικαίου, η οποία θα καταστήσει δυνατή μια κοινή συμβίωση σε ένα κοινό οικονομικό πλαίσιο και πλαίσιο δικαίου καθώς και σε έναν χώρο ελευθερίας και δημοκρατίας.
<P>
Όσον αφορά τα θεμελιώδη δικαιώματα θα ήθελα να πω το εξής: ο συνάδελφος κ. Nassauer αναφέρθηκε στην Europol. Είναι πολύ σημαντικό να έχουμε αποτελεσματικά αστυνομικά μέσα. Αυτά όμως πρέπει να συνοδεύονται από ελεγκτικά όργανα δικαστικής και κοινοβουλευτικής φύσεως που να βασίζονται στα θεμελιώδη δικαιώματα. Δεν μου αρκεί αυτά να είναι μόνον τα εθνικά κοινοβούλια. Το Ευρωπαϊκό Δικαστήριο καθώς και το Ευρωπαϊκό Κοινοβούλιο στο μέλλον θα έπρεπε να έχουν εδώ έναν λίαν καθοριστικό διέλεγχο.
<P>
Το τελευταίο θέμα είναι το δικαίωμα ασύλου: η ανοικτή Ευρώπη είναι πολύ σημαντική, και πρέπει να προσέξουμε ώστε να μην πάει κατά διαβόλου το δικαίωμα παροχής ασύλου. Σχετικά με την κατανομή των βαρών πρέπει να μεριμνήσουμε ώστε αυτή να γίνει με δίκαιο τρόπο εντός της Ευρωπαϊκής Κοινότητας. Το δικαίωμα ασύλου πρέπει να είναι ιερό για μας ως ευρωπαϊκή αξία. Δεν πρέπει να ανεχθούμε συμβιβασμούς στο θέμα αυτό.

<SPEAKER ID=24 LANGUAGE="EN" NAME="Andrews">
Κύριε Πρόεδρε, η σημερινή συζήτηση είναι επίκαιρη καθώς η έκθεση του 50ου Ευροβαρόμετρου, η οποία μόλις δημοσιεύτηκε, δείχνει ξεκάθαρα πως οι ανησυχίες σχετικά με την ανεργία είναι ελάχιστα πιο έντονες από την επιθυμία των πολιτών για δράση κατά των ναρκωτικών και του εγκλήματος. Θα ήθελα να πω αμέσως πως δεν υποστηρίζω το ψήφισμα με το οποίο απαιτείται ο διορισμός ενός ανεξάρτητου ευρωπαίου εισαγγελέα.
<P>
Ωστόσο, οι Ευρωπαίοι πολίτες θα πρέπει να είναι ασφαλείς όταν περπατούν στις γειτονιές τους. Θα πρέπει να είναι ασφαλές το να έχουν επιχειρηματικές συναλλαγές στην Ευρώπη χωρίς τον φόβο οικονομικής απάτης. Θα πρέπει τα παιδιά μας να είναι ασφαλή όταν πηγαίνουν σχολείο χωρίς τον φόβο μήπως παρασυρθούν στα ναρκωτικά. Θα πρέπει τα παιδιά μας να είναι ασφαλή όταν χρησιμοποιούν την λεωφόρο των πληροφοριών και να μην πέφτουν θύματα ανώμαλων που χρησιμοποιούν το Ίντερνετ για πορνογραφικούς σκοπούς. Η παιδεραστία στο Ίντερνετ θα πρέπει να διώκεται.
<P>
Η Ευρωπαϊκή Ένωση, σύμφωνα με τη δέσμευση που περιλαμβάνεται στη Συνθήκη του Αμστερνταμ, πρέπει να γίνει ένας χώρος ελευθερίας, ασφάλειας και δικαιοσύνης όπου οι πολίτες θα απολαμβάνουν ένα υψηλό επίπεδο ασφάλειας. Τον επόμενο Οκτώβριο, οι κυβερνήσεις θα συγκαλέσουν μία ειδική σύσκεψη προκειμένου να συζητήσουν τη θέσπιση ενός ευρωπαϊκού χώρου ελευθερίας, ασφάλειας και δικαιοσύνης. Πρέπει να προτείνουν μία κοινή στρατηγική η οποία θα αναγνωρίζει και θα ανταποκρίνεται στις σαφώς διατυπωμένες απαιτήσεις των ευρωπαίων πολιτών μας για δράση στην καταπολέμηση των ναρκωτικών και του εγκλήματος. Το οργανωμένο έγκλημα λειτουργεί σε επαγγελματικό επίπεδο. Έχει τεράστιους πόρους και πρόσβαση στην πιο σύγχρονη τεχνολογία, την οποία μπορεί να χρησιμοποιήσει προκειμένου να υπονομεύσει τη δημοκρατία και για σκοπούς όπως ξέπλυμα χρήματος και απάτες. Είναι πάρα πολύ σημαντικό η αστυνομική συνεργασία σε σχέση με την Europol να επεκταθεί και σε νέους τομείς όπως είναι η παραχάραξη χαρτονομισμάτων και κερμάτων του ευρώ.
<P>
Πιστεύω πως στους βαρόνους των ναρκωτικών που καταδικάζονται θα πρέπει να επιβάλλεται ποινή φυλάκισης τουλάχιστον σαράντα ετών, δεδομένου ότι στην Ευρωπαϊκή Ένωση δεν εφαρμόζεται η θανατική ποινή. Η Ευρωπαϊκή Ένωση θα πρέπει να επιδείξει τον ίδιο επαγγελματισμό και να χρησιμοποιήσει όλες τις συνδυασμένες δυνάμεις της προκειμένου να αντιμετωπίσει αυτούς τους βαρόνους του εγκλήματος σε ολόκληρη την Ευρωπαϊκή Ένωση. Όσο είναι δυνατόν τα σημαντικά εγκλήματα θα πρέπει να επισύρουν ποινές οι οποίες θα καταλήγουν σε πολυετή φυλάκιση. Στη δική μου εκλογική περιφέρεια στο Δουβλίνο, μόνο αυτό το σαββατοκύριακο είδα μία οικογένεια η οποία έχασε δύο κοπέλες κατά την διάρκεια του περασμένου χρόνου από χρήση ναρκωτικών. Η καταπολέμηση των ναρκωτικών θα πρέπει να αποτελέσει μία από τις προτεραιότητες της Ευρωπαϊκής Ένωσης. Δεν έχει νόημα να έρχονται σε αυτό το Κοινοβούλιο άνθρωποι και να μιλούν για φιλελεύθερες προτάσεις, ενώ αν κοιτάξει κανείς γύρω του βλέπει νέους ανθρώπους να πεθαίνουν από χρήση ναρκωτικών, την ίδια στιγμή που οι άνθρωποι που εισάγουν και πουλούν αυτά τα ναρκωτικά ξεφεύγουν ατιμώρητοι. Πρέπει να παράσχουμε κάθε συνεργασία στην Europol και να κάνουμε ό, τι μπορούμε για να εμποδίσουμε αυτή τη χρήση ναρκωτικών.

<SPEAKER ID=25 LANGUAGE="DE" NAME="Ceyhun">
Κύριε Πρόεδρε, όπως το περιέγραψε ήδη ο εισηγητής, κ. Nassauer, o κοινοβουλευτικός έλεγχος της αστυνομικής δράσης της Europol αποτελεί ένα από τα σημαντικότερα καθήκοντα του Σώματός μας, ειδικά για εμάς που ασχολούμαστε με την εσωτερική πολιτική. Για τον λόγο αυτό είναι πολύ σημαντικό για εμάς, την Ομάδα των Πρασίνων στο Ευρωπαϊκό Κοινοβούλιο, να μην επιτραπεί στην Europol, ως διακρατικό θεσμό, να αποκτήσει πρόσθετες αρμοδιότητες που είναι αδιανόητες για τις εθνικές μας αστυνομικές αρχές και οι οποίες προσβάλλουν τα δικαιώματα των πολιτών της Ένωσης.
<P>
Ως παράδειγμα μπορώ να αναφέρω το πρωτόκολλο σχετικά με τα προνόμια και τις ασυλίες των υπαλλήλων της Europol. Είναι αυτονόητο πως είμαστε υπέρ της Europol ως μιας ευρωπαϊκής αρχής που είναι απαραίτητη για την εσωτερική ασφάλεια της Ευρωπαϊκής Ένωσης και που διαδραματίζει έναν αποφασιστικό ρόλο για τη συνεργασία των εθνικών αστυνομικών αρχών. Είμαστε όμως υπέρ μιας ευρωπαϊκής αρχής που θα ελέγχεται δημοκρατικά. Η αστυνομική δράση απαιτεί έλεγχο προπάντων εκεί όπου παρεμβαίνει στα δικαιώματα των πολιτών - και προπάντων στα θεμελιώδη δικαιώματα. Για τον λόγο αυτό δεν είμαστε ικανοποιημένοι από τον τωρινό υποτιθέμενο έλεγχο της Europol από τα εθνικά κοινοβούλια. Ο εισηγητής, κ. Nassauer, υπέβαλε ήδη μερικές καλές προτάσεις, τις οποίες επιδοκιμάζουμε. Δεν τις θεωρούμε όμως αρκετές. Για εμάς είναι πολύ σημαντικό το Ευρωπαϊκό Κοινοβούλιο να αναλάβει τον κοινοβουλευτικό έλεγχο της αστυνομικής δράσης της Europol. Εξακολουθούμε, δυστυχώς, να διαπιστώνουμε την έλλειψη προτάσεων που θα καταστήσουν δυνατό έναν πραγματικό έλεγχο.

<SPEAKER ID=26 LANGUAGE="FR" NAME="Pradier">
Κύριε Πρόεδρε, κυρία Επίτροπε, το σύνολο των εκθέσεων που μας παρουσίασαν έχει φυσικά την συγκατάθεσή μας για τα περισσότερα εκ των θεμάτων, είτε πρόκειται για τις εκθέσεις των κ.κ. Wiebenga, Nassauer είτε του κ. Schmid. Θα ήθελα να σταθώ λίγο περισσότερο στην έκθεση του κ. Bontempi, γιατί κατά την γνώμη μου είναι πολύ σημαντική και καλύπτει σχεδόν το σύνολο των τομέων στους οποίους θα πρέπει ακόμη να εργαστούμε για την οικοδόμηση της Ευρώπης.
<P>
Σε ό, τι αφορά πρωτίστως την κοινοτικοποίηση της δικαστικής και της αστυνομικής συνεργασίας, όλα τα σημεία τα οποία υπογραμμίστηκαν, δηλαδή η μείωση της διάρκειας των διαδικασιών σε θέματα ασύλου, ο καθορισμός των όρων και των διαδικασιών για την χορήγηση θεωρήσεων, η προώθηση ενός ενιαίου εντύπου, ο καθορισμός ενός καθεστώτος για τους νόμιμους μετανάστες, η αποτελεσματική καταπολέμηση της παράνομης μετανάστευσης, αποτελούν θεμελιώδη στοιχεία. Η ελεύθερη κυκλοφορία των νομίμων μεταναστών ανάμεσα στα κράτη μέλη αποτελεί επίσης ένα θέμα που μας απασχολεί ιδιαιτέρως. Θα μπορέσουμε τελικά να εγγυηθούμε την αμεροληψία των αποφάσεων και κυρίως την ηρεμία των πιο άμεσα ενδιαφερομένων.
<P>
Όσον αφορά την αστυνομική συνεργασία, η ανάπτυξη της Europol και η χρήση βάσεων δεδομένων είναι κατά τη γνώμη μας πρωτίστης σημασίας και είναι απαραίτητο να ενσωματωθεί εγκαίρως το σύστημα πληροφοριών του Schengen στις δραστηριότητες της Europol.
<P>
Εκεί όπου πολλά κράτη μέλη είναι ακόμη επιφυλακτικά είναι στο να επιτραπεί η παρέμβαση των δικαστικών αρχών ενός κράτους μέλους στην επικράτεια ενός άλλου κράτους μέλους. Ωστόσο, θα πρέπει βεβαίως να αποφασίσουμε σχετικά με αυτό το σημείο και να προχωρήσουμε παρ' όλα αυτά στη γενική προσέγγιση των νομοθεσιών όσον αφορά την πλειοψηφία των αδικημάτων και των εγκλημάτων.
<P>
Σε ό, τι αφορά σήμερα τη δημιουργία αυτού του χώρου ελευθερίας, ασφάλειας και δικαιοσύνης, η ελευθερία είναι κατά τη γνώμη μας η πιο σημαντική και θα πρέπει να ενσωματώσουμε το κεκτημένο του Schengen στη δική μας λειτουργία. Θα πρέπει να διατηρηθούν δύο βασικοί στόχοι. Ο πρώτος συνίσταται στην αντιμετώπιση του δράματος που βιώνουμε σήμερα στην Ευρώπη, πρόκειται για τις μαζικές μεταναστεύσεις, προσφέροντας συλλογικά, σε μεγάλη κλίμακα, προσωρινή προστασία στους υπό διωγμόν πληθυσμούς. Σε κάθε περίπτωση θα πρέπει το δικαίωμα του ασύλου να εξακολουθήσει να στηρίζεται στα θεμελιώδη κείμενα τα οποία είναι η Σύμβαση της Γενεύης και τα συμπληρωματικά πρωτόκολλα. Τέλος, σε ό, τι αφορά την ασφάλεια, θα πρέπει να καταπολεμήσουμε το οργανωμένο έγκλημα και να εξαλείψουμε τις συνθήκες διαβίωσης οι οποίες οδήγησαν στην βία των πόλεων και τον χουλιγκανισμό.
<P>
Και λίγα λόγια σχετικά με την έκθεση της κ. Ancona σχετικά με την κατανάλωση παράνομων ουσιών. Μπορεί κανείς αν μη τι άλλο να αναρωτηθεί γιατί η έκθεση αυτή δεν περιέχει την παραμικρή αμφισβήτηση της πολιτικής η οποία ακολουθήθηκε μέχρι σήμερα όσον αφορά την κατανάλωση αυτών των ουσιών. Πρόκειται για μία πολιτική η οποία, μέχρι σήμερα, δεν έχει δώσει πειστικά αποτελέσματα και αυτό είναι το λιγότερο που μπορεί να πει κανείς. Οι συλλογικές πρόοδοι δεν έχουν ληφθεί υπόψη και έχουμε σταματήσει να εξετάζουμε τις εκτιμήσεις των πειραμάτων που διεξάγονται. Μια κάποια ατολμία, ένας ορισμένος συντηρητισμός οδήγησε στην επίτευξη ομοφωνίας και, στην πραγματικότητα, κατέστησε δυνατή τη σύναψη μιας συμφωνίας με τον ελάχιστο κοινό παρονομαστή. Ο ρεαλισμός, ωστόσο, κυριάρχησε υπέρ μιας πολυτομεακής προσέγγισης.

<SPEAKER ID=27 LANGUAGE="FR" NAME="Seillier">
Κύριε Πρόεδρε, η έκθεση του συναδέλφου μας του κ. Schmid περιλαμβάνει πολύ καλές παρατηρήσεις και πολύ καλές προτάσεις και κυρίως την προσπάθεια να εμποδιστεί η ύπαρξη ανώνυμου ηλεκτρονικού ταχυδρομείου.
<P>
Όμως, κατά την γνώμη μου, η έκθεση αυτή χωλαίνει λόγω ενός βασικού σφάλματος. Αρνούμαι λοιπόν τη διάκριση μεταξύ της πορνογραφίας, που είναι αποδεκτή, και της παιδικής πορνογραφίας που μόνον αυτή είναι ποινικώς κολάσιμη.
<P>
Πρώτα από όλα, ο εισηγητής μάς ομολόγησε πως ο καθορισμός της ηλικίας του παιδιού αποτελεί ένα πολύ λεπτό πρόβλημα για το οποίο δεν έχει βρει λύση· και εξάλλου, αγαπητοί φίλοι, η πορνογραφία αυτή καθαυτή πρέπει να θεωρείται ως προσβολή της αξιοπρέπειας, του σεβασμού του ατόμου, που αποτελεί ένα από τα θεμέλια των δημοκρατιών μας, όπως ακριβώς πρέπει να θεωρείται και ο ρατσισμός και τα άλλα δεινά που δικαίως καταδικάζουμε.
<P>
Στην αντίθετη περίπτωση, νομίζετε πως είναι δυνατόν διεστραμμένοι άνθρωποι, των οποίων η διαστροφή εντείνεται, εξαιτίας της συνεχούς παρακολούθησης πορνογραφικών κασετών όπου πρωταγωνιστούν ενήλικες, μέχρι του σημείου να τους κάνει να περνούν στην πράξη, στη συνέχεια να σταματούν και να μην προχωρούν σε παρόμοιες πράξεις απέναντι σε νέους; Εδώ βέβαια υπάρχει έλλειψη ρεαλισμού η οποία, κατά την γνώμη μου, είναι πολύ, πάρα πολύ περίεργη για να την κατανοήσει κανείς με την λογική.
<P>
Όσον αφορά την έκθεση της συναδέλφου μας, κ. d'Ancona, και εδώ δεν πρόκειται να προσεγγίσω το ζήτημα αυτό υπό το πρίσμα των πολυάριθμων οικονομικών προβληματικών του: τη διάκριση μεταξύ της καταπολέμηση των εμπόρων, η οποία θα πρέπει να είναι αμείλικτη, και από την άλλη πλευρά της στάσης απέναντι στους νέους, κυρίως, για τους οποίους προφανώς το ζήτημα είναι πολύ λεπτό.
<P>
Επομένως, θα αρκεστώ σε μία προσέγγιση η οποία κατά την γνώμη μου είναι απαραίτητη και η οποία δεν έχει τονιστεί αρκετά. Υποστηρίζουμε πως πρέπει να εξετάσουμε το ζήτημα από την άποψη της προσφοράς. Βεβαιότατα. Ωστόσο, γιατί οι νέοι μας πέφτουν στα ναρκωτικά; Πόσο πρέπει να αισθάνονται αποτυχημένοι, πόσο πρέπει να τους ελέγχει η συνείδησή τους, τους ενήλικες στις διάφορες χώρες μας, είτε πρόκειται για γονείς, είτε για καθηγητές, είτε για κοινωνικούς ιθύνοντες, είτε, τέλος, για όλους τους ενήλικες που έχουν να κάνουν με τη νεολαία· και επομένως όλοι εμείς πώς γίνεται και δεν καταφέρνουμε να μεταδώσουμε στη νεολαία λόγους ύπαρξης, την αγάπη για τη ζωή, την ηθική δύναμη για να αντιμετωπίσει τις δυσκολίες κάθε ανθρώπινης ύπαρξης;
<P>
Η ζωή στην γη μας υπήρξε πάντοτε πολύ δύσκολη. Σε αυτό το σημείο υπάρχει ένα θεμελιώδες έλλειμμα το οποίο θα έπρεπε να μας ωθήσει να εργαστούμε μεταξύ μας, σε αυτό το επίπεδο, και θα ήθελα τελειώνοντας να επισύρω την προσοχή σε ένα ιδιαίτερο θέμα: μιλάμε συνέχεια για τη διδασκαλία των γλωσσών. Έχουμε, ωστόσο, μια άποψη όλο και πιο χρηστική για τη διδασκαλία των γλωσσών, ενώ η λογοτεχνία, η σπουδαία λογοτεχνία των διαφορετικών χωρών της Ευρώπης, αν τεθεί εκ νέου στη διάθεση των νέων μας, θα τους παρέχει ίσως τους δρόμους αυτούς που θα τους εμποδίζουν να αναπτύσσουν τέτοιου είδους συμπεριφορές, όπως παραδείγματος χάρη να παίρνουν ναρκωτικά.

<SPEAKER ID=28 LANGUAGE="DE" NAME="Hager">
Κύριε Πρόεδρε, η Europol προοιωνίζεται ως μαχητικό μέσο για την καταπολέμηση του οργανωμένου εγκλήματος για περισσότερο διάστημα απ' ότι είμαι μέλος αυτού του Σώματος. Κι όμως, δεν έχουμε φθάσει ακόμα εκεί που θέλουμε. Οι προκαταρκτικές εργασίες δεν έχουν προχωρήσει ακόμα αρκετά, ώστε να καταστήσουν δυνατή μια συστηματική πλήρη λειτουργία στη Χάγη. Όλοι εμείς ενδιαφερόμαστε φυσικά για μια δραστήρια και λειτουργική Europol ως κατάλληλο όπλο κατά του οργανωμένου εγκλήματος.
<P>
Ένα αποτελεσματικό μέσο στον αγώνα κατά του προπάντων και ποιοτικά αυξανόμενου εγκλήματος συνιστά μια γενικώς αναγνωρισμένη επιταγή. Αντί να απαιτούμε όμως δυναμικά την αποπεράτωση των προκαταρκτικών εργασιών, συζητάμε σήμερα για μια εξέλιξη που πάει πολύ μακριά και επιπλέον και προς λάθος κατεύθυνση κατά τη γνώμη μας. Κι αυτό, επειδή η πτυχή της ασφάλειας δεν καθιστά απαραίτητη την χορήγηση ενός δικαιώματος παροχής οδηγιών στους υπαλλήλους της Europol έναντι των εθνικών υπαλλήλων και την εγκαθίδρυση ενός ευρωπαϊκού κεντρικού οργάνου. Για τους λόγους αυτούς απορρίπτουμε την έκθεση.

<SPEAKER ID=29 LANGUAGE="ES" NAME="Palacio Vallelersundi">
Κύριε Πρόεδρε, λαμβάνω τον λόγο εξ ονόματος του Ευρωπαϊκού Λαϊκού Κόμματος. Πιστεύω πως είναι η στιγμή να κάνουμε μια σαφή σκέψη.
<P>
Διανύουμε μια σαφέστατη, πάρα πολύ σημαντική και σίγουρα θα έλεγα επίσης πάρα πολύ σοβαρή στιγμή κρίσης της ευρωπαϊκής συνείδησης. Η άποψη της κοινής γνώμης των κρατών μελών μας για την Ευρώπη έχει ωριμάσει και έχει σήμερα υπερβεί τα όρια εκείνου του σχεδίου που περιόριζε την ευρωπαϊκή οικοδόμηση σε μια απλή αγορά. Σήμερα, πιστεύω πως κανείς δεν μπορεί να αμφισβητήσει πως οι ευρωπαίοι πολίτες θέλουν και λένε πως η Ευρώπη αποτελεί ένα σχέδιο πολιτισμού και όχι απλά μια αγορά.
<P>
Δεν θα ήθελα, αλλά είμαι υποχρεωμένη να κάνω μνεία στην πρόσφατη κατάσταση στο Κοσσυφοπέδιο και στην απαίτηση για προβολή της Ευρώπης προς τα έξω. Αλλά για να προβληθεί η Ευρώπη προς τα έξω πρέπει να είμαστε πολύ σαφείς και κατασταλαγμένοι ως προς το τι είναι η Ευρώπη στο εσωτερικό της: η Ευρώπη στο εσωτερικό της δεν μπορεί να είναι αποκλειστικά αυτή η αγορά.
<P>
Από αυτή την άποψη, κύριε Πρόεδρε, η δημοκρατία των κρατών μελών μας είναι πολύ απαιτητική και εμείς, οι οποίοι εκπροσωπούμε εδώ τους πολίτες, πρέπει να είμαστε σαφείς πως σε αυτήν την άσκηση, σε αυτήν την έκθεση Bontempi και στις τέσσερις εκθέσεις που επίσης συζητούνται σήμερα, πρέπει να εξαντλήσουμε όλες τις νομικές δυνατότητες της Συνθήκης του Αμστερνταμ. Προφανώς, η Συνθήκη του Αμστερνταμ είναι το νομικό μας πλαίσιο, αλλά πρέπει να εξαντλήσουμε όλα τα νομικά όρια των δυνατοτήτων της και, στις περιπτώσεις που αυτό δεν επαρκεί, πρέπει να αναλάβουμε τη σαφή δέσμευση να αλλάξουμε τη Συνθήκη ούτως ώστε να υλοποιήσουμε αυτό που σήμερα αποτελεί σαφή απαίτηση των πολιτών.
<P>
Για αυτόν τον λόγο, κύριε Πρόεδρε, είναι πάρα πολύ σημαντική η Σύνοδος Κορυφής του Ταμπέρε, δεδομένου ότι θα θέσει στη συζήτηση των κρατών μελών όλα αυτά τα ζητήματα στο υψηλότερο επίπεδο. Η έκθεση του κυρίου Bontempi είναι σημαντική γιατί είναι αυτή που καθορίζει αυτό που επιδιώκουμε να είναι πραγματικά αυτός ο χώρος ελευθερίας, ασφάλειας και δικαιοσύνης που η Συνθήκη ξαφνικά διακηρύττει. Η Σύνοδος Κορυφής του Ταμπέρε είναι αυτή που θα εφαρμόσει όλα αυτά και, από αυτή την άποψη, η έκθεση του κυρίου Bontempi περιέχει θεμελιώδεις θέσεις.
<P>
Θα ευχαριστήσω φυσικά τον κύριο Bontempi για τα λόγια του για μένα. Πρέπει να πω πως εργάστηκα σε ένα περιβάλλον απόλυτης συνεργασίας και πως αισθάνομαι εξίσου υπεύθυνη με εκείνον για το αποτέλεσμα που θα έχουμε, ελπίζω αύριο, με μεγάλη υποστήριξη όλου του Σώματος.
<P>
Λέμε πως είναι απαραίτητο να θέσουμε με σαφήνεια ποια θεμελιώδη δικαιώματα θέλουμε και σε ποιο νομικό επίπεδο θέλουμε να τα θέσουμε. Να μην υπάρχουν διακρίσεις. Να υπάρξει εξέλιξη στο θέμα της ευρωπαϊκής υπηκοότητας. Η ελεύθερη κυκλοφορία των προσώπων, οι θεωρήσεις και η μετανάστευση - και δεν θα επανέλθω στα θέματα που σήμερα είναι τόσο επίκαιρα - είναι μια ανάγκη που απαιτεί άμεση επίλυση, αν θέλουμε να προωθήσουμε τον στόχο που διακηρύττει η Συνθήκη του Αμστερνταμ.
<P>
Επιπλέον, πρέπει να βελτιώσουμε την πρόσβαση των πολιτών στη δικαιοσύνη. Πρέπει να έχουν την αίσθηση πως έχουν νομική κάλυψη σε όλη την Ευρώπη, και όχι όπως μου έλεγε κάποτε κάποιος στην Ισπανία, πως, από την άποψη της δικαιοσύνης, μια αντιδικία με έναν Γάλλο είναι το ίδιο με μια αντιδικία με έναν πολίτη σε οποιαδήποτε χώρα του κόσμου.
<P>
Τέλος, πρέπει να αλλάξουμε τις μεθόδους εργασίας και συνεργασίας μεταξύ των θεσμικών οργάνων.
<P>
Αυτά είναι τα σημαντικά θέματα της έκθεσης Bontempi.
<P>
Τελειώνοντας, κύριε Πρόεδρε, θα ήθελα να εκφράσω την αναγνώρισή μου για τους εισηγητές των άλλων εκθέσεων που κινούνται γύρω από αυτούς τους τρεις άξονες της ελευθερίας, της ασφάλειας και της δικαιοσύνης, και να υπογραμμίσω τη σπουδαιότητά τους.

<SPEAKER ID=30 LANGUAGE="FR" NAME="Nordmann">
Κύριε Πρόεδρε, η κοινή αυτή συζήτηση των πολυάριθμων εκθέσεων έχει κάτι το περίεργο.
<P>
Λόγω αυτής καθαυτής της διαίρεσης των εκθέσεων, δημιουργείται η εντύπωση του κατακερματισμού των τομέων, ενώ αναμφισβήτητα βρισκόμαστε στην καρδιά, στην ουσία της ευρωπαϊκής οικοδόμησης, του ευρωπαϊκού σχεδίου οικοδόμησης μιας κοινότητας των πολιτών.
<P>
Από την έκθεση του κ. Bontempi κρατώ αυτήν την εντύπωση μιας ευρωπαϊκής υπηκοότητας η οποία οικοδομείται σταδιακά, σφυρηλατείται κατά κάποιο τρόπο, όχι μόνο θετικά με την επιβεβαίωση ενός ορισμένου αριθμού ελευθεριών, αλλά επίσης - και το έχουμε ήδη δει, με τις προόδους όσον αφορά την ελεύθερη κυκλοφορία των προσώπων - και με τη δημιουργία μιας νέας κατηγορίας: της κατηγορίας του ευρωπαίου συμπολίτη, ο οποίος δεν είναι πλέον εντελώς ξένος σε καμία από τις χώρες μας.
<P>
Η εντύπωση αυτή του κατακερματισμού αυξάνεται όταν βλέπει κανείς πως υπάρχει ένας ορισμένος αριθμός εννοιών οι οποίες δεν εξετάζονται στις εκθέσεις, κυρίως η έννοια του λαϊκού χαρακτήρα του κράτους, η οποία, ωστόσο, βρίσκεται στην καρδιά της ευρωπαϊκής υπηκοότητας που ορίζεται από τη Συνθήκη του Αμστερνταμ από τα θεμελιώδη δικαιώματα τα οποία υπερβαίνουν την διαίρεση σε κατηγορίες, σε ιδεολογίες, σε δόγματα, σε εθνότητες, σε θρησκείες. Οικοδομούμε στην Ευρώπη έναν χώρο ελευθερίας και υπηκοότητας που προχωρά ακόμα περισσότερο, που είναι πιο θεμελιώδης. Και βέβαια, αυτόν ακριβώς τον σκοπό είχαν και οι πατέρες που θεμελίωσαν τον λαϊκό χαρακτήρα των δημοκρατιών μας: να σταματήσουν οι πολίτες να έχουν την αίσθηση ότι ανήκουν σε μικρές ξεχωριστές ομάδες και να τους δοθεί η αίσθηση ότι ανήκουν σε ένα ενιαίο σύνολο μέσω της καθολικότητας των δικαιωμάτων.
<P>
Είναι κρίμα, και θα τελειώσω με αυτό, κύριε Πρόεδρε, που αυτή η θεμελιώδης διάσταση του λαϊκού χαρακτήρα του κράτους δεν διατυπώθηκε σε μία τόσο σημαντική συζήτηση.

<SPEAKER ID=31 LANGUAGE="SV" NAME="Lindholm">
Κύριε Πρόεδρε, αγαπητοί συνάδελφοι, φοβάμαι. Πού βαδίζουμε; Σύμφωνα με τις εκθέσεις που συζητάμε, η ΕΕ θα αποκτήσει αυξημένες αρμοδιότητες στον τομέα του δικαίου, μεταξύ άλλων ένα κοινοτικό κανονιστικό πλαίσιο το οποίο θα νομιμοποιήσει αυτήν τη δραστηριότητα και θα δημιουργήσει την ευρωπαϊκή υπηκοότητα. Η εξουσία του Ευρωπαϊκού Δικαστηρίου θα αυξηθεί. Θα αυξηθεί η εναρμόνιση του αστικού και ποινικού δικαίου και θα καθοριστεί επίσης και ο ορισμός του εγκλήματος. Η Europol είναι μία ευρωπαϊκή αστυνομική μονάδα η οποία θα έχει δικαίωμα να ασκεί επιχειρησιακές αρμοδιότητες και επίσης θα μπορεί να εκδίδει οδηγίες προς τις εθνικές αστυνομικές αρχές. Υπάρχει η επιθυμία δημιουργίας μίας ευρωπαϊκής εισαγγελικής αρχής και πολλά άλλα.
<P>
Υποστηρίζω ότι αυτά τα ευαίσθητα θέματα που αφορούν τον πυρήνα των κρατών μελών, δηλαδή την κυριαρχία και ρυθμίζονται μέσω των συνταγμάτων στις διάφορες χώρες, δεν ήταν αντικείμενο ουσιαστικού διαλόγου και συζητήσεων μεταξύ των πολιτών. Αν προχωράμε υπερβολικά γρήγορα και παραγκωνίζουμε τόσο τους πολίτες όσο και τα εθνικά κοινοβούλια μ' αυτόν τον τρόπο, τότε αυτό μπορεί να αποδειχθεί καταστροφικό. Γιατί δεν τολμούμε εδώ, στο Ευρωπαϊκό Κοινοβούλιο, να μιλήσουμε ξεκάθαρα, να συζητήσουμε, να δώσουμε το μήνυμα ότι η πλειοψηφία εδώ θέλει να δημιουργήσει «τις Ηνωμένες Πολιτείες της Ευρώπης» και να ξεκινήσουμε τη συζήτηση με τους πολίτες και τα εθνικά κοινοβούλια - έστω και αν, φυσικά, εγώ προσωπικά δεν είμαι υπέρμαχος αυτής της θέσης.
<P>
Όσον αφορά την έκθεση d'Ancona αναφορικά με τα ναρκωτικά, ειδωμένη από σουηδικής σκοπιάς είναι λιγότερο κακή από πολλές άλλες που έχουμε συζητήσει. Υπέβαλα, ωστόσο, τέσσερις τροπολογίες τις οποίες ελπίζω ότι η Ολομέλεια και η Επιτροπή θα στηρίξουν, κυρίως την τροπολογία 2.

<SPEAKER ID=32 LANGUAGE="NL" NAME="Van Dam">
Κύριε Πρόεδρε, οι εκθέσεις αυτές προορίζονται να συμπληρώσουν τη μέθοδο συνεργασίας μεταξύ των αστυνομικών και των δικαστικών αρχών στην Ευρωπαϊκή Ένωση. Ορθώς επισημαίνει ο συνάδελφος Nassauer την έλλειψη ελέγχου επί της Europol. Κατά τη γνώμη μου, η λύση του προβλήματος πρέπει να βρεθεί κατά κύριο λόγο από τα εθνικά κοινοβούλια και το Συμβούλιο. Εάν ληφθεί υπόψη η σημερινή προβληματική που αφορά τον έλεγχο, είμαι της γνώμης ότι δεν θα ήταν καθόλου καλή ιδέα να διευρυνθούν οι αρμοδιότητες της Europol με την προσθήκη σε αυτές, εκτός άλλων, και αστυνομικών αρμοδιοτήτων.
<P>
Όσον αφορά τη σαφή έκθεση του συναδέλφου Wiebenga, με τη δημιουργία ενός ανοικτού χώρου, χωρίς εσωτερικά σύνορα, δημιουργείται πραγματικά η ανάγκη μερικής εναρμόνισης του ποινικού δικαίου. Ορθώς αναφέρεται στην ίδια την έκθεση ότι δεν υπάρχει λόγος να καταρτιστεί ευρωπαϊκός ποινικός κώδικας. Αυτό που φαίνεται λιγότερο λογικό είναι η επιμονή του εισηγητή στην ευρωπαϊκή γενική εισαγγελική αρχή. Δεν νομίζω ότι χρειάζεται να αναζητήσουμε τόσο προχωρημένες λύσεις.
<P>
Όσον αφορά την έκθεση Schmid, θα είμαι σύντομος και θα δηλώσω ότι την υποστηρίζω απόλυτα. Όμως, αντιμετωπίζω πολλές δυσκολίες με την έκθεση του συναδέλφου Bontempi, ο οποίος χρησιμοποιεί ένα λεκτικό συνοθύλευμα για να περιγράψει ένα σωρό διαφορετικά θέματα. Δηλώνει, για παράδειγμα, με δημαγωγικό τρόπο, ότι οι πολίτες διαφωνούν με την ανυπαρξία ευρωπαϊκής νομοθεσίας σε διάφορους τομείς και με την επονομαζόμενη υπονόμευση των εθνικών νομοθετικών συστημάτων. Ιδιαίτερη εντύπωση προξενεί το γεγονός ότι θεωρεί ότι αυτό είναι το αίτιο του οργανωμένου εγκλήματος και διαφόρων κοινωνικών προβλημάτων. Η κοινή γνώμη δεν ζητεί την άμεση καθιέρωση της ευρωπαϊκής υπηκοότητας. Αυτό που ζητεί είναι η ελευθερία, η ασφάλεια και η δικαιοσύνη. Οι περισσότεροι πολίτες αδιαφορούν δε για τον τρόπο με τον οποίο μπορούν να επιτευχθούν όλα αυτά. Είναι ανόητο να πιστεύουμε ότι αυτό μπορεί να γίνει μόνο με τη θέσπιση μιας ευρωπαϊκής πολιτικής.
<P>
Ένα άλλο παράδειγμα είναι ο χάρτης της Ευρωπαϊκής Ένωσης για τα ανθρώπινα δικαιώματα. Αδυνατώ να κατανοήσω τι σκοπό θα είχε κάτι τέτοιο, εκτός και αν υπάρχουν ορισμένοι οι οποίοι επιθυμούν τη θέσπιση ενός ευρωπαϊκού συντάγματος το οποίο θα σημάνει και την απαρχή ενός ευρωπαϊκού κράτους. Θα μπορούσα να αναφέρω ακόμη πολλά. Θα αρκεστώ όμως να τονίσω ότι δεν πρόκειται να υποστηρίξω αυτή την αδιαφοροποίητη και ενίοτε δημαγωγική, αλλά οπωσδήποτε συγκεχυμένη ιστορία.

<SPEAKER ID=33 LANGUAGE="DE" NAME="Lukas">
Κύριε Πρόεδρε, η φράση του αυτοκράτορα της Αυστρίας που παρέθεσε ο κ. Schmid χαρακτηρίζει πολύ εύστοχα το σχέδιο του Συμβουλίου για την καταπολέμηση της παιδικής πορνογραφίας. Εξ ου και αποτελούν μια σημαντική βελτίωση οι υποβληθείσες τροπολογίες. Η αυξανόμενη και εντελώς ανεξέλεγκτη, καταφρονητική για τον άνθρωπο διάδοση παιδοφιλικών εικόνων και δραστηριοτήτων μέσω του Ίντερνετ μετατρέπει τη λειτουργία της σύγχρονης τεχνολογίας πληροφόρησης εν μέρει από ευλογία για την ανθρωπότητα σε κατάρα. Το οργανωμένο έγκλημα μπορεί να καταπολεμηθεί επιτυχώς και στον τομέα της κακοποίησης παιδιών και της καταχρηστικής χρήσης του Ίντερνετ μόνον στην περίπτωση που η ΕΕ προχωρήσει από κοινού και κυρίως αν ενισχυθεί η συνεργασία των κρατών μελών μεταξύ τους καθώς και με τρίτες χώρες.
<P>
Για να γίνει όμως αυτό, είναι απαραίτητο να εναρμονισθούν ορισμένοι όροι στο ποινικό δίκαιο όπως το όριο ηλικίας. Διαφορετικά μπορεί να προκύψουν και παράλογες, ακόμα, καταστάσεις. Παραδείγματος χάρη, προς το παρόν ζει ελεύθερα στη Γερμανία ένας Γερμανός πολίτης που καταδικάσθηκε σε πενταετή κάθειρξη στο Βέλγιο λόγω κακοποίησης παιδιών και δεν εκδίδεται για τον λόγο ότι αυτό που διέπραξε στο Βέλγιο δεν αποτελεί αξιόποινη πράξη στη Γερμανία, επειδή είναι διαφορετικό το όριο ηλικίας στις δύο χώρες.

<SPEAKER ID=34 LANGUAGE="SV" NAME="Andersson">
Κύριε Πρόεδρε, θα επικεντρωθώ στην έκθεση d'Ancona. Θα αρχίσω εκφράζοντας τις ευχαριστίες μου προς την εισηγήτρια. Πολλές φορές συζητήσαμε σ'αυτήν την Ολομέλεια για την πολιτική για τα ναρκωτικά. Μερικές φορές οι συζητήσεις ήταν πολύ έντονες και πολύ φορτισμένες συναισθηματικά. Πρέπει να πώ ότι αυτή η έκθεση της εισηγήτριας κ. d'Ancona είναι πολύ καλύτερη από τις εκθέσεις για τις οποίες συζητούσαμε παλαιότερα. Νομίζω ότι αυτό δημιουργεί τις συνθήκες ώστε να μπορούμε στο μέλλον να συζητούμε επί της ουσίας για την πολιτική για τα ναρκωτικά. Αυτό δεν σημαίνει ότι στο μέλλον θα είμαστε σύμφωνοι για όλες τις λεπτομέρειες. Αυτό δεν το πιστεύω διότι προερχόμαστε από διαφορετικές χώρες με διαφορετικές παραδόσεις. Π.χ. θεωρώ ότι κάποιες φορές αποδίδουμε υπερβολικά μεγάλη σημασία στην αποκαλούμενη μείωση των βλαβερών συνεπειών, ενώ εγώ θα ήθελα να δοθεί μεγαλύτερο βάρος στις έγκαιρες και στις προληπτικές δράσεις.
<P>
Ωστόσο, θέλω να πώ ότι συμφωνώ με όλες, σχεδόν, τις απόψεις της εισηγήτριας, π.χ. το να καταστεί ένας Επίτροπος αρμόδιος, να προσπαθήσουμε να βρούμε εναλλακτικές λύσεις στις ποινές φυλάκισης, διότι η φυλακή δεν αποτελεί τη λύση των προβλημάτων των ναρκωτικών και να αξιολογηθούν οι υπάρχουσες μέθοδοι αντιμετώπισης&#x02D9; διότι γνωρίζουμε ότι υπάρχουν καλές και κακές μέθοδοι αντιμετώπισης, αλλά υπάρχουν ελλείψεις στην αξιολόγησή τους.
<P>
Τέλος, νομίζω ότι πρέπει να είμαστε υπερήφανοι για το έργο ενάντια στα συνθετικά ναρκωτικά το οποίο επιτελέσαμε από κοινού, το Κοινοβούλιο και η Επιτροπή, κατά τη διάρκεια αυτής της περιόδου. Αν υπάρχει κάτι που καταφέραμε από κοινού κατά τη διάρκεια αυτής της περιόδου, τότε αυτό είναι η έναρξη αυτού του πολύ σημαντικού έργου, του αγώνα ενάντια στα συνθετικά ναρκωτικά και γι' αυτό θέλω να εκφράσω τις ευχαριστίες μου, τόσο προς τους συναδέλφους μου στο Κοινοβούλιο, όσο και προς την Επιτροπή.

<SPEAKER ID=35 LANGUAGE="DE" NAME="Pirker">
Κύριε Πρόεδρε, σήμερα διεξάγουμε βασικά μία συζήτηση για την ασφάλεια σε δύο τμήματα. Από το πρώτο εξ αυτών θα ήθελα να διαλέξω το πρόβλημα των ναρκωτικών για τον εξής απλό λόγο: σήμερα καταναλώνουν συνθετικά ναρκωτικά περισσότεροι από 5 εκατομμύρια νέοι στην ΕΕ. Σε όλες τις εκθέσεις διαπιστώνουμε πως αυξάνεται δυστυχώς θεαματικά η κατανάλωση καθώς και το εμπόριο ναρκωτικών. Χρειαζόμαστε αποτελεσματικές στρατηγικές της ΕΕ για τα ναρκωτικά. Αν και καταβάλλουμε προσπάθειες για την επίτευξη του στόχου αυτού, το πρόβλημά μας παραμένει ότι ο πληθυσμός δεν μπορεί πάντα να το καταλάβει καθαρά λόγω του πλήθους πραγμάτων που επιχειρούμε στο πλαίσιο των στρατηγικών μας. Οι στρατηγικές για τα ναρκωτικά περνούν από τρεις πυλώνες. Έχουμε πολλά σχέδια δράσης και πλήθος εκθέσεων σχετικά με την προβληματική των ναρκωτικών. Χρειαζόμαστε επειγόντως ενότητα στις δηλώσεις μας και με αυτό τη δυνατότητα αναγνώρισης όσον αφορά τις στρατηγικές μας.
<P>
Θα ήθελα να τονίσω μερικά θέματα που θεωρώ πολύ ουσιαστικά. Κατά πρώτον, στις ομιλίες μας θα έπρεπε να χρησιμοποιούμε κατά το δυνατόν ως σύνθημα τον όρο στρατηγικές κατά των ναρκωτικών και όχι τον όρο στρατηγικές για τα ναρκωτικά. Αυτό ισχύει και για όλες τις εκθέσεις που ασχολούνται με το θέμα αυτό. Δεύτερον, θα έπρεπε να πρεσβεύεται διαρκώς αυτό που αναλάβαμε να κάνουμε εδώ, δηλαδή το γεγονός ότι ούτε και στο μέλλον επιτρέπεται να υπάρξει απελευθέρωση και νομιμοποίηση της παραγωγής, πώλησης και κατανάλωσης ναρκωτικών. Το μέλλον της ΕΕ δεν μπορεί να συνίσταται στην διάθεση χασίς σε καταστήματα με είδη καπνιστών ή ηρωίνης με την επίδειξη πιστοποιητικού ασθενείας. Αυτό δεν μπορεί ποτέ να αποτελέσει την πραγματικότητά μας.
<P>
Τρίτον, πρέπει να διεξάγουμε τη συζήτησή μας για τα ναρκωτικά απαλλαγμένη από ιδεολογίες. Χρειαζόμαστε πραγματικές, αποτελεσματικές προσεγγίσεις λύσεων που να καλύπτουν το φάσμα από την πρόληψη και την καταστολή έως τη βοήθεια στους ναρκομανείς, όπου νομίζω πως θα έπρεπε να λάβουμε προληπτικά μέτρα προπάντων στα σχολεία, διότι εκεί έχουμε πρόσβαση σε όλους τους νέους της ΕΕ. Για πολλοστή φορά προτείνω να προωθήσουμε δράσεις σε εθελούσια βάση. Ευχαριστούμε και την κ. Επίτροπο που μας υποσχέθηκε την υποστήριξή της. Έτσι, τα σχολεία της Ευρώπης θα έπρεπε να κηρυχθούν σε εκούσια βάση ζώνες απαλλαγμένες από ναρκωτικά. Η συνεργασία με τη χημική βιομηχανία, για παράδειγμα στην καταπολέμηση των πρόδρομων ουσιών, θα έπρεπε να βελτιωθεί και να επεκταθεί. Στην καταστολή, το ζητούμενο πρέπει να είναι η ανάπτυξη της Europol, η ενίσχυση της αστυνομίας, η προώθηση της δικαστικής συνεργασίας και γενικά η παροχή βοήθειας στους ναρκομανείς.
<P>
Τέλος, πρέπει να καταστεί ορατή η Ευρώπη σε όλες τις στρατηγικές ως κοινότητα ασφαλείας. Εδώ δεν έχω καμία ανησυχία βλέποντας τις εκθέσεις, όπως αυτές των κ. Nassauer και Wiebenga. Σε αυτές απαιτούνται δυναμικές δράσεις, και εύχομαι να υπάρξουν και άλλες δυναμικές δράσεις στη Διάσκεψη Κορυφής του Τάμπερε.

<SPEAKER ID=36 LANGUAGE="DA" NAME="Blak">
Κύριε Πρόεδρε, θα το πω πολύ απλά. Η ιδέα για τη θέσπιση μιας κοινής ευρωπαϊκής εισαγγελικής αρχής πρέπει να ματαιωθεί. Δεν πρέπει να έχουμε κοινό ευρωπαϊκό ποινικό δικαστήριο ή κοινή εισαγγελική αρχή. Η εγκληματικότητα μπορεί να καταπολεμηθεί εξίσου αποτελεσματικά με τα υπάρχοντα μέσα, όπως η Europol και η σύμβαση για την έκδοση και την αμοιβαία νομική βοήθεια. Μπορούμε φυσικά να ενισχύσουμε τη συνεργασία ανάμεσα στα κράτη μέλη για καλύτερη διεξαγωγή ερευνών και δικαστικές διώξεις, χωρίς να αναγκαστούμε να έχουμε απολύτως ενιαίους κανόνες και ευρωπαϊκή εισαγγελική αρχή. Η εναρμόνιση μόνο και μόνο για χάρη της εναρμόνισης είναι ανώφελη, κι άλλωστε στην πραγματικότητα οι διαφορές ανάμεσα στα ποινικά δίκαια των κρατών μελών δεν είναι τόσο μεγάλες ώστε να μην μπορούν να ξεπερασθούν μέσω των υπαρχόντων διακρατικών οργάνων. Μπορούμε κάλλιστα να εξασφαλίσουμε αποτελεσματική διεξαγωγή ερευνών, χωρίς να πρέπει να την παραχωρήσουμε στα υπερεθνικά δικαστήρια. Η Europol αποτελεί καλό παράδειγμα ότι αυτό είναι εφικτό. Η Europol πρέπει να παραμείνει διακρατική. Δεν πρέπει να εξελιχθεί σε ευρωπαϊκή αστυνομική αρχή με επιχειρησιακές αρμοδιότητες. Η έκθεση Nassauer προτείνει ακριβώς αυτό - η Europol να υπαχθεί στην Επιτροπή με διευρυμένες ελεγκτικές εξουσίες στο Ευρωπαϊκό Κοινοβούλιο. Χειρότερη ιδέα δεν υπάρχει. Ο κοινοβουλευτικός έλεγχος της Europol από τυπική άποψη είναι μια χαρά όπως έχει τώρα που υπάγεται στην αρμοδιότητα των εθνικών κοινοβουλίων, παρόλο που μπορεί να υπάρχουν αμφιβολίες για το αν τα ίδια τα κοινοβούλια το γνωρίζουν αυτό, οπότε θα ήταν ίσως καλή ιδέα η Europol να αναφέρεται και στο Ευρωπαϊκό Κοινοβούλιο, διότι αυτό παίρνει τα ελεγκτικά καθήκοντά του στα σοβαρά. Ο έλεγχος των προσωπικών δεδομένων πολύ καλά υπάγεται στα εθνικά μητρώα. Η Europol αποτελεί διακρατική συνεργασία, και η Συνθήκη του Αμστερνταμ ευτυχώς αποκλείει όλες τις προσπάθειες μετατροπής της αστυνομικής συνεργασίας σε υπερεθνική.

<SPEAKER ID=37 LANGUAGE="SV" NAME="Thors">
Κύριε Πρόεδρε, είμαστε απόλυτα σύμφωνοι ότι είναι σημαντικό να υπάρχει κοινοβουλευτικός έλεγχος των τεκταινομένων στον τρίτο πυλώνα. Πιστεύω όμως ότι έχουμε πολλές εμπειρίες όσον αφορά τη δυσκολία επίτευξης αυτού του στόχου, ειδικά όταν έχουμε αυτήν τη μορφή ελέγχου με «ήπια» δικαιώματα. Πολλές φορές εξοργίζομαι με το γεγονός ότι έχουμε συστάσεις τις οποίες έχει επεξεργαστεί μία ομάδα εργασίας του Συμβουλίου, αλλά που μετά αποδεικνύεται ότι θα μπορέσουμε να δούμε τι συνεπάγονται στην πραγματικότητα μόνο στη φάση της υλοποίησης. Αισθάνομαι ότι θα αντιμετωπίσουμε αυτού του είδους τα θέματα πάλι όταν πρόκειται για την παρακολούθηση των τηλεφωνικών συνομιλιών. Η στάση του Συμβουλίου αναφορικά με αυτό είναι πολύ σημαντική διότι πρέπει να γίνουν σεβαστά τα δικαιώματά μας και πρέπει να μας δοθεί ο απαραίτητος χρόνος ώστε να μπορέσουμε να ασκήσουμε επιρροή.
<P>
Το θέμα της αντιστροφής του βάρους της προσκόμισης αποδείξεων αναφορικά με την κατάσχεση περιουσιακών στοιχείων που απεκτήθησαν με εγκληματικές ενέργειες είναι μία τέτοια σύσταση η οποία βρίσκεται τώρα στη φάση της υλοποίησης. Φοβάμαι ότι οι κανονισμοί που θα έχουμε επ' αυτού θα είναι αρκετά «ήπιοι» και ότι θα χρησιμοποιηθούν κατά τρόπο που θα παραβιάζει τα δικαιώματα των πολιτών. Ακόμη και η πατρίδα μου, η Φινλανδία, φαίνεται ότι προσανατολίζεται προς την υλοποίηση αυτής της σύστασης.
<P>
Ο εισηγητής κ. Bontempi θέλει επίσης να εξετάσουμε το θέμα ενός ευρωπαϊκού χάρτη για τα ανθρώπινα δικαιώματα, να επεξεργαστεί η ΕΕ έναν τέτοιο χάρτη. Η γερμανική Προεδρία επίσης έχει αναφερθεί σ' αυτό. Επ' αυτού θέλω να πώ το εξής: ας το εξετάσουμε, αλλά πρέπει να είμαστε προσεκτικοί. Δεν πιστεύω ότι χρειαζόμαστε νέα μέσα, αλλά αποτελεσματικότερη υλοποίηση των ήδη υπαρχόντων. Θα επιθυμούσα να αποτελέσει ο ευρωπαϊκός κανονισμός για τα κοινωνικά θέματα τμήμα του κανονιστικού πλαισίου που ακολουθούμε και να αποκτήσουμε αποτελεσματικότερους μηχανισμούς παρακολούθησης και σ' αυτό το σημείο επίσης.
<P>
Τέλος, ελπίζω, όπως και όλοι οι άλλοι εδώ, να είναι επιτυχημένη η έκτακτη Διάσκεψη Κορυφής στο Τάμπερε της Φινλανδίας και να ληφθούν συγκεκριμένες αποφάσεις εκεί. Δεν χρειαζόμαστε εκτεταμένα προγράμματα δράσης, αλλά συγκεκριμένα και ισορροπημένα μέτρα, καθώς και μέτρα που θα ωφελήσουν τον απλό πολίτη.

<SPEAKER ID=38 LANGUAGE="FI" NAME="Matikainen-Kallstrφm">
Κύριε Πρόεδρε, η θέση σε ισχύ της Συνθήκης του Αμστερνταμ τον επόμενο μήνα δίνει μεγαλύτερο από το σημερινό περιθώριο κινήσεων στην Ένωση, ώστε αυτή να δράσει ενεργά για την ενδυνάμωση της λειτουργικότητας της εσωτερικής αγοράς. Αυτό είναι θετικό, όμως το πρόβλημα είναι ότι τα κράτη μέλη της Ένωσης δεν έχουν προς το παρόν μία αρκετά σαφή εικόνα του τρόπου με τον οποίο θα μπορούσαν να αναπτύξουν πιο αποτελεσματικά τη συνεργασία του τρίτου πυλώνα. Επί παραδείγματι, μεταξύ των διαφόρων κρατών μελών υπάρχει ανεπίτρεπτα μεγάλη απόκλιση στα πρότυπα ελέγχου των εξωτερικών συνόρων της Ένωσης.
<P>
Τα φλέγοντα προβλήματα της εσωτερικής αγοράς, όπως η ανάπτυξη του εμπορίου ναρκωτικών και η πολυμερής προσφορά ναρκωτικών ουσιών, το δουλεμπόριο και ο κοινός παρανομαστής όλων των προβλημάτων - οι ελλείψεις που παρουσιάζονται στον έλεγχο των εξωτερικών συνόρων της Ένωσης προϋποθέτουν την επέκταση του ρόλου της Εuropol στο μέλλον, σε ακόμη πιο ευρύ βαθμό από ό, τι ορίζει η συνθήκη του Αμστερνταμ. Η Εuropol δεν θα πρέπει να παραμείνει μόνο μία γραφειοκρατική κεντρική υπηρεσία.
<P>
Το μέλλον δεν προοιωνίζεται ρόδινο για την εσωτερική αγορά, εάν δεν καταστεί δυνατόν να υπάρξει στενότερη συνεργασία της αστυνομίας και των τελωνείων της ΕΕ, ιδιαίτερα, όταν, επί παραδείγματι, η μελλοντική διεύρυνση της Ένωσης προς ανατολάς θα δημιουργήσει, σε κάθε περίπτωση, επιπρόσθετα βάρη και καινοφανείς προκλήσεις τόσο για τον έλεγχο των εξωτερικών συνόρων της Ένωσης όσο και για τη δράση εναντίον του οργανωμένου εγκλήματος. Η Εuropol θα πρέπει να έχει ευρείες αρμοδιότητες στα θέματα του συντονισμού της έρευνας, έτσι ώστε να έχει τη δυνατότητα να ενώσει μαζί όλα τα κράτη της Ευρώπης, καθώς και τις υποψήφιες για προσχώρηση στην ΕΕ χώρες της Ανατολικής Ευρώπης, σε μία συνεργασία, αμέσως μόλις τεθεί σε ισχύ η συμφωνία.

<SPEAKER ID=39 NAME="Gradin">
Κύριε Πρόεδρε, η αποψινή συζήτηση δείχνει πόσα πολλά μένουν να γίνουν στον τομέα των εσωτερικών υποθέσεων και του δικαίου. Η νέα Συνθήκη θα τεθεί σύντομα σε ισχύ και έτσι θα εργαστούμε προς έναν στόχο φιλόδοξα διατυπωμένο, δηλαδή να διατηρήσουμε και να αναπτύξουμε την Ευρώπη ως έναν χώρο ελευθερίας, ασφάλειας και δικαιοσύνης.
<P>
Ο συνδυασμός των εννοιών ελευθερία, ασφάλεια και δικαιοσύνη μάς δίνει μία απλή και σαφή ένδειξη προσανατολισμού του μελλοντικού μας έργου. Η συνεργασία θα πρέπει να αφορά τις καθημερινές συνθήκες διαβίωσης των ανθρώπων. Ταυτόχρονα, το γεγονός ότι τα θέματα αυτά καλύπτουν τόσο διαφορετικούς τομείς δραστηριοτήτων ενέχει μία δυσκολία. Γι' αυτόν τον λόγο και οι στόχοι μας επίσης πρέπει να είναι επακριβώς διαμορφωμένοι ώστε να ταιριάζουν σε κάθε τομέα συνεργασίας ξεχωριστά. Είναι ένα ευαίσθητο έργο το οποίο ελπίζω ότι θα είναι το κύριο θέμα της Διάσκεψης Κορυφής στο Τάμπερε το φθινόπωρο.
<P>
Η έκθεση Bontempi αποτελεί εδώ μία σημαντική συνεισφορά. Επιβεβαιώνει την αντίληψη ότι πρέπει να συνηθίσουμε να σκεφτόμαστε την Ευρώπη ως έναν κοινό χώρο δικαίου. Είναι ιδιαίτερα ευπρόσδεκτο το γεγονός ότι ο εισηγητής κ. Bontempi στην έκθεσή του τονίζει ακριβώς τα ατομικά δικαιώματα.
<P>
Η νέα Συνθήκη συνεπάγεται πλεονεκτήματα σε έναν αριθμό διαφορετικών τομέων. Π.χ. η Συνθήκη του Schengen θα αποτελέσει τμήμα της κοινοτικής συνεργασίας και ελπίζουμε ότι επιτέλους θα πραγματοποιηθεί πλήρως η ελεύθερη κυκλοφορία των πολιτών της ΕΕ. Δεν μπορεί η ελευθερία στην Ευρώπη να φυλάσσεται μόνο για τους πολίτες της ΕΕ. Πρέπει να ισχύει για όλους όσους ζούν και διαμένουν νόμιμα μαζί μας. Αυτό είναι ένα σημαντικό πολιτικό μήνυμα με εν δυνάμει πολύ εκτεταμένες συνέπειες για ολόκληρη τη μελλοντική συνεργασία. Ελπίζω ότι αυτό το Κοινοβούλιο συμμερίζεται αυτήν την άποψη.
<P>
Εξάλλου, ελευθερία σημαίνει κάτι περισσότερο από ελεύθερη κυκλοφορία. Ελευθερία σημαίνει επίσης το δικαίωμα να ζει κανείς σε μία κοινωνία η οποία επεμβαίνει αποτελεσματικά εναντίον αυτών που θέτουν εαυτούς υπεράνω των νόμων. Επομένως, η ευρωπαϊκή ιδέα προϋποθέτει ότι όλα τα κράτη μέλη έχουν εμπιστοσύνη στην ικανότητα αλλήλων να αντιμετωπίζουν αποτελεσματικά π.χ. το πολύ οργανωμένο έγκλημα. Αυτό είναι σε μεγάλο βαθμό το αντικείμενο της Europol. Η εντολή της είναι ευρέως διατυπωμένη. Αποκτήσαμε τα μέσα που περιμέναμε επί μακρόν για τον αγώνα ενάντια στο οργανωμένο έγκλημα. Ο εισηγητής κ. Νassauer επισημαίνει στην έκθεσή του την ανάγκη να αποκτήσει ταχέως η Europol αυξημένες εκτελεστικές αρμοδιότητες. Συμφωνώ ότι η Europol πρέπει να αποκτήσει μακροπρόθεσμα αρμοδιότητες που να καθιστούν όσο το δυνατόν πιο αποτελεσματική τη σύμπραξη αστυνομικών και τελωνειακών αρχών στα κράτη μέλη. Η Συνθήκη του Αμστερνταμ ανοίγει το δρόμο γι' αυτή τη δυνατότητα.
<P>
Πριν απ' αυτό, το ζητούμενο για τη Europol είναι να αρχίσει να λειτουργεί στον μέγιστο βαθμό με την εντολή την οποία ήδη έχει. Η αξιοπιστία της βασίζεται σε μεγάλο βαθμό στο να αποφέρει η συνεργασία κάποιο όφελος στο εγκληματολογικό τμήμα της αστυνομίας και τα τελωνεία των κρατών μελών. Το όφελος της Europol είναι ευθέως ανάλογο με τον αριθμό των επιτυχώς περατωμένων ερευνών που αφορούν εγκλήματα, όπου μπορεί να θεωρηθεί ότι η ενίσχυση που προέρχεται από την Europol έχει προωθήσει αυτό το έργο. Ένα άλλο ερώτημα αφορά τον μελλοντικό τρόπο ελέγχου της υπηρεσίας. Ως προς αυτό, υπάρχουν διάφορες εμπειρίες από διάφορα κράτη μέλη. Την ημέρα που θα τεθεί προς επεξεργασία μία νέα Συνθήκη, πρέπει χωρίς αμφιβολία αυτό να αποτελέσει ένα κεντρικό θέμα.
<P>
Όταν αναφερόμαστε στην καταπολέμηση του εγκλήματος, τότε αναφερόμαστε επίσης και στη συνεργασία στον τομέα του δικαίου. Όταν ολοκληρωθεί τό έργο της αστυνομίας και του τελωνείου τότε σειρά έχουν οι εισαγγελείς, οι δικηγόροι και οι δικαστές. Υπάρχουν σημαντικές διαφορές στους κανονισμούς των κρατών μελών στον τομέα του ποινικού δικαίου. Αυτό που είναι παράνομο σε ένα κράτος μέλος δεν είναι απαραίτητα σε ένα άλλο. Π.χ. διαφέρει ο ορισμός του οργανωμένου εγκλήματος ή του ορίου ηλικίας σ' ό, τι αφορά τη σεξουαλική εκμετάλλευση παιδιών. Σ' αυτό μπορεί να προστεθεί ότι δεν έχει αναπτυχθεί η συνεργασία μεταξύ των δικαστικών αρχών. Έχουμε μία σειρά παραδειγμάτων, πέραν των άλλων στον τομέα των απατών, όπου το διεθνώς οργανωμένο έγκλημα το έχει εκμεταλλευτεί αυτό. Συνεπώς, συμφωνώ με τον βουλευτή κ. Wiebenga ότι πρέπει να βρούμε μία λύση γι' αυτό. Πρέπει, απλούστατα, να κλείσουμε τα παραθυράκια που υπάρχουν. Η άποψή μου είναι ότι πρωτίστως πρέπει να προσπαθήσουμε να συμφωνήσουμε για τα είδη των εγκλημάτων που πρέπει να θεωρούνται ως ιδιαίτερα σοβαρά σε όλα τα κράτη μέλη. Η δωροδοκία, το εμπόριο ανθρώπων, η λαθραία εισαγωγή ναρκωτικών, ο βιασμός, η σεξουαλική εκμετάλλευση παιδιών και η τρομοκρατία είναι μερικά παραδείγματα εγκλημάτων που πρέπει να συνοδεύονται από αντίστοιχες, αισθητές ποινές. Η Συνθήκη του Αμστερνταμ μάς παρέχει εδώ τη δυνατότητα να συμφωνήσουμε τουλάχιστον για τους ελάχιστους κανόνες.
<P>
Εξίσου σημαντικό είναι οι διαδικαστικοί κανόνες να λειτουργούν σε ένα διεθνοποιημένο περιβάλλον δικαίου. Το ζητούμενο είναι να κατορθώσουμε να εργάζονται οι υπηρεσίες μας στον τομέα του δικαίου αποτελεσματικά από κοινού, παρά τις υπάρχουσες διαφορές. Έτσι, διευκολύνουμε τους πολίτες της ΕΕ να έχουν πραγματικά στη διάθεσή τους το σύστημα δικαίου ανεξαρτήτως του κράτους μέλους στο οποίο βρίσκονται.
<P>
Η έκθεση Wiebenga σχετικά με τις ποινικές διατάξεις, Corpus Juris, παρουσιάζει ένα πρότυπο του τρόπου με τον οποίο θα συνεργάζεται αποτελεσματικότερα το σύστημα δικαίου εντός της ΕΕ. Στο επίκεντρο βρίσκεται το θέμα της προστασίας των οικονομικών συμφερόντων της Ένωσης. Στην έκθεση προτείνεται μεταξύ άλλων η εκτεταμένη εναρμόνιση στον τομέα του ποινικού δικαίου, καθώς επίσης και η θέσπιση μίας ευρωπαϊκής εισαγγελικής αρχής η οποία θα ασχολείται με τα εγκλήματα που στρέφονται εναντίον των οικονομικών συμφερόντων. Το πρότυπο Corpus Juris είναι φιλόδοξο - πολλοί θα το αποκαλούσαν μη ρεαλιστικό. Προσωπικά, νομίζω ότι είναι νωρίς για να απορρίψουμε το Corpus Juris. Ας περιμένουμε καλύτερα τη μελέτη παρακολούθησης η οποία είναι εν εξελίξει. Συμφωνώ με τον εισηγητή ότι σε κάθε περίπτωση πρέπει να ενισχυθεί η συνεργασία εισαγγελέων και ανακριτών στην Ένωση.
<P>
Τους τελευταίους μήνες έχουμε αναστατωθεί από μία σειρά αποκαλύψεων που αφορούν την εμφάνιση του φαινομένου της παιδικής πορνογραφίας στο Ίντερνετ. Τόσο αγόρια όσο και κορίτσια υπόκεινται στην πιο φρικτή εκμετάλλευση. Η μέριμνά μας γι' αυτά τα παιδιά συνεπάγεται ότι πρέπει να αποτρέψουμε αυτά τα εγκλήματα με όλη μας τη δύναμη. Ωστόσο, αυτό αφορά επίσης και το θέμα της κάθαρσης του Ίντερνετ. Αυτό το μοναδικό δίκτυο επικοινωνίας και πληροφόρησης πρέπει να είναι στον μέγιστο δυνατό βαθμό απαλλαγμένο από την παιδική πορνογραφία. Η έκθεση Schmid περιγράφει τις δυσκολίες ενώπιον των οποίων βρισκόμαστε. Δεν αρκούν μόνο οι αυξημένοι πόροι και η ενισχυμένη συνεργασία μεταξύ των αστυνομικών. Πρέπει να υπάρξει βαθύτερη συνεργασία μεταξύ των αρχών και της βιομηχανίας του Ίντερνετ. Το ζητούμενο είναι η ταχεία διάδοση εμπειριών και τεχνικών γνώσεων που καθιστούν δυνατή την αποκάθαρση διευθύνσεων με παιδική πορνογραφία.
<P>
Η βελτίωση αυτής της συνεργασίας είναι ακριβώς το περιεχόμενο του κοινού μέτρου από το φθινόπωρο του 1998 το οποίο τονίζει ιδιαιτέρως τη σημασία της συνεργασίας μεταξύ της βιομηχανίας και δημοσίων υπηρεσιών. Επιπλέον, τα κράτη μέλη αναλαμβάνουν το καθήκον να εξετάσουν ποιες ιδιαίτερες προϋποθέσεις μπορούν να τεθούν στους παροχείς υπηρεσιών στο Ίντερνετ. Πρέπει επίσης να ενεργήσουμε ώστε να γίνει πλήρης εκμετάλλευση των δυνατοτήτων των κοινοτικών προγραμμάτων όπως το Stop και το σχέδιο δράσης αναφορικά με την κατάχρηση του Ίντερνετ, ώστε να ενισχυθεί η συνεργασία στο πλαίσιο αυτής της κοινής δράσης.
<P>
Συμφωνώ με τον εισηγητή κ. Schmid ότι μπορούν να γίνουν περισσότερα βήματα. Σκέφτομαι πρωτίστως να μετατρέψω κάθε συνδιαλλαγή με την παιδική πορνογραφία σε εγκληματική πράξη σε όλα τα κράτη μέλη, καθώς και να εισάγω ένα κοινό όριο ηλικίας για τον καθορισμό της έννοιας «παιδί» στην Ένωση. Έχω επίγνωση ότι είναι πιο εύκολο να το πει κανείς αυτό παρά να το κάνει. Ταυτόχρονα, όμως, γνωρίζω ότι ο βαθμός συνειδητοποίησης των πολιτών στον τομέα του δικαίου στην Ευρώπη απαιτεί ισχυρές παρεμβάσεις ενάντια σε οτιδήποτε έχει σχέση με τη σεξουαλική εκμετάλλευση παιδιών. Γι' αυτόν τον λόγο οι προϋποθέσεις μετάθεσης του ορίου του δυνατού θα πρέπει να είναι εξαιρετικά καλές.
<P>
Τέλος, επιτρέψτε μου να πω μερικά λόγια για την έκθεση d'Ancona αναφορικά με τον αγώνα ενάντια στα ναρκωτικά. Το υπάρχον σχέδιο δράσης της Ένωσης ενάντια στα ναρκωτικά λήγει εφέτος, γι' αυτόν τον λόγο το Ευρωπαϊκό Συμβούλιο ζήτησε από την Επιτροπή να επεξεργαστεί ένα νέο σχέδιο δράσης. Οι εργασίες γι' αυτό διεξήχθησαν κατά τη διάρκεια του χειμώνα και έχουν, σε γενικές γραμμές, ολοκληρωθεί τώρα. Ελπίζω, παρά τις υπάρχουσες συνθήκες, να υποβάλω την πρόταση.
<P>
Στην έκθεσή της, η βουλευτής κ. d'Ancona, τονίζει ιδιαίτερα τη σημασία των προληπτικών δράσεων. Αυτό θα είναι επίσης ένα κύριο θέμα στην πρόταση της Επιτροπής και συμβαδίζει πλήρως με τις κατευθυντήριες γραμμές που υιοθετήθηκαν στην ειδική σύσκεψη του ΟΗΕ για τα ναρκωτικά το περασμένο καλοκαίρι. Επίσης, θα δώσουμε μεγάλη σημασία σ' αυτό που αποκαλούμε ενιαία και οικουμενική στρατηγική. Δεν αρκούν οι μεμονωμένες δράσεις, ανεξάρτητα από το πόσο καλά έχουν υλοποιηθεί. Ο, τιδήποτε κάνουμε σ' αυτόν τον τομέα πρέπει να έχει συνοχή και να αποτελεί ενότητα. Π.χ. το έργο της πρόληψης πρέπει να αποτελεί τη βάση των δράσεων για την πάταξη της εγκληματικότητας που σχετίζεται με τα ναρκωτικά και της χρήσης. Η κατασταλτική αντίληψη πρέπει να συνδέεται πάντοτε με ένα ισχυρό κοινωνικό ενδιαφέρον. Τότε, είναι αυτονόητο ότι τα μέτρα που λαμβάνονται σε εθνικό επίπεδο πρέπει να λαμβάνουν υπόψη τους τις επιπτώσεις που μπορούν κατά τα άλλα να πλήξουν τη διεθνή κοινότητα.
<P>
Τα θέματα που σχετίζονται με τα ναρκωτικά εξακολουθούν να έχουν προτεραιότητα. Οι πολίτες περιμένουν σαφή και ξεκάθαρα μηνύματα και από την πλευρά της Ένωσης για τον τρόπο που θα χειριστούμε τις προκλήσεις ενώπιον των οποίων βρισκόμαστε. Επομένως, είναι σημαντικό να υπάρχει ένα ολόψυχο ενεργό ενδιαφέρον από όλα τα θεσμικά όργανα της Ευρωπαϊκής Ένωσης. Γνωρίζω επίσης ότι και η εισηγήτρια, κ. d'Ancona, είναι ικανοποιημένη με τη διοργανική συνεργασία που καθιερώθηκε τα τελευταία χρόνια μεταξύ Κοινοβουλίου, Επιτροπής και Συμβουλίου σ' ό, τι αφορά ακριβώς τον αγώνα ενάντια στα ναρκωτικά. Στην έκθεσή της τονίζει επίσης την αναγκαιότητα μίας αποτελεσματικής συνεργασίας, καθώς και του συντονισμού των δράσεων. Συμφωνώ απολύτως μ' αυτό και ελπίζω ολόψυχα ότι η συνεργασία που καταφέραμε να θεμελιώσουμε θα αναπτυχθεί περισσότερο τα επόμενα χρόνια.

<SPEAKER ID=40 NAME="Πρόεδρος">
Σας ευχαριστώ, κυρία Επίτροπε.
<P>
Η κοινή συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=5>
Μετανάστευση, δικαίωμα ασύλου και ενσωμάτωση των προσφύγων
<SPEAKER ID=41 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
(A4-0143/99) της κ. Reding, εξ ονόματος της Επιτροπής Πολιτικών Ελευθεριών και Εσωτερικών Υποθέσεων σχετικά, με το έγγραφο στρατηγικής σχετικά με την πολιτική της Ευρωπαϊκής Ένωσης στο θέμα της μετανάστευσης και του ασύλου (9809/2/98 - C4-0051/99-99/0905(CNS)), -(A4-0138/99) του κ. Pirker, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά μεΙ.την πρόταση πράξης του Συμβουλίου που αφορά το Πρωτόκολλο της Σύμβασης σχετικά με τη θέσπιση του συστήματος «Eurodac» για την αντιπαραβολή των δακτυλικών αποτυπωμάτων των αιτούντων άσυλοΙΙ.το Σχέδιο Πρωτοκόλλου της Σύμβασης σχετικά με τη θέσπιση του συστήματος «Eurodac» για την αντιπαραβολή των δακτυλικών αποτυπωμάτων των αιτούντων άσυλο, με βάση το άρθρο Κ.3 της Συνθήκης για την Ευρωπαϊκή Ένωση (12298/98 - C4-0673/98-98/0916(CNS)), -(A4-0115/99) της κ. Zimmermann, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά μεI.την πρόταση απόφασης του Συμβουλίου που αφορά τη θέσπιση κοινοτικού προγράμματος δράσης για την προώθηση της ένταξης των προσφύγων (COM(98)0731 - C4-0049/99-98/0356(CNS))II.την πρόταση απόφασης του Συμβουλίου που αφορά την κοινή δράση που θεσπίστηκε από το Συμβούλιο βάσει του άρθρου Κ.3 της Συνθήκης για την Ευρωπαϊκή Ένωση, η οποία προβλέπει μέτρα προοριζόμενα να υποστηρίξουν την υποδοχή και τον εκούσιο επαναπατρισμό προσφύγων, ακουσίως μετακινηθέντων και αιτούντων άσυλο (COM(98)0733 - C4-0050/99-98/0357(CNS)), -(Α4-0118/99) της κ. Terrσn i Cusν, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με το σχέδιο δράσης του Συμβουλίου με βάση το άρθρο Κ3 της Συνθήκης για την Ευρωπαϊκή Ένωση, σχετικά με τη θέσπιση ενός συστήματος ταχείας προειδοποίησης για τη διαβίβαση πληροφοριών σχετικά με την παράνομη μετανάστευση και τα κυκλώματα διευκόλυνσης της παράνομης διέλευσης των συνόρων (5001/99 - C4-0046/99-99/0909(CNS)).
<SPEAKER ID=42 NAME="Reding">
Κύριε Πρόεδρε, όλους αυτούς που ως τώρα δεν είχαν ακόμη καταλάβει, οι τελευταίες εβδομάδες σίγουρα θα τους έκαναν να ανοίξουν τα μάτια.
<P>
Το δράμα αυτών των εκατοντάδων χιλιάδων ανθρώπων οι οποίοι αναγκάστηκαν να εγκαταλείψουν το Κοσσυφοπέδιο έδειξε σαφέστατα πως η πολιτική στο θέμα της μετανάστευσης γενικά - και του ασύλου ειδικότερα - δεν μπορεί πλέον να αποφασίζεται από κάθε κράτος ξεχωριστά. Μόνον από κοινού όλοι μαζί, οι Ευρωπαίοι θα μπορέσουν να αντιμετωπίσουν αυτό το σοβαρό πρόβλημα. Δεν αρκεί όμως να κάνουμε σοφολογιότατες και επίσημες δηλώσεις. Θα πρέπει οι δηλώσεις αυτές να ακολουθούνται και από ενέργειες, από συγκεκριμένες πολιτικές δράσεις. Ωστόσο, εκεί βρίσκεται και η δυσκολία.
<P>
Από τη σκοπιά της Συνθήκης του Μάαστριχτ, η οποία διορθώθηκε ελαφρώς από την Συνθήκη του Αμστερνταμ, η πολιτική πρωτοβουλία για την πολιτική σε θέματα μετανάστευσης και ασύλου βαρύνει τις κυβερνήσεις. Όμως, η διακυβερνητική πολιτική δεν λειτουργεί. Έχουν υπογραφεί ούτε λίγο ούτε πολύ είκοσι συμβάσεις και κοινές δράσεις, οι οποίες, ματαίως έως τώρα, αναμένουν να επικυρωθούν. Επομένως είναι αναποτελεσματικές, άχρηστες.
<P>
Και, πράγμα ακόμα πιο σοβαρό, το κείμενο το οποίο θα μπορούσε να μας είχε βοηθήσει πολύ στην κρίση του Κοσόβου, στην προκειμένη περίπτωση, «η κοινή δράση σε θέματα προσωρινής προστασίας των παρά τη θέλησή τους μετακινουμένων, λόγω συγκρούσεων, ατόμων», ακόμα δεν έχει λάβει τη σύμφωνη γνώμη του Συμβουλίου. Με αυτόν τον τρόπο η πολιτική δεν θα μπορέσει να λειτουργήσει αποτελεσματικά στην Ευρώπη.
<P>
Σε θέματα πολιτικής στους τομείς μετανάστευσης και ασύλου, το εμπόδιο είναι το κενό της Ευρώπης, η αδυναμία να λάβει κοινοτικές αποφάσεις με ειδική πλειοψηφία.
<P>
Συνεπώς, το γεγονός ότι η αυστριακή Προεδρία του Συμβουλίου ξεκίνησε και πάλι τη συζήτηση παρουσιάζοντας ένα έγγραφο στρατηγικής σχετικά με την πολιτική της Ένωσης σε θέματα μετανάστευσης και ασύλου, αποτελεί θετική εξέλιξη. Υπό το πρίσμα αυτής της μελλοντικής πολιτικής, η οποία - ελπίζουμε πως - θα αξιολογηθεί από το έκτακτο Συμβούλιο στο Τάμπερε, υπό το πρίσμα, λοιπόν, αυτής της πολιτικής, το Κοινοβούλιο παρουσιάζει τις απόψεις του στο θέμα αυτό.
<P>
Καταρχάς, επιθυμούμε τη διάκριση μεταξύ της μετανάστευσης και του ασύλου. Το δικαίωμα αίτησης παροχής πολιτικού ασύλου αποτελεί θεμελιώδες δικαίωμα το οποίο βασίζεται στην Σύμβαση της Γενεύης. Δεν είναι δυνατόν να παραβιάζεται. Αντιθέτως, θα έπρεπε να φτάσουμε σε μια κάποια εναρμόνιση των συνθηκών υποδοχής, σε εξορθολογισμό και σε επιτάχυνση των διαδικασιών διεκπεραίωσης των αιτήσεων, σε αλληλεγγύη μεταξύ των κρατών μελών όσον αφορά την κατανομή των προσφύγων και των δαπανών που προκύπτουν από μία μαζική άφιξη μετακινούμενων ατόμων. Όμως, ό, τι και εάν γίνει, το δικαίωμα αίτησης πολιτικού ασύλου είναι ένα θεμελιώδες ανθρώπινο δικαίωμα το οποίο σε καμία περίπτωση δεν πρέπει να παραβιάζεται. Όσο για τις μεταναστεύσεις για λόγους εργασίας, πρέπει να στηρίξουμε όλες τις προσπάθειες ώστε οι νόμιμοι μετανάστες να ενσωματωθούν πλήρως σε αυτήν την κονωνία στην οποία συμβάλλουν θετικά.
<P>
Η κατάσταση είναι τελείως διαφορετική στην περίπτωση της λαθρομετανάστευσης, η οποία θα πρέπει να καταπολεμηθεί αποτελεσματικά, κυρίως σε ό, τι έχει σχέση με την εγκληματικότητα. Τα κυκλώματα λαθρομετανάστευσης, καθώς και το λαθρεμπόριο προσώπων αποτελούν νέα πεδία δράσης του μεγάλου οργανωμένου εγκλήματος. Μόνο εάν χρησιμοποιήσουν από κοινού τα μέσα αποτελεσματικής καταπολέμησης, οι ευρωπαϊκές χώρες θα μπορέσουν να θέσουν φραγμό σε αυτήν την εγκληματικότητα, μία από τις πιο απάνθρωπες μορφές εγκληματικότητας.
<P>
Κυρίες και κύριοι, αγαπητοί συνάδελφοι, η πολιτική στους τομείς της μετανάστευσης και του ασύλου είναι ένα ζήτημα του μέλλοντος. Είτε θα καταφέρουμε όλοι μαζί να αντιμετωπίσουμε αυτό το πρόβλημα και θα προτείνουμε αποτελεσματικές λύσεις, είτε βεβαίως διατρέχουμε τον κίνδυνο της αποτυχίας. Το Ευρωπαϊκό Κοινοβούλιο δεν θέλει μια τέτοια αποτυχία. Προτείνει λοιπόν ένα σχέδιο δράσης αποτελεσματικό και πραγματοποιήσιμο και αναμένει από τις κυβερνήσεις να δράσουν και να το υλοποιήσουν.

<SPEAKER ID=43 NAME="Pirker">
Κύριε Πρόεδρε, κυρία Επίτροπε, η έκθεσή μου αναφέρεται στη συζήτηση σχετικά με το σύστημα «Eurodac». Το «Eurodac» είναι ένα σύστημα με προορισμό να μας παρέχει τη δυνατότητα λήψης και αντιπαραβολής των δακτυλικών αποτυπωμάτων των αιτούντων άσυλο, και αυτό με τριπλό στόχο: ο πρώτος στόχος είναι να είμαστε σε θέση να διεξάγουμε αποτελεσματικά την καταπολέμηση της κατάχρησης. Κι αυτό, διότι διαπιστώνουμε πως αυξάνονται ολοένα και περισσότερο οι πολλαπλές υποβολές αίτησης για άσυλο. Αυτό που συμβαίνει εδώ αποτελεί κοινωνική κατάχρηση. Τέλος, διαπιστώνουμε πως όλο και περισσότεροι εγκληματίες υποβάλλουν αιτήσεις ασύλου για να αποφύγουν τις επιπτώσεις που συνεπάγεται το δίκαιο περί αλλοδαπών. Αυτό που επίσης διαπιστώνουμε είναι ότι όλο και περισσότεροι παράνομοι υποβάλλουν αιτήσεις χορήγησης ασύλου όταν συλληφθούν μετά την παράνομη διέλευση των συνόρων.
<P>
Ο δεύτερος στόχος εκτός από την καταπολέμηση της κατάχρησης είναι η επίτευξη μιας έμμεσης κατανομής των βαρών. Αυτό ανταποκρίνεται πάλι στο Δουβλίνο και στην υλοποίηση της Σύμβασης του Δουβλίνου, σύμφωνα με την οποία άνθρωποι που έχουν τραπεί σε φυγή υποβάλλουν την αίτηση χορήγησης ασύλου εκεί όπου πατούν για πρώτη φορά σε ασφαλές έδαφος, και οι χώρες αυτές δεσμεύονται στην περίπτωση αυτή να διεκπεραιώσουν τη διαδικασία χορήγησης ασύλου.
<P>
Ο τρίτος και πλέον σημαντικός στόχος είναι η παροχή βέλτιστης και ταχείας βοήθειας στους πραγματικούς πρόσφυγες, στους πραγματικά διωχθέντες, πράγμα που επιτυγχάνεται μέσω της μείωσης των αιτήσεων χορήγησης ασύλου, της ταχύτερης διεκπεραίωσης των διαδικασιών και της αποτελεσματικής διάθεσης των διατιθέμενων πόρων σε όσους έχουν πράγματι την ιδιότητα των αιτούντων άσυλο.
<P>
Τι οδήγησε στην εκπόνηση αυτής της έκθεσης; Το πρώτο που είχε υποβληθεί ήταν η συμφωνία Eurodac. Όμως, όπως γνωρίζουμε, ναι μεν ετοιμάστηκε το έγγραφο και υπάρχει συμφωνία στο Συμβούλιο, το έγγραφο όμως δεν έχει υπογραφεί και, εν συνεχεία, δεν έχει φυσικά επικυρωθεί. Παρ' ότι δεν υπάρχει αυτή η επικύρωση, σπαζοκεφαλιάσαμε να επεκτείνουμε το σύστημα, ήτοι στη λήψη δακτυλικών αποτυπωμάτων και από παράνομους μετανάστες που συνελήφθησαν είτε στα σύνορα είτε εντός της χώρας με σκοπό να τα αντιπαραβάλλουμε και να διαπιστώσουμε εάν υποβλήθηκε ήδη κάπου μια αίτηση ασύλου, και αυτό επίσης για να καταστήσουμε αποτελεσματικά υλοποιήσιμο το Δουβλίνο.
<P>
Το πρωτόκολλο αυτό και η συμφωνία αυτή οδήγησαν στο να κληθεί το Κοινοβούλιο να γνωμοδοτήσει, και μάλιστα σε σύντομο, σχετικά, χρονικό διάστημα, κι αυτό, παρ' όλο που δεν υπήρχε επικύρωση και παρ' όλο που διαπιστώθηκε στο Συμβούλιο πως μετά το Αμστερνταμ και την εκτέλεση θα πρέπει να περιμένουμε ούτως ή άλλως έναν νέο κανονισμό εκ μέρους της Επιτροπής και του Συμβουλίου. Το Κοινοβούλιο συζήτησε στην επιτροπή και ήταν ομόφωνα της γνώμης ότι θα έπρεπε να γνωμοδοτήσει παρ' όλα αυτά, και μάλιστα για τον απλούστατο λόγο να μπορέσει η Επιτροπή να ενσωματώσει αμέσως τις ιδέες του Κοινοβουλίου στην πρότασή της επί τη βάσει της Συνθήκης του Αμστερνταμ.
<P>
Η έκθεση αυτή που υπέβαλα μετά από αυτό, συζητήθηκε δύο φορές, και όταν ήταν να διεξαχθεί ψηφοφορία στις 16 Μαρτίου, υπήρξε μια αλλαγή της κατάστασης, μια μεταβολή εξ αιτίας της Ομάδας του Ευρωπαϊκού Σοσιαλιστικού Κόμματος, των Πρασίνων και μερικών άλλων. Ξαφνικά δεν ήθελαν, ξέρετε, να έχουν πλέον καμία έκθεση και απέρριψαν για τον λόγο αυτό την υποβολή. Εγώ, ως εισηγητής, λαμβάνω υπόψη το αποτέλεσμα ως είχε στην επιτροπή, έστω κι αν δεν συμμερίζομαι τη σχετική γνώμη, διότι νομίζω πως το μέτρο «Eurodac» θα ήταν απαραίτητο ως μέτρο καταπολέμησης - πράγμα που αποτελούσε άλλωστε και προηγουμένως την ομόφωνη γνώμη ολόκληρης της επιτροπής.
<P>
Επιτρέψτε μου τώρα να προβώ σε μερικές ακόμα παρατηρήσεις επ' αυτού - όχι με την ιδιότητά μου ως εισηγητού, αλλά ως βουλευτού του Κοινοβουλίου και της Ομάδας του Ευρωπαϊκού Λαϊκού Κόμματος. Αυτό που συνέβη εδώ στο τέλος της συζήτησης ήταν ένα αξιοθρήνητο θέατρο, επειδή γονυπέτησαν προ της αριστερής τους πελατείας η Ομάδα του Ευρωπαϊκού Σοσιαλιστικού Κόμματος και άλλοι, και επειδή δεν ήταν πρόθυμοι να δώσουν κάποιο σήμα για το ότι πρέπει οπωσδήποτε να καταπολεμηθεί η κατάχρηση στον τομέα του ασύλου και ότι το Κοινοβούλιο θα έπρεπε να εκμεταλλευθεί την αρμοδιότητά του να υποβάλλει καταρχήν προτάσεις στην Επιτροπή, οι οποίες ενισχύουν τη θέση μας ειδικά στους τομείς της υποβολής αιτήσεων χορήγησης ασύλου, της κανονικής διεκπεραίωσης των διαδικασιών και της καταπολέμησης της κατάχρησης.
<P>
Τέλος, θα ήθελα να απευθύνω έκκληση προς όλες τις δυνάμεις της σύνεσης σε αυτό το Σώμα να υποστηρίξουν αύριο κατά την ψηφοφορία την πρόταση του Συμβουλίου και να δώσουν ένα ισχυρό σύνθημα για μια έμμεσης φύσεως κατανομή των βαρών καθώς και για την καταπολέμηση της κατάχρησης.

<SPEAKER ID=44 NAME="Zimmermann">
Κύριε Πρόεδρε, αγαπητοί συνάδελφοι, οι δύο προτάσεις της Επιτροπής υποβλήθηκαν σε μια εποχή κατά την οποία καθίσταται σαφής με τρομακτικό τρόπο η σπουδαιότητα που έχει η πολιτική ασύλου για την Ευρωπαϊκή Ένωση. Αυτή αφορά όλα τα στάδια που διανύει ένας πρόσφυγας στην Ένωση: την υποδοχή, την παραμονή και την επιστροφή στη χώρα καταγωγής. Δυστυχώς, το σχέδιο κοινής δράσης δεν πρόκειται να ψηφισθεί πλέον από το Συμβούλιο πριν την έναρξη ισχύος της Συνθήκης του Αμστερνταμ. Αυτό σημαίνει πως η Επιτροπή θα πρέπει να υποβάλει μια πρόταση για έναν κανονισμό ή για μία οδηγία επί τη βάσει της νέας συνθήκης, επειδή τότε, βέβαια, δεν θα υπάρχει πλέον η κοινή δράση. Μέχρι τώρα είχε προετοιμασθεί μάλιστα πολύ καλά.
<P>
Στο πρόγραμμα δράσης για την προώθηση της ένταξης των προσφύγων προέβην ωστόσο σε μια μεγαλύτερη τροποποίηση, την οποία και κατέθεσα. Οι τροποποιήσεις μου αφορούν τις ομάδες στόχους, τους στόχους και τις δράσεις της Κοινότητας, και έγιναν μάλιστα δεκτές από εμπειρογνώμονες με μεγάλη συναίνεση. Πρέπει να είναι σαφές τι εννοείται ως ένταξη. Δικαίωμα σε μέτρα ένταξης θα έχουν μόνον οι αναγνωρισμένοι πρόσφυγες ή και όσοι παραμένουν σε μας για σύντομο χρονικό διάστημα; Τα μέτρα ένταξης μπορούν, τελικά, να αποβούν σκόπιμα και για μια θετική έκβαση του εκούσιου επαναπατρισμού στη χώρα καταγωγής. Εδώ βρίσκεται και η συνάρτηση μεταξύ του προγράμματος δράσης και της κοινής δράσης.
<P>
Ο ύψιστος στόχος της ένταξης που έχουμε θέσει συνίσταται στο να μπορέσουν οι πρόσφυγες να αυτοκαθορίζουν τη ζωή τους στη χώρα υποδοχής και να συμμετάσχουν ενεργά στην κοινωνική ζωή. Για τον λόγο αυτό προτιμούμε δράσεις που παρέχουν τη δυνατότητα απόκτησης ανεξάρτητου εισοδήματος, καθώς και δράσεις που συμπεριλαμβάνουν εξίσου πολίτες και πρόσφυγες. Ελπίζω λοιπόν να τύχει θετικής υποδοχής αυτή η πρόταση που περιλαμβάνει τις τροπολογίες μου που θα τεθούν αύριο προς ψηφοφορία.
<P>
Επιτρέψτε μου τώρα να αναφερθώ σε μερικά ακόμη θεμελιώδη ζητήματα. Η κρίση στο Κοσσυφοπέδιο καταδεικνύει πως αποτελεί επείγουσα ανάγκη η θέσπιση κοινής πολιτικής ασύλου και μετανάστευσης. Υπάρχουν υπερβολικά πολλά ερωτήματα που παραμένουν αδιευκρίνιστα, εμποδίζοντας μια ταχεία αντίδραση ενόψει της αθλιότητας που δημιουργεί η προσφυγιά. Κατά πρώτον, δεν έχουμε τον ορισμό του πρόσφυγα. Εδώ δεν τίθεται προς συζήτηση το θέμα των προσφύγων από το Κοσσυφοπέδιο. Αυτοί διώκονται λόγω του ότι ανήκουν σε μια εθνοτική ομάδα και για τον λόγο αυτό είναι οπωσδήποτε πρόσφυγες που αναγνωρίζονται βάσει της Σύμβασης της Γενεύης.
<P>
Δεύτερον: η προσωρινή προστασία. Εάν το Συμβούλιο δεν είχε παραλείψει να αποδεχθεί την πρόταση της Επιτροπής, θα μπορούσαμε τώρα να αντιμετωπίσουμε διαφορετικά τους πρόσφυγες από το Κοσσυφοπέδιο. Η τραγωδία του Κοσσυφοπεδίου καταδεικνύει επίσης το γεγονός ότι αγνοεί πλήρως την πραγματικότητα η πολιτική ασύλου με μοναδική επικεφαλίδα την «καταπολέμηση της παρανομίας». Πρέπει να επικεντρώσουμε πάλι πολύ περισσότερο την προσοχή μας στη διεθνή αλληλεγγύη και τις ανάγκες των προσφύγων. Σήμερα, το ζητούμενο είναι να αποτρέψουμε προπάντων τον κίνδυνο να καταστούν πυριτιδαποθήκη, λόγω αυτής της τραγωδίας, τα Βαλκάνια, από τα οποία ξεκίνησε ήδη μία φορά ένας πόλεμος αυτόν τον αιώνα. Εάν οι πρόσφυγες εγκατασταθούν στην περιοχή, τότε αυτό δεν θα προκαλέσει μόνον πολλά έξοδα, αλλά θα καταστήσει προπάντων - και το θεωρώ σημαντικό αυτό - απαραίτητους πολλούς συντονισμούς, καθώς επίσης θα χρειαστεί και πολλή ενέργεια, ώστε να μπορέσουμε να βοηθήσουμε πραγματικά αυτούς τους ανθρώπους στην περιοχή. Κατά τη γνώμη μου, αυτό θα είναι εφικτό μόνον στην περίπτωση που το καταφέρουμε από κοινού σε ευρωπαϊκό επίπεδο.
<P>
Μια τέτοια δράση μπορεί να πετύχει μόνον εφόσον υπάρξει συμφωνία και συνεργασία με τα εν λόγω άτομα. Η κρίση στο Κοσσυφοπέδιο δείχνει ότι δεν είναι επ' ουδενί απηρχαιωμένη η Σύμβαση της Γενεύης για τους πρόσφυγες. Η σύμβαση αυτή ρυθμίζει εκείνα ακριβώς τα θέματα στα οποία δεν μπορούν ακόμα και σήμερα να συμφωνήσουν τα κράτη μέλη. Είναι επονείδιστο το παζάρεμα που κάνουν οι πλούσιες ευρωπαϊκές χώρες για την υποδοχή ούτε καν - και νομίζω πως πρέπει να το αφήσουμε αυτό να λιώσει στο στόμα - ούτε καν ενός δεκάτου των ανθρώπων που περιπλανώνται στα Βαλκάνια!

<SPEAKER ID=45 NAME="Terrσn i Cusν">
Κύριε Πρόεδρε, παρεμβαίνω ως εισηγήτρια και ως συντάκτρια γνωμοδότησης, αλλά δύο διαφορετικών εκθέσεων.
<P>
Καταρχάς θα ήθελα να αναφερθώ στο σχέδιο κοινής δράσης του Συμβουλίου σχετικά με τη θέσπιση ενός συστήματος ταχείας προειδοποίησης για τη διαβίβαση πληροφοριών σχετικά με την παράνομη μετανάστευση και τα κυκλώματα διευκόλυνσης της παράνομης διέλευσης των συνόρων.
<P>
Κατά τη δική μας άποψη, αυτό συνίσταται κυρίως στην επέκταση στις «χώρες διεύρυνσης» της απόφασης που ελήφθη το 1992 σχετικά με τη δημιουργία του Κέντρου Πληροφόρησης, Μελετών και Ανταλλαγών Δεδομένων ως κέντρο συντονισμού στον τομέα της διέλευσης των συνόρων και της μετανάστευσης, και τον προσανατολισμό των εργασιών του στον γρήγορο εντοπισμό πιθανών περιπτώσεων μαζικής, υποθέτουμε, μετανάστευσης.
<P>
Το Κοινοβούλιο ήδη από το 1992 είχε τηρήσει κριτική στάση σε σχέση με τη δημιουργία αυτού του κέντρου πληροφόρησης. Ήδη από τότε προβλεπόταν να διαδραματίσει το CIREFI κάποιο ρόλο σχετικά με την παράνομη μετανάστευση και τη διευκόλυνση της παράνομης διέλευσης των συνόρων.
<P>
Με αυτήν την πρόταση, αν μπορούν, θα πρέπει να συνεργαστούν οι «χώρες διεύρυνσης», αλλά και αυτό όπως συνέβη και με τη θέσπιση τότε του κέντρου, προκαλεί, κατά τη γνώμη μου, πολλές αμφιβολίες. Καταρχάς είναι δύσκολο να κατανοήσουμε γιατί η Επιτροπή δεν έχει καμία σχέση με αυτές τις εργασίες, και αυτό είναι ολοένα και περισσότερο δυσνόητο καθώς πλησιάζει η κύρωση της Συνθήκης του Αμστερνταμ. Είναι δύσκολο να το κατανοήσουμε και αυτή η νέα ανακοίνωση προκαλεί επίσης αμφιβολίες ως προς αυτό. Αλλά δεν είναι μόνον αυτό που με κάνει να αμφιβάλλω για την αποτελεσματικότητά και την αναγκαιότητά της.
<P>
Καταρχάς, κύριε Πρόεδρε, τι είδους πληροφορίες θέλουμε και πώς; Ή μήπως δεν ξέρουμε τι συμβαίνει γύρω μας; Αυτό με ξενίζει. Κύριε Πρόεδρε, πιστεύω πως δεν υπήρχε τίποτα περισσότερο προβλέψιμο από την ανθρωπιστική κρίση που βλέπουμε στις οθόνες των τηλεοράσεών μας. Δεν υπήρχε τίποτα περισσότερο προβλέψιμο από την κρίση που ζει η Ευρώπη στο Κοσσυφοπέδιο. Δεν υπάρχει τίποτα περισσότερο προβλέψιμο, και σας το λέω εγώ, δεν χρειάζεται να θέσουμε σε λειτουργία πολλά συστήματα ταχείας προειδοποίησης, από το ότι στους επόμενους μήνες, το Στενό του Γιβραλτάρ και η Μεσόγειος θα καταπιούν εκ νέου αρκετούς ανθρώπους που, επωφελούμενοι των καλών καιρικών συνθηκών, θα προσπαθήσουν να τη διασχίσουν με καρυδότσουφλα , με βάρκες που βρίσκονται σε άθλια κατάσταση.
<P>
Εν πάση περιπτώσει, γνωρίζουμε πως το θέμα της παράνομης μετανάστευσης είναι κάτι που προκαλεί ανησυχία και αυτό το Κοινοβούλιο σκοπεύει να αναλάβει τις ευθύνες του. Το είπα και νωρίτερα, μας ξενίζει η έλειψη συνεργασίας με την Επιτροπή και πιστεύω πως η Επιτροπή διαθέτει την Eurostat και στο άμεσο μέλλον θα διαθέτει το σύστημα πληροφοριών του Schengen ή το ευρωπαϊκό σύστημα πληροφοριών, και πιστεύω πως αυτές οι δραστηριότητες θα μπορούσαν να ενταχθούν τέλεια εκεί και έτσι δεν θα είχαμε αλληλεπικάλυψη αποστολών, καθηκόντων και δομών.
<P>
Λόγω όλων αυτών των αμφιβολιών (σχετικά με το τι θα γίνει με αυτό το σχέδιο δράσης και σχετικά με το κέντρο καθαυτό) η υποφαινόμενη εισηγήτρια σκεφτόταν σοβαρά να απορρίψει αυτήν την πρόταση. Αλλά, όπως σας έλεγα πριν, γνωρίζουμε το δραματικό πρόβλημα που προκαλεί το λαθρεμπόριο προσώπων στην Ευρώπη. Επομένως, ζητάμε από το Συμβούλιο να υποβάλλει μια νέα πρόταση κανονισμού, εν όψει της Συνθήκης του Αμστερνταμ, εντός προθεσμίας το πολύ ενός χρόνου, και ζητάμε επίσης να συμπεριληφθεί στο πλαίσιο δράσης αυτής της νέας πρότασης κανονισμού η περιοχή της Μεσογείου, μαζί με τις χώρες ΚΑΕ, ως γεωγραφική περιοχή δράσης.
<P>
Και τώρα, κύριε Πρόεδρε, θα ήθελα να αναφερθώ στη γνωμοδότησή μου και στην έκθεση που επίσης υπέβαλλε η κυρία Reding σχετικά με τη στρατηγική για την πολιτική μετανάστευσης και ασύλου.
<P>
Καταρχάς, θέλω να εκφράσω τις ειλικρινείς μου ευχαριστίες στην εισηγήτρια για το έργο της και την ικανότητά της να καταρτίσει σε τόσο μικρό χρονικό διάστημα μια έκθεση σχετικά με ένα τόσο επίμαχο θέμα. Πιστεύω πως οι βουλευτές αυτού του Σώματος την ευχαριστούμε ειλικρινά που μπορούμε να εκφράσουμε τη γνώμη μας σχετικά με αυτό το θέμα σε εύθετο χρόνο και πριν από το τέλος της κοινοβουλευτικής θητείας μας.
<P>
Το κείμενο του Συμβουλίου κατ' εμέ είναι καλοδεχούμενο, κυρίως γιατί αποτελεί μια ώθηση για την απαραίτητη συζήτηση στα ευρωπαϊκά θεσμικά όργανα και μεταξύ αυτών των θεσμικών οργάνων και των πολιτών της Ένωσης.
<P>
Εξ ονόματος της Επιτροπής Εξωτερικών Υποθέσεων θα ήθελα να επισημάνω πως όντως η πολιτική μετανάστευσης και η μεταχείριση που δέχονται οι «νόμιμοι» μετανάστες στην Ευρωπαϊκή Ένωσή μας θα αποτελεί ολοένα και πιο ουσιαστικό θέμα στις σχέσεις μας με τις τρίτες χώρες. Θα μπορούσα να σας θέσω ως παράδειγμα τις συζητήσεις που έχουμε με τις μεσογειακές χώρες για την υπογραφή των συμφωνιών σύνδεσης. Γι' αυτόν τον λόγο είναι κατά τη γνώμη μου καλή μια διαχείριση των κυμάτων μεταναστών η οποία δεν θα κατευθύνεται μόνο από την εσωτερική πολιτική, αλλά που θα λαμβάνει υπόψη τη δράση της Ένωσης σε άλλους τομείς, όπως η κοινή εξωτερική πολιτική ή οι αναπτυξιακές πολιτικές.
<P>
Μόνον ο διάλογος με τρίτες χώρες, συνδυαζόμενος με μέτρα ανάπτυξης, στα οποία θα λαμβάνονται υπόψη οι μετανάστες οι οποίοι στέλνουν μεγάλο μέρος του εισοδήματός τους στις οικογένειές τους και αυτό αποτελεί ήδη μεγάλη βοήθεια για αυτές τις οικογένειες και αυτές τις χώρες, μόνο ο διάλογος, επιμένω, είναι σημαντικός, περισσότερο από την κοινή δράση και περισσότερο από κατασταλτικά μέτρα ή μέτρα επιβολής των απόψεών μας σε άλλες χώρες. Ο εν λόγω διάλογος είναι σημαντικός και σε αυτό το κείμενο συμπεριλαμβάνεται και αυτή η αναγκαιότητα.
<P>
Υπάρχουν κάποια πράγματα τα οποία μου άρεσαν λιγότερο, και τώρα μιλώ περισσότερο εξ ονόματος της Ομάδας μου παρά εξ ονόματος της Επιτροπής Εξωτερικών Υποθέσεων. Καταρχάς, παρότι το κείμενο αυτό μάς χαροποιεί, θα μας άρεσε περισσότερο, όπως έλεγα και για το προηγούμενο θέμα, να έχουμε μια σθεναρή ώθηση εκ μέρους του Συμβουλίου, να έχουμε την έγκριση των κειμένων που ήδη βρίσκονται υπό συζήτηση και που η Επιτροπή έχει υποβάλει εδώ και μήνες, για να μην πούμε χρόνια.
<P>
Αναφέρομαι, επαναλαμβάνω, στη σύμβαση για την προστασία των παρά τη θέλησή τους μετακινουμένων ατόμων. Την έχουμε πάρα πολύ ανάγκη. Αναφέρομαι επίσης στη σύμβαση για την εισδοχή πολιτών τρίτων χωρών. Θα μας άρεσε περισσότερο να λάβουμε ένα συνεπές σημάδι υποστήριξης και έγκρισης αυτών των μέτρων από έναν απλό αναλογισμό, παρότι και αυτός είναι καλοδεχούμενος.
<P>
Χρειαζόμαστε μια πολιτική ασύλου, το βλέπουμε, και χρειαζόμαστε μια πολιτική μετανάστευσης. Θα ήθελα στο δευτερόλεπτο που μου μένει να ζητήσω από το Ευρωπαϊκό Λαϊκό Κόμμα να υπερψηφίσει, σε συνέπεια με την ψήφο αυτού του Σώματος σχετικά με τη σύμβαση εισδοχής πολιτών τρίτων χωρών, σχετικά με αυτή τη συζήτηση που ανοίγει εδώ το Συμβούλιο, και την τροπολογία που ζητά να ρυθμίζονται τα δικαιώματα των πολιτών τρίτων χωρών που διαμένουν νόμιμα στην Ένωση. Είναι κατά τη γνώμη μου ένα σημαντικό θέμα.

<SPEAKER ID=46 NAME="Zimmermann">
Κύριε Πρόεδρε, ως εισηγήτρια εξ ονόματος της Επιτροπής Νομικών Θεμάτων και Δικαιωμάτων των Πολιτών μού ανατέθηκε η εξέταση του νομικού ζήτηματος που θέτει το συμπληρωματικό πρωτόκολλο αναφορικά με τη συμφωνία Eurodac. Κατ' αυτό, η πρώτη δυσκολία συνίστατο στο γεγονός ότι δεν είναι γνωστή η θέση του Συμβουλίου απέναντι στη γνωμοδότηση του Ευρωπαϊκού Κοινοβουλίου σχετικά με αυτή τη συμφωνία. Διότι είναι γεγονός ότι το Ευρωπαϊκό Κοινοβούλιο ζήτησε σε αυτό την εκπόνηση εκτεταμένων μέτρων για τη νομική προστασία των δεδομένων, τα οποία μέτρα είναι τουλάχιστον εξίσου σημαντικά.
<P>
Το δεύτερο πρόβλημα συνίσταται κατά τη γνώμη μου όπως πάντα στο ερώτημα αν η απλή παράνομη είσοδος στη χώρα ή η απλή παράνομη διαμονή ενός ανθρώπου είναι αρκετή για να παρέμβουμε τόσο πολύ στα δικαιώματα που έχει το άτομο στην ιδιωτική του ζωή. Στο θέμα αυτό έχω εντελώς αντίθετη άποψη από αυτήν του κ. Pirker, ο οποίος μίλησε προηγουμένως. Διότι τελικά, τα δακτυλικά αποτυπώματα ενός ανθρώπου δεν θα ληφθούν μόνον, βέβαια, και θα αντιπαραβληθούν, αλλά και θα αποθηκευθούν για σειρά ετών. Μπορεί αυτό ακόμα να θεωρείται σωστό; Αυτό δεν μπορεί ωστόσο να το αποφασίσει η Επιτροπή Νομικών Θεμάτων, διότι αποτελεί ηθικό ζήτημα κατά τη γνώμη μου. Συνολικά διαπιστώνουμε ότι το Συμβούλιο κατέβαλε μεγάλες προσπάθειες να εκπονήσει ένα κείμενο που να εξασφαλίζει τη χρησιμοποίηση των αποθηκευμένων δακτυλικών αποτυπωμάτων ακόμα και κατά την εφαρμογή της Συμφωνίας του Δουβλίνου, παρ' όλο που δεν προχωράει αρκετά κατά τη γνώμη μου.
<P>
Πρέπει να είμαστε αντίθετοι προς μια επέκταση της τράπεζας δεδομένων του Eurodac, όπως αυτή ζητείται από τον εισηγητή. Για τον λόγο αυτό το καταψηφίσαμε στην Επιτροπή Πολιτικών Ελευθεριών και Εσωτερικών Υποθέσεων και ταχθήκαμε υπέρ της απόρριψης αυτής της έκθεσης. Δεν «γονυπετήσαμε» όπως λέει ο εισηγητής. Ωστόσο, ανακοινώσαμε τη γνώμη μας, ότι δεν πιστεύουμε πως επιτρέπεται να φερόμαστε χωρίς πρόβλημα σε ανθρώπους με τον τρόπο αυτό. Είμαι της άποψης ότι μια Ευρώπη στην οποία μπορούν ανά πάσα στιγμή να ανακληθούν όλα τα στοιχεία του οποιουδήποτε ανθρώπου, δεν είναι η δική μας Ευρώπη. Αυτό δεν ανταποκρίνεται ούτε στο όραμα που έχω για την Ευρώπη.

<SPEAKER ID=47 NAME="d'Ancona">
Κύριε Πρόεδρε, με αφορμή τις εκθέσεις για την πολιτική του ασύλου, οι οποίες συμπεριλαμβάνονται στην αποψινή ημερήσια διάταξη της παρούσας συνόδου Ολομέλειας, θα ήθελα να κάνω τρεις παρατηρήσεις. Κατά πρώτον, η Επιτροπή Πολιτικών Ελευθεριών και Εσωτερικών Υποθέσεων τονίζει διαρκώς τα τελευταία χρόνια ότι είναι απαραίτητο να υπάρξει μια εναρμονισμένη πολιτική στους τομείς του ασύλου και της μετανάστευσης. Πριν από τις εκθέσεις που συμπεριλαμβάνονται σήμερα στην ημερήσια διάταξη, κατατέθηκαν τα ψηφίσματα του κ. Wiebenga, της υποφαινόμενης, του κ. Lindeperg, της Anna Terrσn, της κ. Zimmermann, του κ. Pirker και της κ. Reding. Επιτρέψτε μου να πω ότι η έκθεση της κ. Reding είναι πραγματικά καλή.
<P>
Επίσης, πέρυσι, το Κοινοβούλιο αποφάσισε τη σύσταση ταμείου για τους πρόσφυγες. Σε πλήρη αντίθεση με τις πράξεις αυτές - και αυτή είναι η δεύτερη παρατήρησή μου - ευρίσκεται η αδυναμία του Συμβουλίου. Αδυναμία επίτευξης συμφωνίας σχετικά με την προσωρινή υποδοχή και τον καταμερισμό των βαρών. Αδυναμία ορισμού της έννοιας του πρόσφυγα. Αδυναμία σύστασης ενός κοινού ταμείου για την υποδοχή και την κοινωνική ένταξη ή τον επαναπατρισμό εκείνων για τους οποίους έχουν ολοκληρωθεί οι σχετικές διαδικασίες. Είναι ακατανόητο να βλέπουμε ότι, ακόμα και κάτω από τις σημερινές, φρικτές συνθήκες, δεν υπάρχει βούληση για συνεργασία.
<P>
Έρχομαι τώρα στην τρίτη παρατήρησή μου, η οποία στην ουσία αποτελεί ερώτηση. Πώς είναι δυνατόν να ασχολείται το Συμβούλιο με ένα είδος αρνητικής συνοδευτικής πολιτικής στα πλαίσια της οποίας προβάλλεται ο ισχυρισμός ότι υπάρχει εναρμόνιση; Στο Δουβλίνο αποφασίστηκε ότι οι πρόσφυγες δεν θα μπορούν να ζητούν άσυλο σε περισσότερο από ένα κράτη μέλη. Γι' αυτό και δημιουργήθηκε ένα σύστημα, το Eurodac, που επιτρέπει τον έλεγχο των δακτυλικών αποτυπωμάτων προσφύγων. Για το θέμα αυτό το Κοινοβούλιο εξέδωσε, μετά από πολύ επίπονες προσπάθειες, γνωμοδότηση. Αυτό έγινε επειδή θεωρούσαμε το μέτρο υπερβολικό. Ωστόσο, θεωρούμε απαράδεκτο το γεγονός ότι το Συμβούλιο επιθυμεί να επεκτείνει το σύστημα αυτό για να καλύψει και τους παράνομους μετανάστες. Δεν θέλουμε ούτε τη διενέργεια μαζικών συλλήψεων, ούτε μια παρόμοια παραβίαση της ακεραιότητας του ανθρώπινου σώματος.
<P>
Θα ήθελα να συμφωνήσω με τα όσα ανέφερε σχετικώς η κ. Zimmermann. Αυτό που θέλουμε είναι ένα πράγμα: μια ταχεία, αποτελεσματική και ανθρώπινη αντιμετώπιση της ευρωπαϊκής πολιτικής για το άσυλο. Θεωρώ λυπηρό το γεγονός ότι θα υποχρεωθούμε να στερηθούμε της συμπαράστασης της Επιτροπής στον τομέα αυτό. Το λέω αυτό γιατί νομίζω - και αυτό θα ήθελα να το πω κάποτε - ότι η κ. Επίτροπος επιτέλεσε ένα πάρα πολύ καλό έργο στον τομέα αυτό. Είμαστε υποχρεωμένοι να στερηθούμε αυτή την πρόεδρο, επειδή το Συμβούλιο καθυστερεί με τον ορισμό νέας Επιτροπής και πρέπει να σας πω ότι στο σημείο αυτό χρειαζόμαστε μόνο ένα πράγμα, και αυτό είναι η λήψη απόφασης από το Συμβούλιο, έτσι ώστε να μπορέσουμε να ασχοληθούμε σοβαρά με το θέμα.

<SPEAKER ID=48 LANGUAGE="ES" NAME="De Esteban Martνn">
Κύριε Πρόεδρε, σε αυτήν την κοινή συζήτηση, δίδεται αυτή τη στιγμή ιδιαίτερη σημασία στο κοινοτικό πρόγραμμα δράσης υπέρ της ένταξης των προσφύγων, εισηγήτρια του οποίου είναι η κυρία Zimmermann.
<P>
Το Ευρωπαϊκό Κοινοβούλιο, ήδη το 1997, δημιούργησε με μεγάλη επιτυχία νέα δημοσιονομικά κονδύλια που έδωσαν στην Ευρωπαϊκή Ένωση τη δυνατότητα να λάβει συγκεκριμένα μέτρα σε αυτόν τον τομέα.
<P>
Είναι σημαντικό να επισημάνουμε πως το πρόγραμμα δράσης θα συμβάλλει στον συντονισμό των κοινοτικών πρωτοβουλιών και αυτών που έχουν αναλάβει τα κράτη μέλη. Πιστεύω πως αυτός ο συντονισμός είναι θεμελιώδης για μια καλή ανάπτυξη αυτού του προγράμματος δράσης και γι' αυτό θα πρέπει να επιμείνουμε στην ανάγκη να είναι σαφής και αποτελεσματική αυτή η συνεργασία μεταξύ των αρμοδίων διοικήσεων. Η δράση της Επιτροπής στα πειραματικά σχέδια που διεξήχθησαν τα δύο προηγούμενα χρόνια φαίνεται ότι δεν ήταν πολύ ικανοποιητική, εφόσον τα κράτη μέλη δεν είχαν ενημερωθεί επαρκώς σχετικά με την εξέλιξη των δράσεων και δεν είχε διευκολυνθεί η πραγματική τους συμμετοχή. Για αυτόν τον λόγο, κυρία Επίτροπε, πρέπει να διορθώσουμε αυτά τα λάθη και να προσπαθήσουμε να αξιοποιήσουμε τα αποτελέσματα των προηγούμενων δράσεων. Σε αυτό θα μπορούσε να είναι χρήσιμη η διεξαγωγή μιας αξιολόγησης των αποτελεσμάτων που έχουν επιτευχθεί από τα προηγούμενα σχέδια με στόχο την αποφυγή των λαθών που είχαν γίνει.
<P>
Από την άλλη, και λαμβάνοντας υπόψη τους στόχους του προγράμματος που αφορούν την προώθηση της διακρατικής συνεργασίας, την ευαισθητοποίηση της κοινής γνώμης κλπ., είναι σημαντικό να λάβουμε υπόψη, προκειμένου να βελτιστοποιήσουμε τις μελλοντικές δράσεις, άλλες πρωτοβουλίες της Ευρωπαϊκής Ένωσης όπως αυτές στο πλαίσιο του Ευρωπαϊκού Κοινωνικού Ταμείου, το σχέδιο δράσης κατά του ρατσισμού και άλλα προγράμματα όπως το πρόγραμμα «Νεολαία για την Ευρώπη», που επίσης θα μπορούσαν να έχουν αντίκτυπο στον τομέα των προσφύγων. Κατ' αυτόν τον τρόπο θα μπορέσουμε να αποφύγουμε αλληλεπικαλύψεις που θα είχαν ως αποτέλεσμα μια σπατάλη προσπαθειών.
<P>
Ως προς την κοινή δράση σχετικά με τον εκούσιο επαναπατρισμό, πιστεύω πως θα ήταν σημαντικό να λάβουμε υπόψη την ανάγκη να μην απευθύνονται οι ενισχύσεις μόνο σε αυτόν τον στόχο αλλά και στη βελτίωση των κέντρων υποδοχής των κρατών μελών, και όχι μόνο των εγκαταστάσεων αλλά να μπορούν να διατίθενται και για την κατάρτιση του προσωπικού αυτών των κέντρων, ώστε να μπορούν να διεξάγουν το έργο της υποδοχής των προσφύγων κατά τρόπο επαρκή και να τους παρέχουν την απαραίτητη βοήθεια για τη μελλοντική τους ένταξη.
<P>
Σε μια άλλη τάξη πραγμάτων, χωρίς να προβούμε στην επί της ουσίας αξιολόγηση της νομικής βάσης για την έγκριση του σχεδίου δράσης, που ήταν το άρθρο 235, θέλω μόνο να επισημάνω πως θα ήταν ίσως καλύτερα να περιμένουμε τη θέση σε ισχύ της Συνθήκης του Αμστερνταμ και να λάβουμε αυτά τα μέτρα στο πλαίσιο των κοινοτικών δράσεων για την προώθηση της κοινωνικής ένταξης σύμφωνα με το νέο άρθρο 137 της εν λόγω Συνθήκης.
<P>
Ακόμη κι έτσι, κύριε Πρόεδρε, κυρία Επίτροπε, πιστεύουμε ότι θα είναι πολύ θετική η έγκριση αυτών των προτάσεων που ελπίζουμε ότι θα μπορέσουν να υλοποιηθούν το συντομότερο δυνατόν.

<SPEAKER ID=49 LANGUAGE="NL" NAME="Wiebenga">
Κύριε Πρόεδρε, ο πόλεμος στο Κοσσυφοπέδιο επισκιάζει τη συζήτηση. Το Ευρωπαϊκό Κοινοβούλιο ασκεί εδώ και δύο χρόνια πιέσεις στην Επιτροπή και το Συμβούλιο των Υπουργών για να θεσπίσουν ρύθμιση για την υποδοχή των προσφύγων και την κατανομή των οικονομικών βαρών στην περίπτωση καταστροφών μεγάλης κλίμακας, όπως συμβαίνει σήμερα στο Κοσσυφοπέδιο. Η εμπειρία μισού εκατομμυρίου προσφύγων στη Βοσνία έπρεπε να είχε βοηθήσει την Ευρωπαϊκή Ένωση να αντλήσει τα κατάλληλα συμπεράσματα. Η υπό συζήτηση νομοθετική πρόταση, μια μορφή κοινής δράσης, υιοθετήθηκε πέρυσι από το Ευρωπαϊκό Κοινοβούλιο, αλλά το Συμβούλιο δεν έκανε απολύτως τίποτα. Δεν υπάρχει ρύθμιση του θέματος της υποδοχής, υπάρχει όμως ένα πάρα πολύ μικρό Ταμείο για τους Πρόσφυγες προικοδοτημένο με 15 εκατομμύρια ευρώ περίπου. Από την άλλη πλευρά, όμως, δεν έχουν προβλεφθεί κονδύλια για τη χορήγηση άμεσης βοήθειας. Η κατάσταση αυτή είναι αξιοθρήνητη.
<P>
Κύριε Πρόεδρε, η απόφαση που έλαβε το Συμβούλιο Υπουργών Δικαιοσύνης την περασμένη εβδομάδα σχετικά με την υποδοχή των προσφύγων από το Κοσσυφοπέδιο ισοδυναμεί με την υιοθεσία τους, δηλαδή με την υποδοχή τους στην περιοχή των Βαλκανίων. Αυτή καθαυτή η απόφαση είναι καλή. Παραπέμπω, για παράδειγμα, στην παράγραφο 26 της καλής έκθεσης της κ. Reding. Πρέπει να καταβάλλουμε προσπάθειες για την όσο το δυνατόν ταχύτερη επιστροφή των ανθρώπων αυτών στο Κοσσυφοπέδιο, στα σπίτια τους, γιατί δεν επιτρέπεται να αποδεχθούμε την εθνοκάθαρση ως τετελεσμένο γεγονός.
<P>
Κύριε Πρόεδρε, το έγγραφο στρατηγικής της αυστριακής Προεδρίας προσφέρει μια καλή βάση για μια νέα ευρωπαϊκή πολιτική για το άσυλο και τη μετανάστευση. Όμως, το έγγραφο αυτό πρέπει να είναι το τελευταίο. Πρέπει επιτέλους να θεσπιστούν νομοθετικά μέτρα. Αυτό το είπε ήδη και η κ. d'Ancona. Το προηγούμενο έγγραφο, το οποίο δεν ήταν του Συμβουλίου, αλλά της Επιτροπής - ένα σημείωμα του Επιτρόπου Flynn από το 1994 - δεν υλοποιήθηκε σχεδόν καθόλου. Οι σχετικές συζητήσεις - και παραθέτω ένα παράδειγμα - έγινε λόγος για το παρατηρητήριο της μετανάστευσης. Ήταν ένα παρατηρητήριο, μια μονάδα της Ευρωπαϊκής Ένωσης, το οποίο θα αναλάμβανε να περιγράψει την κατάσταση που επικρατεί στις χώρες προέλευσης. Αυτό δεν έγινε ποτέ. Και τώρα συζητάμε - και όταν το λέω αυτό αναφέρομαι στην έκθεση της κ. Terrσn i Cusν - για ένα σύστημα ταχείας προειδοποίησης για την παράνομη μετανάστευση το οποίο θα εμπίπτει στην αρμοδιότητα του Συμβουλίου των Υπουργών. Δεν θεωρώ ότι αυτό θα ήταν σκόπιμο, δεδομένου ότι ένα παρατηρητήριο της μετανάστευσης, για το οποίο έγινε λόγος προηγουμένως, θα έπρεπε να εμπίπτει στις αρμοδιότητες της Ευρωπαϊκής Επιτροπής και, επιπλέον, να αναλάβει περισσότερες αρμοδιότητες.
<P>
Κύριε Πρόεδρε, στο άμεσο μέλλον πρέπει να χαραχθεί μια ευρωπαϊκή πολιτική για το άσυλο. Η Σύνοδος Κορυφής του Τάμπερε είναι ήδη πολύ αργά για τους Κοσσοβάρους. Ας αξιοποιήσουν όμως την ευκαιρία οι αρχηγοί των κυβερνήσεων για να αρθεί το πολυετές αδιέξοδο που αντιμετωπίσαμε κατά την ανάπτυξη μιας παρόμοιας πολιτικής, μιας ενιαίας ευρωπαϊκής πολιτικής για το άσυλο, ακριβώς όπως έκαναν πέρυσι στην περίπτωση της νομισματικής πολιτικής και πρόσφατα, στο Βερολίνο, για τη δημοσιονομική πολιτική.

<SPEAKER ID=50 LANGUAGE="FR" NAME="Pailler">
Κύριε Πρόεδρε, πώς να μην μας σοκάρει και να μην μας συγκινεί η συρροή των Κοσσοβάρων προσφύγων, οι οποίοι φεύγουν μακριά λόγω των βιαιοπραγιών των Σέρβων στρατιωτικών, αλλά, ταυτόχρονα, πώς να μην αναρωτιόμαστε σχετικά με τους δισταγμούς, τις ασάφειες των κρατών μελών σχετικά με την υποδοχή αυτών των προσφύγων και την εγκληματική τους ανικανότητα να προβλέψουν αυτές τις αναγγελθείσες μετακινήσεις; Δισταγμοί όσον αφορά το ύψος και την κατανομή των πιστώσεων που θα διατεθούν γι' αυτήν την υποδοχή, ενώ αντιθέτως το υψηλό κόστος των εξοπλισμών ποτέ δεν αμφισβητήθηκε. Ασάφειες ως προς το καθεστώς αυτών των προσφύγων, δεδομένου ότι ορισμένα κράτη μέλη τούς προτείνουν μόνο ένα εδαφικό άσυλο, με περιορισμένα δικαιώματα, αντί να εφαρμόσουν αυστηρά τη Σύμβαση της Γενεύης.
<P>
Οι ασάφειες αυτές υπάρχουν και στο έγγραφο στρατηγικής της Προεδρίας σχετικά με τα θέματα μετανάστευσης και ασύλου. Το αρχικό έγγραφο της αυστριακής Προεδρίας είχε προκαλέσει τέτοια κατακραυγή ώστε η γερμανική Προεδρία το τροποποίησε. Βεβαίως, απάλειψε ή μετρίασε τις πιο προκλητικές πτυχές, αλλά κράτησε τη θεμελιώδη κατεύθυνση η οποία δίνει έμφαση στην κατασταλτική δράση και στα μέσα για την αποφυγή των μεταναστευτικών ρευμάτων προς την Ευρωπαϊκή Ένωση. Δυστυχώς, αυτό το κείμενο αντιστοιχεί σε μεγάλο βαθμό στην πολιτική που ακολουθείται σήμερα σε πολλά κράτη μέλη, πολιτική όλο και περισσότερο περιοριστική και κατασταλτική απέναντι στους πρόσφυγες.
<P>
Η μεταναστευτική πολιτική αντιμετωπίζεται καταρχάς από την άποψη της ασφάλειας, με την οικοδόμηση ενός πραγματικού νομικού και αστυνομικού φραγμού στην πρόσβαση προς τον ευρωπαϊκό χώρο. Πολύ συχνά η μετανάστευση καταχρηστικώς συνδέεται με την αύξηση της ανεργίας. Δυστυχώς, αυτή η άποψη βρήκε υποστηρικτές μέσα στο Σώμα μας, το οποίο προσφάτως, κατά τη διάρκεια μιας συζήτησης σχετικά με ένα σχέδιο σύμβασης της Επιτροπής, δικαιολόγησε την κοινοτική προτίμηση - τρομερό - και την εθνική προτίμηση σχετικά με την απασχόληση. Η Ομάδα μου καταδικάζει έντονα τέτοιου είδους προσανατολισμούς, όπως αντιτίθεται και στα ποσοστά των μεταναστών. Με βάση μια νεοαποικιακή έμπνευση, τα ποσοστά αυτά ως μόνο στόχο έχουν την επιλογή μεταναστών σύμφωνα με τις ανάγκες της ευρωπαϊκής οικονομίας σε μυαλά και σε χέρια. Δεν θα σταματήσω να επαναλαμβάνω, εδώ αλλά και αλλού, πως δεν υπάρχει σχέση μεταξύ της μετανάστευσης και της εξέλιξης της ανεργίας, όπως απέδειξαν οι μελέτες του ΟΟΣΑ. Θα πρέπει να τελειώνουμε με αυτήν την στρατηγική του αποδιοπομπαίου τράγου, με αυτήν την εμονή για ασφάλεια.
<P>
Η διαδικασία νομιμοποίησης των λαθρομεταναστών η οποία διεξάγεται σε ορισμένα κράτη μέλη βρίσκεται στον αντίποδα αυτής της στρατηγικής, ωστόσο, δεν πρέπει να σταματήσει εν μέση οδώ. Για τον λόγο αυτό η Ομάδα μου προτείνει, σε μία τροπολογία, τα κράτη μέλη να προχωρήσουν στην νομιμοποίηση των λαθρομεταναστών, σεβόμενα τα ανθρώπινα δικαιώματα και τις διεθνείς συμβάσεις. Καλώ τις κυβερνήσεις μας να επικυρώσουν και να εφαρμόσουν όλες τις διεθνείς συμβάσεις, κυρίως τη διεθνή Σύμβαση των Ηνωμένων Εθνών για την προστασία των δικαιωμάτων των μεταναστών εργαζομένων και τη Σύμβαση του Συμβουλίου της Ευρώπης του 1992 σχετικά με το δικαίωμα ψήφου. Οι διατάξεις αυτών των συμβάσεων θα πρέπει να υπάρχουν στη μελλοντική κοινοτική πολιτική σε θέματα μετανάστευσης και ασύλου η οποία προβλέπεται στη Συνθήκη του Αμστερνταμ, αντί για αυτό το πραγματικό οπλοστάσιο διοικητικού ελέγχου το οποίο πολλαπλασιάζει τους φακέλους.
<P>
Κατά την τελευταία περίοδο, το δικαίωμα αιτήσεως ασύλου έγινε όλο και πιο περιοριστικό. Για τον λόγο αυτό στην Γαλλία για το έτος 1997, το ποσοστό απόρριψης αιτήσεων ασύλου έφτασε το 83 %, συμπεριλαμβανομένων τόσο των Αλγερινών θυμάτων της τρομοκρατίας, όσο και των Κούρδων οι οποίοι είναι θύματα μιας καταπίεσης τουλάχιστον το ίδιο σκληρής με αυτήν που υφίστανται οι Κοσσοβάροι. Με το έγγραφο στρατηγικής της Προεδρίας δεν διορθώνεται αυτή η τάση.
<P>
Μαζί με άλλους ευρωπαίους βουλευτές, συνυπέγραψα την έκκληση της Ύπατης Αρμοστείας των Ηνωμένων Εθνών για τους πρόσφυγες η οποία θεωρεί απαράδεκτο να βλέπει κανείς την Ευρώπη να είναι ανοιχτή στα συμφέροντα οικονομικών και χρηματοπιστωτικών κύκλων, αλλά να γυρνά την πλάτη στη δυστυχία που κυριαρχεί έξω από τα σύνορά της.
<P>
Ως συμπέρασμα, κύριε Πρόεδρε, θα επαναλάβω αυτήν την ανάλυση του προέδρου της Διάσκεψης των μεταναστών της Ευρωπαϊκής Ένωσης, η οποία αποτελεί και μία έκκληση προς όλους τους εκλεγμένους και όλες τις κυβερνήσεις. Το παραθέτω: «Οι αιτούντες άσυλο, οι πρόσφυγες, οι μετανάστες, αποτελούν τμήμα της ευρωπαϊκής κοινωνίας του σήμερα και αυτής του αύριο. Το να τους αντιμετωπίζουμε ως πιθανούς εγκληματίες τους οποίους πρέπει να αποθαρρύνουμε από το να προσεγγίσουν την ευημερούσα Ευρώπη σημαίνει πως μόνο οι πλούσιοι θα επιτρέπεται να μπουν σε αυτήν την πολύ κλειστή λέσχη. Όσο για τους φτωχούς, αυτόχθονες ή ετερόχθονες που βρίσκονται ήδη εδώ, δεν έχουν παρά να περιμένουν, θα έρθει και η δική τους σειρά. Σύντομα θα αντιμετωπίζονται ως παρείσακτοι οι οποίοι δεν απολαμβάνουν δικαιωμάτων αλλά μόνο ελεημοσύνης.» Ο αγώνας μας λοιπόν είναι ο αγώνας ολόκληρης της δημοκρατικής κοινωνίας. Αγωνιζόμαστε όχι μόνο για εμάς και για όλους αυτούς που είχαν την ατυχία να γεννηθούν με κακή ιθαγένεια, αλλά για να ενισχύσουμε τα δημοκρατικά θεμέλια των κοινωνιών μας.

<SPEAKER ID=51 NAME="Andrews">
Κύριε Πρόεδρε, η έκθεση αυτή αποκτά ακόμη μεγαλύτερη σημασία μετά από τα τραγικά γεγονότα στη Γιουγκοσλαβία και το Κόσσοβο, στην καρδιά της Ευρώπης.
<P>
Θα ήθελα να αναφερθώ ιδιαιτέρως στις προτάσεις για αντιπαραβολή των δακτυλικών αποτυπωμάτων των παράνομων μεταναστών. Και αυτό θα είναι μόνο η αρχή των όσων θα ακολουθήσουν. Στη θεωρητική του σύλληψη είναι οργουελικό και πιθανώς, εάν ποτέ εφαρμοστεί, είναι κάτι που ούτε και ο Τζωρτζ Όργουελ θα είχε σκεφτεί. Αντί να τους κάνει δερματοστιξία, η σύγχρονη Ευρώπη πρόκειται να προσδιορίσει την ταυτότητα εκείνων που μας κάνουν να νιώθουμε άβολα αντιπαραβάλοντας τα δακτυλικά τους αποτυπώματα. Μετά τους μετανάστες, σειρά θα έχουν οι τσιγγάνοι, έπειτα οι πολίτες η όψη των οποίων δεν μας αρέσει. Οι μετανάστες και όσοι μας κάνουν να μην νιώθουμε άνετα στην κοινωνία στιγματίζονται, όπως γίνεται σήμερα με τους εγκληματίες. Εκφράζω την πλήρη αντίθεσή μου προς αυτήν την πρόταση.
<P>
Παραδέχομαι πως δεν υπάρχει μία εύκολη λύση. Εάν υπήρχε, μέχρι τώρα θα είχε βρεθεί. Ζητήματα ανθρωπίνων δικαιωμάτων εμπλέκονται σε σημαντικά πολιτικά ζητήματα. Υπάρχει μία τεράστια και άμεση ανάγκη να προστατεύσουμε και να φροντίσουμε τα θύματα του πολέμου, να σταματήσουμε τη γενοκτονία και να βρούμε μία λύση η οποία θα γίνει αποδεκτή από όλες τις πλευρές, και η οποία θα περιλαμβάνει τον σεβασμό και την κατανόηση των αναγκών των όμορων χωρών. Η βασική προτεραιότητα εξακολουθεί να είναι η ανάγκη για προστασία και φροντίδα των προσφύγων. Οικογένειες έχουν χωριστεί και έχουν σταλεί σε διαφορετικές χώρες. Πρόσφυγες πέθαναν μαντρωμένοι στη σύγχρονη Ευρώπη, χωρίς υγιεινή ή κατάλληλες παροχές.
<P>
Η αντίδραση εκ μέρους της Ύπατης Αρμοστείας των Ηνωμένων Εθνών για τους πρόσφυγες υπήρξε, το λιγότερο που μπορούμε να πούμε, πολύ καθυστερημένη. Πρέπει να δράσουμε, όπως έκαναν οι υπουργοί εσωτερικών την περασμένη εβδομάδα, οπότε έκριναν πως η μακρόχρονη παραμονή Κοσοβάρων σε χώρες εκτός της περιοχής θα σταθεροποιούσε την απομάκρυνση από τα σπίτια τους. Πρέπει να είμαστε σίγουροι πως δεν θα στείλουμε λάθος μηνύματα στο καθεστώς της Σερβίας, και πως οι Κοσοβάροι θα έχουν τη δυνατότητα να επιστρέψουν τελικά στα σπίτια τους, στην ασφάλεια.
<P>
Εκφράσαμε την ικανοποίησή μας για την έναρξη της γενικής συζήτησης τον περασμένο χρόνο για μία σταθερή προσέγγιση των ζητημάτων μετανάστευσης και ασύλου. Το έγγραφο στρατηγικής, το οποίο είναι υπό εξέταση στο Συμβούλιο, κατέστησε δυνατή την ανάληψη μίας σοβαρής ανάλυσης των διαφόρων πτυχών της μετανάστευσης και του ασύλου έτσι ώστε να μπορέσουν να βρεθούν επικοδομητικές λύσεις.
<P>
Υπό το φως της παρούσης κρίσης, χαιρετίζουμε και το γεγονός ότι στο έγγραφο στρατηγικής που αναπτύχθηκε πέρυσι εξετάζεται η πιθανότητα να ανατεθούν σε έναν μόνο Επίτροπο όλα τα θέματα σχετικά με την πολιτική μετανάστευσης. Τούτο θα μπορούσε να αποτελέσει σημαντική πρόοδο, δεδομένου ότι σήμερα πολλοί από τους απερχόμενους Επιτρόπους είναι αρμόδιοι για διάφορους τομείς που κυμαίνονται από τις νομικές πτυχές της μετανάστευσης, την ανθρωπιστική βοήθεια και την ελεύθερη κυκλοφορία προσώπων, έως τις πτυχές της εξωτερικής πολιτικής που συνδέονται με τη μετανάστευση.
<P>
Ένας αριθμός των ζητημάτων που τίθενται στις σημερινές εκθέσεις επικαλύπτονται, όπως είναι για παράδειγμα, η παροχή υπηρεσιών και εγκαταστάσεων υποδοχής για τους αιτούντες άσυλο και τους πρόσφυγες.
<P>
Τέλος, θα ήθελα να αποτίσω φόρο τιμής στην Επίτροπο. Ενδεχομένως να μην μου ξαναδοθεί η δυνατότητα να το κάνω αυτό δημοσίως. Υπήρξε σπουδαίο κεφάλαιο για την Κοινότητα και σπουδαία πηγή στήριξης σε θέματα τα οποία πολύ συχνά συζητήθηκαν στην Επιτροπή Πολιτικών Ελευθεριών και Εσωτερικών Υποθέσεων. Θα ήθελα να αποτίσω φόρο τιμής στην κ. Gradin και να της ευχηθώ κάθε επιτυχία, είτε επανέλθει είτε όχι.

<SPEAKER ID=52 LANGUAGE="DE" NAME="Ceyhun">
Κύριε Πρόεδρε, οι εκθέσεις των κυριών Zimmermann και Reding θα υποστηριχθούν από την Ομάδα μου. Ειδικά τις τελευταίες ημέρες κατέστη για άλλη μία φορά σαφές το πόσο επείγουσα είναι η ανάγκη να αποκτήσουμε μια ευρωπαϊκή πολιτική ασύλου και μετανάστευσης.
<P>
Οι φρικαλεότητες, η εκδίωξη και η γενοκτονία στο Κοσσυφοπέδιο και η εν μέρει επονείδιστη αντιμετώπιση των εκδιωχθέντων, οι οποίοι χρειάζονται την υποστήριξή μας, από ορισμένα κράτη της Ένωσης καθιστούν για άλλη μία φορά σαφές ότι χρειαζόμαστε μια εναρμόνιση της πολιτικής μετανάστευσης και ασύλου, η οποία πρέπει όμως να είναι ανθρώπινη στο πλαίσιο της Σύμβασης της Γενεύης. Οι εναρμονισμένες ελάχιστες προδιαγραφές για ορισμένες παροχές υπηρεσιών και όρους υποδοχής πρέπει να ισχύουν για όλες τις χώρες της Ένωσης. Δεν επιτρέπεται ορισμένες χώρες, όπως η πατρίδα μου η Γερμανία, να επιβαρύνονται πολύ περισσότερο από άλλες! Αυτό ισχύει και στον τομέα της μετανάστευσης για λόγους εργασίας.
<P>
Η έκθεση της κ. Reding περιέχει πολύ καλές απαιτήσεις για μια διαφοροποιημένη αντιμετώπιση τριών ομάδων: των προσφύγων, των μεταναστών για λόγους εργασίας και των θυμάτων της λαθρομετανάστευσης. Για τον λόγο αυτό, θα ήθελα, κ. Reding, να σας ευχαριστήσω εξ ονόματος της Ομάδας μου που υποβάλατε μια τόσο διαφοροποιημένη έκθεση.
<P>
Δυό λόγια στον κ. Pirker: δεν αληθεύει αυτό που λέει ο κ. Pirker ότι δεν θέλαμε ή δεν θέλουμε να έχουμε μια έκθεση με θέμα το «Eurodac». Θέλαμε να έχουμε μια έκθεση, όχι όμως αυτήν του κ. Pirker. Ευχαρίστως θα είχαμε εξετάσει από κοινού και θα είχαμε ψηφίσει μια έκθεση με κριτικό πνεύμα. Αυτό αποτελεί και την εντολή των ψηφοφόρων μας, οι οποίοι αυτό ακριβώς αναμένουν από εμάς: όταν πρόκειται για τα δικαιώματα των πολιτών, όταν πρόκειται για την αποφυγή γνωστών επιχειρημάτων, τότε φέρουμε τεράστια ευθύνη και στο Σώμα μας. Αυτός είναι ο λόγος που απορρίψαμε την έκθεσή του, επειδή δεν ήταν κατάλληλη για το Σώμα μας.

<SPEAKER ID=53 LANGUAGE="FR" NAME="Pradier">
Κύριε Πρόεδρε, η έκθεση της κ. Reding είναι μία έκθεση θαρραλέα και ταυτόχρονα έξυπνη. Με μεγάλη μου χαρά σήμερα θα επαινέσω τη συντάκτριά της. Πρέπει να πούμε πως η έκθεση αυτή αποτελεί συνέχεια της έκδοσης του εγγράφου στρατηγικής το οποίο μας είχε κοινοποιήσει η αυστριακή Προεδρία. Το έγγραφο εκείνο είχε προκαλέσει ορισμένες αναταραχές στην αρχή, είχε όμως οδηγήσει και σε μία συζήτηση η οποία αποδείχθηκε αρκετά γόνιμη.
<P>
Η έκθεση που μας προτείνεται προσεγγίζει και αναπτύσσει τέσσερα μείζονα προβλήματα. Το πρώτο είναι αυτό του δικαιώματος αίτησης χορήγησης ασύλου, της ιδιαιτερότητάς του και του συνόλου των δικαιωμάτων που συνδέονται με αυτό. Το δεύτερο πρόβλημα αφορά τη μετανάστευση για λόγους εργασίας και την κινητικότητα του εργατικού δυναμικού. Το τρίτο καταδεικνύει την ένοχη οικονομική δραστηριότητα των κυκλωμάτων λαθρομετανάστευσης και, τέλος, το τέταρτο αφορά το καθεστώς των νομίμων μεταναστών.
<P>
Μέχρι τώρα, επικρατούσε μια σχετική ασάφεια μεταξύ όλων αυτών των εννοιών, μία σύγχυση η οποία, συνεπικουρούμενη από την ιδεολογία, ή ακόμα και τα πάθη, και τη δημαγωγία, είχε προκαλέσει πολύ σοβαρά προβλήματα. Ως απόδειξη νομίζω ότι είναι αρκετά τα λόγια του συναδέλφου μας κ. Pirker, ο οποίος νωρίτερα κατηγόρησε την αριστερά ότι γονυπέτησε μπροστά στην ίδια της την πελατεία. Είμαι υποχρεωμένος να του πω πως η εκλογική πελατεία των μεταναστών δεν είναι κατ' ανάγκην η καλύτερη που θα μπορούσαμε να βρούμε.
<P>
Κατά δεύτερον, σε ό, τι αφορά εν πάση περιπτώσει το δικαίωμα του ασύλου, είναι ανάγκη να υπογραμμίσουμε πως όλοι έχουν το δικαίωμα αιτήσεως ασύλου, και πως στο θέμα αυτό, οι Συμβάσεις της Γενεύης - τόσο οι ίδιες οι Συμβάσεις όσο και τα πρόσθετα προτόκολλα - οι οποίες παραμένουν το θεμελιώδες κείμενο, αποτελούν ένα σημείο αναφοράς το οποίο δεν πρέπει να αγγίξουμε. Από αυτήν την άποψη, πρέπει να προσέξουμε τις προτάσεις στρατηγικής αντικατάστασης και νομίζω πως η έκθεση είναι απολύτως ξεκάθαρη ως προς την άρνηση που τους απευθύνει.
<P>
Μια άλλη πτυχή που προβάλλεται την έκθεση είναι οι στοιχειώδεις προϋποθέσεις συνθηκών υποδοχής και παροχών που δικαιούνται οι αιτούντες, καθώς και ο σεβασμός των συμβάσεων, η επιτάχυνση των διαδικασιών και, κυρίως, η διατήρηση των δικαιωμάτων των αιτούντων έως ότου ληφθεί δικαστική κατ' έφεση απόφαση σχετικά με την απέλαση. Τέλος, είναι αλήθεια πως στην έκθεση έχει γίνει μία πραγματική εργασία συμβιβασμού μεταξύ της νομικής και της κανονιστικής διάστασης από τη μια πλευρά και της ανθρώπινης διάστασης από την άλλη, και αυτό πρέπει να το επαινέσουμε.
<P>
Μετά την επικύρωση της Συνθήκης του Αμστερνταμ, η Επιτροπή θα είναι σε θέση να αναλάβει νομοθετικές πρωτοβουλίες. Εάν η Επιτροπή συνεχίσει να ακολουθεί την οδό που ακολούθησε μέχρι τώρα - και είναι ίσως η στιγμή να την επαινέσουμε για αυτό, κάτι που δεν συμβαίνει συχνά στις μέρες μας, ας το κάνουμε λοιπόν σήμερα - ας είναι σίγουρη πως θα βρει στο Κοινοβούλιο, είτε το παρόν είτε το επόμενο, έναν σίγουρο και αξιόπιστο σύμμαχο.

<SPEAKER ID=54 LANGUAGE="FR" NAME="Lindeperg">
Κύριε Πρόεδρε, το Κοινοβούλιο είχε εκφράσει, εν καιρώ, μία θετική γνώμη σχετικά με την σύμβαση Eurodac η οποία προοριζόταν, όπως μας είχαν πει τότε, να διευκολύνει την εφαρμογή της Σύμβασης του Δουβλίνου παρέχοντας ασφάλεια τόσο στους αιτούντες άσυλο, στους οποίους διδόταν η διαβεβαίωση πως μπορούν να υποβάλουν αίτηση σε ένα κράτος μέλος, όσο και στα ίδια τα κράτη, δεδομένου ότι το σύστημα επέτρεπε την αποφυγή των πολλαπλών αιτήσεων.
<P>
Αντιθέτως, οι λόγοι που επικαλέστηκε σήμερα το Συμβούλιο και τους οποίους επανέλαβε προηγουμένως ο εισηγητής στηρίζοντας τους, προκειμένου να επεκτείνει το Eurodac σε ορισμένες κατηγορίες παράνομων μεταναστών μέσω ενός πρωτοκόλλου, πόρρω απέχουν από το να μας έχουν πείσει και εμείς θεωρούμε πως οι κίνδυνοι παρέκλισης δεν είναι αμελητέοι, γι' αυτό και η Ομάδα μας επιθυμεί την απόρριψη του πρωτοκόλλου, θέση η οποία εξάλλου υιοθετήθηκε από ολόκληρη την επιτροπή.
<P>
Όσο για τις τρεις άλλες εκθέσεις, δεν έχω τον χρόνο να μιλήσω για τις εξαίρετες εκθέσεις της κ. Terrσn και της κ. Zimmermann, αλλά θα επιμείνω στην έκθεση της κ. Reding. Θέλω να την συγχαρώ διότι πέτυχε, σε ένα θέμα τόσο ευαίσθητο και αμφισβητήσιμο, να βρει, ως προς τα ουσιαστικά σημεία, τους συμβιβασμούς εκείνους που επιτρέπουν τη στήριξη από μία μεγάλη πλειοψηφία και παράλληλα να διατηρήσει τα σημεία και τις θεμελιώδεις αρχές που υποστηρίζει η Ομάδα μου και εγώ και τα οποία η κ. Reding υπενθύμισε πριν από λίγο με σαφή τρόπο.
<P>
Το έγγραφο στρατηγικής της αυστριακής Προεδρίας μάς είχε πράγματι ανησυχήσει όσον αφορά διάφορες πτυχές και κατά την γνώμη μας ήταν απαραίτητο η έκθεση να διατυπώνει σθεναρά αυτές τις ανησυχίες. Πρόκειται καταρχάς για τη διάκριση που πρέπει απαραιτήτως να γίνεται μεταξύ του προβλήματος του ασύλου και της μετανάστευσης. Αυτό έχει σημαντικές επιπτώσεις, κυρίως σε ό, τι αφορά την πρόσβαση στην ευρωπαϊκή επικράτεια και επομένως την πρόσβαση στη διαδικασία πολλών αιτούντων άσυλο οι οποίοι στερούνται, για λόγους απόλυτα κατανοητούς, επαρκών εγγράφων. Είναι σημαντικό να μην προσομοιάζουμε τα άτομα αυτά με τους παράνομους μετανάστες, γεγονός που θα είχε ως αποτέλεσμα την καταπάτηση της αρχής της μη απέλασης.
<P>
Η έκθεση είναι επίσης πολύ αυστηρή - και χαίρομαι γι' αυτό - σχετικά με την πλήρη και εξ ολοκλήρου εφαρμογή της Σύμβασης της Γενεύης και την άρνηση κάθε απόπειρας για επαναδιαπραγμάτευση. Τα κενά που παρουσιάζει η σύμβαση πρέπει να οδηγήσουν στη συμπλήρωσή της, κυρίως με τη δημιουργία ενός καθεστώτος συμπληρωματικής προστασίας, αλλά σε καμία περίπτωση στην αντικατάστασή της, και είμαστε απολύτως αντίθετοι σε μία πολιτική η οποία θα βασίζεται σε μία θεσμική προσφορά, κατά προαίρεση των κρατών μέλών.
<P>
Πολύ σημαντική επίσης είναι η αναφορά στο αίτημά μας για μία μη περιοριστική ερμηνεία της σύμβασης της Γενεύης, η οποία συγκεκριμένα θα λαμβάνει υπόψη τις διώξεις από τρίτες ομάδες. Το Κοινοβούλιό μας επανέλαβε πολλές φορές την άποψή του στο θέμα αυτό, χωρίς σε ωστόσο να σημειωθεί η παραμικρή απόκλιση εκ μέρους του Συμβουλίου ή στην πρακτική των κρατών μελών.
<P>
Τέλος, ήταν απαραίτητο, και τα τραγικά γεγονότα που ζούμε αυτόν τον καιρό το αποδεικνύουν, να εκφράσουμε την αποδοκιμασία μας σε σχέση με το πάγωμα στο Συμβούλιο των κοινών δράσεων που παρουσιάστηκαν από την Επιτροπή σχετικά με την προσωρινή προστασία των εκτοπισμένων. Πολλοί από τους συναδέλφους αναφέρθηκαν σε αυτό. Δικαίως η Επίτροπος κ. Gradin είχε θελήσει να πάρει μαθήματα από την τραγωδία στην Βοσνία. Δυστυχώς, οι αναβολές του Συμβουλίου δεν επέτρεψαν στο σύστημα που συστήνει η Επίτροπος να είναι λειτουργικό προκειμένου να αντιμετωπίσει το δράμα του Κοσσυφοπεδίου, γεγονός που δεν είναι προς τιμήν της Ευρώπης. Πράγματι, ναι μεν οι εκτοπισμένοι του Κοσσυφοπεδίου υπάγονται στο καθεστώς της Σύμβασης της Γενεύης, ωστόσο είναι εξίσου προφανές πως τέτοια μαζικά κύματα καθιστούν απαγορευτική βραχυπρόθεσμα μία εξατομικευμένη εξέταση των φακέλων με τους συνήθεις τρόπους, ενώ αντίθετα, η προσωρινή προστασία θα αποτελούσε το κατάλληλο μέσο, χωρίς να αποκλείεται μακροπρόθεσμα η επίκληση της Σύμβασης της Γενεύης.
<P>
Χαίρομαι λοιπόν για την έκθεση της κ. Reding, θα ήθελα, ωστόσο, να υπογραμμίσω πως όποια και εάν είναι η αξία της, δυστυχώς έχουμε κάθε λόγο να αμφισβητούμε την αποτελεσματικότητά της, διότι έως τώρα το Συμβούλιο δεν έχει επιδείξει ιδιαίτερη προσοχή στις πολλαπλές και συγκλίνουσες συστάσεις του οργάνου μας.

<SPEAKER ID=55 LANGUAGE="DE" NAME="Nassauer">
Κύριε Πρόεδρε, κυρίες και κύριοι, φαίνεται όλο και περισσότερο ότι το αυστριακό έγγραφο στρατηγικής σχετικά με το άσυλο και τη μετανάστευση στην Ευρώπη έχει καταστεί η βάση μιας εξαιρετικά γόνιμης και προπάντων λίαν απαραίτητης συζήτησης. Απαραίτητη είναι για τον λόγο ότι το άσυλο και η μετανάστευση θα κοινοτικοποιηθούν με τη θέση σε ισχύ της Συνθήκης του Αμστερνταμ. Μολονότι θα εξαρτώνται ακόμα εντός της επόμενης πενταετίας από ομόφωνες αποφάσεις του Συμβουλίου, έχουν ελευθερωθεί από την αρμοδιότητα των κρατών μελών και έχουν μεταφερθεί στην Κοινότητα. Αυτό σημαίνει πως πρέπει να καταλήξουμε σε κοινοτικές πεποιθήσεις όσον αφορά τα θέματα ασύλου και μετανάστευσης, και αυτό αποτελεί το καθήκον αυτού του Κοινοβουλίου.
<P>
Θέλω να εστιασθώ σε ένα θέμα: πιστεύω πως εμείς στην Ευρώπη, εδώ στο Ευρωπαϊκό Κοινοβούλιο, πρέπει να δώσουμε μια σαφέστατη απάντηση σε ένα ερώτημα που είναι βασικό για όλα όσα θα ακολουθήσουν: θέλουμε γενικά να υποδεχθούμε στην Ευρώπη πρόσφυγες ή όχι; Και δεν αναφέρομαι εδώ σε πολιτικούς πρόσφυγες. Το ότι αυτοί θα τύχουν υποδοχής είναι σαφέστατο και δεν αμφισβητείται από κανέναν σοβαρό άνθρωπο. Επίσης, δεν κάνω λόγο για πρόσφυγες από ζώνες εμφυλίου πολέμου, για ποσοστωτικούς πρόσφυγες ή για μετοίκηση οικογενειών. Αναφέρομαι μόνον στο βασικό ερώτημα, αν θέλουμε να υποδεχθούμε μετανάστες στην Ευρώπη, πράγμα για το οποίο ακούγονται, ως γνωστόν, μεμονωμένες απαιτήσεις. Και λέγω λοιπόν, κυρίες και κύριοι: η Ευρώπη δεν είναι περιοχή μετανάστευσης όπως υπήρξαν οι Ηνωμένες Πολιτείες τον προηγούμενο αιώνα, και ίσως να είναι ακόμα και σήμερα, ή όπως η Αυστραλία, η Νέα Ζηλανδία, ο Καναδάς ή γενικά χώρες που αναζητούσαν απεγνωσμένα ανθρώπους για να γεμίσουν τους χώρους τους. Εμείς δεν βρισκόμαστε σε αυτήν την κατάσταση. Αντιθέτως, έχουμε 20 εκατομμύρια ανέργους. Αυτό δεν μπορεί παρά να συνεπάγεται την ανάγκη περιορισμού της μετανάστευσης. Θα ήθελα να τονίσω πάλι ότι δεν αναφέρομαι στο άσυλο και όλα τα άλλα, παρά μόνο στη μετανάστευση. Αυτό ισχύει προπάντων και για την παράνομη μετανάστευση. Θεωρώ ανεύθυνο να απορρίπτετε τη συμφωνία Eurodac, εάν αναλογισθείτε πως το 80 % των παρανόμων μεταναστών είναι θύματα κυκλωμάτων λαθρομετανάστευσης, τα οποία εκμεταλλεύονται κτηνωδώς την ανάγκη και τη δυστυχία αυτών των ανθρώπων. Για να τεθεί τέρμα στις δραστηριότητές τους είναι απαραίτητο μεταξύ άλλων να υπογραφεί η συμφωνία Eurodac. Όσοι αρνούνται να το κάνουν, βοηθούν, καταψηφίζοντάς την, τα κυκλώματα λαθρομετανάστευσης. Πρέπει να το αναλογισθείτε αυτό!
<P>
Στο θέμα του ασύλου ουσιαστικά δεν έχουμε προβλήματα μεταξύ μας. Όλοι τάσσονται εδώ υπέρ της παροχής ασύλου σε άτομα που διώκονται για πολιτικούς λόγους. Πρέπει να αποσαφηνίσουμε το ζήτημα της διαδικασίας. Πρόκειται να υπάρξει μια ατομική διαδικασία για οποιονδήποτε ζητήσει άσυλο στην Ευρώπη ή πρέπει να αποδεχθούμε το γεγονός ότι πρέπει να σκεφθούμε πάλι τις θεσμικές εγγυήσεις; Νομίζω πως η ταχεία διεκπεραίωση των διαδικασιών είναι προπάντων και προς το συμφέρον των αιτούντων άσυλο. Για τον λόγο αυτό πρέπει να διανοίξουμε αυτή τη δεύτερη δυνατότητα.

<SPEAKER ID=56 LANGUAGE="SV" NAME="Thors">
Κύριε Πρόεδρε, κυρία Επίτροπε, άκουσα με χαρά την εισηγήτρια κ. Reding να παρουσιάζει την έκθεσή της. Πρέπει να αναφέρω ότι δεν υπήρχε τίποτα που εγώ θα ήθελα να διατυπώσω με διαφορετικό τρόπο, ιδιαίτερα τη στιγμή που κρατώ στα χέρια μου τις δύο σελίδες με τα συμπεράσματα της Διάσκεψης των Υπουργών Εσωτερικών και Δικαιοσύνης στο Λουξεμβούργο την προηγούμενη εβδομάδα. Μπορούμε να αναρωτηθούμε αν αυτό είναι τελικά το αποτέλεσμα της συνάντησης 15 υπουργών, όταν αναφέρεται ότι ευχαριστούν την Αλβανία και ότι είναι έτοιμοι να παρέχουν προστασία στους πρόσφυγες στην περιοχή του Κοσσυφοπεδίου. Αυτό είναι το μέγεθος της αλληλεγγύης που μπορούμε να επιδείξουμε στην Ευρώπη;
<P>
Είμαστε σε θέση να δράσουμε όταν 2000 Κούρδοι βρίσκονται στις ακτές μας, όχι όμως όταν υποφέρουν εκατοντάδες χιλιάδες άνθρωποι. Έχουμε συλλογική ευθύνη για τις δεκάδες χιλιάδες ανθρώπων που έχουν εξαφανιστεί και γι' αυτούς που ίσως πεθάνουν από την πείνα.
<P>
Αγαπητοί φίλοι! Εναπόκειται τώρα σε όλες τις χώρες που αναφέρθηκαν στη σημασία της ευρωπαϊκής υπηκοότητας, στη σημασία της αλληλεγγύης να κάνουν κάτι για την κατάσταση αυτή. Σήμερα και εγώ ντρέπομαι που είμαι Φινλανδή - πρέπει να το πω. Έχουμε έναν Πρωθυπουργό που ίσως δεν παρακολούθησε καθόλου τηλεόραση κατά τη διάρκεια του Πάσχα και δεν γνώριζε την αγωνία και την οδύνη που υπήρχε στο Κοσσυφοπέδιο. Ζητώ συγγνώμη που είμαι Φινλανδή, χαίρομαι, ωστόσο, για το γεγονός ότι, παρ' όλα αυτά, η κυβέρνησή μας έκανε κάτι τώρα. Υπάρχει κοινό συμφέρον να γίνει αυτό, διότι η αλληλεγγύη βρίσκεται σε δοκιμασία.
<P>
Εμείς, στο Ευρωπαϊκό Κοινοβουλίο, πρέπει να είμαστε ακλόνητοι στις θέσεις μας, ιδιαίτερα όσον αφορά την πρόταση για το Ευρωπαϊκό Ταμείο για τους Πρόσφυγες και την αύξηση των κοινοτικών κονδυλίων για να υποδεχτούμε τους δεινοπαθούντες.

<SPEAKER ID=57 LANGUAGE="SV" NAME="Sjφstedt">
Κύριε Πρόεδρε, η κοινοτική πολιτική στον τομέα των προσφύγων μέχρι στιγμής αποτελείται σχεδόν αποκλειστικά από κατασταλτικά μέτρα. Η Σύμβαση του Δουβλίνου και το Eurodac πρέπει να εξεταστεί απ' αυτήν την οπτική. Εξάλλου, η Συνθήκη του Schengen έχει παίξει στην πράξη έναν πολύ μεγάλο ρόλο καθιστώντας δύσκολη την είσοδο εν γένει στην ΕΕ των αιτούντων παροχής ασύλου, για να εξεταστούν οι λόγοι που προβάλουν για τη χορήγηση ασύλου. Η κοινοτική πολιτική έχει χαρακτηριστεί από κατασταλτικά και αστυνομικά μέτρα. Αυτό, με τη σειρά του, εξηγεί - τουλάχιστον σε μεγάλο βαθμό - το ολοένα και περισσότερο διογκούμενο ρεύμα παράνομων μεταναστών και προσφύγων.
<P>
Αντιθέτως, αυτό που πρωτίστως χρειαζόμαστε είναι η κοινή ευθύνη σ' ολόκληρη την Ευρώπη, όχι μόνο στην ΕΕ, γι' αυτούς που χρήζουν προστασίας. Χρειαζόμαστε επίσης κανόνες, βασισμένους στις συνθήκες του ΟΗΕ, για την προστασία της ασφάλειας από πλευράς δικαίου των προσφύγων και για να τους παρέχονται εγγυήσεις για μία αξιοπρεπή αντιμετώπιση. Πέραν αυτού, χρειαζόμαστε κανόνες οι οποίοι θα εγγυώνται το δικαίωμα σ' αυτούς που βρίσκονται νόμιμα στην ΕΕ να μπορούν π.χ. να κυκλοφορούν στην Ένωση.
<P>
Το Eurodac είναι ένα κεντρικό τμήμα του συστήματος εφαρμογής της αρχής της πρώτης χώρας όπου έχει υποβληθεί αίτηση ασύλου της Συνθήκης του Δουβλίνου. Αυτή η αρχή έχει πολλές ελλείψεις - και το Eurodac έχει πολλές ελλείψεις. Η αρχή της πρώτης χώρας όπου υποβάλλεται αίτηση παροχής ασύλου εφαρμόζεται σήμερα, μολονότι τα κράτη μέλη κρίνουν με πολύ διαφορετικό τρόπο τις αιτήσεις παροχής ασύλου. Αυτό είναι παράλογο και οδηγεί σε μεγάλες αυθαιρεσίες. Δεύτερον: υπάρχει ένας προφανής κίνδυνος επέκτασης και κατάχρησης του αρχείου Eurodac. Τρίτον: η λήψη δακτυλικών αποτυπωμάτων αποτελεί παραβίαση της προσωπικής ακεραιότητας και πρέπει να χρησιμοποιείται μόνον όταν είναι πραγματικά απαραίτητο. Γι' αυτόν τον λόγο, πρέπει να απορριφθεί η πρόταση για το Eurodac με τη σημερινή μορφή της.
<P>
Θέλω, επίσης, να αναφερθώ με λίγα λόγια στην έκθεση Reding αναφορικά με το έγγραφο στρατηγικής για τη μεταναστευτική πολιτική και την πολιτική για την παροχή ασύλου. Τον προηγούμενο χρόνο η αυστριακή Προεδρία παρουσίασε μια ασυνήθιστα κυνική πρόταση για τη μελλοντική κοινοτική πολιτική για το άσυλο. Ήταν μία σχεδόν μετωπική επίθεση στα θεμέλια της ανθρωπιστικής πολιτικής για τους πρόσφυγες. Γι' αυτόν τον λόγο, είναι καλό ότι η κ. Reding είναι αντίθετη σ' αυτήν την πρόταση σε πολλά σημαντικά σημεία. Αυτό ισχύει ιδιαίτερα σ' ό, τι αφορά την προάσπιση της Συνθήκης της Γενεύης και του ρόλου της Ύπατης Αρμοστείας των Ηνωμένων Εθνών για τους Πρόσφυγες.

<SPEAKER ID=58 LANGUAGE="DE" NAME="Voggenhuber">
Κύριε Πρόεδρε, κυρίες και κύριοι, όσον αφορά τα ολοένα και πιο περιοριστικά μέτρα, τα οποία συζητάμε εδώ και χρόνια και δυστυχώς τα ψηφίζουμε κιόλας, η δεξιά πτέρυγα αυτού του Σώματος προβάλλει επανειλημμένα τον ισχυρισμό πως δεν πρόκειται για τον περιορισμό της πολιτικής για τους πρόσφυγες, παρά μόνον για την καταπολέμηση της κατάχρησης. Στο κλίμα αυτό δημιουργήθηκε μια ρύθμιση για τρίτες χώρες, η οποία αντιβαίνει σαφώς στη Σύμβαση της Γενεύης, χωρίς όμως να κάνει και τίποτα κατά της κατάχρησης. Στο κλίμα αυτό εξαιρέθηκε από την αναγνώριση του καθεστώτος του πρόσφυγα ο διωγμός μέσω μη κρατικής βίας. Στο κλίμα αυτό δημιουργήθηκε τέλος και το έγγραφο της αυστριακής Προεδρίας για τους πρόσφυγες, το οποίο αποτελεί σαφή επίθεση κατά της Σύμβασης της Γενεύης.
<P>
Όμως έστω κι αν ήταν έτσι τα πράγματα, ώστε οι συνάδελφοι αυτοί να ενδιαφέρονται μόνον για την κατάχρηση και όχι, όπως είπε ο κ. Νassauer, για τους πραγματικούς πρόσφυγες, τότε έχει φθάσει σήμερα η ώρα της αλήθειας, κύριε Pirker και κύριε Nassauer: 200 000 άνθρωποι φεύγουν σήμερα από το Κοσσυφοπέδιο, και δεν τους δίδεται το καθεστώς του πρόσφυγα, πράγμα που συνιστά παραβίαση της Σύμβασης της Γενεύης. Γιατί δεν σηκώνεστε να απαιτήσετε την τήρηση της Σύμβασης της Γενεύης, η οποία προβλέπει ρητώς την προστασία για ανθρώπους που διώκονται για εθνοτικούς λόγους; Σηκωθείτε λοιπόν και απαιτείστε την τήρηση της Σύμβασης της Γενεύης και την αναγνώριση του καθεστώτος του πρόσφυγα γι' αυτούς τους ανθρώπους!

<SPEAKER ID=59 LANGUAGE="NL" NAME="Van Lancker">
Κύριε Πρόεδρε, θα ήθελα κι εγώ να συγχαρώ θερμά τη συνάδελφο Viviane Reding για την εξαιρετικά ανθρώπινη και ισορροπημένη έκθεση που εκπόνησε. Δεν πρέπει όμως να μου θυμώσει που θα διαπιστώσω ότι είναι εξαιρετικά κυνικό να συζητάει σήμερα το Ευρωπαϊκό Κοινοβούλιο σχετικά με ένα έγγραφο στρατηγικής της Προεδρίας για την πολιτική για το άσυλο και τη μετανάστευση, τη στιγμή που εκατοντάδες χιλιάδες άνθρωποι από το Κοσσυφοπέδιο διώχνονται και εκτοπίζονται από τον τόπο τους, καθηλωμένοι στη λάσπη στα στρατόπεδα προσφύγων ή ακόμη και φυλακισμένοι, απ' όπου σε ορισμένες περιπτώσεις διώχνονται πάλι πίσω στο Κοσσυφοπέδιο. Είναι κυνικό να συζητάμε για μια στρατηγική η οποία θα πρέπει να οδηγήσει τη Σύνοδο Κορυφής του Τάμπερε, το φθινόπωρο, στη θέσπιση μιας κοινής πολιτικής της Ευρωπαϊκής Ένωσης, τη στιγμή που το Συμβούλιο των Υπουργών στο Λουξεμβούργο δεν μπόρεσε καν να συμφωνήσει για την αλληλέγγυα υποδοχή των προσφύγων στην περίπτωση μιας από τις μεγαλύτερες ανθρωπιστικές καταστροφές που γνώρισε ποτέ η Ευρώπη.
<P>
Αισθάνομαι ντροπή να βλέπω ότι η Ευρωπαϊκή Ένωση, η τόσο πλούσια και ευημερούσα, καθησυχάζει τη συνείδησή της με μερικές δεκάδες εκατομμύρια ευρώ βοήθεια στην περιοχή. Πρέπει να πω, κυρία Επίτροπε, ότι ούτε κι εγώ κατάλαβα τη θέση που υποστήριξε εξ ονόματος της Επιτροπής η Επίτροπος Bonino, υποστηρίζοντας ότι είναι αντίθετη προς την υποδοχή στην Ευρωπαϊκή Ένωση. Βεβαίως και είναι καλό να υποδεχθούμε τους ανθρώπους κοντά στην περιοχή τους. Τουλάχιστον όταν αυτό μπορεί να γίνει κάτω από καλές συνθήκες. Όμως, από τις εικόνες που προβάλλονται στην τηλεόραση και τις εκθέσεις ανθρωπιστικών οργανώσεων είναι πλέον σαφές ότι αυτό δεν γίνεται, ενώ οι γειτονικές χώρες είναι πολύ φτωχές και πολύ ασταθείς για να μπορέσουν να υποδεχθούν με τον κατάλληλο τρόπο αυτή την ομάδα.
<P>
Ντροπή είναι επίσης και η έλλειψη πολιτικής βούλησης που παρατηρείται σε ορισμένα κράτη μέλη της Ευρωπαϊκής Ένωσης. Σήμερα, το έγγραφο στρατηγικής αναφέρει σαφώς ότι οι προτάσεις της Ευρωπαϊκής Επιτροπής για την υποδοχή προσφύγων, οι οποίες έχουν υποβληθεί εδώ και δύο χρόνια, όπως ανάφερε ορθώς ο συνάδελφος Wiebenga, πρέπει να εγκριθούν όσο το δυνατόν ταχύτερα. Πιστεύω ότι, με αφορμή τη σημερινή συζήτηση, πρέπει να απευθύνουμε έντονη έκκληση προς το Συμβούλιο να επισπεύσει τη σύναψη συμφωνίας για την αλληλέγγυα υποδοχή και για τη θέσπιση ενός καθεστώτος το οποίο θα προσφέρει στους πρόσφυγες δικαιώματα και προστασία. Κυρία Επίτροπε, εάν οι Δεκαπέντε δεν κατορθώσουν να το κάνουν αυτό, είμαι βέβαιη ότι τα κράτη μέλη τα οποία θέλουν να συνεργαστούν πρέπει να συμφωνήσουν επί του θέματος της υποδοχής των προσφύγων. Αναφέρομαι σε ένα είδος ανθρωπιστικού Schengen. Δεν συμφωνώ καθόλου με το Schengen, στην περίπτωση αυτή όμως πιστεύω ότι αυτό πρέπει να γίνει.
<P>
Ολοκληρώνοντας, θα ήθελα να αναφερθώ και σε άλλο ένα σημείο, το οποίο έχει ιδιαίτερη σημασία τόσο για την έκθεση της συναδέλφου Reding, όσο και για την κρίση στο Κοσσυφοπέδιο. Πρόκειται για την επανένωση οικογενειών. Καθημερινά βλέπουμε στην τηλεόραση το δράμα διαλυμένων οικογενειών, παιδιών, ανδρών και γυναικών που αδυνατούν να βρουν οι μεν τους δε. Η οικουμενική διακήρυξη των δικαιωμάτων του ανθρώπου προσφέρει σε όλους το δικαίωμα να ζουν σε μια οικογένεια. Το δικαίωμα αυτό πρέπει να ισχύει και για τους πρόσφυγες και τους εκτοπισθέντες. Η Ευρωπαϊκή Ένωση πρέπει να διασφαλίσει το δικαίωμα αυτό για τους πρόσφυγες από το Κοσσυφοπέδιο, αλλά και για κάθε άλλο πρόσφυγα ή κάποιο πρόσωπο που ζητεί άσυλο. Πιστεύω ότι, στο σημείο αυτό, πρέπει να συμπληρώσουμε επειγόντως τη σύμβαση του Δουβλίνου. Συνάδελφοι, το βαθύ χάσμα που υφίσταται μεταξύ των λίγων καλών προτάσεων που περιλαμβάνονται στο έγγραφο στρατηγικής και την ευρωπαϊκή φλυαρία στον τομέα αυτό - γιατί δεν θα μπορούσα να την αποκαλέσω διαφορετικά - αποδεικνύει ότι στην ουσία θα πρέπει να γίνει ένα θαύμα για να επιτευχθούν συγκεκριμένα αποτελέσματα στο Τάμπερε. Εύχομαι καλή δύναμη στην Ευρωπαϊκή Επιτροπή και ελπίζω ότι το Κοινοβούλιο θα εξακολουθήσει να συμμετέχει στην προετοιμασία της πολιτικής. Συνάδελφοι, το Συμβούλιο έχει μάλλον την εντύπωση ότι πρέπει να προστατεύσει την Ευρώπη από τους πρόσφυγες αντί να προστατεύσει τους ίδιους τους πρόσφυγες.

<SPEAKER ID=60 LANGUAGE="ES" NAME="Hernαndez Mollar">
Κύριε Πρόεδρε, η κυρία Viviane Reding κατήρτισε μια θαυμάσια έκθεση και πρέπει να αναγνωρίσουμε πως ήταν ιδιαίτερα ευαίσθητη με εκείνους που συμμετείχαν στη συζήτηση και δεκτική σε όλες τις απόψεις μας.
<P>
Κατ' εμέ, όταν μιλάμε για μετανάστευση, δύο άξονες είναι θεμελιώδεις: η αλληλεγγύη και η ανθρώπινη διάσταση του προβλήματος. Αλληλεγγύη γιατί οι άνθρωποι, ανεξαρτήτως της εθνικότητάς, του φύλου ή της θρησκείας τους, έχουν δικαίωμα σε μια αξιοπρεπή ζωή και σε επαρκείς για την επιβίωσή τους πόρους. Δεν μπορούμε να κατανοήσουμε τη μετανάστευση αν παραμένουμε προσκολλημένοι αποκλειστικά στα σύνορά μας, στη δική μας ευημερία ή στα δικά μας γεωστρατηγικά συμφέροντα.
<P>
Η ανθρώπινη διάσταση απαιτεί επίσης μια προσπάθεια, εκ μέρους των κρατών μελών, για να συμβιβάσουν αυτήν την πλευρά με τη νομοθεσία που πρέπει απαραίτητα να ρυθμίζει την είσοδο και έξοδο αλλοδαπών ή την παραμονή στην επικράτειά μας εκείνων που έρχονται προς αναζήτηση εργασίας ή καταφύγιου ή ασύλου από τους διωγμούς που ενδεχομένως υφίστανται στις χώρες καταγωγής τους. Χρειάζεται μια και για πάντα να καταλήξουμε σε μια κοινή πολιτική που να ρυθμίζει τις διοικητικές και νομικές διαδικασίες, που να είναι ικανή να εξασφαλίσει τη δίωξη και την καταδίκη αυτών που εκμεταλλεύονται ανθρώπους και να συμβάλλει ούτως ώστε η παραμονή των μεταναστών, είτε νόμιμη είναι αυτή είτε παράνομη, να πραγματοποιείται στα πλαίσια του σεβασμού προς τα πιο θεμελιώδη δικαιώματα, ακόμη κι όταν είναι απαραίτητη η απομάκρυνση ή η απέλασή τους στις χώρες καταγωγής τους.
<P>
Και θα ήθελα, κύριε Πρόεδρε, να επιστήσω την προσοχή στο γεγονός ότι αυτή η ευθύνη δεν ανήκει κατ' αποκλειστικότητα στην Ευρωπαϊκή Ένωση. Ανήκει και στις χώρες από τις οποίες προέρχονται οι μετανάστες, οι οποίες πρέπει να καταβάλλουν προσπάθειες ώστε να εκμεταλλευτούν τους υλικούς και ανθρώπινους πόρους τους, τους δικούς τους και αυτούς που τους παρέχει η Ευρωπαϊκή Ένωση ως ενίσχυση, και πρέπει επίσης να εμβαθύνουν στη δημοκρατία και τον σεβασμό προς τα δικαιώματα των πολιτών τους.

<SPEAKER ID=61 NAME="Θεωνάς">
Κύριε Πρόεδρε, τα δραματικά γεγονότα που ζούμε θέτουν δύο εξίσου δραματικά ερωτήματα.
<P>
Μπορεί η Ευρωπαοκή Ένωση να θεωρηθεί χώρος ελευθερίας, ασφάλειας και δικαιοσύνης; Mπορεί να ακολουθήσει μια προοδευτική πολιτική για το άσυλο και τους πρόσφυγες;
<P>
Δύο πολύ πρόσφατες τραυματικές εμπειρίες δίνουν μάλλον αρνητική απάντηση. Πρώτον, οι βάρβαροι βομβαρδισμοί του ΝΑΤΟ ενάντια στη Γιουγκοσλαβία, που δημιουργούν εκατοντάδες χιλιάδες πρόσφυγες και κινδύνους αποσταθεροποίησης σε ολόκληρη τη Βαλκανική και, δεύτερον, η τρίμηνη περιπλάνηση του Οτσαλάν στην Ευρώπη, ο οποίος όχι μόνο δεν έτυχε της παροχής ασύλου, αλλά ουσιαστικά παραδόθηκε στους διώκτες του με ύποπτες και παράνομες διαδικασίες.
<P>
Δεν μπορούμε, κύριε Πρόεδρε, να συζητούμε στο Ευρωπαοκό Κοινοβούλιο σαν να μην έχουν συμβεί αυτά τα γεγονότα. Η πολιτική της Ευρωπαοκής Ένωσης απέναντι στην τεράστια μεταναστευτική κρίση που βιώνουμε είναι πολιτική αναχαίτισης, είναι πολιτική πολεμική, πολιτική που ζητάει, όπως σημειώνει το έγγραφο στρατηγικής της Προεδρίας για την πολιτική μετανάστευσης και ασύλου, ενέργειες που θα μπορούσαν να αποβούν λίαν επιτυχείς, όπως λέει, μόνον όμως, εφόσον δεν πραγματοποιηθούν αποκλειστικά σε πολιτικό επίπεδο, αλλά περιλάβουν και ένα όσο το δυνατόν ευρύτερο φάσμα ενεργειών, δηλαδή ακόμη και τον πόλεμο, όπως γίνεται σήμερα. Η πολιτική αυτή φθάνει μέχρι την αμφισβήτηση της Σύμβασης της Γενεύης για τους πρόσφυγες, θεωρώντας την ξεπερασμένη και ζητεί συμπληρωματικό προστατευτικό σύστημα που, προφανώς, θα στηρίζεται σε μηχανισμούς τύπου Schengen και Europol. Επικρατεί, δηλαδή, η μιλιταριστική και αστυνομική λογική.
<P>
Καταγγέλλουμε, κύριε Πρόεδρε, αυτή την πολιτική ως απάνθρωπη και υποκριτική, ως πολιτική που δεν πρόκειται να προστατεύσει τελικά την ίδια την Ευρώπη και τον παράδεισό της, αλλά αργά ή γρήγορα θα τη βάλει σε περιπέτειες που θα πλήξουν και τους ευρωπαοκούς λαούς και τη δημοκρατία, αλλά πάνω απ' όλα την ειρήνη στην Ευρώπη και τον κόσμο.

<SPEAKER ID=62 LANGUAGE="EN" NAME="Ford">
Κύριε Πρόεδρε, καταρχάς επιτρέψτε μου να συγχαρώ τους τέσσερις εισηγητές που μετείχαν σε αυτήν την κοινή συζήτηση σχετικά με τη μετανάστευση, το άσυλο και τους πρόσφυγες: την κ. Zimmermann, την κ. Terrσn i Cusν, την κ. Reding και τον κ. Pirker. Είναι αδύνατον να μπορέσω μέσα σε τρία λεπτά να συζητήσω επαρκώς τις λεπτομέρειες των τεσσάρων αυτών πολύπλοκων εκθέσεων, οι οποίες καλύπτουν θέματα που κυμαίνονται από συστήματα ταχείας προειδοποίησης για την παράνομη μετανάστευση έως την ένταξη των προσφύγων, από τη μεταναστευτική πολιτική έως την αντιπαραβολή των δακτυλικών αποτυπωμάτων των αιτούντων άσυλο. Αντιθέτως, θα προσπαθήσω να αναφερθώ σε ορισμένες αρχές οι οποίες θεωρώ πως θα έπρεπε να αποτελούν την βάση της πολιτικής που ακολουθούμε σε όλους αυτούς τους τομείς.
<P>
Πρώτα απ' όλα επιτρέψτε μου να πω πως η Ευρωπαϊκή Ένωση πρέπει να έχει την ικανότητα να επιλέγει τη μεταναστευτική πολιτική που επιθυμεί να εφαρμόσει. Σε μία Ευρώπη δίχως σύνορα οι επιλογές αυτές μπορούν να γίνουν μόνον από κοινού και όχι ξεχωριστά. Η σημερινή πολιτική μας περιορίζει την μετανάστευση σε λίγες υποθέσεις επανένωσης οικογενειών, καθώς και στις περιπτώσεις ορισμένων Γερμανών και Ελλήνων από την πρώην Σοβιετική Ένωση οι οποίοι επιστρέφουν στις πατρίδες τους. Με την προϋπόθεση ότι, στο μέλλον, τέτοιου είδους πολιτικές θα αποφασίζονται με μη ρατσιστικό τρόπο, μέσω μιας ανοιχτής και δημοκρατικής συζήτησης, μπορώ να τις στηρίξω.
<P>
Κατά δεύτερον, πρέπει να ξεκαθαρίσουμε ότι οι αιτούντες άσυλο και οι πρόσφυγες δεν είναι μετανάστες. Μερικές φορές αυτό είναι ένα θέμα το οποίο συγχέεται. Η ευθύνη μας ως προς τις αιτήσεις τους για παροχή ασύλου ή για καθεστώς προσφύγων είναι μεγαλύτερη σε σχέση με την ευθύνη μας ως προς τη μετανάστευση. Είναι απάνθρωπο εκ μέρους μας να στέλνουμε πίσω τους ανθρώπους να αντιμετωπίσουν βασανιστήρια, τη σωματική κακοποίηση και τον θάνατο. Φυσικά μερικά άτομα θα προσπαθήσουν να καταχραστούν το σύστημα - όπως ακριβώς κάνουν και τα ορισμένα μέλη του Ευρωπαϊκού Κοινοβουλίου! - Δεν νομίζω πως οι πρόσφυγες και οι αιτούντες άσυλο διαφέρουν. Δεν έχω επομένως κανένα πρόβλημα να στηρίξω μέτρα με τα οποία θα αποτρέπονται οι πολλαπλές υποβολές αίτησης.
<P>
Το πρόβλημά μου είναι διαφορετικό: δεν θα επαναλάβω τα σχόλια των συναδέλφων μου, ιδιαίτερα αυτά που προέρχονται από τη Σοσιαλιστική Ομάδα, σχετικά με το τι γίνεται στο Κόσοβο, αλλά θα επαναλάβω ένα ζήτημα που έθεσα σε μια προηγούμενη συζήτηση. Πριν από μερικά χρόνια, κράτη μέλη της Ευρωπαϊκής Ένωσης απέρριπταν αιτήσεις για άσυλο των γενναίων αυτών ανθρώπων από τη Σερβία οι οποίοι είχαν αρνηθεί να στρατολογηθούν και να συμμετάσχουν στην εθνική εκκαθάριση. Το έγκλημα αυτό είναι πολύ πιθανό να συνέβαλε στα μεγαλύτερα εγκλήματα που διαπράττονται κατά των Αλβανών του Κοσσυφοπεδίου την ώρα που μιλάμε. Το ποσοστό απόρριψης δεν αποτελεί μέτρο ανάγκης, αλλά μέτρο έλλειψης βούλησης και θάρρους των κρατών μελών, τα οποία αρνούνται να αναγνωρίσουν πως το επίπεδο των έγκυρων αιτήσεων ενδεχομένως να είναι πολύ υψηλότερο από το επίπεδο των αιτήσεων των ατόμων στα οποία χορηγείται αυτή τη στιγμή είτε μόνιμη είτε προσωρινή άδεια παραμονής.
<P>
Τρίτον και τελευταίο, στην Ένωση έχουμε τέσσερα εκατομμύρια μαύρους Ευρωπαίους και 12 με 14 εκατομμύρια υπηκόους τρίτων χωρών. Έχουμε ευθύνη να διασφαλίσουμε την ισότητα των δικαιωμάτων και των υποχρεώσεων όχι μόνον όλων των πολιτών της Ευρωπαϊκής Ένωσης αλλά και όλων όσων διαμένουν σε αυτήν. Μόνο τότε θα μπορέσουμε να χτίσουμε την Ευρώπη που θα ήθελα να δω.

<SPEAKER ID=63 LANGUAGE="ES" NAME="Palacio Vallelersundi">
Κύριε Πρόεδρε, το κλείσιμο αυτής της συζήτησης δεν είναι εύκολο, γιατί πραγματικά τα σημαντικότερα ζητήματα έχουν ήδη αναφερθεί και επαναληφθεί. Εγώ, από την πλευρά μου, κύριε Πρόεδρε, έλεγα στην προηγούμενη συζήτηση πως βρισκόμαστε σε μια στιγμή κατά την οποία η ευρωπαϊκή κοινή γνώμη γνωρίζει πάρα πολύ καλά ότι δεν θέλει να είναι η Ευρώπη απλά μια αγορά αλλά πρέπει να είναι ένα σχέδιο πολιτισμού. Και εκεί που φαίνεται περισσότερο ακριβώς τι θέλουμε να είναι η Ευρώπη είναι στον τρόπο με τον οποίο παρουσιαζόμαστε εμείς, πώς δεχόμαστε στο εσωτερικό μας αυτούς που χτυπούν την πόρτα μας, είτε πρόκειται για μετανάστες, είτε για αιτούντες άσυλο, καταφύγιο, είτε για παρά τη θέλησή τους μετακινούμενα άτομα. Εκεί έγκειται η σπουδαιότητα των εκθέσεων που συζητούμε σήμερα.
<P>
Εγώ, κύριε Πρόεδρε, θα επιμείνω σε μια πτυχή που έχει ήδη αναφερθεί, αλλά που ίσως να μην έλαβε την προσοχή που κατά τη γνώμη μου αξίζει: αυτή η πτυχή είναι το νομικό πλαίσιο. Πολλές φορές αυτό το Κοινοβούλιο έχει την τάση να προβαίνει σε βολονταρισμό. Εγώ πιστεύω πως το νομικό πλαίσιο είναι η ασφάλειά μας, η ευθύνη μας και η προστασία των πιο αδυνάτων, στην περίπτωση αυτή εκείνων ακριβώς που μπορεί να έρθουν να ζητήσουν άσυλο. Και αποτελεί ευθύνη αυτού του Κοινοβουλίου να τους παράσχει τη μέγιστη προστασία.
<P>
Έλεγα πριν, και το επαναλαμβάνω, να δώσουμε στη Συνθήκη του Αμστερνταμ την ευρύτερη και πιο τολμηρή της ερμηνεία, αλλά να μείνουμε εντός του πλαισίου της Συνθήκης του Αμστερνταμ, και αν αυτό δεν είναι αρκετό, να καλέσουμε μια διακυβερνητική διάσκεψη η οποία θα την αναθεωρήσει. Αυτό που δεν πιστεύω πως είναι συμφέρον για αυτήν την οικοδόμηση της Ένωσης που όλοι επιθυμούμε είναι να παραβιάζουμε τη Συνθήκη με διάφορα «παραθυράκια» μέσω συγκεκριμένων μέτρων.
<P>
Θέλω να αναφερθώ σε δύο συγκεκριμένα ζητήματα όσον αφορά τις εκθέσεις. Σχετικά με την έκθεση Eurodac, πιστεύω πως αυτήν τη στιγμή αναμένουμε την τοποθέτηση του κανονισμού της Επιτροπής σύμφωνα με τις νέες νομικές βάσεις, και πιστεύω πως αυτό αποτελεί ένα έγγραφο που αυτήν τη στιγμή έχει την αξία της ατελούς πολιτικής κατεύθυνσης, και αυτό πρέπει να το αναγνωρίσουμε. Δεν συμπεριλαμβάνονται σε αυτό όλα όσα λέει και θέλει το Κοινοβούλιο. Πιθανώς, ούτε και αυτά που θέλει η Επιτροπή. Αυτό πρέπει να καταστεί σαφές ώστε να μην δίδεται η εντύπωση ότι αυτή είναι η θέση μας απέναντι στην Eurodac.
<P>
Και όσον αφορά τη σημαντική, την πάρα πολύ ενδιαφέρουσα και διεξοδική έκθεση της κυρίας Reding, μέσα στα 30 δευτερόλεπτα που μου απομένουν, θα επιμείνω, κύριε Πρόεδρε, στην πτυχή του σεβασμού του νομικού πλαισίου στην οποία αναφέρθηκα. Η κυρία Reding κατέληξε σε έναν ενδιαφέροντα συμβιβασμό: σύμφωνα με αυτή τη βολονταριστική τάση δίδεται στη Συνθήκη η πιο ελαστική ερμηνεία που θα μπορούσε να δοθεί χωρίς όμως να παραβιάζεται.

<SPEAKER ID=64 NAME="Παπαγιαννάκης">
Kύριε Πρόεδρε, βρίσκω τη συζήτηση εξωπραγματική και αρκετά υποκριτική, θα έλεγα. Πραγματική είναι η πρόκληση των εκατοντάδων χιλιάδων προσφύγων από το Κοσσυφοπέδιο. Πραγματική, κυρία Επίτροπε, είναι η σκανδαλώδης συνεδρίαση του Συμβουλίου Υπουργών που αποφάσισε πρόσφατα να μην αναλάβει το κόστος της ανακούφισης των προσφύγων και να επιρρίψει ουσιαστικά το βάρος στις γειτονικές χώρες που δεν μπορούν να το αναλάβουν, ούτε οικονομικά, ούτε πολιτικά, ούτε κοινωνικά. Η αποσταθεροποίησή τους βρίσκεται σε εξέλιξη, και τότε το Συμβούλιο, και φαντάζομαι και η Επιτροπή, δεν θα έχει νομική βάση για να βοηθήσει ούτε και εκεί.
<P>
Μας είπαν υποκριτικά ότι θέλουν τους πρόσφυγες εκεί γύρω, για να μην στείλουν λάθος πολιτικό μήνυμα στον Μιλόσεβιτς. «Ακουσον, άκουσον! Δηλαδή δεν αρκούν τα μηνύματα που στέλνουν οι πύραυλοι και οι βόμβες; Θα γίνουν μηνύματα και οι πρόσφυγες; Ντροπή! «Η προβλέπουν οι ηγέτες μας τόσο σύντομα λύση στην κρίση; Αν κρίνω από την αξιοπιστία των έως τώρα προβλέψεών τους... Ε! Σκοτεινές προοπτικές ανοίγονται και για τους πρόσφυγες και για τις γειτονικές χώρες!
<P>
Αυτή η συζήτηση, κυρία Επίτροπε, θα μπορούσε να γίνει λιγότερο εξωπραγματική αν βρίσκαμε, και εμείς και εσείς, τον τρόπο να ζητήσουμε επιτακτικά σε οποιαδήποτε νομική βάση από το Συμβούλιο να αναθεωρήσει αμέσως την απαράδεκτη στάση του που ταιριάζει, μέρες που είναι, σε Πόντιο Πιλάτο. Τα άλλα, το πέρασμα στη διακυβερνητική, στη διακοινοτική και όλα τα σωστά πράγματα που ειπώθηκαν εδώ μπορούμε να τα δούμε και στο μέλλον. Το παρόν είναι εδώ και αυτό μας απειλεί πολλαπλώς.

<SPEAKER ID=65 NAME="Gradin">
Κύριε Πρόεδρε, μία από τις σημαντικότερες πρωτοβουλίες του περασμένου έτους ήταν η αυστριακή πρόταση για τη μεταναστευτική πολιτική και την πολιτική για το άσυλο. Ξεκινήσαμε έναν απαραίτητο διάλογο για τα γενικότερα θέματα στον τομέα της μεταναστευτικής πολιτικής, τόσο στο Συμβούλιο Υπουργών όσο και σ' αυτήν την Ολομέλεια. Μεγάλη σημασία στην πρωτοβουλία αποδίδει επίσης η κ. Reding στην έκθεσή της. Συμμερίζομαι την άποψη της εισηγήτριας ότι πρέπει να διαχωρίζουμε το θέμα της μεταναστευτικής πολιτικής από αυτό του ασύλου. Εξάλλου, αυτή ήταν μία από τις απόψεις που ανέφερα όταν η αυστριακή Προεδρία παρουσίασε το πρώτο προσχέδιό της. Συμφωνώ επίσης με την εισηγήτρια ότι η μετανάστευση δεν πρέπει να θεωρείται ως πρόβλημα. Είναι επίσης ένας πόρος και ένα φυσιολογικό στοιχείο στη ζωή της διεθνούς κοινότητας. Πρέπει να μάθουμε να το κατανοούμε, να το αποδεχόμαστε και να το αντιμετωπίζουμε αυτό.
<P>
Οι κανονισμοί που αφορούν τη μετανάστευση διαφέρουν σήμερα από το ένα κράτος μέλος στο άλλο. Γι' αυτόν τον λόγο, η Επιτροπή έχει συντάξει προτάσεις για τη διαμόρφωση περισσότερο ομοιογενών κανονισμών. Θέσαμε, μεταξύ άλλων, το θέμα των θεμελιωδών δικαιωμάτων των μεταναστών, ιδιαίτερα όσον αφορά την είσοδό τους στην αγορά εργασίας στην Ένωση. Φυσικά, ελπίζω σε μία ισχυρή στήριξη τόσο από πλευράς Συμβουλίου Υπουργών όσο και από πλευράς αυτής της Ολομέλειας. Η θέση των μεταναστών στην κοινωνία είναι για εμένα θεμελιώδους σημασίας. Όπως ακριβώς ανέφερε ο βουλευτής κ. Ford, είναι ένα θέμα που αφορά τις συνθήκες ζωής περίπου 10 εκατομμυρίων ανθρώπων οι οποίοι βρίσκονται εδώ και πολλά χρόνια νόμιμα στα κράτη μέλη μας. Είναι αναγκαίο λοιπόν τα πολιτικά μηνύματα να είναι σαφή.
<P>
Επιπλέον, πρέπει να εντατικοποιηθεί ο αγώνας ενάντια στην παράνομη μετανάστευση. Όσο η μετανάστευση υπόκειται σε ρυθμίσεις οι άνθρωποι θα προσπαθούν να παρακάμπτουν τους ελέγχους. Αυτή η κατάσταση δημιούργησε μία αγορά για ένα λαθρεμπόριο ανθρώπων μεγάλης κλίμακας. Αυτό είναι και το υπόβαθρο της πρότασης για ένα σύστημα ταχείας προειδοποίησης για τη διαβίβαση πληροφοριών σχετικά με την παράνομη μετανάστευση και που η κ. Terrσn i Cusν εξετάζει στην έκθεσή της. Θεωρώ την πρόταση ως ένα σημαντικό μέρος των προσπαθειών μας να αντιμετωπίσουμε αποτελεσματικά το κυνικό δουλεμπόριο γυναικών που διεξάγεται στην Ευρώπη. Ιδιαίτερα σημαντικό είναι να περιλαμβάνει ένα σύστημα όπως αυτό και όλες τις χώρες της Ανατολικής και Κεντρικής Ευρώπης. Βλέπουμε τα τελευταία χρόνια πως ολοένα και περισσότερες γυναίκες από αυτές ακριβώς τις χώρες που έχουν πέσει θύματα εκμετάλλευσης καταλήγουν στους δρόμους και σε οίκους ανοχής στις πρωτεύουσές μας. Από τότε που ήρθα στις Βρυξέλλες εργάζομαι να μπούν αυτά τα θέματα στην ημερήσια διάταξη της ΕΕ. Ένα από τα προβλήματα είναι ότι οι γνώσεις σ' ό, τι αφορά το λαθρεμπόριο ανθρώπων είναι περιορισμένες, ιδιαίτερα όσον αφορά αυτό που συμβαίνει πραγματικά στις χώρες προέλευσης. Το είδος της συστηματικής ανταλλαγής πληροφοριών που εξετάζεται στο ψήφισμα θα συνεπάγονταν ένα ουσιαστικό βήμα προς τα εμπρός. Όταν αποκαλύπτονται εγκληματικές οργανώσεις δουλεμπόρων στις χώρες προέλευσης είναι αναγκαίο να ενημερωνόμαστε ταχύτερα&#x02D9; έτσι θα βελτιώνονταν και οι γνώσεις μας για τον τρόπο της λαθραίας εισαγωγής και τις μεθόδους και διαδικασίες που χρησιμοποιούνται.
<P>
Από την έκθεση προκύπτει ότι η κ. Terrσn i Cusν θα προτιμούσε να είχε η Επιτροπή την ευθύνη του χειρισμού ενός πληροφοριακού συστήματος αυτού του είδους. Εκτιμώ την εμπιστοσύνη που μας δείχνει. Τα επόμενα χρόνια, μόλις τεθεί σε ισχύ η Συνθήκη του Αμστερνταμ, θα αυξηθεί ο ρόλος της Επιτροπής στον τομέα της μεταναστευτικής πολιτικής. Βραχυπρόθεσμα, όμως, αυτό που έχει σημασία είναι να αρχίσει το συντομότερο δυνατόν αυτό το έργο.
<P>
Με τη Συνθήκη της Γενεύης του 1951 η Ένωση έχει μία καλή κοινή βάση για την πολιτική για τους πρόσφυγες. Ωστόσο, αυτή η Συνθήκη συμπληρώνει σύντομα μισόν αιώνα ζωής. Ο κόσμος έχει αλλάξει από τότε και μ' αυτόν άλλαξε και η κατάσταση των προσφύγων. Πολλοί από αυτούς που χρήζουν προστασίας σήμερα δεν ικανοποιούν τα κριτήρια που είχαν διαμορφωθεί κατά τη διάρκεια του ψυχρού πολέμου. Εκτός αυτού, ολοένα και πιο συχνά βρισκόμαστε ενώπιον προσφυγικών κρίσεων που φουντώνουν ταχέως και σε μεγάλη κλίμακα. Γι' αυτόν τον λόγο, χρειαζόμαστε και άλλα, συμπληρωματικά, μέσα. Η ανάγκη προστασίας πρέπει πάντοτε να έχει προτεραιότητα έναντι των τυπικών κανονισμών. Η προσφυγική καταστροφή που βιώνουμε τώρα στο Κοσσυφοπέδιο είναι το τελευταίο, μόνο, τραγικό παράδειγμα.
<P>
Κατά τη διάρκεια των τελευταίων τεσσερεισήμισυ ετών ζήτησα αναρίθμητες φορές, μάταια όμως, να εφοδιαστεί η Ευρώπη με νέα μέσα που αφορούν το άσυλο, τα οποία θα μπορούν να συμπληρώσουν τη Συνθήκη της Γενεύης σε καταστάσεις όπως ακριβώς αυτή. Πέραν αυτού, ανέλαβα πολλές πρωτοβουλίες για να δημιουργηθούν τέτοια μέσα. Μία από αυτές αφορά την προσωρινή προστασία, μία άλλη τον καταμερισμό των βαρών σε ένα πνεύμα αλληλεγγύης και μία τρίτη τη μεγαλύτερη αποτελεσματικότητα των διαδικασιών σχετικά με το άσυλο. Εκτιμώ τη στήριξη που έλαβα από αυτήν την Ολομέλεια γι' αυτές τις πρωτοβουλίες. Στο Συμβούλιο Υπουργών, αντιθέτως, υπήρξε αντίσταση όταν οι ιδέες προσέκρουσαν στην πραγματικότητα. Δεν υπήρξε ιδιαίτερη πρόοδος ούτε σ' ό, τι αφορά την προσωρινή προστασία ούτε στον καταμερισμό των βαρών.
<P>
Είμαι πεπεισμένη ότι, παρ' όλα αυτά, η Ευρώπη θα αναλάβει τις ευθύνες της για την κρίση στο Κοσσυφοπέδιο. Η έκτακτη Διάσκεψη του Συμβουλίου Υπουργών της προηγούμενης εβδομάδας έδωσε σαφή μηνύματα γι' αυτό. Ήδη καταβάλλονται τεράστιες προσπάθειες για να βοηθηθεί ολόκληρη η περιοχή ώστε να υπάρξει μέριμνα για τους εκατοντάδες χιλιάδες πρόσφυγες που τώρα βρίσκονται στην Αλβανία, την ΠΓΔΜ και το Μαυροβούνιο. Πέραν αυτού, καθ' οδόν βρίσκεται μεγαλύτερη βοήθεια, τόσο από πλευράς των κρατών μελών όσο και από πλευράς Επιτροπής. Επίσης, τα κράτη μέλη εκδήλωσαν, με διάφορους τρόπους, την προθυμία να δεχτούν πρόσφυγες στο έδαφός τους, αν δεν υπάρξει άλλη εναλλακτική λύση. Ταυτόχρονα, το γεγονός ότι δεν διδαχτήκαμε από τις ακριβά αποκτημένες στον πόλεμο της Βοσνίας εμπειρίες μας δημιουργεί προβληματισμό. Ο πόλεμος στο Κοσσυφοπέδιο αποδεικνύει, ακόμη μία φορά, ότι η Ευρώπη πρέπει να εφοδιαστεί με μία συντονισμένη πολιτική για τους πρόσφυγες.
<P>
Μία άλλη σημαντική πτυχή αφορά τον τρόπο ένταξης των προσφύγων στις κοινωνίες μας. Στην έκθεση που παρουσιάζει η κ. Zimmermann δίνεται μεγάλο βάρος στην αντίληψη της ένταξης. Συμφωνώ απολύτως μ' αυτό. Η Επιτροπή παρουσίασε δύο ξεχωριστές προτάσεις: μία που αφορά μέτρα για την προώθηση της υποδοχής των αιτούντων άσυλο και του επαναπατρισμού και μία για την ένταξη. Η εισηγήτρια το αμφισβητεί αυτό. Συμμερίζομαι τη βασική αντίληψη της εισηγήτριας, καθώς, όμως, η Συνθήκη του Αμστερνταμ δεν έχει τεθεί σε ισχύ, δεν υπήρχε κάποιος άλλος βατός δρόμος.
<P>
Μπορώ επίσης να αναφέρω ότι η γερμανική Προεδρία στα συμπεράσματά της από τη Σύσκεψη Υπουργών της προηγούμενης εβδομάδας, επέλεξε την Επιτροπή για να επεξεργαστεί το τμήμα εκείνο που αφορά την υποδοχή των αιτούντων άσυλο και τον επαναπατρισμό. Το σκεπτικό είναι να μπορούν αυτά τα 15 εκατομμύρια ευρώ να χρησιμοποιηθούν για την προσφυγική κρίση στο Κοσσυφοπέδιο. Έχω ήδη αναπροσαρμόσει την αρχική πρόταση και έχω τη στήριξη των συναδέλφων μου ενόψει της αυριανής σύσκεψης της Επιτροπής. Υποθέτω δε ότι θα λάβω τη στήριξη τόσο του Συμβουλίου Υπουργών όσο και της Ολομέλειας εδώ. Πρέπει, επίσης, να θέσουμε από κοινού προς συζήτηση, το συντομότερο δυνατόν, το κατά πόσον αυτά τα κονδύλια αναλογούν όντως στις υπάρχουσες ανάγκες.
<P>
Σημειώνω, άλλωστε, ότι η άποψη της εισηγήτριας κ. Zimmermann, όσον αφορά τις διαδικασίες της Επιτροπής, είναι ότι πρέπει να είναι διαμορφωμένες κατά τον απλούστερο δυνατό τρόπο. Συμφωνώ απολύτως.
<P>
Τέλος, επιτρέψτε μου να πω λίγα λόγια για την έκθεση Pirker και το ευρωπαϊκό σύστημα για την αντιπαραβολή των δακτυλικών αποτυπωμάτων, το Eurodac. Είναι σημαντικό να τεθεί σε λειτουργία αυτό το σύστημα. Είναι μία προϋπόθεση για να μπορούν να εφαρμοστούν η αρχή της πρώτης χώρας στην οποία υπεβλήθη αίτηση ασύλου και οι κανονισμοί της Σύμβασης του Δουβλίνου όπως έχουν σχεδιαστεί. Όπως γνωρίζετε, το Συμβούλιο Υπουργών έχει παγώσει το κείμενο Eurodac και έχει ζητήσει από την Επιτροπή να επανεπεξεργαστεί την πρόταση ώστε να είναι σύμφωνη με τις προϋποθέσεις της νέας Συνθήκης. Το σκεπτικό, λοιπόν, είναι να περιμένουμε να τεθεί σε ισχύ η Συνθήκη του Αμστερνταμ ώστε να ενισχυθεί έτσι τόσο ο δημοκρατικός έλεγχος όσο και ο έλεγχος στον τομέα του δικαίου.
<P>
Όλα τα θέματα πάνω στα οποία εργαζόμαστε στον τομέα εσωτερικών υποθέσεων και δικαίου αφορούν την καθημερινή ζωή των πολιτών μας. Είναι, κατά κάποιον τρόπο, παράδοξο το γεγονός ότι εκείνος ο τομέας συνεργασίας στην Ένωση που συγκεντρώνει, ίσως, το μεγαλύτερο ενεργό ενδιαφέρον των πολιτών, είναι επίσης αυτός τον οποίον γνωρίζουν ελάχιστα. Ένας τρόπος να αλλάξει αυτό είναι να υπάρχει μεγαλύτερη διαφάνεια και επίβλεψη στο έργο μας. Ένας άλλος τρόπος είναι να φροντίσουμε ώστε να ληφθούν συγκεκριμένες αποφάσεις για κεντρικά θέματα του τομέα της μεταναστευτικής πολιτικής. Αυτά που κάνουμε σ' αυτούς τους τομείς πρέπει να είναι ορατά και να αφορούν τους πολίτες μας. Επομένως, θα χρειαστεί πολλή πολιτική βούληση ώστε να ληφθούν οι αναγκαίες αποφάσεις και τα επόμενα χρόνια. Γι' αυτόν τον λόγο, εκφράζω τη λύπη μου για το γεγονός ότι για τα επόμενα πέντε χρόνια θα εξακολουθεί να υπάρχει η προϋπόθεση της ομοφωνίας. Οπωσδήποτε, η συνεργασία σ' αυτά τα θέματα εξακολουθεί να είναι ευαίσθητη, ειδικά όταν συζητάμε τα θέματα που αφορούν τη μεταναστευτική πολιτική. Γι' αυτόν τον λόγο, ένα πολύ σημαντικό καθήκον για τα επόμενα χρόνια πρέπει να είναι η οικοδόμηση εμπιστοσύνης για τις δράσεις της ΕΕ σ' αυτόν τον τομέα, σε τέτοιο βαθμό ώστε να καταστεί δυνατή η θέσπιση της αρχής της ειδικής πλειοψηφίας.
<P>
Πέραν αυτού, πρέπει να δώσουμε στις έννοιες ελευθερία, ασφάλεια και δικαιοσύνη της Συνθήκης του Αμστερνταμ ένα σαφές περιεχόμενο. Γι' αυτό, η Διάσκεψη Κορυφής στο Τάμπερε το φθινόπωρο θα είναι ένα ορόσημο. Ένα πολύ σημαντικό καθήκον εδώ έχει και αυτό το Κοινοβούλιο. Απαιτούνται σαφείς ενδείξεις όσον αφορά την κατεύθυνση προς την οποία πρέπει να προσανατολιστεί η ευρωπαϊκή μεταναστευτική πολιτική και η πολιτική για το άσυλο. Νομίζω δε ότι οι δύο αποψινές συζητήσεις σκιαγράφησαν με αξιέπαινο τρόπο πόσο σημαντικό είναι αυτό.

<SPEAKER ID=66 NAME="Πρόεδρος">
Η κοινή συζήτηση έληξε.
<P>
Η ψηφοφορία θα διεξαχθεί αύριο, στις 12.00

<CHAPTER ID=6>
Ανταλλαγή ηλεκτρονικών δεδομένων μεταξύ διοικήσεων (IDA)
<SPEAKER ID=67 NAME="Πρόεδρος">
Η ημερήσια διάταξη προβλέπει την κοινή συζήτηση επί των δύο ακόλουθων συστάσεων για δεύτερη ανάγνωση, εκ μέρους της Επιτροπής Οικονομικής, Νομισματικής και Βιομηχανικής Πολιτικής:
<P>
Α4-0131/99, σχετικά με την κοινή θέση που καθόρισε το Συμβούλιο για την έκδοση απόφασης του Ευρωπαϊκού Κοινοβουλίου και του Συμβουλίου που αφορά μια σειρά κατευθυντήριων γραμμών, συμπεριλαμβανομένου του καθορισμού έργων κοινού ενδιαφέροντος, για τα διευρωπαϊκά δίκτυα ηλεκτρονικής ανταλλαγής δεδομένων μεταξύ διοικήσεων (IDA) [13490/2/98 - C4-0017/99-97/0340(COD) (Εισηγήτρια: κ. Read), και-Α4-0130/99, σχετικά με την κοινή θέση που καθόρισε το Συμβούλιο για την έκδοση της απόφασης του Συμβουλίου που αφορά τη θέσπιση μιας σειράς δράσεων και μέτρων με σκοπό τη διασφάλιση της διαλειτουργικότητας των διευρωπαϊκών δικτύων ηλεκτρονικής ανταλλαγής δεδομένων μεταξύ διοικήσεων (IDA) και της πρόσβασης σε αυτά [13491/2/98 - C4-0012/99-97/0341(SYN)] (Εισηγήτρια: κ. Read)
<SPEAKER ID=68 NAME="Read">
Κύριε Πρόεδρε, η δουλειά αυτή έχει πολύ μεγάλο τίτλο για σχέδιο το οποίο αφορά την ηλεκτρονική ανταλλαγή δεδομένων μεταξύ διοικήσεων στα πλαίσια της Ευρωπαϊκής Ένωσης. Είναι πράγματι μια επιτυχημένη υπόθεση, η οποία δείχνει στους πολίτες της Ευρωπαϊκής Ένωσης τον τρόπο με τον οποίο οι αποφάσεις που λαμβάνονται για λογαριασμό τους, καθώς και η εφαρμογή των αποφάσεων αυτών, μπορούν να γίνουν περισσότερο διαφανείς και γρήγορα αναγνωρίσιμες. Δύο ή τρία σχέδια αναφέρονται πάντοτε και αξίζει να τα επαναλάβουμε: το ένα είναι η δουλειά του Οργανισμού για την Αξιολόγηση των Φαρμάκων στο Λονδίνο; ένα άλλο είναι το σχέδιο σχετικά με την παροχή βοήθειας στους ανθρώπους της Ευρωπαϊκής Ένωσης προκειμένου να βρουν πληροφορίες σχετικά με κενές θέσεις εργασίας σε ολόκληρη την επικράτεια της Ευρωπαϊκής Ένωσης; και το τρίτο είναι ένα σχέδιο που αφορά τις πρώιμες αντενδείξεις των τοξικών ουσιών και φαρμάκων που μπορεί να είναι επικίνδυνα, ειδικά για τους νέους.
<P>
Τα σχέδια είχαν κάποιες πρώιμες δυσκολίες στο ξεκίνημα τους. Σε αυτό το στάδιο θα ήθελα να εξάρω τη δουλειά των υπαλλήλων της Επιτροπής, με τους οποίους είχα πολλές συζητήσεις; κοπιάσαμε πολύ από κοινού για να αντιμετωπίσουμε πολλά από αυτά τα προβλήματα. Ωστόσο, με τη δουλειά που σας παρουσιάζω εδώ σήμερα το απόγευμα θέλω σας διαβεβαιώσω πως μερικές από τις πρώιμες δυσκολίες, καθώς και οι περιττές αλληλεπικαλύψεις προσπαθειών και τα προβλήματα συμβατότητας έχουν πάρει τον δρόμο της επίλυσής τους.
<P>
Υπάρχουν επίσης ορισμένα ζητήματα που αφορούν την εφαρμογή. Θα ήθελα να τονίσω πως είναι πολύ σημαντικό όχι μόνο κάθε ένα πρόγραμμα ξεχωριστά να επωφελείται της ηλεκτρονικής ανταλλαγής δεδομένων, αλλά και η μεθοδολογία που χρησιμοποιείται σε κάθε σχέδιο να μπορεί να μεταφέρεται με τη σειρά της σε άλλα σχέδια και να μην χρησιμοποιείται άπαξ.
<P>
Ελπίζω πως οι σχετικά λίγες τροπολογίες της Επιτροπής Οικονομικής, Νομισματικής και Βιομηχανικής Πολιτικής θα τύχουν της έγκρισης σας. Δεν διστάζω να σας προτείνω να υπερψηφίσετε και τις δύο εκθέσεις. Θα ήθελα επίσης να επιστήσω την προσοχή σας στα νεώτερα στοιχεία για τις εκθέσεις από την ομάδα ηλεκτρονικής ανταλλαγής δεδομένων μεταξύ διοικήσεων (IDA), τα οποία παρέχουν μία ιδιαίτερα πολύτιμη βάση αναφοράς παραδειγμάτων του τρόπου με τον οποίο το έργο των θεσμικών οργάνων της Ευρωπαϊκής Ένωσης δημιουργεί πραγματικά οφέλη για τους πολίτες της Ευρωπαϊκής Ένωσης.

<SPEAKER ID=69 NAME="Πρόεδρος">
Σήμερα το απόγευμα αντιμετωπίζουμε ένα πολύ ασυνήθιστο πρόβλημα γιατί τρέχουμε πιο μπροστά και από τον εαυτό μας. Η κ. Peijs δεν έχει έρθει ακόμη. Ο Επίτροπος ο οποίος επρόκειτο να απαντήσει ήταν ο κ. Monti, ο οποίος νομίζω ότι βρίσκεται ακόμη κάπου πάνω από την γη μέσα σε ένα αεροπλάνο. Ωστόσο, η κ. Gradin θα τον αντικαταστήσει παλληκαρίσια.

<SPEAKER ID=70 NAME="Gradin">
Κύριε Πρόεδρε, θα προσπαθήσω να πάρω τη θέση του κ. Monti για λίγα λεπτά.
<P>
Τον Δεκέμβριο του 1997 η Επιτροπή παρουσίασε τις προτάσεις της για τη δεύτερη φάση του προγράμματος IDA. Αυτές οι δύο προτάσεις στοχεύουν στην εγκατάσταση διαλειτουργικών τηλεματικών δικτύων για την υποστήριξη της διοργανικής επικοινωνίας και της εφαρμογής των πολιτικών και των δραστηριοτήτων της Κοινότητας.
<P>
Σε αυτή τη δεύτερη φάση του προγράμματος IDA, η Επιτροπή προτείνει τη μετατόπιση του ενδιαφέροντος από την κατασκευή υποδομής στον συντονισμό και τη στήριξη, όσον αφορά ιδιαιτέρως τη βελτίωση της αποτελεσματικότητας των δαπανών. Έτσι, για παράδειγμα, τα σχέδια IDA θα ωφελούνται τώρα από τις τηλεματικές υπηρεσίες γενικής χρήσεως που αποκτώνται από την αγορά. Οι ιδέες αυτές έγιναν δεκτές εξ ολοκλήρου τόσο από το Ευρωπαϊκό Κοινοβούλιο όσο και από το Συμβούλιο κατά την πρώτη ανάγνωση.
<P>
Η Επιτροπή έχει ήδη εκφράσει την ικανοποίησή της για το γεγονός ότι το Συμβούλιο ενσωμάτωσε την πλειοψηφία των τροπολογιών του Κοινοβουλίου κατά την πρώτη ανάγνωση. Επιπλέον, η Επιτροπή έκανε δεκτές και τις δύο κοινές θέσεις και πρότεινε την ταχεία έγκρισή τους.
<P>
Σε αυτή τη δεύτερη ανάγνωση, η Επιτροπή Οικονομικής, Νομισματικής και Βιομηχανικής Πολιτικής προτείνει δύο τροπολογίες επί της απόφασης για τις κατευθυντήριες γραμμές και μία τροπολογία επί της απόφασης για τα μέτρα περί διαλειτουργικότητας. Αυτές βασίζονται σε τροπολογίες που απέρριψε το Συμβούλιο κατά την πρώτη ανάγνωση. Ωστόσο, η Επιτροπή πιστεύει πως η διατύπωση που προτείνει τώρα το Ευρωπαϊκό Κοινοβούλιο όχι μόνο θα ξεκαθαρίσει τις πολιτικές προτεραιότητες του προγράμματος IDA και θα του προσδώσει μεγαλύτερη διαφάνεια αλλά επίσης αναμένεται να απαλείψει τις ενστάσεις που είχε εγείρει το Συμβούλιο κατά την πρώτη ανάγνωση. Βρίσκομαι λοιπόν στην ευχάριστη θέση να αναγγείλω ότι η Επιτροπή κάνει δεκτές και τις τρεις τροπολογίες που προτείνει το Ευρωπαϊκό Κοινοβούλιο κατά τη δεύτερη ανάγνωση.
<P>
Επιτρέψτε μου να σας ευχαριστήσω για μία ακόμη φορά και ιδιαιτέρως την εισηγήτρια, κ. Read, για την εποικοδομητική στάση με την οποία το Κοινοβούλιο έκανε δεκτές τις προτάσεις αυτές της Επιτροπής. Είμαι αισιόδοξη πως, με την δική σας στήριξη, σύντομα θα επιτευχθεί πολιτική συμφωνία με το Συμβούλιο και θα μπορέσουμε να ξαναρχίσουμε το σημαντικό αυτό έργο χωρίς χρονοτριβή.

<SPEAKER ID=71 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.
<P>
Η συνεδρίαση διακοπείσα στις 20.30 συνεχίζεται στις 21.15

<CHAPTER ID=7>
Καθορισμός υπόχρεου του ΦΠΑ
<SPEAKER ID=72 NAME="Πρόεδρος">
Καταρχάς θα ήθελα να σας ανακοινώσω ότι μάλλον πρέπει να έχει προσγειωθεί ήδη ο κ. Monti και ότι πρέπει να έρχεται όπου να' ναι. Αρχίσαμε, ως γνωστόν, επίτηδες ένα τέταρτο αργότερα, ώστε να μπορέσει να συμμετάσχει κι αυτός στη συζήτηση.
<P>
Η ημερήσια διάταξη προβλέπει τη συζήτηση της έκθεσης (Α4-0174/99) του κ. Harrison, εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με την πρόταση οδηγίας του Συμβουλίου για τροποποίηση της οδηγίας 77/388/ΕΟΚ του Συμβουλίου που αφορά τον καθορισμό του υπόχρεου του φόρου προστιθέμενης αξίας (COM(98)0660 - C4-0705/98-98/0312(CNS)).

<SPEAKER ID=73 NAME="Harrison">
Κυρία Πρόεδρε, ο σκοπός της πρότασης της Επιτροπής για τροποποίηση της οδηγίας του 1997 που αφορά τον καθορισμό του υπόχρεου του φόρου προστιθέμενης αξίας είναι να απλοποιήσει το υφιστάμενο εξαιρετικά πολύπλοκο σύστημα. Τίθεται στα πλαίσια των προτάσεων του σχεδίου SLIM, το αντικείμενο του οποίου είναι να διευκολύνει την πρόσβαση, ιδιαίτερα των μικρών και των μεσαίων επιχειρήσεων, στην ευρωπαϊκή ενιαία αγορά. Η βασική αρχή που διέπει την πρόταση της Επιτροπής είναι να ορίσει ως υπόχρεο του ΦΠΑ, στις περιπτώσεις που οι επιχειρήσεις λειτουργούν σε περισσότερα από ένα κράτη μέλη της ΕΕ, το άτομο που πραγματοποιεί τη φορολογητέα πράξη, ανεξάρτητα εάν είναι εγκατεστημένο ή όχι στο εσωτερικό της χώρας όπου συντελείται η πράξη.
<P>
Πρέπει επιπλέον να σημειωθεί ότι η πρόταση έχει προσωρινό χαρακτήρα. Η Επιτροπή δεν έπαψε να σκοπεύει να προωθήσει την εισαγωγή ενός οριστικού συστήματος συλλογής και καθορισμού του υπόχρεου ΦΠΑ, το οποίο θα βασίζεται στην αρχή ενός ενιαίου τόπου φορολόγησης. Επίσης, συνημμένη στην πρόταση αυτή, είναι η ξεχωριστή αλλά πολύ ευπρόσδεκτη ιδέα αντιμετώπισης του προβλήματος της φοροαποφυγής του ΦΠΑ στο πλαίσιο συνεχούς παροχής υπηρεσιών όπως υγραέριο ή ηλεκτρική ενέργεια. Στην έκθεση προτείνεται στις περιπτώσεις που δεν υπάρχουν προκαθορισμένες διαδοχικές πληρωμές έναντι λογαριασμού, ο φόρος να καταβάλλεται μία φορά ετησίως. Μέχρι εδώ όλα βαίνουν καλώς, όμως από εδώ και στο εξής αρχίζουν τα προβλήματα.
<P>
Η καθυστέρηση του οριστικού συστήματος ΦΠΑ είναι αυτή καθαυτή λυπηρή, αλλά ακόμη πιο ενοχλητική για τις μικρές και μεσαίες επιχειρήσεις, οι οποίες εμείς θέλουμε να συμμετέχουν ενεργά στην ενιαία αγορά, είναι η εισαγωγή ενός προσωρινού συστήματος το οποίο, όπως φαίνεται, προκαλεί σύγχυση όπως και το προηγούμενο. Για τον λόγο αυτό ζήτησα από την Επιτροπή, χωρίς αποτέλεσμα, να προσδιορίσει ποσοτικά το πρόβλημα και, επιπλέον, να ανακοινώσει μία στρατηγική και ένα χρονοδιάγραμμα για το προσωρινό αυτό καθεστώς πριν από την εισαγωγή του οριστικού συστήματος. Γιατί είναι η Επιτροπή τόσο απρόθυμη να κάνει κάτι τέτοιο;
<P>
Κατά δεύτερον, ως εισηγητής, αναστατώθηκα όταν έμαθα από την Επιτροπή λεπτομέρειες για τις διαβουλεύσεις της Επιτροπής με την κοινότητα των μικρών επιχειρήσεων σχετικά με την πρόταση. Γιατί, για παράδειγμα, η Επιτροπή ζήτησε τις απόψεις μικρομεσαίων επιχειρήσεων μόνον εφτά κρατών μελών; Επιπλέον, δεν ανησύχησε η Επιτροπή όταν έμαθε πως μία στις τρεις μικρομεσαίες επιχειρήσεις θεωρούσε πως η παρούσα πρόταση ενδέχεται να αυξήσει, και όχι να ελαφρύνει, τη γραφειοκρατία σχετικά με τον ΦΠΑ. Ίσως η Επιτροπή να δώσει απαντήσεις για τα ζητήματα αυτά σήμερα το απόγευμα, εάν φθάσει εγκαίρως.
<P>
Κατά τρίτον, το σύστημα αντιστροφής της επιβάρυνσης το οποίο διατηρεί ακέραιη την αρχή των τμηματικών πληρωμών δεν θα πρέπει να χρησιμοποιηθεί καθ' υπερβολήν ή καταχρηστικά. Παρ' όλα αυτά, η αφθονία των επιτρεπόμενων εξαιρέσεων φαίνεται πως είναι αντίθετη με την αρχή της απλούστευσης και της μη περιπλοκής του προσωρινού συστήματος. Παρεπιμπτόντως, ακόμη δεν έχω λάβει μία εξήγηση εκ μέρους της Επιτροπής γιατί οι δικηγόροι, τα γραφεία πραγματογνωμοσύνης και οι πράκτορες οι οποίοι ασχολούνται με τις εμπορευματικές μεταφορές αποτελούν εξαιρέσεις και μπορούν να χρησιμοποιούν το σύστημα αντιστροφής της επιβάρυνσης. Γιατί αυτοί και όχι άλλοι; Νομίζω πως θα πρέπει να το μάθουμε.
<P>
Τέταρτον, ο μηχανισμός της αμοιβαίας συνδρομής που παρασχέθηκε στις μικρομεσαίες επιχειρήσεις για να τις βοηθά να ξεπερνούν ορισμένα από τα αναγνωρισμένα εμπόδια στην αγορά αποδείχθηκε ότι δεν χρησιμοποιείται και επομένως είναι ατελέσφορος. Τι έχει να πει γι' αυτό η Επιτροπή; Πέμπτον, θα ήθελα να ξεκαθαρίσει η Επιτροπή τη θέση της ως προς τις ΜΚΟ οι οποίες διαρκώς χάνουν πολύτιμα εισοδήματα, γιατί βρίσκονται σε μειονεκτική θέση λόγω ενός συστήματος που συχνά τις ξεζουμίζει αφού υποχρεούνται να καταβάλλουν μη ανακτήσιμο ΦΠΑ.
<P>
Τέλος, είναι προετοιμασμένη η Επιτροπή να αντιμετωπίσει την εξωφρενική πρακτική κατά την οποία μικρομεσαίες επιχειρήσεις που λειτουργούν στο Βέλγιο και σε άλλα κράτη μέλη είναι υποχρεωμένες, για να εκπληρώσουν τις υφιστάμενες απαιτήσεις αναγνώρισης των φορολογικών τους υποχρεώσεων ως προς τον ΦΠΑ, να καταθέτουν ποσά στις τοπικές τράπεζες εν είδει χρηματικών εγγυήσεων, και ως εκ τούτου να απορροφούνται πολύτιμοι πόροι, γεγονός που προκαλεί μοιραία προβλήματα ελλείψεως μετρητών και που καθιστά απαγορευτική, για πολλές τέτοιου είδους μικρομεσαίες επιχειρήσεις, την είσοδο στην αγορά.
<P>
Θα ήθελα να σταματήσω εδώ και να ευχαριστήσω τον συνάδελφό μου κ. Rόbing για τις δύο τροπολογίες του τις οποίες και αποδέχομαι. Στοχεύουν στην παροχή βοήθειας στον τομέα των μικρομεσαίων επιχειρήσεων αν και αντιλαμβάνομαι πως προσθέτουμε και άλλες εξαιρέσεις για τις οποίες μίλησα ήδη.
<P>
Αυτή η πρόταση της Επιτροπής επιδιώκει να βοηθήσει τις επιχειρήσεις να πετύχουν στην ενιαία αγορά. Οι φιλοδοξίες της είναι καλές αλλά η εφαρμογή της είναι ύποπτη. Ελπίζω πως η Επιτροπή θα μπορέσει να καθησυχάσει το Κοινοβούλιο σχετικά με όλες τις ανησυχίες που ανέφερα απόψε στην έκθεσή μου και ελπίζω πως ο Επίτροπος ο οποίος δεν μπόρεσε να ακούσει τα επιχειρήματα που εξέθεσα - φαίνεται πως είναι άσκοπο εφόσον δεν είναι εδώ - να μπορέσει να απαντήσει σε αυτά τα εξειδικευμένα θέματα.

<SPEAKER ID=74 LANGUAGE="IT" NAME="Secchi">
Κυρία Πρόεδρε, πρώτα απ' όλα πρέπει να πω ότι η Ομάδα μας συμμερίζεται σε μεγάλο βαθμό την επιχειρηματολογία που ανέπτυξε ο εισηγητής, στον οποίον είμαστε ευγνώμωνες για την εργασία που επιτέλεσε σχετικά με αυτό το σημαντικό θέμα. Συγκεκριμένα είμαστε ευνοϊκά διακείμενοι σε όλα τα μέτρα που διευκολύνουν τη δραστηριότητα των μικρομεσαίων επιχειρήσεων, σε συνάρτηση με το σχέδιο SLIM το οποίο αποτέλεσε εν μέρει τη βάση για ορισμένα από τα περιεχόμενα της πρότασης που εξετάζουμε αυτή τη στιγμή. Είμαστε επίσης υπέρ της πίεσης που ασκείται ώστε να επανεξεταστεί το θέμα των Μη Κυβερνητικών Οργανώσεων και να μελετηθούν ρυθμίσεις οι οποίες θα είναι πιο συνεπείς με τη δραστηριότητα που ασκούν οι οργανώσεις αυτές και δεν θα τις καθιστούν αντίθετα θύματα ενός φορολογικού συστήματος που απ' ότι φαίνεται δεν δικαιολογείται κατά κανένα τρόπο να τις υποχρεώνει σε καταβολή ΦΠΑ χωρίς καμία δυνατότητα ανάκτησης.
<P>
Η Ομάδα μας αντιτάχθηκε στην τροπολογία αριθ. 7 και τώρα θα ήθελα να εξηγήσω τους λόγους αυτής της αρνητικής ψήφου. Εμείς πιστεύουμε ότι αυτή η τροπολογία είναι αρκετά πολύπλοκη στη διατύπωσή της: πράγματι είναι πολλά τα αιτήματα που περικλείονται στην ίδια τροπολογία, όπως για παράδειγμα το θέμα των Μη Κυβερνητικών Οργανώσεων, που θα άξιζε να εξεταστεί ξεχωριστά, και πέραν τούτου έχουμε και κάποιες αμφιβολίες σχετικά με το αίτημα για μια σφαιρική στρατηγική στο θέμα των βελτιώσεων στον παρόντα μεταβατικό μηχανισμό του ΦΠΑ, εν αναμονή του οριστικού συστήματος.
<P>
Με άλλα λόγια, φοβόμαστε ότι, παρότι γίνονται πολλές αναφορές στο οριστικό σύστημα του οποίου ζητάμε την όσο το δυνατόν ταχύτερη εισαγωγή, η πρόβλεψη ρυθμίσεων που διευκολύνουν τη μετάβαση χωρίς καμία σαφή προθεσμία, στην πραγματικότητα αποτελεί ένα είδος άλλοθι για την συνεχή αναβολή της απόφασης, που αντίθετα θα θέλαμε να ληφθεί όσο το δυνατόν πιο έγκαιρα. Οι συνάδελφοι, και ιδιαίτερα ο συνάδελφος κ. Harrison, θα θυμούνται ότι στην προηγούμενη έκθεσή μου σχετικά με το θέμα αυτό ζητούσα να υπάρξει μια σαφώς καθορισμένη προθεσμία: σίγουρα, θα ήταν μια προθεσμία που δεν θα στηριζόταν παρά σε καλές προθέσεις αλλά πάντως θα ήταν σαφής. Δυστυχώς αυτό το αίτημα δεν έγινε δεκτό από το Κοινοβούλιό μας για λίγες ψήφους, και συγκεκριμένα λόγω των αντίθετων ψήφων του συναδέλφου κ. Harrison και της Ομάδας του.
<P>
Θα ήθελα να κλείσω αυτή μου την παρέμβαση λέγοντας ότι η Ομάδα μας θα ψηφίσει υπέρ όλων των τροπολογιών, με δύο όμως συστάσεις: πρώτον, η Επιτροπή να εξετάσει τα επιχειρήματά μας ώστε να καταστήσει πιο ευέλικτη και πιο σαφή κυρίως την τροπολογία αριθ. 7 και δεύτερον, να εξεταστεί το αίτημά μας για την όσο το δυνατόν ταχύτερη μετάβαση στο οριστικό σύστημα ΦΠΑ, να γίνει μια πρόβλεψη όσον αφορά την προθεσμία, και να προβληθούν ισχυρά επιχειρήματα που να εξηγούν τον λόγο της συνεχούς αναβολής. Για παράδειγμα, οι τροπολογίες αριθ. 8 και 9 σχετικά με τις οποίες είμαστε σύμφωνοι, γιατί μπορούν να υπάρξουν πιο απλοί μηχανισμοί για την παροχή εγγυήσεων από αυτούς που έχουν προβλεφθεί, δεν θα είχαν κανένα λόγο ύπαρξης εάν, πράγματι, βρισκόμασταν στο οριστικό σύστημα.
<P>
Εν κατακλείδι, όλα τα επιχειρήματα που διατύπωσε ο συνάδελφος κ. Harrison είναι αποδεκτά στην παρούσα προσωρινή φάση. Ας αποφασίσουμε να την ξεπεράσουμε όσο το δυνατόν πιο σύντομα και τότε πολλά από αυτά τα προβλήματα θα έχουν λυθεί.

<SPEAKER ID=75 NAME="Gallagher">
Κυρία Πρόεδρε, θα ήθελα να συγχαρώ τον κ. Harrison για την παρουσίαση της έκθεσής του. Το υφιστάμενο σύστημα ΦΠΑ είναι σχεδιασμένο έτσι ώστε η είσπραξη φόρου να γίνεται άμεσα από τα κράτη μέλη στην επικράτεια των οποίων θεωρείται πως γίνεται η κατανάλωση των αγαθών ή η παροχή των υπηρεσιών. Προκειμένου να διασφαλιστεί αυτή η άμεση είσπραξη του φόρου, έχουν συνταχθεί πολύπλοκοι κανόνες. Οι έμποροι που επιθυμούν να επωφεληθούν από τις δυνατότητες που προσέφερε η έλευση της ενιαίας αγοράς την 1η Ιανουαρίου 1993, συνήθως αντιλαμβάνονται την ανάγκη εκπλήρωσης των φορολογικών τους υποχρεώσεων σε διάφορα κράτη μέλη ως ένα εμπόδιο στην ελεύθερη κυκλοφορία των αγαθών και των υπηρεσιών.
<P>
Η εσωτερική αγορά δεν θα μπορούσε να λειτουργήσει κατά τρόπο δημιουργικό εάν δεν είχαν θεσπιστεί στον τομέα της είσπραξης των φόρων κανόνες πιο φιλικοί για τον χρήστη τόσο σε εθνικό όσο και σε ευρωπαϊκό επίπεδο. Τον Μάιο του 1997, η Επιτροπή πρότεινε να συμπεριληφθεί η είσπραξη του ΦΠΑ στη δεύτερη φάση του προγράμματος SLIM. Σύμφωνα με αυτή τη σύσταση, η Επιτροπή ανέλαβε την εισαγωγή μίας νομοθεσίας η οποία θα απλοποιεί την φορολογική αντιπροσώπευση. Επίσης, χρησιμοποιήθηκε μια ομάδα εμπειρογνωμόνων για να συμβουλεύσει την Ευρωπαϊκή Ένωση σχετικά με τα ποικίλα αυτά φορολογικά θέματα.
<P>
Χαιρετίζω τις προσπάθειες που έκανε η Ένωση προκειμένου να απλοποιήσει το φορολογικό καθεστώς στον τομέα του ΦΠΑ. Η έκτη οδηγία ΦΠΑ επιτρέπει στους εμπόρους οι οποίοι πραγματοποιούν φορολογητέες πράξεις σε μία δεδομένη χώρα να είναι οι υπόχρεοι του φόρου στις αρμόδιες αρχές. Ωστόσο, το κύριο χαρακτηριστικό της υφιστάμενης νομοθεσίας, όσον αφορά την καθορισμό των υπόχρεων φόρου, είναι ότι είναι εξαιρετικά περίπλοκη και στην πραγματικότητα παρουσιάζει τεράστια διαφορά στις προτεινόμενες εφαρμογές της εξαιτίας των πολλών διαφορετικών φορολογικών δυνατοτήτων επιλογής που παρέχονται στα κράτη μέλη για την αντιμετώπιση του θέματος αυτού.
<P>
Εν κατακλείδι, υποστηρίζω την κεντρική ιδέα αυτών των μέτρων, αλλά σαφώς και χρειάζεται να γίνει περισσότερη δουλειά για την απλούστευση του φορολογικού τομέα σε ολόκληρη την Ένωση.

<SPEAKER ID=76 LANGUAGE="DE" NAME="Rόbig">
Κυρία Πρόεδρε, αξιότιμοι κυρίες και κύριοι, πιστεύω πως η έκθεση αυτή που υπέβαλε ο κ. Harrison αποτελεί ένα σημαντικό βήμα, με το οποίο θα επιτύχουμε μια περαιτέρω απλούστευση της νομοθεσίας για τον φόρο προστιθέμενης αξίας μέσω των κανόνων που διέπουν τη νομοθεσία περί φορολογικής αντιπροσώπευσης και περί αμοιβαίας συνδρομής για την είσπραξη απαιτήσεων. Φρονώ πως τα θέματα αυτά είναι ιδιαίτερα σημαντικά για τις μικρομεσαίες επιχειρήσεις. Βέβαια, γνωρίζουμε πως το σύστημα ΦΠΑ έχει πολλές διαφορετικές νομικές βάσεις στην Ευρωπαϊκή Ένωση. Νομίζω πως ειδικά η τροπολογία 6 αποτελεί χαρακτηριστικό παράδειγμα για τη δυνατότητα διαμόρφωσης μιας απλούστευσης παραδείγματος χάρη του συστήματος συναρμολόγησης αγαθών, με στόχο τη διεξαγωγή απλουστεύσεων και σε αυτόν τον τομέα.

<SPEAKER ID=77 NAME="Πρόεδρος">
Δυστυχώς δεν κατέφθασε ακόμα ο Επίτροπος κ. Monti.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=8>
Φορολογία των ενεργειακών προϊόντων
<SPEAKER ID=78 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0171/99) του κ. Cox, εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με την πρόταση οδηγίας του Συμβουλίου για την αναδιάρθρωση του κοινοτικού πλαισίου φορολογίας των ενεργειακών προϊόντων (COM(97)0030 - C4-0155/97-97/0111(CNS)).

<SPEAKER ID=79 NAME="Cox">
Κυρία Πρόεδρε, λυπάμαι που ο Επίτροπος κ. Monti δεν είναι εδώ, όχι επειδή θέλω να γίνω σχολαστικός και να κάνω ένα σχόλιο για την απουσία του, αλλά μάλλον γιατί θα ήθελα να απευθυνθώ σε αυτόν προσωπικά και τα λόγια μου να καταγραφούν στα πρακτικά του Σώματος. Ωστόσο, ακόμη και κατά την απουσία του θα το κάνω με μεγάλη ευχαρίστηση. Είναι ένας από τους Επιτρόπους αυτού του υπηρεσιακού Σώματος, για την παραίτηση του οποίου, η οποία προκλήθηκε από καταστάσεις που δεν έχουν να κάνουν με τον ίδιο, λυπάμαι βαθύτατα. Επιτέλεσε το ευρωπαϊκό δημόσιο λειτούργημά του αξιέπαινα και αυτό θα ήθελα να καταχωρηθεί στα πρακτικά. Δεν γνωρίζω εάν στο μέλλον ενδέχεται να είναι και πάλι υποψήφιος ή να διορισθεί ξανά, σε κάθε περίπτωση όμως είναι και αυτός ένα από τα πολλά αθώα θύματα της έκρηξης των πρόσφατων γεγονότων και θα ήθελα να καταχωρηθεί αυτό εκ μέρους μου.
<P>
Για τους συναδέλφους που βρίσκονται εδώ δεν έχω και πολλά να προσθέσω σε αυτά που είπα πριν από λίγες εβδομάδες. Κατ' ουσίαν η παρούσα έκθεση βασίζεται στην πρόταση της Επιτροπής, η οποία αυτή καθαυτή είναι μία χρήσιμη πρόταση. Όσο για την προσέγγιση του Κοινοβουλίου σχετικά με αυτήν ελπίζω να ψηφίσουμε «ναι» στους νέους φόρους, αλλά «όχι» σε περισσότερους φόρους. Με άλλα λόγια θέλουμε να δούμε τη φορολογική βάση να επεκτείνεται μέσω φορολογίας της ενέργειας, αλλά θέλουμε να πούμε ξεκάθαρα και πολιτικά στην Επιτροπή και το Συμβούλιο πως θα θέλαμε να δούμε αυτή τη νέα διευρυμένη βάση φορολογίας για την ενέργεια να αντισταθμίζεται και το προϊόν του φόρου να ανακυκλώνεται με τη μείωση της φορολογικής μερίδας, του φορολογικού κόστους και του φόρου επί της εργασίας. Αυτός είναι ο λόγος για τον οποίο την υποστηρίζουμε; δεν είναι ο μοναδικός λόγος αλλά είναι ο μείζων λόγος.
<P>
Σε αυτούς που βλέπουν τα προβλήματα της διαρθρωτικής ανεργίας στην Ευρωπαϊκή Ένωση και οι οποίοι καταδικάζουν τα υψηλά ποσοστά ανεργίας και που όμως αρνούνται να σχεδιάσουν, με τη βοήθεια των ψηφοφοριών σε αυτό το Σώμα, τη διεύρυνση της βάσης φορολογίας σε τομείς όπως η ενέργεια, θα ήθελα να πω: μπορούν παρακαλώ να μας πουν επισήμως πού θα βρούμε τους εναλλακτικούς πόρους για να αντιμετωπίσουμε τη φορολογική κρίση ορισμένων κρατών η οποία συνδέεται με διαρθρωτικά προβλήματα και την ανεργία.
<P>
Το δεύτερο γενικό ζήτημα είναι πως δεν θα πρέπει να υπερβάλουμε με αυτήν την πρόταση. Είναι μετριοπαθής αλλά χρήσιμη. Ωστόσο, κατά την προσωπική μου γνώμη και κατά τη γνώμη της πλειοψηφίας της Επιτροπής Οικονομικής, Νομισματικής και Βιομηχανικής Πολιτικής η πρόταση αυτή είναι διάτρητη από τις πάρα πολλές εξαιρέσεις. Υποστηρίζουμε την πρόταση Monti αλλά θέλουμε μια πιο οικολογική πρόταση Monti. Υποστηρίζουμε ορισμένες εξαιρέσεις αλλά θέλουμε να δοθεί έμφαση σε οικολογικές εξαιρέσεις.
<P>
Όσον αφορά τους φορολογικούς συντελεστές, όπως και την προηγούμενη φορά, δεν προτείνουμε ένα πολύπλοκο σύστημα σύμφωνα με το οποίο θα επανερχόμεθα στο θέμα αυτό κάθε τόσα χρόνια, αλλά μία αρχή «διατήρησης της ορμής» η οποία θα μπορεί να υπόκειται σε αναθεώρηση κάθε πέντε χρόνια. Αναγνωρίζουμε πως σε ορισμένες εταιρείες και σε ορισμένους τομείς το ενεργειακό κόστος μπορεί να είναι πολύ υψηλό αναλογικά με το συνολικό κόστος και για τέτοιες εταιρείες και τέτοιους τομείς χριαζόμαστε έναν μηχανισμό ο οποίος θα αναγνωρίζει και θα αντιμετωπίζει τη μειονεκτική ανταγωνιστική θέση. Πιστεύουμε πως η μειονεκτική ανταγωνιστική θέση μπορεί να αντιμετωπιστεί εάν αφήνουμε στα κράτη μέλη έναν βαθμό διακριτικής ευχέρειας, αλλά κατά την γνώμη μου θα πρέπει να υπόκειται σε αναθεώρηση από την Επιτροπή. Αύριο θα κατατεθεί γι' αυτόν τον σκοπό μία τροπολογία, η οποία θα προσδιορίζει τον τρόπο με τον οποίο η Επιτροπή μπορεί να αναθεωρεί αιτήσεις από τομείς και κράτη μέλη που ισχυρίζονται πως χρήζουν ειδικής αντιμετώπισης, και η τροπολογία αυτή πρέπει να εγκριθεί, γιατί αυτό δεν θα πρέπει να χρησιμοποιηθεί ως carte blanche απλώς για να αγνοηθεί ο φόρος.
<P>
Συνοψίζοντας, υποστηρίζουμε ένα νέο ενεργειακό και οικολογικό φορολογικό σύστημα αλλά δεν υποστηρίζουμε και άλλους φόρους per se. Με άλλα λόγια, απαιτούμε φορολογική ουδετερότητα. Επιμένουμε πως το τίμημα για την εισαγωγή αυτής της απαίτησης είναι η μείωση των φόρων επί της εργασίας. Θέλουμε έναν απλούστερο και πιο σίγουρο ορισμό ο οποίος θα βασίζεται στη φορολογία. Θέλουμε μία περισσότερο προβλέψιμη διαδικασία διεύρυνσης της βάσης μέσω μιας αρχής «διατήρησης της ορμής» προκειμένου να καθοριστεί η εξέλιξη των φορολογικών συντελεστών, δεδομένης της νέας φορολογικής βάσης. Θέλουμε να αναγνωρίζεται και να αντιμετωπίζεται η μειονεκτική ανταγωνιστική θέση αλλά μόνον εκεί όπου όντως υπάρχει και όχι απλώς ως carte blanche, προκειμένου να αγνοηθεί ο φόρος εξ ολοκλήρου. Εάν γίνει κάτι τέτοιο - και εύχομαι να γίνει κατά την ψηφοφορία - τότε θα συστήσω στους συναδέλφους πως αξίζει να υποστηρίξουν αυτήν την έκθεση. Την τελευταία φορά, κυρία Πρόεδρε, χάσαμε την πλειοψηφία με ελάχιστη διαφορά. Αυτό προέκυψε εν μέρει από μία παρεξήγηση σχετικά με ορισμένες λεπτομέρειες. Ελπίζω πως δεν θα υπάρξουν παρεξηγήσεις αύριο και πως πράγματι κάποιοι από τους σκεπτικιστές, ενδεχομένως, να ξαναδιαβάσουν την έκθεση ουσιαστικά και να αντιληφθούν πως είναι ο δρόμος του μέλλοντος. Για τον λόγο αυτό συστήνω στο Σώμα αυτήν την έκθεση.

<SPEAKER ID=80 NAME="Πρόεδρος">
Μόλις αφίχθη ο Επίτροπος κ. Monti.
<P>
Κύριε Monti, μπορώ να σας διαβεβαιώσω ότι ο κ. Cox μόλις μίλησε για σας με τα καλύτερα λόγια, ίσως όμως να μπορέσετε, βέβαια, να το διαβάσετε και εσείς αργότερα στα πλήρη πρακτικά.

<SPEAKER ID=81 NAME="Estevan Bolea">
Κυρία Πρόεδρε, θέλω να πω εξ ονόματος της Επιτροπής Έρευνας, Τεχνολογικής Ανάπτυξης και Ενέργειας πως κατά τη γνώμη μας είναι εν γένει λογικοί οι τρεις στόχοι που προτείνει η Επιτροπή με αυτήν την οδηγία, δηλαδή εναρμόνιση της φορολογίας, βελτίωση των εκπομπών μέσω της αύξησης των τιμών και εφαρμογή αυτών των εσόδων στη μείωση του κοινωνικού φορτίου.
<P>
Αλλά, κύριε Cox, όλα αυτά δεν έχουν τεθεί πολύ καλά. Γνωρίζετε τι θα επιτυγχάνονταν στη μείωση των ρύπων και συγκεκριμένα του διοξειδίου του άνθρακα, με μια αύξηση των τιμών, όπως προτείνετε; Δεν θα έφτανε ούτε στο 1 %. Πολλή φασαρία για το τίποτα.
<P>
Από την άλλη, προσπαθούμε να μειώσουμε τις τιμές του ηλεκτρικού και του φυσικού αερίου μέσω της απελευθέρωσης των αγορών. Το επιτυγχάνουμε γιατί η ενέργεια στην Ευρώπη είναι ακριβή και ο ανταγωνισμός με την Ιαπωνία και τις Ηνωμένες Πολιτείες μάς προκαλεί πολλές δυσκολίες.
<P>
Θέλουμε να τα κάνουμε όλα μαζί και δεν είναι η κατάλληλη στιγμή. Ας τα κάνουμε ένα ένα.
<P>
Εν πάση περιπτώσει, υποβάλλετε κάποιες τροπολογίες με τις οποίες αυξάνονται τα φορτία. Ακόμη κι έτσι, σύμφωνα με τις οικονομικές μελέτες που διεξήγαγαν οι σύμβουλοι της Επιτροπής, το όφελος είναι 150.000 θέσεις εργασίας και μια μείωση της τάξης του 1 % των εκπομπών διοξειδίου του άνθρακα. Είναι αλήθεια πως οι μακροοικονομικές επιπτώσεις δεν θα ήταν υψηλές, δεν θα σημειωνόταν μεγάλη αύξηση ούτε στον πληθωρισμό ούτε και στο δημόσιο έλλειμα, αλλά αυτή τη στιγμή όλες οι χώρες είναι δεσμευμένες στα προγράμματα σταθερότητάς τους. Δηλαδή, κατά τη γνώμη μου η έκθεση σας δεν είναι η ενδεδειγμένη, αυτό βέβαια δεν σημαίνει πως δεν είναι καλή. Πιστεύω πως δεν είναι η ενδεδειγμένη στιγμή ούτε είναι ενδεδειγμένη η πρόταση της Επιτροπής.
<P>
Λυπάμαι, κύριε Cox, που θα σας πω ότι η Ομάδα μας δεν θα υποστηρίξει τις τροπολογίες σας. Και πρέπει επίσης να σας πω πως αν η έκθεση σας υπερψηφιστεί, θα είναι ελάχιστα ρεαλιστική γιατί τα αποτελέσματα είναι ελάχιστα. Εν πάση περιπτώσει, εσείς και εγώ έχουμε τη σιγουριά ότι στο μέλλον θα σημειωθεί πρόοδος προς αυτήν την κατεύθυνση αλλά ίσως αυτήν δεν είναι η κατάλληλη στιγμή, ούτε για την εισαγωγή άλλων φόρων. Λέτε «όχι περισσότερους φόρους». Έχετε δίκιο, αλλά ούτε και στην ενέργεια, έναν τομέα στον οποίο οι φόροι στην Ευρώπη είναι ήδη πάρα πολύ υψηλοί.

<SPEAKER ID=82 NAME="Spencer">
Κυρία Πρόεδρε, η έκθεση του κ. Cox ήταν καλή και τώρα είναι καλύτερη. Αξίζει λοιπόν να στηρίξουμε τόσο αυτήν όσο και τον Επίτροπο κ. Monti.

<SPEAKER ID=83 LANGUAGE="ES" NAME="Areitio Toledo">
Κυρία Πρόεδρε, κύριε Επίτροπε, κύριε Cox, όπως είπαμε ήδη και την άλλη φορά που είχαμε την ευκαιρία να συζητήσουμε αυτήν την έκθεση, η θέση μας δεν έχει αλλάξει, δεδομένου ότι ούτε η θέση του κυρίου Cox στην έκθεσή του έχει αλλάξει.
<P>
Τότε είχαμε εκθέσει την ανάλυσή μας σχετικά με την πρόταση της Επιτροπής. Και από αυτήν την ανάλυση φαίνεται πως ίσως να είναι υπερβολικά φιλόδοξη η εν λόγω πρόταση.
<P>
Επιδιώκει την επίτευξη τριών στόχων με έναν μόνο κανονισμό, και όλοι γνωρίζουμε πως η αποτελεσματικότητα των κανονισμών είναι συνήθως αντιστρόφως ανάλογη προς τον αριθμό των στόχων.
<P>
Πιστεύω πως πρόκειται για τρεις φιλόδοξους στόχους, όπως ανέφερε η κυρία Estevan Bolea, και η έκθεση του κυρίου Cox έχει ως σκοπό να διευκολύνει τη σχετική κατανόηση και θέση σε εφαρμογή των εξαιρέσεων, κάτι που είναι δύσκολο να επιτευχθεί μέσω ενός φορολογικού κανονισμού στόχος του οποίου είναι ακριβώς η διεύρυνση της φορολογικής αυτής βάσης.
<P>
Όλοι οι φορολογικοί κανόνες που καθορίζουν μια νέα βάση, όπως αυτή του ΦΠΑ, κλπ, περιέχουν μεγάλο αριθμό εξαιρέσεων που καθορίζονται λεπτομερώς. Μιλάμε για έναν κανονισμό τον οποίο προτείνει η Επιτροπή, στον οποίο αυξάνονται οι ειδικοί φόροι επί των πετρελαιοειδών και διευρύνεται η φορολογική βάση των ενεργειακών προϊόντων. Πρόκειται για έναν περίπλοκο κανονισμό, στον οποίον επιπλέον περιλαμβάνεται η επιδίωξη κάποιων περιβαλλοντικών στόχων, οι οποίοι είναι δύσκολο να επιτευχθούν ή με τεράστιο οριακό κόστος, όπως εξήγησε η κυρία Estevan Bolea. Επιπλέον δεν υπάρχει καμία σιγουριά σχετικά με τη φορολογική ουδετερότητα στην οποία αποσκοπεί ο εν λόγω κανονισμός. Εμείς τουλάχιστον δεν είδαμε πουθενά αυτήν την ουδετερότητα, και δεν έχουμε καμία βεβαιότητα για το αν ο κανονισμός θα είναι φορολογικά ουδέτερος.
<P>
Πιστεύουμε πως ο κ. Cox έχει καταβάλλει προσπάθεια ώστε να απλουστεύσει περισσότερο το κεφάλαιο των εξαιρέσεων. Δεν συμμεριζόμαστε ούτε την προσπάθειά του αυτή, γιατί πιστεύουμε πως η Επιτροπή δεν θα μπορούσε να το χειριστεί. Επιστρέφουμε στην περίφημη μέθοδο αποστολής στην Επιτροπή, μέσω των κρατών μελών, μιας πληθώρας μεμονωμένων φακέλων και αδειών, ανάλογα με την ένταση της κατανάλωσης ενέργειας κλπ.
<P>
Αλλά πιστεύουμε επίσης πως πρέπει να υπάρχει ένας κανονισμός, και όπως είπε η κυρία Marνa Teresa Estevan, στο τέλος θα πρέπει να κάνουμε κάτι, μοιράζοντας ίσως τους στόχους σε διαφορετικούς κανονισμούς και απλουστεύοντας την εφαρμογή αυτού του κανονισμού, ο οποίος έχει κάποιους αξιόλογους στόχους αλλά που πιστεύουμε ότι είναι πολύ δύσκολο να επιτευχθούν αυτήν τη στιγμή.
<P>
Συνεπώς, κύριε Cox, εμείς αύριο θα διατηρήσουμε τη θέση που είχαμε πριν από μερικές εβδομάδες, δεδομένου ότι απ' ότι καταλαβαίνουμε ούτε η έκθεση Cox έχει αλλάξει επί της ουσίας, ούτε, όπως είναι λογικό, η πρόταση της Επιτροπής έχει αλλάξει.

<SPEAKER ID=84 LANGUAGE="FI" NAME="Virrankoski">
Κυρία Πρόεδρε, η έκθεση, στην εκπόνηση της οποίας συνέβαλε ο κ. Cox, δημιουργεί μία καλή βάση για την αναδιάρθρωση της φορολογίας επί των ενεργειακών προϊόντων και γι' αυτό του αξίζουν οι καλύτερες ευχαριστίες. Είναι ξεκάθαρο ότι η Ομάδα μας υποστηρίζει την έκθεση του Προέδρου της. Η φορολογία των ενεργειακών προϊόντων είναι ένας από τους καλύτερους και αποτελεσματικότερους μοχλούς, με τους οποίους η κοινωνία μπορεί να μειώσει τις εκπομπές ρύπων και να οδηγήσει την ανάπτυξη προς την κατεύθυνση της βελτίωσης και της προστασίας του περιβάλλοντος.
<P>
Η βασική αφετηρία της έκθεσης είναι να δοθεί στα κράτη μέλη περιθώριο κινήσεων σε ό, τι αφορά την εφαρμογή της φορολόγησης μέχρι του σημείου που αυτή δεν θα δυσχεραίνει την κοινή αγορά. Αυτό θα πρέπει να θεωρηθεί σωστό, όπως επίσης και η αρχή ότι οι ανανεώσιμες πηγές ενέργειας εξαιρούνται από το πεδίο εφαρμογής της οδηγίας. Επιπλέον, η προτίμηση του συνδυασμού παραγωγής ηλεκτρικής και θερμικής ενέργειας είναι μία εξαιρετικά σημαντική και καλοδεχούμενη τοποθέτηση.
<P>
Ο εισηγητής κ. Patrick Cox έχει ήδη απλοποιήσει και αποσαφηνίσει την πρόταση της Επιτροπής. Κατά τη γνώμη μου αυτή θα μπορούσε να απλοποιηθεί ακόμα περισσότερο. Με αυτήν την έννοια, τα ελάχιστα επίπεδα φορολογίας των άρθρων 7 και 8 θα μπορούσαν ακόμη και να εξισωθούν. Τα επίπεδα φόρων στα καύσιμα που χρησιμοποιούνται για παραγωγικούς σκοπούς και για θέρμανση βρίσκονται ήδη τώρα τόσο κοντά μεταξύ τους, ώστε θα μπορούσαν να εξισωθούν.
<P>
Με την ευκαιρία αυτή θα ήθελα να τονίσω δύο μικρές λεπτομέρειες. Πρώτον, η τύρφη θα πρέπει και στη συνέχεια να αναγνωρίζεται αναμφισβήτητα ως ανανεώσιμη βιομάζα. Το έλος αναπτύσσει τύρφη σε ένα χρόνο περίπου όσο και ένα δάσος δενδρομάζα ανά τεμάχιο έκτασης. Για τον λόγο αυτό η τύρφη είναι πραγματικά μία ανανεώσιμη πηγή ενέργειας. Αυτή η διαπίστωση είναι σημαντική, διότι, τώρα αλλά και στο μέλλον, η τύρφη έχει μεγάλη σημασία, ιδιαίτερα στις σκανδιναβικές χώρες και μεταξύ άλλων και στην Ιρλανδία. Η δεύτερη λεπτομέρεια: η φορολόγηση του καυσίμου αεριωθούμενων θα πρέπει να αποφασιστεί σε εθνικό επίπεδο. Όσον αφορά τις αεροπορικές συγκοινωνίες υπάρχουν μεγάλες διαφορές μεταξύ των κρατών μελών. Οι αεροπορικές συγκοινωνίες εσωτερικού δεν έχουν μεγάλη σημασία για τα μικρά σε έκταση κράτη μέλη. Αντίθετα, έχουν σημασία για τα μεγάλα σε έκταση κράτη μέλη, όπως η Φινλανδία, λόγω της εξαιρετικά σημαντικής λειτουργίας τους. Για αυτό τον λόγο, η κοινή φορολόγηση δεν θα αποτελούσε δίκαιη μεταχείριση για διάφορα κράτη μέλη. Με αυτές τις παρατηρήσεις θεωρώ την έκθεση πολύ καλή και την υποστηρίζω θερμά.

<SPEAKER ID=85 LANGUAGE="DE" NAME="Breyer">
Κυρία Πρόεδρε, αγαπητοί συνάδελφοι, επικροτούμε αυτήν την έκθεση, διότι αποτελεί ένα βηματάκι προς τη σωστή κατεύθυνση. Όλοι γνωρίζουμε καλά πως πρέπει να γίνουν πολλά πράγματα ακόμα για να σημειώσουμε επιτέλους μια επιτυχία και στον τομέα της φορολογίας της ενέργειας. Θεωρούμε όμως πολύ σημαντικό το γεγονός ότι με αυτό οι Βρυξέλλες δεν τροχοπεδούν και το δεύτερο στάδιο της οικολογικής φορολογικής μεταρρύθμισης στη Γερμανία, και ότι, μεσοπρόθεσμα, μπορούμε επιτέλους να επιτύχουμε τη δημιουργία κρατών-πρωτοπόρων που θα μπορούν να αναλάβουν έναν πρωτοποριακό ρόλο εντός της Ευρωπαϊκής Ένωσης. Μας χαροποιεί προπάντων το γεγονός ότι υπάρχουν εξαιρέσεις που είναι «πράσινες» και που δεν αφορούν τις ενεργοβόρες μόνον επιχειρήσεις, αλλά αντιθέτως - και πρέπει να το γνωρίζουν όλοι αυτό - και τις φιλικές προς το περιβάλλον ανανεώσιμες πηγές ενέργειας, οι οποίες μπορούν να εξαιρεθούν από τη φορολόγηση της ενέργειας. Εκείνο που μας χαροποιεί επίσης πολύ είναι το γεγονός ότι πρόκειται να επιβαρυνθεί το ηλεκτρικό ρεύμα που παράγεται σε πυρηνικούς σταθμούς. Διαφορετικά θα είχαμε μία ανισότητα στην πρόταση φορολόγησης της ενέργειας.
<P>
Χαιρόμαστε που η τροπολογία μας υποστηρίχτηκε από την πλειοψηφία στην Επιτροπή Οικονομικής Πολιτικής, επειδή θεωρούμε ιδιαίτερα σημαντική τη δυνατότητα να εξαιρεθούν οι τοπικές δημόσιες μεταφορές. Διότι δεν πρέπει να ξεχνάμε το εξής: η φορολόγηση αυτή της ενέργειας έχει έναν στόχο, ήτοι να βοηθήσει και το περιβάλλον, και να συμβάλλει στην εκπλήρωση της υποχρέωσης που αναλάβαμε για τη μείωση των εκπομπών αερίων που προκαλούν το φαινόμενο του θερμοκηπίου. Σε αυτό χρησιμεύουν οι δυνατότητες αυτές. Τώρα, όλα εξαρτώνται από την τάχιστη δυνατή επίτευξη μιας συμφωνίας στο Συμβούλιο Υπουργών. Σε συνάρτηση με αυτό, βρίσκομαι στην ευχάριστη θέση να σας ανακοινώσω ότι ο Υπουργός Περιβάλλοντος της Γερμανίας, κ. Trittin, καταβάλλει προσπάθειες κατά τις επισκέψεις του στα κράτη μέλη με στόχο την επίτευξη, το ταχύτερο δυνατό, συμφωνίας στο θέμα αυτό.

<SPEAKER ID=86 LANGUAGE="NL" NAME="Blokland">
Κυρία Πρόεδρε, θεωρώ πάρα πολύ λυπηρό το γεγονός ότι η έκθεση Cox επανέρχεται στη σύνοδο ολομέλειας, μετά από δύο μήνες αναβολής. Από την άλλη πλευρά, χαίρομαι που στην περίοδο που μεσολάβησε η έκθεση του συναδέλφου Cox δεν αποδυναμώθηκε ιδιαίτερα και εξακολουθεί να προσφέρει μια σαφή εναλλακτική λύση για την υβριδική πρόταση της Επιτροπής. Καταργείται ένα σημαντικό μέρος από τις ενοχλητικές δυνατότητες εξαίρεσης. Θα υποστηρίξω ολόθερμα την έκθεση Cox.
<P>
Το Συμβούλιο πρέπει τώρα να πάρει θέση. Ή θα τηρήσει τις διεθνείς συμφωνίες για τον περιορισμό των εκπομπών CO2 και της επιβάρυνσης του περιβάλλοντος, ή θα προτιμήσει την ασάφεια του status quo, γεγονός που θα επιφέρει σημαντικές βλάβες στο κλιματικό σύστημα. Είμαι υπέρ της κατάργησης της απαλλαγής της πολιτικής αεροπλοΐας από τη φορολογία καυσίμων. Όμως, η μονομερής επιβολή τελών από την ΕΕ θα μπορούσε να οδηγήσει σε πολλές ανεπιθύμητες κινήσεις αεροσκαφών. Νομίζω ότι μια καλή εναλλακτική λύση προσφέρει η πρόταση που έγινε προηγουμένως για την επιβολή εισφοράς για πτήσεις πάνω από ορισμένες περιοχές, σε διασύνδεση με την παροχή υπηρεσιών από τις υπηρεσίες ρύθμισης της εναέριας κυκλοφορίας.

<SPEAKER ID=87 LANGUAGE="DE" NAME="Rόbig">
Κυρία Πρόεδρε, αξιότιμοι κυρίες και κύριοι, στον διεθνή ανταγωνισμό χρειαζόμαστε την επιβολή ενός λογικού φόρου επί της ενέργειας. Για πολλούς λόγους, το θέμα του φόρου της ενέργειας αποτελεί για μένα ένα από τα θέματα προς συζήτηση της Ευρωπαϊκής Ένωσης που στοχεύουν στο μέλλον και κάτι παραπάνω. Πρόκειται προπάντων - αν μιλήσουμε θετικά - για συστήματα που παρέχουν κίνητρα για μια οικονομική και αποτελεσματική χρησιμοποίηση των ενεργειακών μας πόρων. Κατ' αυτό πρέπει όμως να προχωρήσουμε με μέτρο και έχοντας θέσει έναν στόχο, και δεν επιτρέπεται να απορρίψουμε τα καλά μαζί με τα κακά και με αυτό την οικονομία. Διότι, τελικά δεν είμαστε κατά βάσιν αντίθετοι στη θέσπιση μιας εναρμονισμένης φορολόγησης της ενέργειας. Ωστόσο, πρέπει να εξασφαλίσουμε ίσους όρους ανταγωνισμού κατ' αυτό. Για παράδειγμα, η χώρα μου καταλαμβάνει μια κορυφαία θέση στον τομέα αυτό.
<P>
Σχετικά με αυτό, είναι πολύ λογική η γενική θέσπιση ανωτάτων ορίων για τη φορολογική επιβάρυνση στις ενεργοβόρες επιχειρήσεις, όπως προβλέπεται στο άρθρο 15 της πρότασης της Επιτροπής. Διότι, ας μην ξεχνάμε πως αυτού του είδους οι επιχειρήσεις έχουν ήδη στο παρελθόν προσαρμόσει τις τεχνικές τους εγκαταστάσεις στα νεώτερα δεδομένα και έχουν προσεγγίσει την κατανάλωση ενέργειας προς την κατεύθυνση της ελάχιστης κατανάλωσης. Στην περίπτωση αυτή δεν μπορεί πλέον να επιτευχθεί κανένα απολύτως αποτέλεσμα εξοικονόμησης μέσω της επιβολής ενός υψηλότερου φόρου ενέργειας. Θα μπορούσαμε να εμποδίσουμε την αύξηση των εξόδων που προκύπτει από αυτό, ενισχύοντας έτσι την ανταγωνιστικότητα των επιχειρήσεών μας και την Ευρώπη ως χώρο εγκατάστασης επιχειρήσεων. Για τον λόγο αυτό θα έπρεπε να επανεξετάσουμε και την κατάργηση της προαιρετικής απαλλαγής ενεργειακών προϊόντων που δεν χρησιμοποιούνται ως καύσιμα και ενεργειακών προϊόντων που χρησιμοποιούνται κατά την παραγωγή ηλεκτρικής και θερμικής ενέργειας, όπως προβλέπεται στο άρθρο 13.
<P>
Πάντως, σε εκείνα τα κράτη μέλη που βρίσκονται πάνω από το ελάχιστο επίπεδο φορολογικών συντελεστών για την ενέργεια, θα έπρεπε να δοθεί τουλάχιστον η δυνατότητα να προσαρμόσουν ανάλογα τα επίπεδα φορολογίας. Μια ευέλικτη διαμόρφωση της ρύθμισης των ανωτάτων ορίων μπορεί να συμβάλλει στην εξεύρεση λογικών λύσεων.

<SPEAKER ID=88 NAME="Monti">
Πρώτα από όλα θα ήθελα να ζητήσω συγγνώμη από εσάς, κυρία Πρόεδρε, καθώς και από όλα τα μέλη του Κοινοβουλίου που βρίσκονται στην αίθουσα αυτήν την ώρα, ιδιαίτερα από τον κ. Harrison και τον κ. Cox, τους δύο εισηγητές. Παρ' όλο που είχα προγραμματίσει την πτήση μου αφήνοντας αρκετό χρονικό περιθώριο στη διάθεσή μου, αυτό αποδείχτηκε ανεπαρκές. Ζητώ συγνώμη γι' αυτό.
<P>
Θα ήθελα να ευχαριστήσω τον κ. Cox γιατί απ' ό, τι έμαθα μίλησε πολύ ευγενικά για μένα. Θα ήθελα επίσης να ευχαριστήσω τον κ. Spencer.
<P>
Κύριε Cox, η έκθεση που συντάξατε και τα συμπεράσματα στα οποία οδηγηθήκατε είναι εξαιρετικά ενδιαφέροντα και σημαντικά. Είμαι πολύ ικανοποιημένος που στηρίζετε την αιτιολόγηση που βρίσκεται πίσω από αυτήν την πρόταση και τον τρόπο με τον οποίο η αιτιολόγηση αυτή μεταφράζεται σε δράση. Η Επιτροπή κατέθεσε μία πρόταση στο Συμβούλιο, η κεντρική ιδέα της οποίας είναι η ανάγκη εκσυγχρονισμού του κοινοτικού συστήματος φορολόγησης των ορυκτών καυσίμων και η επέκταση της εμβέλειάς του σε όλα τα ενεργειακά προϊόντα. Αυτό είναι αναγκαίο προκειμένου να βελτιωθεί η λειτουργία της ενιαίας αγοράς μέσω της μείωσης των φορολογικών στρεβλώσεων που υπάρχουν αυτή τη στιγμή.
<P>
Η Επιτροπή χρησιμοποίησε επίσης την πρόταση προκειμένου να ανταποκριθεί στην υποχρέωσή της να αναθεωρήσει τα ελάχιστα επίπεδα φορολογίας των ορυκτών καυσίμων και, παράλληλα, να ανταποκριθεί στην απαίτηση του Συμβουλίου ECOFIN να καταθέσει νέες προτάσεις μετά το αδιέξοδο στις διαπραγματεύσεις για τη φορολόγηση των εκπομπών CO2. Δεν χρειάζεται ίσως να προσθέσω πως σε αυτό το πλαίσιο επικρατεί όλο και μεγαλύτερη ανησυχία σχετικά με τις περιβαλλοντικές επιπτώσεις από την καύση ορυκτών καυσίμων. Αυτό τονίστηκε με την πρόσφατη έγκριση από το Συμβούλιο των στόχων της Ένωσης για τις εκπομπές εις ανταπόκριση του Πρωτοκόλλου του Κυότο. Η επίτευξη των στόχων αυτών δεν θα είναι εύκολη και τα φορολογικά μέτρα είναι ένα από τα συγκεκριμένα εργαλεία που μπορούν να χρησιμοποιηθούν προκειμένου να ενισχυθεί αυτό το έργο.
<P>
Η Επιτροπή μπορεί να κάνει δεκτές τις τροπολογίες αριθ. 2, 3, 11, 12, 13, 23, 32, 33 και τμήματα της τροπολογίας αρίθ. 25. Ωστόσο, η πρόταση να προχωρήσουμε από τον Ιανουάριο του 2000 απευθείας στο δεύτερο στάδιο ελάχιστων συντελεστών, οι οποίοι θα αναπροσαρμόζονται προς τα άνω κάθε έτος σύμφωνα με τον δείκτη του πληθωρισμού αυξημένο κατά 2 % για διάστημα 5 ετών, δεν μπορεί να γίνει δεκτή.
<P>
Όσον αφορά τη διαγραφή του αρχικού σταδίου των ελάχιστων φορολογικών επιπέδων, είναι αλήθεια πως η ημερομηνία έναρξης ισχύος της 1ης Ιανουαρίου του 1998 ανήκει στο παρελθόν. Ωστόσο, συζητήσεις στο Συμβούλιο έδειξαν πως ακόμη και τα προτεινόμενα ελάχιστα επίπεδα προκαλούν δυσκολίες σε ορισμένα κράτη μέλη. Επομένως, οποιαδήποτε αύξηση αυτών των επιπέδων δεν γίνεται δεκτή.
<P>
Το ίδιο ισχύει και για την πρόταση τα ελάχιστα επίπεδα φορολογίας να αναπροσαρμόζονται προς τα άνω κάθε έτος σύμφωνα με τον δείκτη του πληθωρισμού αυξημένο κατά 2 % για μία περίοδο 5 ετών. Η πρόταση της Επιτροπής περιορίζει την αύξηση στο ύψος του πληθωρισμού προκειμένου να βοηθήσει τα κράτη μέλη, στα οποία θα ζητηθεί να επιβάλουν σημαντικές αυξήσεις στη φορολογία απλώς για να πετύχουν τα προτεινόμενα ελάχιστα επίπεδα. Το να απαιτείται κάτι τέτοιο μαζί με την επιβολή περαιτέρω αυξήσεων επιπλέον του πληθωρισμού είναι απαράδεκτο.
<P>
Η εξάλειψη των περισσοτέρων από τις προτεινόμενες υποχρεωτικές και προαιρετικές εξαιρέσεις και μειώσεις, σχετικά με τα προϊόντα που προς το παρόν δεν φορολογούνται, δεν μπορεί να γίνει αποδεκτή. Αυτές οι εξαιρέσεις και οι μειώσεις διατυπώθηκαν για πολλούς λόγους. Ορισμένες υπάρχουν στην υφιστάμενη νομοθεσία, ενώ άλλες είναι αναγκαίες διότι αντικατοπτρίζουν τις υποχρεώσεις της Κοινότητας βάσει διεθνών συμφωνιών και μία άλλη μερίδα θεωρείται αναγκαία προκειμένου να προστατεύσει την ανταγωνιστικότητα των κοινοτικών επιχειρήσεων.
<P>
Τέλος, θα ήθελα απλώς να προσθέσω λίγα λόγια σχετικά με την έκθεση του κ. Harrison.
<P>
Αυτό το πλαίσιο απλούστευσης, που οδήγησε πρόσφατα την Επιτροπή να παρουσιάσει μια πρόταση οδηγίας σχετικά με το δικαίωμα έκπτωσης αποτελεί για εμάς μια απόλυτη προτεραιότητα. Αυτή η πρόταση οδηγίας αποτελεί ένα περαιτέρω βήμα προς την ίδια κατεύθυνση. Ως σκοπό της έχει κυρίως να εμποδίσει τις εθνικές διοικήσεις να επιβάλουν στο μέλλον στους μη εγκατεστημένους φορείς τον διορισμό ενός φορολογικού αντιπροσώπου. Διαπιστώνω με ευχαρίστηση ότι η έκθεση του κ. Harrison συμμερίζεται αυτήν την προσέγγιση και επιφυλάσσει ευνοϊκή υποδοχή στην πρόταση της Επιτροπής. Οι τροπολογίες που προτείνονται ωστόσο δεν πιστεύω ότι μπορούν να γίνουν δεκτές. Επιθυμώ πάντως να σας διαβεβαιώσω ότι η Επιτροπή συμμερίζεται τη θέση του εισηγητή σύμφωνα με την οποία η έγκριση του οριστικού καθεστώτος θα αποτελέσει την πιο σημαντική τελική απλούστευση για τους φορείς.

<SPEAKER ID=89 NAME="Πρόεδρος">
Ευχαριστώ πολύ, κύριε Επίτροπε Monti.
<P>
H συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=9>
Θέρμανση του θαλάμου επιβατών των οχημάτων με κινητήρα
<SPEAKER ID=90 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0170/99) της κ.Billingham, εξ ονόματος της Επιτροπής Οικονομικής, Νομισματικής και Βιομηχανικής Πολιτικής, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που τροποποιεί την οδηγία 78/548/ΕΟΚ του Συμβουλίου περί προσεγγίσεων των νομοθεσιών των κρατών μελών των αναφερομένων στη θέρμανση θαλάμου επιβατών των οχημάτων με κινητήρα (COM(98)0526 - C4-0552/98-98/0277(COD)).
<P>
Επειδή απουσιάζει η εισηγήτρια, ως πρώτος αγορητής θα μιλήσει ο κ. Rόbig.

<SPEAKER ID=91 LANGUAGE="DE" NAME="Rόbig">
Κυρία Πρόεδρε, αξιότιμοι κυρίες και κύριοι, θα θυμάστε όλοι τη συζήτηση που διεξήγαμε σε αυτήν την αίθουσα πολλές φορές κατά τη διάρκεια της περυσινής χρονιάς. Στο πλαίσιο των συζητήσεων σχετικά με την οδηγία για την κατασκευή λεωφορείων της ΕΕ - την έκθεση Murphy - το Κοινοβούλιο ανέπτυξε μια εντελώς νέα προσέγγιση της τεχνικής νομοθεσίας. Ο ευρωπαίος νομοθέτης ας συντάξει τους πολιτικούς όρους πλαίσιο. Στη συνέχεια θα έπρεπε να καθορίσουν τις λεπτομέρειες οι χρήστες και οι εμπειρογνώμονες, προπάντων από τον κλάδο της τυποποίησης, οργανωμένοι σε ομάδες εργασίας. Με τον τρόπο αυτό θα επιτύχουμε μεγαλύτερη συμφωνία και αποδοχή εκ μέρους των ενδιαφερομένων. Εμείς λαμβάνουμε πράγματι στα σοβαρά το σύνθημα περί απλοποίησης του νόμου.
<P>
Αξιότιμοι συνάδελφοι, και η παρούσα πρόταση θα μπορούσε να τροποποιηθεί σύμφωνα με αυτό το πρότυπο. Στην περίπτωση αυτή, το κείμενο θα είχε λίγο πολύ ως εξής: «η εσωτερική θέρμανση ενός μηχανοκίνητου οχήματος πρέπει να κατασκευάζεται με τρόπο ώστε να μπορεί να λειτουργήσει με ασφάλεια, να είναι επαρκώς απομονωμένη για να μην προκαλέσει εγκαύματα σε κανέναν, και τέλος να εκπέμπει λιγότερους ρύπους». Μια τεχνική ομάδα εργασίας θα μπορούσε στη συνέχεια να διαμορφώσει επακριβώς τις βασικές αυτές αρχές. Σχετικά με αυτό, αναμένω λοιπόν με μεγάλη χαρά την κοινή θέση του Συμβουλίου σχετικά με την οδηγία για τα λεωφορεία, διότι είμαι πεπεισμένος ότι όχι μόνον θα καταλήξουμε σε μία λύση όσον αφορά αυτόν τον φάκελλο στο πλαίσιο της διαδικασίας συναπόφασης, αλλά και θα μπορέσουμε να προβούμε σε έναν γενικό προκαθορισμό της εξέλιξης των πραγμάτων στον τομέα αυτό.
<P>
Σχετικά με την έκθεση του Κοινοβουλίου, το μόνο που απομένει να λεχθεί είναι ότι υποστηρίζουμε πλήρως τις τροποποιήσεις της συναδέλφου Billingham. Εκτός αυτού, θεωρούμε απαραίτητο και σημαντικό έναν έλεγχο της αποτελεσματικότητας των θερμαστρών, διότι η ποιότητα μιας ενσωματωμένης όρθιας θερμάστρας πρέπει να αξιολογείται βάσει αντικειμενικών κριτηρίων, για παράδειγμα εκτός άλλων και στο ζήτημα αν μπορεί να φθάσει σε θερμοκρασία λειτουργίας το νερό ψύξεως του κινητήρα πριν την εκκίνηση. Την πτυχή της ασφάλειας των επιβατών εξετάζει και η τροπολογία 10. Εφόσον η θερμάστρα πρόκειται να τοποθετηθεί στο διαμέρισμα των επιβατών, τότε πρέπει να είναι απομονωμένη με τρόπο που να εξασφαλίζεται η ασφάλειά τους. Κατ' αυτό δεν σκοπεύουμε όμως να δεσμευθούμε σε έναν και μοναδικό τρόπο σχεδιασμού και, ως εκ τούτου, στην τροπολογία 12 τασσόμεθα γενικά υπέρ ενός ανθεκτικού σε υψηλές θερμοκρασίες υλικού. Στο πνεύμα αυτό, εκφράζω τις ευχαριστίες μου για την καλή συνεργασία τόσο με τους εμπειρογνώμονες, όσο και με την εισηγήτρια της έκθεσης, και αναμένω με ενδιαφέρον την αυριανή ψηφοφορία.

<SPEAKER ID=92 NAME="Monti">
Κυρία Πρόεδρε, επιθυμώ πρώτα απ' όλα να ευχαριστήσω την εισηγήτρια, κυρία Billingham, για την εμπεριστατωμένη ανάλυση της πρότασής μας και την εξαίρετη έκθεση που προέκυψε από αυτήν. Η πρόταση που τροποποιεί την οδηγία 78/548/ΕΟΚ του Συμβουλίου για την προσέγγιση των νομοθεσιών των κρατών μελών σχετικά με τη θέρμανση του θαλάμου επιβατών των οχημάτων με κινητήρα έχει σκοπό να διευρύνει το πεδίο εφαρμογής της οδηγίας επεκτείνοντας το από τα αυτοκίνητα σε όλες τις κατηγορίες οχημάτων. Η οδηγία αυτή παρουσιάζει, επιπλέον, νέες διατάξεις σε θέματα συστημάτων θέρμανσης με καύσιμο, για να εγγυηθεί ότι αυτά τα συστήματα είναι σύμφωνα με αυστηρούς κανόνες ασφάλειας και προστασίας του περιβάλλοντος συμβατούς με τις σύγχρονες τεχνολογίες.
<P>
Η Επιτροπή μπορεί να αποδεχθεί τις τροπολογίες αριθ. 1 έως 6 και τις υπ' αριθ. 8, 9 και 11 της έκθεσης. Οι τροπολογίες αριθ. 1 έως 3 και υπ' αριθ. 5, 6 και 8 αποτελούν, ουσιαστικά, διευκρινίσεις της αρχικής πρότασης, ενώ οι τροπολογίες αριθ. 4, 9 και 11 αφορούν ειδικές πτυχές της ασφάλειας των συστημάτων θέρμανσης με καύσιμο. Και η Επιτροπή επιδιώκει τον στόχο του καθορισμού κατάλληλων προδιαγραφών ασφάλειας και, συνεπώς, κρίνει ευνοϊκά τις εν λόγω τροπολογίες.
<P>
Η Επιτροπή δεν μπορεί ωστόσο να αποδεχθεί τις τροπολογίες αριθ. 7, 10 και 12. Η τροπολογία αριθ. 7 επιβάλλει στην Επιτροπή να εκπονήσει, έως την 1η Οκτωβρίου 2001, προτάσεις για τον έλεγχο της αποτελεσματικότητας των μηχανισμών θέρμανσης με καύσιμο. Η Επιτροπή πιστεύει ότι, στο πλαίσιο αυτό, οι φορείς της αγοράς θα είναι εκείνοι που θα εγγυηθούν ένα υψηλό επίπεδο αποτελεσματικότητας και ότι, ως εκ τούτου, δεν είναι αναγκαία καμία νομοθετική παρέμβαση. Επιπλέον, η συμμόρφωση των συστημάτων θέρμανσης με καύσιμο στις προδιαγραφές της οδηγίας θα επιτρέψει τη διατήρηση υψηλών επιπέδων ασφάλειας και προστασίας του περιβάλλοντος, συμβατών με τις σύγχρονες τεχνολογίες. Στην περίπτωση που, στο μέλλον, ειδικά προβλήματα ή τεχνολογικές καινοτομίες μετατρέψουν αυτήν την κατάσταση, η Επιτροπή θα ενημερωθεί σχετικά από τις εθνικές αρχές που χορηγούν την έγκριση τύπου στο πλαίσιο των αρμόδιων ομάδων εργασίας και θα εγκρίνει τα μέτρα που ταιριάζουν για την περίπτωση. Επιπλέον, όσον αφορά την ημερομηνία εφαρμογής, η 1η Οκτωβρίου 2001 δεν φαίνεται να αποτελεί και τόσο ρεαλιστική προθεσμία για νέες νομοθετικές πρωτοβουλίες.
<P>
Οι τροπολογίες αριθ. 10 και 12 προτείνουν μια εναλλακτική δυνατότητα για την εγκατάσταση του συστήματος θέρμανσης με καύσιμο στον θάλαμο των επιβατών των λεωφορείων και των minibus. Η πρόταση της Επιτροπής επιτρέπει την εγκατάσταση του συστήματος θέρμανσης στον θάλαμο των επιβατών αρκεί να χρησιμοποιείται ένα ερμητικά σφραγισμένο περίβλημα που δεν θα παρουσιάζει κινδύνους πυρκαγιάς ακόμα και στην περίπτωση υπερθέρμανσης. Οι τροπολογίες, έτσι όπως διατυπώθηκαν, εγγυώνται ένα επίπεδο ασφάλειας ανάλογο, εάν όχι κατώτερο, από αυτό που εξετάζεται στις διατάξεις της οδηγίας και, συγκεκριμένα, δεν εγγυώνται ρητά το ίδιο επίπεδο ασφάλειας όσον αφορά τους κινδύνους πυρκαγιάς.
<P>
Εν κατακλείδι, η Επιτροπή μπορεί να κάνει δεκτές τις τροπολογίες αριθ. 1 έως 6 και τις υπ' αριθ. 8, 9 και 11, αλλά πρέπει να απορρίψει τις τροπολογίες αριθ. 7, 10 και 12. Η Επιτροπή προτίθεται να συνεχίσει τον αποδοτικό διάλογο με το Ευρωπαϊκό Κοινοβούλιο με την πεποίθηση ότι θα καταστεί δυνατόν να βρεθεί μια εποικοδομητική λύση.

<SPEAKER ID=93 NAME="Πρόεδρος">
Ευχαριστώ πολύ, κύριε Επίτροπε Monti.
<P>
H συζήτηση έληξε.
<P>
Η ψηφοφορία θα διεξαχθεί αύριο, στις 12.00.
<P>
Η συνεδρίαση λήγει στις 22.04

