<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινουβουλίου που είχε διακοπεί στις 7 Μαΐου 1999 και την έναρξη της συνεδρίασης που προβλέπεται από το άρθρο 10, παρ. 3, της Πράξης περί εκλογής των αντιπροσώπων στο Ευρωπαϊκό Κοινοβούλιο με άμεση και καθολική ψηφοφορία καθώς και από το άρθρο 10, παρ. 3, του Κανονισμού του Κοινοβουλίου.
<P>
Ο κύριος Crowley ζήτησε προηγουμένως τον λόγο.

<SPEAKER ID=2 LANGUAGE="EN" NAME="Crowley">
Κύριε Πρόεδρε, θα ήθελα να σας ευχαριστήσω που μου δίνετε αυτή την ευκαιρία να μιλήσω στο Σώμα. Θέλω να διαμαρτυρηθώ για την έλλειψη υποδομής και εξοπλισμού που θα με εξυπηρετούσε ως βουλευτή του Κοινοβουλίου. Πριν από δυόμισι χρόνια απευθύνθηκα στις αρμόδιες για την κατασκευή του νέου αυτού κτηρίου αρχές και τις ενημέρωσα για τις ανάγκες μου ως βουλευτής με ειδικές ανάγκες. Τότε με διαβεβαίωσαν ότι θα ήταν διαθέσιμο κάθε μέσο εξυπηρέτησης. Έφθασα εδώ τον περασμένο μήνα και μίλησα με τους αρχιτέκτονες και τους κατασκευαστές όσον αφορά το σχεδιάγραμμα της αίθουσας των συνεδριάσεων. Απηύθηνα επίσης επιστολή στον πρώην Πρόεδρο ενημερώνοντάς τον για τις δυσκολίες που ήταν πιθανόν να προκύψουν.
<P>
Φθάνοντας εδώ σήμερα, μετά από την επανεκλογή μου στο Ευρωπαϊκό Κοινοβούλιο, ανακάλυψα ότι, πρώτον, δεν μπορώ να μεταβώ από το ισόγειο του κτηρίου στον πρώτο όροφο χωρίς να λάβω κάρτα ασφαλείας από τις αρμόδιες υπηρεσίες. Καθυστέρησα 24 λεπτά σήμερα το πρωί και 38 λεπτά χθες το βράδυ περιμένοντας να εμφανισθεί κάποιος με μια κάρτα.
<P>
Δεύτερον, δεν μπορώ να καθίσω με την πολιτική μου ομάδα στο Σώμα ελλείψει κατάλληλης υποδομής και εξοπλισμού που θα μου επέτρεπε κάτι τέτοιο. Τρίτον, είναι μεγάλη ντροπή να έχει δαπανηθεί τόσο δημόσιο χρήμα για το νέο αυτό κτήριο και να μην μπορούμε να δώσουμε ένα σωστό παράδειγμα για τον 21ο αιώνα - για τη νέα χιλιετία - ως προς το είδος μιας μη επιλεκτικής κοινωνίας, τη δημιουργία της οποίας επιθυμεί μελλοντικά το Ευρωπαϊκό Κοινοβούλιο.
<P>
Ζωηρά και παρατεταμένα χειροκροτήματα
<P>
Θα ήθελα να τελειώσω με μια φράση του George Bernard Shaw: «Το μίσος προς τον συνάνθρωπο δεν είναι το μεγαλύτερο αμάρτημα, αλλά η απάθεια απέναντί του είναι όντως η ουσία της απανθρωπιάς». Το είδαμε σήμερα εδώ και θέλω να καταγραφεί η διαμαρτυρία μου γι' αυτό. Θα συμμετέχω στις συνεδριάσεις του Σώματος, αλλά θέλω οι βαθιές αντιρρήσεις μου να ακουστούν από όλους σε αυτή την αίθουσα και σε ολόκληρη την Ευρώπη κατά τη σημερινή τηλεοπτική κάλυψη.
<P>
Ζωηρά και παρατεταμένα χειροκροτήματα

<SPEAKER ID=3 NAME="Πρόεδρος">
Αξιότιμε βουλευτή Crowley, η διαμαρτυρία σας θα ληφθεί οπωσδήποτε υπόψη. Προσωπικά θέλω να εκφράσω τη βαθύτατη λύπη μου για ό, τι συνέβη. Το μόνο που μπορώ να κάνω είναι να επαναλάβω τη διαβεβαίωση που λαμβάνω αυτή τη στιγμή ότι οι υπηρεσίες θα προβούν εγκαίρως στις απαραίτητες τεχνικές προσαρμογές που ζητήσατε, ώστε να είναι έτοιμες για την περίοδο συνόδου του Σεπτεμβρίου. Είμαι βέβαιος πως ο Πρόεδρος που θα εκλεγεί θα φροντίσει προσωπικά να τηρηθεί πιστά αυτή η δέσμευση και αυτή η προθεσμία.

<CHAPTER ID=2>
Πρεσβύτερος βουλευτής
<SPEAKER ID=4 NAME="Πρόεδρος">
Θέλω να ανακοινώσω ότι σύμφωνα με το άρθρο 12, παρ. 1, του Κανονισμού τα χρέη Προέδρου βάσει ηλικίας θα έπρεπε να αναλάβει ο αξιότιμος κ. Mαrio Soares, ο οποίος όμως θεώρησε σωστό να μην το πράξει εφόσον είναι υποψήφιος για την προεδρία του Κοινοβουλίου. Υπό αυτές τις συνθήκες επομένως καθήκοντα Προέδρου ασκεί ο υποφαινόμενος.
<P>
Αξιότιμοι συνάδελφοι, θα είμαι σύντομος. Δεν είναι η πρώτη φορά που ασκώ τα καθήκοντα Προέδρου κοινοβουλευτικής συνέλευσης, αλλά είναι η πρώτη φορά που το πράττω ως πρεσβύτερος βουλευτής, και μάλιστα αντικαθιστώντας έναν λαμπρό και μεγαλύτερο σε ηλικία συνάδελφο, και δεν σας κρύβω ότι νιώθω κάποια αμηχανία. Εκφράζω ωστόσο την ικανοποίησή μου για την ευκαιρία που μου δίνεται να απευθύνω σε καθέναν από εσάς ένα θερμό καλωσόρισμα στο Ευρωπαϊκό Κοινοβούλιο, στο οποίο έχω την τιμή να είμαι βουλευτής εδώ και μερικά χρόνια. Θέλω δε να τονίσω ότι για πολλά χρόνια ήμουν βουλευτής του κοινοβουλίου της πατρίδας μου, της Ιταλίας. Προσωπικά πιστεύω βαθιά στον κοινοβουλευτισμό και είμαι ιδιαίτερα πεπεισμένος ότι, η δημοκρατική νομιμότητα ολόκληρης της διαδικασίας ευρωπαϊκής ολοκλήρωσης βασίζεται στο Ευρωπαϊκό Κοινοβούλιο, στην πλήρη αναγνώριση του ρόλου του, καθώς και στην ικανότητά του να συνεργάζεται με τα εθνικά κοινοβούλια.
<P>
Γνωρίζουμε πώς το Κοινοβούλιό μας απέκτησε μεγαλύτερες εξουσίες και πως πρέπει να τις διευρύνει περαιτέρω. Είναι πλέον καθήκον μας να συμβάλουμε αποφασιστικά στη μεταρρύθμιση των θεσμικών οργάνων της Ένωσης και στην οικοδόμηση μιας πραγματικής ευρωπαϊκής δημοκρατίας. Αυτό είναι το χρέος που μας ενώνει και υπερβαίνει τις σημαντικές πολιτικές διαφορές που μας χαρακτηρίζουν και οι οποίες θα εκφραστούν βεβαίως σε έντονες συζητήσεις. Σε αυτή την αίθουσα, σε αυτό το νέο ωραίο κτήριο που θα στεγάσει το Ευρωπαϊκό Κοινοβούλιο, θα αναπτυχθεί διάλογος και ανταγωνισμός χωρίς όμως να λησμονήσουμε ούτε στιγμή τον σκοπό στον οποίο αφιέρωσαν τη ζωή τους μεγάλες φυσιογνωμίες του ευρωπαϊκού βίου. Επιτρέψτε μου να αναφέρω ενδεικτικά, καθώς προσωπικά διδάχθηκα πολλά από αυτόν και θυμάμαι καλά τους δεκαετείς αγώνες του σε αυτό το Σώμα, το αγαπητό όνομα του Altiero Spinelli.
<P>
Χειροκροτήματα
<P>
Ο σκοπός που μας ενώνει, κυρίες και κύριοι συνάδελφοι, μπροστά σε δύσκολες και μείζονες προκλήσεις είναι η οικοδόμηση μιας Ευρώπης πιο ενωμένης, πιο μεγάλης και πιο ισχυρής, η οποία θα εξασφαλίζει ειρήνη, ελευθερία και δικαιοσύνη σε ολόκληρη την ευρωπαϊκή ήπειρο.
<P>
Καλή δουλειά για την πέμπτη κοινοβουλευτική περίοδο!
<P>
Υπενθυμίζω ότι, βάσει του Κανονισμού υπό την προεδρία του πρεσβυτέρου βουλευτή, δεν μπορεί να διεξαχθεί καμία συζήτηση που δεν θα συνδέεται άμεσα από διαδικαστική άποψη με την εκλογή του Προέδρου ή με τον έλεγχο της εντολής.

<SPEAKER ID=5 LANGUAGE="IT" NAME="Cappato">
Κύριε Πρόεδρε, ζητώ τον λόγο για μια παρατήρηση επί του Κανονισμού, προφανώς για το μέλλον. Το άρθρο 14, παρ. 2, μας υπενθυμίζει ότι μόνο ο εκλεγείς Πρόεδρος μπορεί να εκφωνήσει εναρκτήριο λόγο.

<SPEAKER ID=6 NAME="Πρόεδρος">
Σας ευχαριστώ για τη διευκρίνιση, αλλά δεν φαντάζεστε πόσο θα είχε διαρκέσει ο λόγος μου, εάν ήταν εναρκτήριος!
<P>
Χειροκροτήματα

<SPEAKER ID=7 LANGUAGE="EN" NAME="Watson">
Κύριε Πρόεδρε, πριν προχωρήσουμε στην εκλογή Προέδρου για το παρόν Κοινοβούλιο θα ήθελα να σας ζητήσω να μας διαβεβαιώσετε ότι τηρήθηκαν οι διατάξεις του Παραρτήματος Ι του Κανονισμού μας. Στο άρθρο 1, παρ. 2, του Παραρτήματος Ι του Κανονισμού μας αναφέρεται ότι, κάθε βουλευτής πριν από την έγκυρη ανάληψη των καθηκόντων του στο Κοινοβούλιο πρέπει να έχει συμπληρώσει δεόντως τη δήλωση οικονομικών συμφερόντων. Θα ήθελα να σας ζητήσω λοιπόν να μας βεβαιώσετε ότι αυτό όντως πραγματοποιήθηκε.

<SPEAKER ID=8 NAME="Πρόεδρος">
Σας διαβεβαιώνω εξ ονόματος των υπηρεσιών του Κοινοβουλίου ότι πραγματοποιήθηκε.

<CHAPTER ID=3>
Εκλογή του Προέδρου
<SPEAKER ID=9 NAME="Πρόεδρος">
Κυρίες και κύριοι συνάδελφοι, η ημερήσια διάταξη προβλέπει σήμερα το πρωί σύμφωνα με τον Κανονισμό την εκλογή του Προέδρου του Κοινοβουλίου.
<P>
Βάσει του άρθρου 13 του Κανονισμού οι υποψηφιότητες για την προεδρία του Ευρωπαϊκού Κοινοβουλίου υποβάλλονται με τη συναίνεση των ενδιαφερομένων από πολιτική ομάδα ή από τριάντα δύο τουλάχιστον βουλευτές.
<P>
Σύμφωνα με το άρθρο 14 του Κανονισμού για την προεδρία του Ευρωπαϊκού Κοινοβουλίου υποβλήθηκαν οι εξής υποψηφιότητες:
<P>
της κυρίας Nicole Fontaineτης κυρίας Laura Gonzαlez Αlvarezτης κυρίας Heidi Hautalaκαι του κυρίου Mαrio Soares
<P>
Στη συνέχεια η Συνομοσπονδιακή Ομάδα της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών δήλωσε ότι αποσύρει την υποψηφιότητα της κυρίας Laura Gonzαlez Αlvarez. Σχετικά με το θέμα αυτό ζήτησε τον λόγο ο κ. Wurtz.

<SPEAKER ID=10 LANGUAGE="FR" NAME="Wurtz">
Κύριε Πρόεδρε, για πρώτη φορά εδώ και δέκα χρόνια πρόκειται να ψηφίσουμε πραγματικά για την εκλογή του Προέδρου, ή της Προέδρου, του Ευρωπαϊκού Κοινοβουλίου χωρίς να προηγηθεί καμία από τις γνωστές συμφωνίες μεταξύ Χριστιανοδημοκρατών και Σοσιαλιστών, οι οποίες συμβόλιζαν κατά τη γνώμη μου ένα είδος συγκυριαρχίας που περιόριζε τον δημοκρατικό διάλογο. Σήμερα, μάλλον χάρη στις συγκυρίες παρά χάρη στην πολιτική βούληση των δύο μεγαλύτερων πολιτικών ομάδων, παρακολουθούμε μια αντιπαράθεση Δεξιάς-Αριστεράς. Η Συνομοσπονδιακή Ομάδα της Ευρωπαϊκής Ενωτικής Αριστεράς...

<SPEAKER ID=11 NAME="Πρόεδρος">
Σας παρακαλώ να περιοριστείτε αποκλειστικά στην ανακοίνωση σχετικά με την απόσυρση της υποψηφιότητας της κ. Gonzαlez Αlvarez χωρίς να αναπτύξετε πολιτικές σκέψεις όσον αφορά την εκλογή του Προέδρου.
<P>
Χειροκροτήματα

<SPEAKER ID=12 LANGUAGE="FR" NAME="Wurtz">
Συμφωνώ, κύριε Πρόεδρε, αλλά γνωρίζετε ότι όλα εδώ ανάγονται σε πολιτική. Λαμβάνω εντούτοις υπόψη μου την παρατήρησή σας. Στον πρώτο γύρο, κατά τον οποίο δεν υπήρχε αρχικά καμία πιθανότητα να κριθεί η εκλογή του Προέδρου του Κοινοβουλίου, είχαμε αποφασίσει να υποβάλουμε την υποψηφιότητα της κυρίας Laura Gonzαlez για να αναδείξουμε την ιδιαίτερη θέση μας στους κόλπους της Αριστεράς. Οι τελευταίες εξελίξεις της κατάστασης, και κυρίως η σύναψη συμφωνίας για την κοινοβουλευτική περίοδο μεταξύ των δύο κυριότερων Ομάδων της Δεξιάς, δεν αποκλείουν πλέον το ενδεχόμενο να κριθούν όλα από τον πρώτο κιόλας γύρο της ψηφοφορίας. Θέλουμε ως εκ τούτου να συμβάλουμε στην αντιπαράθεση μιας Αριστεράς ενωμένης και επιθετικές σε μια Δεξιά συνασπισμένη και σίγουρη για τον εαυτό της...

<SPEAKER ID=13 NAME="Πρόεδρος">
Λυπάμαι, κύριε Wurtz, αλλά είμαι υποχρεωμένος να σας διακόψω. Τα πάντα είναι πολιτική και θα έχουμε ευκαιρίες να συζητούμε επί μία πενταετία τα πολιτικά θέματα, αλλά όχι επί του παρόντος.
<P>
Χειροκροτήματα
<P>
Από τις τέσσερεις υποψηφιότητες παραμένουν επομένως τρεις, της κυρίας Nicole Fontaine, της κυρίας Heidi Hautala και του κυρίου Mαrio Soares, μετά από την απόσυρση, σύμφωνα με την παρέμβαση του κυρίου Wurtz, της υποψηφιότητας της κυρίας Gonzαlez Αlvarez.
<P>
Υπενθυμίζω ότι βάσει του άρθρου 14 του Κανονισμού, για να εκλεγεί ένας υποψήφιος στις πρώτες τρεις ψηφοφορίες, πρέπει να λάβει την απόλυτη πλειοψηφία των βουλευτών που εψήφισαν. Τα λευκά ή άκυρα ψηφοδέλτια δεν λαμβάνονται υπόψη στην καταμέτρηση των ψήφων. Προχωρώ τώρα στην κλήρωση των έξι ψηφολεκτών.
<P>
Ο Πρόεδρος προβαίνει στην κλήρωση των ψηφολεκτών

<SPEAKER ID=14 NAME="Πρόεδρος">
Ως ψηφολέκτες ορίζονται οι εξής βουλευτές:
<P>
ΜπαλτάςO'ΤooleOrtuondo LarreaΚατηφόρηςSanders καιSauquillo Pιrez del Arco
<P>
Διεξάγεται η ψηφοφορία

<SPEAKER ID=15 NAME="Πρόεδρος">
Κηρύσσω τη λήξη της ψηφοφορίας.
<P>
Καλώ τους ψηφολέκτες να προβούν στην καταμέτρηση των ψήφων.
<P>
Η συνεδρίαση διακόπτεται στις 11.15 για την καταμέτρηση των ψήφων και συνεχίζεται στις 12.20

<SPEAKER ID=16 NAME="Πρόεδρος">
Τα αποτελέσματα της ψηφοφορίας για την εκλογή του Προέδρου έχουν ως εξής:
<P>
Αριθμός ψηφισάντων: 615Λευκά ή άκυρα: 60, από τα οποία 5 με το όνομα του κ. Soares διέφεραν από τα επίσημα ψηφοδέλτιαΨήφισαν βάσει του άρθρου 136, πρώτο εδάφιο, του Κανονισμού: 555
<P>
Η απαιτούμενη πλειοψηφία είναι 278 ψήφοι. Έλαβαν:
<P>
η κυρία Fontaine: 306 ψήφουςο κύριος Soares: 200 ψήφους καιη κυρία Hautala: 49 ψήφους
<P>
Η κυρία Fontaine έλαβε την απόλυτη πλειοψηφία των βουλευτών που ψήφισαν και εκλέγεται επομένως Πρόεδρος του Ευρωπαϊκού Κοινοβουλίου.
<P>
Συγχαίρω την κυρία Fontaine για την εκλογή της, της απευθύνω τις θερμότερες ευχές μου για την άσκηση των καθηκόντων της και την καλώ να αναλάβει την προεδρική έδρα.
<P>
Ζωηρά χειροκροτήματα

<SPEAKER ID=17 NAME="Πρόεδρος">
Αγαπητοί συνάδελφοι, προ ολίγου μου επιφυλάξατε μία από τις ωραιότερες εκπλήξεις της ζωής μου, και σας ομολογώ ότι είμαι πραγματικά πολύ συγκινημένη. Δεν πρόκειται να εκφωνήσω λόγο - αυτό θα γίνει αύριο - αλλά να πω λίγα μόνο λόγια για να σας ευχαριστήσω πράγματι εκ βάθους καρδίας για την εμπιστοσύνη που εκφράσατε πριν από λίγο στο πρόσωπό μου. Πρόκειται για εμπιστοσύνη που αποτελεί κάπως βαρύ φορτίο, αλλά πρέπει να ξέρετε πως θα κάνω ό, τι μπορώ για να φανώ αντάξιά της και για να έχουμε μια θαυμάσια συνεργασία, όπως συνέβη εξάλλου και μέχρι σήμερα.
<P>
Επιτρέψτε μου να απευθύνω δυο λόγια ιδιαίτερα - και νομίζω ότι οι άνδρες συνάδελφοί μου θα μου το επιτρέψουν - στις συναδέλφους βουλευτές οι οποίες με στηρίζουν ανέκαθεν με τρόπο αξιοθαύμαστο, όπως και τις υπόλοιπες: θα ήθελα να επισημάνω ότι αυτή η εκλογή είναι κατά κάποιον τρόπο και δική σας, δεδομένου ότι από την εποχή της Simone Veil, το 1979, έχει παρέλθει μια εικοσαετία που δεν υπήρξε γυναίκα Πρόεδρος του Ευρωπαϊκού Κοινοβουλίου, κάτι που με γεμίζει υπερηφάνεια για το σημερινό γεγονός.
<P>
Ζωηρά χειροκροτήματα
<P>
Επιτρέψτε μου επίσης να αφιερώσω αυτή την εκλογή σε όσους από τους συναδέλφους μας ήταν ακόμα χθες συνάδελφοί μας. Ξέρω ότι πολλοί από αυτούς παραμένουν, αλλά και πολλοί άλλοι είχαν εκφράσει ζωηρά την επιθυμία να συμμετέχουν σε αυτή την εκλογή, η οποία υπήρξε πολύ ευχάριστη, και θα ήθελα να τους απευθύνω ένα πολύ μεγάλο ευχαριστώ.
<P>
Απευθυνόμενη τώρα προς τον Mαrio Soares θα ήθελα να επισημάνω ότι ο συναγωνισμός μας υπήρξε πολύ δημοκρατικός και πολύ εγκάρδιος και το παρόν εκλογικό αποτέλεσμα - τι να γίνει, έτσι είναι η πολιτική - δεν μειώνει καθόλου την πάρα πολύ μεγάλη εκτίμηση που τόσο εγώ όσο και το Σώμα τρέφει γι' αυτόν.
<P>
Ζωηρά χειροκροτήματα
<P>
Ο Mαrio Soares μού ζητά τον λόγο και του τον δίνω αμέσως.

<SPEAKER ID=18 LANGUAGE="PT" NAME="Soares">
Σας ευχαριστώ πολύ, κυρία Πρόεδρε. Επιτρέψτε μου πρώτα απ' όλα να σας απευθύνω τα συγχαρητήριά μου. Η εκστρατεία που πραγματοποιήσατε ήταν πολύ καλή, επιδείξατε ιδιαίτερη αξιοπρέπεια και πράγματι φερθήκατε εξαιρετικά κομψά κατά τις επαφές που είχαμε. Για τον λόγο αυτό θα ήθελα ειλικρινά να σας συγχαρώ και να σας ευχηθώ μια άριστη θητεία ως Πρόεδρος, κάτι που είμαι βέβαιος ότι θα συμβεί. Ας μου επιτραπεί επίσης να ευχαριστήσω όσους υποστήριξαν την υποψηφιότητά μου. Με την υποβολή της υποψηφιότητάς μου εγκαινιάσαμε μια νέα δυναμική, και θα επιθυμούσα να ευχαριστήσω όχι μόνον τους συναδέλφους που ανήκουν στην Ομάδα μου, αλλά και εκείνους που, παρ' ότι ανήκουν σε άλλες Ομάδες, υποστήριξαν επίσης την υποψηφιότητά μου.
<P>
Χειροκροτήματα

<SPEAKER ID=19 NAME="Πρόεδρος">
Ευχαριστώ, κύριε Soares.

<SPEAKER ID=20 LANGUAGE="FI" NAME="Hautala">
 Αξιότιμη κυρία Πρόεδρε, επιθυμώ να σας συγχαρώ θερμά εξ ονόματος της κοινοβουλευτικής πολιτικής ομάδας των Πρασίνων/της Eυρωπαϊκής Ελεύθερης Συμμαχίας. Είναι γεγονός ότι σας γνωρίζουμε ως μια πολύ δίκαιη και ικανή Πρόεδρο και επιθυμούμε και στο μέλλον να εργαστούμε μαζί σας για την επίτευξη όλων των εσωτερικών μεταρρυθμίσεων. O κανονισμός για τους βουλευτές επί παραδείγματι είναι ένα ιδιαίτερα σημαντικό ζήτημα αυτή τη στιγμή. Επιθυμώ ακόμη να σας συγχαρώ και προσωπικά, καθώς είστε μετά από πολύ καιρό η πρώτη γυναίκα επικεφαλής του Κοινοβουλίου. Μαζί σας είχα πάντα μια πολύ καλή συνεργασία στα πλαίσια της επιτροπής συνδιαλλαγής, και γνωρίζουμε ότι θα επιτελέσετε με τον καλύτερο δυνατό τρόπο τα καθήκοντά σας ως Πρόεδρος του Κοινοβουλίου. Κοινή μας αποστολή είναι τώρα να εκπροσωπήσουμε εδώ τους Ευρωπαίους πολίτες, ούτως ώστε να μπορούν και αυτοί να επηρεάζουν τα ζητήματα της Ευρωπαϊκής 'Ενωσης. Τα συγχαρητήριά μου και πάλι.

<SPEAKER ID=21 LANGUAGE="DE" NAME="Poettering">
Madame la Prιsidente, αξιότιμη κυρία Πρόεδρε, θα ήθελα να σας συγχαρώ θερμά εξ ονόματος της Ομάδας του Ευρωπαϊκού Λαϊκού Κόμματος, αλλά και να σας απευθύνω με χαρά τα προσωπικά μου συγχαρητήρια, αφού συνεργαζόμαστε από το 1984 σε ένα κλίμα εμπιστοσύνης και φιλίας εδώ στο Ευρωπαϊκό Κοινοβούλιο. Κυρία Πρόεδρε, σας εύχομαι κάθε επιτυχία, την επιτυχία που κι εσείς περιμένετε και επιθυμείτε, την επιτυχία που όλοι μας ευχόμαστε στο παρόν Κοινοβούλιο.
<P>
Όταν παραδώσατε την Προεδρία κατά την τελευταία περίοδο συνόδου του Μαΐου εδώ στο Στρασβούργο είχατε πει: «Κηρύσσω τώρα τη διακοπή αυτής της συνόδου. Είναι η τελευταία φορά που προήδρευσα ως Αντιπρόεδρος σε συνεδρίαση εδώ στο Σώμα!» Τότε όλοι σας χειροκρότησαν θερμά και όλοι σηκώθηκαν όρθιοι, κάτι που κατά κανόνα είθισται μόνο για τους Προέδρους - και αυτό ήταν τόσο για μένα όσο και για όλους τους παρευρισκομένους κάτι μοναδικό. Γι' αυτό σήμερα, ανεξάρτητα από τη θέση μας στο Κοινοβούλιο, μπορούμε να πούμε πως, αν υπάρχει πολιτική δικαιοσύνη, και ειδικά εδώ στο Ευρωπαϊκό Κοινοβούλιο, η δικαιοσύνη αυτή εκφράστηκε με την εκλογή της Nicole Fontaine ως Προέδρου του Ευρωπαϊκού Κοινοβουλίου!
<P>
Ο Jean Monnet είχε πει κάποτε: «Τίποτε δεν είναι δυνατόν χωρίς ανθρώπους, τίποτε δεν έχει διάρκεια χωρίς θεσμούς.» Το Ευρωπαϊκό Κοινοβούλιο έχει διανύσει μεγάλη απόσταση από το 1979 μέχρι σήμερα και η Nicole Fontaine είναι η κατάλληλη προσωπικότητα για να προωθήσει την εξέλιξη των αρμοδιοτήτων, των εξουσιών και του κύρους αυτού του Κοινοβουλίου προς ένα καλό μέλλον. Εύχομαι στην Nicole Fontaine καλή τύχη και καλή επιτυχία. Θα μπορεί πάντοτε να στηρίζεται στην ισχυρότερη Ομάδα του Σώματος που υπέβαλε αυτήν την πρόταση, κάτι που ήταν το πολιτικό της καθήκον αλλά και δημοκρατική αναγκαιότητα!
<P>
Θα ήθελα εντούτοις να εκφράσω επίσης την εκτίμησή μου για τον Mαrio Soares, μια μεγάλη προσωπικότητα της Πορτογαλίας. Επιπλέον, κύριε Πρόεδρε Soares, κατά τη δεκαετία του «70 αποτρέψατε τη μετάβαση της Πορτογαλίας από μια δικτατορία σε μια άλλη. Είστε μεγάλος πολιτικός, μεγάλος Ευρωπαίος και, ακόμη κι αν δεν μπορέσαμε να σας ψηφίσουμε, αισθανόμαστε για σας μεγάλο σεβασμό!
<P>
Ζωηρά χειροκροτήματα
<P>
Heidi Hautala, τις τελευταίες μέρες η συνεργασία μας ήταν καλή και έκφραση της καλής αυτής συνεργασίας είναι το γεγονός ότι κάθεστε εδώ στις πρώτες σειρές ως πρόεδρος της Ομάδας των Πρασίνων, ακριβώς όπως ο πρόεδρος των Φιλελευθέρων Pat Cox. Ας συνεχίσουμε την εργασία μας με το ανοιχτό αυτό πνεύμα και μέσα σε αυτή την ατμόσφαιρα δικαιοσύνης, ας προσανατολιστούμε στο έργο μας παραμερίζοντας τις προσωπικές και πολιτικές μας αντιθέσεις - αυτό είναι κάτι φυσικό σε μια δημοκρατία - και ας προωθήσουμε την ένωση της Ευρώπης! Αυτή είναι η ευχή μου προς εσάς, κυρία Πρόεδρε, αλλά και προς όλους εμάς!
<P>
Χειροκροτήματα

<SPEAKER ID=22 LANGUAGE="FR" NAME="Barσn Crespo">
Κυρία Πρόεδρε, επιτρέψτε μου να μιλήσω στη γλώσσα σας κατ' αρχάς για να σας συγχαρώ και να σας ευχηθώ καλή τύχη, καθώς και για να σας διαβεβαιώσω για τη συνεργασία και τη φιλία της Ομάδας του Κόμματος των Ευρωπαίων Σοσιαλιστών.
<P>
Συνεργαστήκαμε επί μακρόν στα διάφορα καθήκοντά μας. Γνωρίζω καλά με τι επιφορτίζεστε γιατί πριν από δέκα χρόνια μια μέρα του Ιουλίου συνέβη και σ' εμένα να ανέβω «στην έδρα». Εργαστήκατε ως Αντιπρόεδρος επί προεδρίας μου και επί των προεδριών που ακολούθησαν και χαίρετε μεγάλης εκτίμησης στο Ευρωπαϊκό Κοινοβούλιο χάρη στην εργασία σας πρώτα απ' όλα ως Αντιπρόεδρος, κυρίως κατά τις ημέρες δύσκολων ψηφοφοριών, αλλά και χάρη στην μακρόχρονη στράτευσή σας στο ευρωπαϊκό οικοδόμημα, που είχε επίσης ως αποτέλεσμα να συνεργαστούμε σε άλλες αποστολές και σε άλλα επίπεδα.
<P>
Μπορώ να σας βεβαιώσω, κυρία Πρόεδρε, ότι, ενώ έως σήμερα ήσαστε η υποψήφια μιας πολιτικής ομάδας, σήμερα είστε η Πρόεδρος όλων των βουλευτών του Ευρωπαϊκού Κοινοβουλίου, και είμαι βέβαιος ότι θα φανείτε αντάξια του έργου σας. Όσον αφορά την Ομάδα του Κόμματος των Ευρωπαίων Σοσιαλιστών, θα λάβετε όλη την υποστήριξη που χρειάζεστε όχι μόνο για να φέρετε σε πέρας τις μεταρρυθμίσεις που είναι απαραίτητες σε αυτό το Σώμα, αρχίζοντας από το καθεστώς των βουλευτών και των βοηθών, αλλά και για να ανοίξετε διάπλατα τα παράθυρα του θεσμικού οργάνου στους συμπολίτες μας, άνδρες και γυναίκες, σε ολόκληρη την Ευρώπη των Δεκαπέντε και πέρα από αυτή, καθώς στην παρούσα φάση οικοδομούμε εκτός από αυτό το μέγαρο και μια πιο ενωμένη Ευρώπη. Νομίζω πως μπορείτε να βασίζεστε στην πιστή μας υποστήριξη και στη φιλία μας, και ελπίζω πως, τόσο στο Προεδρείο όσο και εντός των προθεσμιών που έχουμε μπροστά μας, θα βάλουμε τα δυνατά μας για την πρόοδο και του Κοινοβουλίου και της Ευρώπης.
<P>
Ολοκληρώνοντας επιτρέψτε μου να εκφράσω επίσης την εκτίμηση και τη φιλία μου προς έναν παλιό σύντροφο, τον Mαrio Soares, τον οποίο γνωρίζω από την εποχή του αντιφασιστικού αγώνα στην πατρίδα μου και στην Πορτογαλία. Δεν είναι μόνο παράδειγμα μανιώδους υπερμάχου της δημοκρατίας στην πατρίδα του και σπουδαίου ανθρώπου που βοήθησε στην αποαποικιοποίηση και στη δημιουργία ενός κόσμου κάπως δικαιότερου και ανοιχτότερου, αλλά πιστεύω κυρίως ότι ενσαρκώνει με αξιοθαύμαστο τρόπο την αθλητική, ας πούμε, διάσταση που πρέπει να αναγνωρίσουμε στη δημοκρατία. Θα ήθελα επίσης να χαιρετίσω την κ. Hautala και ευελπιστώ ότι όλοι μαζί θα μπορέσουμε να συμβάλουμε στην πρόοδο της δημοκρατίας και της ενωμένης Ευρώπης.
<P>
Χειροκροτήματα

<SPEAKER ID=23 LANGUAGE="FR" NAME="Cox">
Μπράβο, Nicole, και συγχαρητήρια κυρία Πρόεδρε.
<P>
Σήμερα το πρωί ζήτησα εκ των προτέρων από τη Nicole μια μικρή διευκρίνιση, μια συμβουλή, σε περίπτωση που ανέβαινε «στην έδρα» του Ευρωπαϊκού Κοινοβουλίου. Τη ρώτησα ποιός είναι ο κανόνας που ακολουθείται στη γλώσσα του Μολιέρου όταν μια γυναίκα εκλέγεται Πρόεδρος. Μου απάντησε ότι σύμφωνα με τη Γαλλική Ακαδημία η προσφώνηση «κυρία Πρόεδρε» μπορεί να αποδοθεί είτε ως «Madame le Prιsident» είτε ως «Madame la Prιsidente». Επιλέγοντας λοιπόν το δεύτερο, κυρία Πρόεδρε, που κατά την άποψη της Γαλλικής Ακαδημίας είναι απόλυτα σωστό, θα ήθελα να σας συγχαρώ όχι μόνο για τη σημερινή σας εκλογή στην προεδρία του Ευρωπαϊκού Κοινοβουλίου για τα προσεχή έτη, αλλά και επειδή είστε η πρώτη γυναίκα που μετά από είκοσι χρόνια, όπως ήδη αναφέρατε, διαδέχεται στην προεδρία του Σώματος αυτού την παλιά μου συνάδελφο, την κ. Simone Veil. Σας συγχαίρω επίσης γιατί εκτός από Πρόεδρος και γυναίκα Πρόεδρος είστε και πολύ καλή συνάδελφος εδώ και αρκετά χρόνια, και σας εύχομαι πολύ καλή δουλειά για το Κοινοβούλιο, για την εσωτερική μεταρρύθμιση, αλλά κυρίως για τη Συνέλευση και για την Ευρώπη, επειδή γνωρίζω το μέγεθος της προσωπικής σας αφοσίωσης στην Ευρώπη και στο κοινό μας όραμα.
<P>
Θα ήθελα επίσης να πω στον Πορτογάλο συνάδελφό μας κ. Mαrio Soares, τον οποίο συγχαίρω για τη συμμετοχή του στην εκλογική αυτή αναμέτρηση, ότι κατ' αυτόν τον τρόπο έδωσε τη δυνατότητα στο Σώμα να αγωνιστεί για την έδρα, γιατί αυτή είναι η αληθινή πολιτική και η αληθινή δημοκρατία.
<P>
Στους κόλπους της Ομάδας των Φιλελευθέρων επιλέξαμε να υποστηρίξουμε την υποψηφιότητά σας όχι για να σχηματίσουμε πολιτικό συνασπισμό, αλλά ως πολιτική έκφραση για την περίοδο συνόδου συγκρότησης σε σώμα, επειδή από καιρό σε καιρό χρειάζονται πολιτικές ισορροπίες μεταξύ των μεγάλων ευρωπαϊκών πολιτικών σχημάτων. Με τη σημερινή σας εκλογή ως Πρόεδρος του Ευρωπαϊκού Κοινοβουλίου διατηρείτε επίσης αυτή την απαραίτητη πολιτική ισορροπία μεταξύ των θεσμικών οργάνων για ένα στοχοθετημένο μέλλον με σκοπό μια κοινή εργασία για την Ευρώπη, για την εσωτερική μεταρρύθμιση και για ολόκληρη της Συνέλευση. Συγχαρητήρια και μπράβο, αγαπητή μου συνάδελφε.

<SPEAKER ID=24 NAME="Πρόεδρος">
Σας ευχαριστώ πολύ, κύριε Pat Cox.
<P>
Τον λόγο έχει ο κύριος Wurtz.

<SPEAKER ID=25 LANGUAGE="FR" NAME="Wurtz">
Κυρία Πρόεδρε, και εγώ με τη σειρά μου θέλω να σας συγχαρώ εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών. Είστε πλέον η Πρόεδρός όλων μας, ανδρών και γυναικών.
<P>
Θα ήθελα να προσθέσω αυτό που είχα την ευκαιρία να σας πω όταν επισκεφθήκατε την πολιτική μας ομάδα πριν από μερικές ημέρες, ότι δηλαδή είναι σε όλους γνωστό πως δεν ανήκουμε στην ίδια πολιτική παράταξη. Δεν σας το έκρυψα, λαμβανομένων υπόψη και των επιπτώσεων που έχει ενδεχομένως σήμερα κάτι τέτοιο, αλλά οι πολιτικές διαφορές δεν αποκλείουν την προσωπική εκτίμηση.
<P>
Θα ευχηθούμε λοιπόν να επιδείξετε ως Πρόεδρος την ίδια αφοσίωση και την ίδια ευθυδικία με αυτή που σας επεφύλαξαν πολλοί φίλοι σε αυτό το Σώμα όταν ήσαστε πρώτη Αντιπρόεδρος του προηγούμενου Κοινοβουλίου.
<P>
Χειροκροτήματα

<SPEAKER ID=26 LANGUAGE="EN" NAME="Collins">
Κυρία Πρόεδρε, προσθέτω και τα δικά μου συγχαρητήρια και θερμές ευχές για την εκλογή σας στην προεδρία του Ευρωπαϊκού Κοινοβουλίου. Εκφράζω την απόλυτη ικανοποίησή μου που το Κοινοβούλιο απέκτησε μια εξαίρετη Πρόεδρο και είμαι επίσης βέβαιος ότι θα ασκείτε πάντα τα καθήκοντά σας με αξιοπρέπεια και δικαιοσύνη.
<P>
Κερδίσατε τον σεβασμό του Ευρωπαϊκού Κοινοβουλίου καθ' όσον χρόνο διατελέσατε Αντιπρόεδρος και με τους πολλούς ρόλους στους οποίους έπρεπε να ανταποκριθείτε. Θέλω να σας ευχηθώ κάθε επιτυχία εξ ονόματος του Κοινοβουλίου κατά τη διάρκεια της θητείας σας. Το Κοινοβούλιο έχει μια θαυμάσια Πρόεδρο. Σας ευχόμαστε όλοι καλή επιτυχία.
<P>
Χειροκροτήματα

<SPEAKER ID=27 LANGUAGE="IT" NAME="Muscardini">
Κυρία Πρόεδρε, η Εθνική Συμμαχία γνωρίζει ότι θα ηγηθείτε του παρόντος Κοινοβουλίου με το ίδιο πνεύμα δημοκρατίας και ισορροπίας που καταφέραμε ήδη να επιδείξουμε κατά την προηγούμενη κοινοβουλευτική περίοδο. Το ισχυρό σας αίσθημα ευθύνης για μια Ευρώπη ελεύθερη και πολιτικά ενωμένη, ο σεβασμός σας για τους δημοκρατικούς θεσμούς και η πίστη σας σε ένα Κοινοβούλιο που θα συνδέεται επιτέλους με την Επιτροπή μέσω μιας σχέσης δυνατής, συνειδητής και διαφανούς δεν μπορούν παρά να μας κάνουν να ελπίζουμε πως θα ακολουθήσουν χρόνια κατά τα οποία οι συμπράξεις του παρελθόντος θα λάβουν επιτέλους τέλος και θα αρχίσει μια πραγματική συνεργασία μεταξύ όλων των πολιτικών ομάδων του παρόντος Κοινοβουλίου. Για τη σημερινή Ευρώπη η κοινοβουλευτική περίοδος ξεκινά σε μια πολύ δύσκολη στιγμή όσον αφορά την κατάσταση στα σύνορά μας. Η μεγάλη δυσκολία οφείλεται στη μεγάλη απόσταση που μας χωρίζει από την περάτωση της διαδικασίας πολιτικής ενοποίησης και του προγράμματος οικονομικής πολιτικής. Μια προεδρία δυναμική, ευγενική και ικανή, ισορροπημένη και δίκαιη, την οποία έχετε ήδη αποδείξει πως μπορείτε να ασκήσετε, μας δίνει ελπίδα και πίστη για να εργαστούμε μαζί, όλοι μαζί, προκειμένου να ικανοποιήσουμε τις απαιτήσεις όσων Ευρωπαίων πολιτών εξακολουθούν να περιμένουν από εμάς μια ξεκάθαρη απάντηση για το μέλλον τους.

<SPEAKER ID=28 LANGUAGE="DA" NAME="Bonde">
Μadame la prιsidente, chθre Nicole, η Ομάδα για την Ευρώπη της Δημοκρατίας και της Διαφοράς θέλει επίσης να σας συγχαρεί για την εκλογή σας σήμερα. Είμαι σίγουρος ότι θα είστε η Πρόεδρος που θα διασφαλίσει τα συμφέροντα όλων των βουλευτών. Δίνουμε ιδιαίτερη βαρύτητα στην ανάγκη να μπει τάξη στο Κοινοβούλιο, ώστε για ένα ταξίδι που κοστίζει 300 ευρώ να μη χορηγείται αποζημίωση 1000 ευρώ, ώστε οι μισθοί να μπαίνουν από την μπροστινή πόρτα και να μην μπαίνουν κρυφά ως «καλά του επαγγέλματος» από το παράθυρο. Η πολιτική μου ομάδα επικρίνει τον συγκεντρωτισμό και την αδιαφάνεια στην ΕΕ. Είμαι σίγουρος ότι μαζί θα μπορέσουμε να συνεργαστούμε εποικοδομητικά για να καταστήσουμε διαφανέστερη τη διαδικασία λήψης αποφάσεων στην ΕΕ. Υπάρχουν εξάλλου και άλλοι τομείς όπου δεν μπορούμε να προσφέρουμε εποικοδομητική συνεργασία παρά εποικοδομητική αντιπολίτευση, και αυτό οφείλεται φυσικά στο γεγονός ότι εσείς επιθυμείτε περισσότερη ολοκλήρωση, ενώ εμείς λιγότερη. Ωστόσο, μπορούμε να σας προσφέρουμε εποικοδομητική αντιπολίτευση.
<P>
Μια προσωπική παρατήρηση στον Mαrio Soares. Αυτές τις μέρες συμπληρώνονται 25 χρόνια από τότε που σε επισκέφτηκα στο Παρίσι, όπου βρισκόσουν εξόριστος. Θαύμαζα τον αγώνα σου για δημοκρατία στην Πορτογαλία και σε υποστήριξα μεταφέροντας τους λόγους σου στις σκανδιναβικές εφημερίδες και φροντίζοντας να γίνουν γνωστά τα μηνύματά σου. Σήμερα όμως δεν μπορώ να σε στηρίξω, διότι, παρ' ότι συμφωνούμε όσον αφορά τη δημοκρατία στην Πορτογαλία, η Ομάδα μου διαφωνεί μαζί σου σχετικά με τα ενωμένα έθνη της Ευρώπης. Ως εκ τούτου δεν ψήφισα υπέρ του Mαrio Soares, παρ' όλο που το παρελθόν και η ιστορία του μιλούν βαθιά στην καρδιά μου.
<P>
Μια ακόμα προσωπική παρατήρηση με την ιδιότητα ενός από τους δέκα βετεράνους που βρίσκονται στο Κοινοβούλιο από το 1979. Η κ. Nicole Fontaine είναι η καλύτερη Πρόεδρος που είχαμε ποτέ. Όταν κλείσαμε τη σύνοδο τον Μάιο δέχθηκε ομόθυμη στήριξη και θερμότατα χειροκροτήματα στην αίθουσα, διότι προήδρευσε των συνελεύσεων με τρόπο εξαιρετικό κατά την τελευταία κοινοβουλευτική περίοδο. Οπότε σας ψηφίζω σήμερα όχι για πολιτικούς λόγους, αλλά επειδή ελπίζω ότι θα συνεχίσετε να είστε ο άνθρωπος εμπιστοσύνης όλων των βουλευτών του Κοινοβουλίου. Και με τούτα τα λόγια θέλω να σας καλωσορίσω ως νέα Πρόεδρο του Κοινοβουλίου για τα επόμενα δυόμισι χρόνια.
<P>
Χειροκροτήματα

<SPEAKER ID=29 NAME="Πρόεδρος">
Ευχαριστώ, κύριε Bonde.
<P>
Αγαπητοί συνάδελφοι, είμαι παρά πολύ συγκινημένη με όσα άκουσα προ ολίγου. Αύριο στον εναρκτήριο λόγο μου θα απαντήσω σε πολλές από τις ανησυχίες και τις σκέψεις που εκφράστηκαν από διάφορους ομιλητές. Τώρα θα διακόψουμε με τη συγκατάθεσή σας την παρούσα συνεδρίαση, αλλά πριν από αυτό θα ήθελα να ευχαριστήσω τον κ. Napoletano, που προήδρευσε των συζητήσεών μας σήμερα το πρωί με πολύ μεγάλη επιδεξιότητα και πολύ μεγάλη ψυχραιμία, όταν λίγο έλλειψε να διακοπεί η μετάφραση. Τελικά τα πάντα διευθετήθηκαν καλώς. Προήδρευσε με εξαιρετικό τρόπο της σημερινής εναρκτήριας συνεδρίασης και θα ήθελα να τον ευχαριστήσω γι' αυτό εξ ονόματος όλων σας.
<P>
Χειροκροτήματα
<P>
(Η συνεδρίαση διακόπτεται στις 12.50 και συνεχίζεται στις 15.10)

<CHAPTER ID=4>
Εκλογή των Αντιπροέδρων
<SPEAKER ID=30 NAME="Πρόεδρος">
Αγαπητοί μου συνάδελφοι, η ημερήσια διάταξη προβλέπει την εκλογή των Αντιπροέδρων του Ευρωπαϊκού Κοινοβουλίου.
<P>
Κατ' αρχήν έχετε μπροστά σας τον κατάλογο των υποψηφίων, τον οποίο θα σας διαβάσω. Τώρα διανέμονται τα ψηφοδέλτια, επειδή, δεδομένου ότι υπάρχουν δεκατέσσερεις υποψήφιοι για δεκατέσσερεις θέσεις, προτιμήσαμε και αυτή τη φορά να ψηφίσουμε δι' ανατάσεως. Θα χρησιμοποιήσουμε τα πλεονεκτήματα της ηλεκτρονικής ψηφοφορίας λίγο αργότερα.
<P>
Έλαβα τις ακόλουθες υποψηφιότητες:
<P>
των κ.κ. Joan Colom i Naval, Ingo Friedrich, Renzo Imbeni, της κ. Marie-Noλlle Lienemann, των κ.κ. Luis Marinho, David Martin, Gιrard Onesta, Josι Pacheco Pereira, Guido Podestΰ, James Provan, Alonso Josι Puerta, Gerhard Schmid, Alejo Vidal-Quadras Roca και Jan Wiebenga.
<P>
Οι υποψήφιοι μού γνωστοποίησαν ότι αποδέχονται τις αντίστοιχες υποψηφιότητές τους.
<P>
Όπως σας έλεγα προ ολίγου, δεδομένου πως ο αριθμός των υποψηφίων δεν υπερβαίνει τον αριθμό των προς πλήρωση θέσεων, σας προτείνω να εκλέξουμε σε πρώτη φάση δια βοής τους δεκατέσσερεις αυτούς υποψηφίους για τις θέσεις των Αντιπροέδρων. Στη συνέχεια θα προβούμε σε ψηφοφορία για να καθοριστεί η σειρά προτεραιότητας μεταξύ των Αντιπροέδρων που θα έχουν εκλεγεί κατ' αυτόν τον τρόπο.
<P>
Χειροκροτήματα
<P>
Οι δεκατέσσερεις Αντιπρόεδροι εκλέγονται δια βοής.
<P>
Ανακοινώνω επισήμως την έναρξη της ψηφοφορίας.
<P>
Διεξάγεται η ψηφοφορία
<P>
(Η συνεδρίαση διακοπείσα στις 15.40 συνεχίζεται στις 18.05)

<SPEAKER ID=31 NAME="Πρόεδρος">
Αγαπητοί μου συνάδελφοι, επιτρέψτε μου να σας ανακοινώσω βάσει των συμφωνηθέντων το αποτέλεσμα της ψηφοφορίας όσον αφορά τη σειρά προτεραιότητας των Αντιπροέδρων.
<P>
Αριθμός ψηφισάντων: 594Λευκά ή άκυρα: 26Ψήφισαν: 568
<P>
Έλαβαν:
<P>
David Martin: 275 ψήφουςRenzo Imbeni: 252 ψήφουςGerhard Schmid: 249 ψήφους
<P>
Ακολουθούν ισοβαθμούντες με 246 ψήφους οι βουλευτές James Provan και Ingo Friedrich. Αυτό σημαίνει ότι ως προς τη σειρά προτεραιότητας προηγείται ο μεγαλύτερος σε ηλικία, που νομίζω πως είναι ο κ. James Provan.
<P>
Marie-Noλlle Lienemann: 215 ψήφουςGuido Podestΰ: 213 ψήφουςAlejo Vidal-Quadras Roca: 212 ψήφουςJoan Colom i Naval: 209 ψήφουςJosι Pacheco Pereira: 204 ψήφουςLuis Marinho: 198 ψήφουςJan Wiebenga: 136 ψήφουςAlonso Josι Puerta: 133 ψήφουςGιrard Onesta: 117 ψήφους
<P>
Συγχαίρω για μια ακόμα φορά τους Αντιπροέδρους μας.
<P>
Σύμφωνα με το άρθρο 15, παρ. 2, του Κανονισμού η σειρά προτεραιότητας των Αντιπροέδρων καθορίζεται από τον αριθμό των ψήφων που έλαβαν και η σύνθεση του νέου Προεδρείου θα γνωστοποιηθεί στους Προέδρους των θεσμικών οργάνων των Ευρωπαϊκών Κοινοτήτων.
<P>
Χειροκροτήματα

<CHAPTER ID=5>
Εκλογή των Κοσμητόρων
<SPEAKER ID=32 NAME="Πρόεδρος">
Όσον αφορά την εκλογή των Κοσμητόρων, η οποία θα πραγματοποιηθεί αύριο το πρωί, σας προτείνω να καθορίσουμε την προθεσμία κατάθεσης των υποψηφιοτήτων για απόψε στις 20.00. Οι εν λόγω υποψηφιότητες πρέπει να κατατεθούν εκεί που κατατέθηκαν και οι υποψηφιότητες των Αντιπροέδρων, δηλαδή στη μικρή αίθουσα δίπλα από την αίθουσα συνεδριάσεων.

<SPEAKER ID=33 LANGUAGE="DE" NAME="Swoboda">
Κυρία Πρόεδρε, η τήρηση της προθεσμίας που ορίσατε είναι εύκολη για όσες πολιτικές ομάδες έχουν έναν μόνο καλό υποψήφιο για την εκλογή των Κοσμητόρων. Δυστυχώς, η Ομάδα μας έχει αρκετούς καλούς υποψηφίους και πρέπει πρώτα να επιλέξουμε μεταξύ τους. Θα ήθελα πραγματικά να παρακαλέσω, εφόσον μάλιστα η εκλογή δεν θα πραγματοποιηθεί αύριο ενωρίς το πρωί, να παραταθεί η προθεσμία κατάθεσης υποψηφιοτήτων μέχρι σήμερα το βράδυ, π.χ. στις 22.00. Κατά τη γνώμη μου πρέπει να παραταθεί μέχρι τις 24.00, ή τουλάχιστον μέχρι τις 22.00. Εξ ονόματος της Ομάδας μου σας απευθύνω επείγουσα παράκληση γι' αυτό!

<SPEAKER ID=34 NAME="Πρόεδρος">
Κύριε Swoboda, νομίζω ότι μπορούμε να είμαστε ακόμα πιο ελαστικοί και να καθορίσουμε, εάν συμφωνείτε, την προθεσμία για αύριο στις 9.00. Έτσι θα έχετε όλον τον χρόνο να σταθμίσετε καλά την απόφασή σας.

<SPEAKER ID=35 LANGUAGE="DE" NAME="Swoboda">
Κυρία Πρόεδρε, αν είστε πάντα τόσο μεγαλόψυχη, θα είμαστε πολύ ευχαριστημένοι μαζί σας!

<SPEAKER ID=36 NAME="Πρόεδρος">
Αγαπητοί μου συνάδελφοι, τα θέματα της ημερήσιας διάταξης ολοκληρώθηκαν.
<P>
Η συνεδρίαση λήγει στις 18.10

