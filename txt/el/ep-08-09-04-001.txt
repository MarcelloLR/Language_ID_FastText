<CHAPTER ID="001">
Έναρξη της συνεδρίασης
<P>
(" συνεδρίαση αρχίζει στις 10.00)
<SPEAKER ID="005" NAME="Bernd Posselt" AFFILIATION="PPE-DE">
(DE) Κυρία Πρόεδρε, πάρα πολύ συνοπτικά: ορισμένοι από τους συναδέλφους μας ενδεχομένως να μην το γνωρίζουν ακόμα, αλλά με ενημέρωσαν εχθές ότι αποφασίστηκε η επόμενη περίοδος συνόδου να πραγματοποιηθεί στις Βρυξέλλες. Άκουσα ότι υπάρχουν τεράστια προβλήματα όσον αφορά τη δυνατότητα διανυκτέρευσης εδώ στις Βρυξέλλες, καθώς έχει γίνει κράτηση όλων των δωματίων των ξενοδοχείων λόγω μιας εμπορικής έκθεσης. Αυτή η περίοδος συνόδου θα έπρεπε πολύ απλά να αναβληθεί ή να μετατραπεί σε μίνι περίοδο συνόδου. Αυτή θα ήταν η καλύτερη λύση. Με λίγη καλή θέληση, αυτό θα μπορούσε να έχει γίνει.
<P>
Το δεύτερο σημείο, που θα ήθελα να θίξω πολύ σύντομα συνδέεται άμεσα με αυτό: έχει ελεγχθεί πραγματικά η ασφάλεια εδώ σε αυτό το κτήριο; Ακούω ότι υπάρχουν μείζονα κατασκευαστικά ελαττώματα εδώ. Έχει ελεγχθεί αυτό το κτήριο με τη χρήση παρόμοιων κριτηρίων με εκείνα που εφαρμόστηκαν στο κτήριο του Στρασβούργου;
<SPEAKER ID="006" NAME="Πρόεδρος">
Σας παρακαλώ, κυρίες και κύριοι συνάδελφοι, να μην ανοίξουμε τη συζήτηση για το θέμα αυτό τώρα. Θα γίνουν οι ανακοινώσεις το μεσημέρι κατά την ώρα των ψηφοφοριών.
<P>
Λαμβάνονται όλα τα κατάλληλα μέτρα για να ελεγχθούν τα κτίρια προληπτικά, να γίνουν οι κατάλληλες επισκευές στο Στρασβούργο και να μπορέσουμε το συντομότερο να επιστρέψουμε στο Στρασβούργο για τις εργασίες μας.
<P>
Δεν θα επιστρέψουμε προτού να είμαστε σίγουροι ότι υπάρχει ασφάλεια.
<SPEAKER ID="007" NAME="Philip Bushill-Matthews" AFFILIATION="PPE-DE">
(EN) Κυρία Πρόεδρε, θα είμαι σύντομος, καθώς αποδέχομαι ότι δεν θέλετε συζήτηση. Αν πρόκειται να γίνει ανακοίνωση στις 12.00, θα μπορούσε στην ανακοίνωση να αναφέρεται αν το Προεδρείο εξετάζει το ενδεχόμενο -και δεν προσπαθώ να γίνω προκλητικός- να παραταθεί η παραμονή στις Βρυξέλλες, ούτως ώστε να μπορέσουμε να πάρουμε αποφάσεις εγκαίρως για την κράτηση σε ξενοδοχεία και αίθουσες διασκέψεων; Διότι αυτές οι συνεχείς αποφάσεις, η μία μετά την άλλη, δεν κάνουν εύκολη τη ζωή κανενός μας. Θα μπορούσε αυτό να εξεταστεί στην πράξη και θα μπορούσαμε να έχουμε ένα σχόλιο στη ανακοίνωση των 12.00, παρακαλώ;
<SPEAKER ID="008" NAME="Πρόεδρος">
Κύριε Bushill-Matthews, δεν είναι πρακτική του Κοινοβουλίου να αλλάζει χωρίς λόγο τη συνεδρίαση από τις Βρυξέλλες στο Στρασβούργο. Υπήρχε ένας λόγος σοβαρός, απρόβλεπτος, και με ψυχραιμία και αποφασιστικότητα και συνέπεια προσπαθεί το Κοινοβούλιο να αντιμετωπίσει το θέμα. Την ίδια ψυχραιμία, σοβαρότητα και ωριμότητα πρέπει να επιδείξουμε όλοι.
<P>
Και η ενημέρωση θα γίνει όταν θα υπάρχουν τα στοιχεία και η πρόβλεψη θα είναι έγκαιρη, ούτως ώστε να μπορούν οι συνάδελφοι να κρατήσουν τα δωμάτιά τους εκεί που πρέπει.
<P>
Χρειάζεται, νομίζω, ωριμότητα, καλή διάθεση, ψυχραιμία, για να αντιμετωπισθεί αυτό το πρόβλημα, γιατί δεν νομίζω ότι πρόκειται για μια σοβαρή κρίση, αφού αποφύγαμε την άλλη κρίση που μπορούσε να συμβεί.
