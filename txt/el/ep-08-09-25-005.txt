<CHAPTER ID="005">
Υποδοχή
<SPEAKER ID="070" NAME="Πρόεδρος">
Κυρίες και κύριοι, επιτρέψτε μου, εκ μέρους όλων σας, να χαιρετίσω την αντιπροσωπεία από το ισραηλινό κοινοβούλιο (Knesset) υπό την κ. Amira Dotan.
<P>
Κατά τη διάρκεια αυτής της περιόδου συνόδου, στα πλαίσια των τακτικών επαφών μεταξύ του Ευρωπαϊκού Κοινοβουλίου και του Ισραήλ, θα πραγματοποιηθεί διακοινοβουλευτική διάσκεψη. Θα είναι η 33η διάσκεψη αυτού του είδους μεταξύ των δύο συνελεύσεών μας.
<P>
Απευθύνω θερμό καλωσόρισμα στην κ. Amira Dotan και στα μέλη της αντιπροσωπείας της, με την οποία είχαμε ήδη, την Τρίτη, την ευκαιρία να συζητήσουμε εκτενέστερα.
<P>
Σας ευχόμαστε επιτυχία και ελπίζουμε ότι οι εργασίες σας θα χαρακτηρίζονται τόσο από προθυμία συμμετοχής σε διάλογο, όσο και από επιθυμία αμοιβαίας κατανόησης, που αποτελούν τα ουσιώδη χαρακτηριστικά για την επίλυση του θέματος της αναζήτησης ειρηνικής λύσης στη Μέση Ανατολή.
<P>
Το Ευρωπαϊκό Κοινοβούλιο παρακολουθεί με μεγάλη προσοχή αυτήν τη διαδικασία και είναι αποφασισμένο να συμβάλλει αντικειμενικά και ενεργά στην επιδίωξη της ειρήνης στη Μέση Ανατολή.
<P>
(Χειροκρότημα)
<P>

<SPEAKER ID="071" NAME="Sarah Ludford" AFFILIATION="ALDE">
Κύριε Πρόεδρε, αναφέρομαι στο θέμα του κτιρίου στο Στρασβούργο και στην απόφαση να επιστρέψουμε εκεί.
<P>
Ο γενικός γραμματέας απέστειλε ένα μήνυμα ηλεκτρονικού ταχυδρομείου το πρωί της Τρίτης, στο οποίο ανέφερε ότι θα επιστρέψουμε τον Οκτώβριο. Αντιλαμβάνομαι ότι δεν υπήρξε ψηφοφορία ή απόφαση του Προεδρείου, πράγμα παράξενο.
<P>
Ο κ. Rømer δεν έκανε καμία αναφορά στη διαθεσιμότητα της έκθεσης εμπειρογνωμόνων. Χρειάστηκε να προσφύγω στον αντιπρόεδρο για θέματα διαφάνειας για να πληροφορηθώ ότι ο γενικός γραμματέας είχε ανακοινώσει στο Προεδρείο ότι θα θέσει την έκθεση στη διάθεση των βουλευτών κατόπιν αιτήματός τους, στη γαλλική και στη γερμανική έκδοση στις οποίες είναι διαθέσιμη, χωρίς να μεταφραστεί σε άλλες γλώσσες.
<P>
Έως τώρα έχω στείλει συνολικά τρία μηνύματα ηλεκτρονικού ταχυδρομείου, τις τελευταίες δύο ημέρες, ζητώντας να μου χορηγηθεί η έκθεση στα γαλλικά, χωρίς να λάβω καμία απάντηση. Θεωρώ το γεγονός αυτό απαράδεκτο, και θέτω τώρα το ζήτημα στο πλαίσιο του άρθρου 28 του Κανονισμού σχετικά με τη δημοσιότητα των αποφάσεων και του άρθρου 96 σχετικά με τη διαφάνεια.
<P>
Επιθυμώ να πληροφορηθώ τη βάση της απόφασης επιστροφής στο Στρασβούργο. Διάβασα το σημείωμα που απεστάλη στο Προεδρείο τη Δευτέρα, αλλά μου φαίνεται ότι οι εργασίες αφορούν μόνον τις ψευδοροφές. Επομένως, κατά πρώτον, τι γνωρίζουμε σχετικά με τα αίτια της κατάρρευσης; Τι φταίει: ο σχεδιασμός, τα υλικά, η ποιότητα της κατασκευής ή η επιθεώρηση του κτιρίου; Κάποιος από τους τέσσερις αυτούς παράγοντες πρέπει να είναι το αίτιο της κατάρρευσης.
<P>
Κατά δεύτερον, τι σημαίνει αυτό για το υπόλοιπο κτίριο; Δεν γνωρίζουμε κατά πόσον ελέγχθηκε ολόκληρο το κτίριο. Μήπως τα υλικά είναι ελαττωματικά; Σύμφωνα με κάποιες φήμες, ο χάλυβας που χρησιμοποιήθηκε στο κτίριο είναι ίδιος με εκείνον που χρησιμοποιήθηκε για την οροφή του αεροδρομίου Charles de Gaulle που κατέρρευσε. Αληθεύει αυτό ή όχι;
<P>
(Διαμαρτυρίες)
<P>
Εάν δεν γίνει γνωστή η αλήθεια, οι φήμες θα πολλαπλασιάζονται.
<P>
Και όλα αυτά, ανεξάρτητα από τις ανησυχίες του κ. Ματσάκη σχετικά με την ύπαρξη αμιάντου στο κτίριο, ένα θέμα το οποίο επιδιώκει δυναμικά, επίσης χωρίς να έχει λάβει απάντηση, νομίζω.
<P>
Θα ήθελα να πληροφορηθώ, πρωτίστως, γιατί δεν μου δόθηκε η έκθεση, ποια είναι η βάση της απόφασης για την επιστροφή στο Στρασβούργο, εάν το κτίριο είναι πραγματικά ασφαλές και ποιος αποφάσισε ότι είναι.
<P>
(Χειροκροτήματα)
<P>
Πιστεύω ότι αυτό δεν είναι, και δεν πρέπει να είναι, και ελπίζω να μην αντιμετωπίζεται ως πολιτικό ζήτημα. Κάποιοι άνθρωποι θα μπορούσαν να είχαν σκοτωθεί εάν βρίσκονταν εκεί τον Αύγουστο, και άλλοι μπορούν να χάσουν τη ζωή τους εάν κάτι δεν πάει καλά. Σας παρακαλώ, θα μπορούσα να έχω κάποιες απαντήσεις;
<P>
(Ο Πρόεδρος διακόπτει την ομιλήτρια.)
<SPEAKER ID="072" NAME="Πρόεδρος">
Βαρόνη Ludford, εξ όσων γνωρίζω, είστε πολίτης του "νωμένου Βασιλείου. Οι πολίτες του "νωμένου Βασιλείου φημίζονται για τον πραγματισμό και την ψυχραιμία τους. Επιτρέψτε μου, λοιπόν, να σας συμβουλεύσω να διατηρήσετε την ψυχραιμία σας τώρα. Δεν υπάρχει λόγος κατάχρησης του δικαιώματος υποβολής ερωτήσεων.
<P>
Ετοιμάζουμε ένα μήνυμα ηλεκτρονικού ταχυδρομείου προς όλους τους βουλευτές. Οι τεχνικές λεπτομέρειες θα περιγράφονται στο ηλεκτρονικό αυτό μήνυμα στις κατάλληλες γλώσσες. Μπορείτε να έχετε εμπιστοσύνη στη διοίκηση του Κοινοβουλίου! Κάνουμε ό,τι είναι αναγκαίο. Δεν υπάρχει λόγος να μας υποδείξετε να πούμε την αλήθεια. Δεσμευόμαστε πάντοτε να λέμε την αλήθεια σε όλα τα θέματα, όπως και σε αυτό, βαρόνη.
<P>
(Χειροκροτήματα)
<SPEAKER ID="073" NAME="Alexander Alvaro" AFFILIATION="ALDE">
(DE) Κύριε Πρόεδρε, την Τρίτη πέντε βουλευτές από τέσσερις διαφορετικές πολιτικές ομάδες ανάρτησαν μια μεγάλη αφίσα για να δημοσιοποιήσουν την γραπτή δήλωση αριθ. 75. " απαιτούμενη έγκριση χορηγήθηκε από τον αρμόδιο κοσμήτορα, τον κ. Fazakas, πριν από την ανάρτηση της αφίσας. Κάποιος αφαίρεσε την αφίσα το απόγευμα της Τρίτης χωρίς να ενημερώσει κανέναν από τους συντάκτες της γραπτής δήλωσης. Χθες δεν μπορέσαμε να την εντοπίσουμε καθόλου. Σήμερα ανακαλύψαμε ότι την έχει η υπηρεσία ασφάλειας. " αιτιολογία που μας δόθηκε είναι ότι λήφθηκε πολιτική απόφαση σύμφωνα με την οποία η συγκεκριμένη γραπτή δήλωση δεν μπορεί να δημοσιοποιηθεί.
<P>
Από πότε η διοίκηση αποφασίζει τι είναι πολιτικά ορθό και τι όχι, ιδίως μετά τη χορήγηση της έγκρισης του αρμόδιου κοσμήτορα; Είμαστε δημοκρατικοί βουλευτές και έχουμε το δικαίωμα να δηλώνουμε τη θέση μας. Δεν είναι υποχρεωτικό να συμφωνεί κανείς με το περιεχόμενο της δήλωσης, αλλά η αφαίρεση της αφίσας χωρίς την ενημέρωση των συντακτών της δεν είναι σωστή· πρόκειται για έναν παράλογο περιορισμό των δικαιωμάτων των βουλευτών. Σας ζητώ να σχολιάσετε το θέμα.
<P>
(Χειροκροτήματα)
<SPEAKER ID="074" NAME="Πρόεδρος">
Κύριε Alvaro, η παρέμβασή σας, η οποία είναι απολύτως θεμιτή, είναι η πρώτη που ακούω σχετικά με το συγκεκριμένο συμβάν. Σας διαβεβαιώνω ότι θα εξετάσουμε το θέμα.
