<CHAPTER ID="002">
Περιαγωγή σε δημόσια δίκτυα κινητών επικοινωνιών (υπογραφή της πράξεως) 
<SPEAKER ID="004" NAME="Πρόεδρος">
Είναι μεγάλη χαρά για μένα να καλωσορίσω θερμά στη σημερινή έκτακτη σύνοδο της Ολομέλειας του Ευρωπαϊκού Κοινοβουλίου την πρόεδρο του Ευρωπαϊκού Συμβουλίου καγκελάριο Angela Merkel.
<P>
(Χειροκροτήματα)
<P>
Περιμένουμε με ανυπομονησία να μας μιλήσετε για τα αποτελέσματα του Ευρωπαϊκού Συμβουλίου της 21ης και 22ας Ιουνίου, καθώς και για τις δραστηριότητες και τις επιτυχίες της γερμανικής Προεδρίας του Συμβουλίου. Επίσης χαίρομαι διότι καλωσορίζω εδώ τον πρόεδρο της Επιτροπής κ. Durão Barroso. Καλώς ήλθατε, κύριε Πρόεδρε της Επιτροπής!
<P>
Πριν περάσουμε όμως στη συζήτηση για τη σύνοδο κορυφής, έχω την ευχάριστη εμπειρία να υπογράψω μαζί με την Πρόεδρο του Ευρωπαϊκού Συμβουλίου έναν σημαντικό νέο κοινοτικό κανονισμό. Βάζοντας την υπογραφή μας στον κανονισμό για την περιαγωγή ολοκληρώνουμε ταυτόχρονα μία επιτυχημένη συνεργασία προς το συμφέρον των πολιτών της Ευρωπαϊκής Ένωσης.
<P>
(Προβλήματα με την ηχητική εγκατάσταση)
<P>
" Ευρώπη δεν πετυχαίνει πάντα αμέσως. Όμως αν έχουμε υπομονή, θα επιτύχουμε.
<P>
Πρέπει όμως να κάνουμε περισσότερα για την τεχνολογία. Ο Πρόεδρος της Επιτροπής έχει δίκιο για το ινστιτούτο τεχνολογίας. Κύριε Πρόεδρε της Επιτροπής, πρέπει να προχωρήσουμε.
<P>
Σήμερα είναι μια καλή ημέρα για 140 εκατομμύρια χρήστες κινητών τηλεφώνων στην Ευρωπαϊκή Ένωση. Το Ευρωπαϊκό Κοινοβούλιο, το Συμβούλιο και η Επιτροπή ενήργησαν γρήγορα, αποφασιστικά και αποτελεσματικά προς το συμφέρον των πολιτών μας. Σε χρόνο ρεκόρ μόλις έντεκα μηνών μετά από την παρουσίαση της πρότασης κανονισμού από την Επιτροπή, ο κανονισμός για την περιαγωγή τίθεται σε ισχύ στο τέλος της εβδομάδας, στις 30 Ιουνίου.
<P>
Στο σημείο αυτό θα ήθελα να ευχαριστήσω θερμά την Επιτροπή και ιδίως την Επίτροπο Reding για την πρωτοβουλία της, τη θαρραλέα της πρόταση και τον ενεργό της ρόλο κατά τις διαπραγματεύσεις.
<P>
(Χειροκροτήματα)
<P>
Ευχαριστώ επίσης την Προεδρία του Συμβουλίου που αναγνώρισε τη σημασία αυτής της απόφασης για τους πολίτες της Ευρώπης και για τον λόγο αυτόν συνηγόρησε με μεγάλο ζήλο και αποτελεσματική διαπραγματευτική ικανότητα υπέρ μίας γρήγορης λύσης σε επίπεδο Συμβουλίου.
<P>
Πρέπει να ευχαριστήσουμε ιδιαίτερα τον εισηγητή μας κ. Rübig, καθώς και την πρόεδρο της Επιτροπής Βιομηχανίας, Έρευνας και Ενέργειας κ. Niebler, που πέρασαν αυτόν τον δύσκολο φάκελο με ασφάλεια και αποφασιστικότητα από την επιτροπή και κατάφεραν να επιτύχουν ένα εξαίρετο και πειστικό αποτέλεσμα για τους καταναλωτές.
<P>
Από αυτό το καλοκαίρι οι πελάτες της κινητής τηλεφωνίας θα μπορούν να εκμεταλλευθούν το πλεονέκτημα μόνιμα χαμηλών τιμών περιαγωγής. " μεγαλύτερη διαφάνεια ως προς τις τιμές και η γρήγορη και εξατομικευμένη ενημέρωση που θα προσφέρεται άμεσα κατά τη διέλευση των συνόρων θα έχει ως αποτέλεσμα υπηρεσίες πιο φιλικές για τον χρήστη και χαμηλότερες τιμές.
<P>
Σήμερα η Ευρωπαϊκή Ένωση αφαιρεί ένα σημαντικό εμπόδιο για την περαιτέρω ανάπτυξη της ελεύθερης κυκλοφορίας προσώπων εντός της Ευρωπαϊκής Ένωσης. Αυτό είναι ένα καλό παράδειγμα μιας Ευρώπης των αποτελεσμάτων, μιας Ευρώπης που οι ενέργειές της έχουν ορατή αξία για τους πολίτες της.
<P>
Κυρία Πρόεδρε, η διαδικασία προβλέπει να κάνετε, αν έχετε την καλοσύνη, μερικές παρατηρήσεις για τον κανονισμό για την περιαγωγή πριν από την κύρια έκθεσή σας.
<SPEAKER ID="006" NAME="Angela Merkel">
Προεδρεύουσα του Συμβουλίου. (DE) Κύριε Πρόεδρε, κυρίες και κύριοι, δεν μπορούν να ερμηνευθούν εύκολα όλοι οι κανονισμοί, αυτός εδώ όμως μπορεί. Χάρη σε αυτόν, μελλοντικά θα είναι πιο απλές και, κυρίως, πιο φθηνές οι συνδιαλέξεις από μία ευρωπαϊκή χώρα σε μία άλλη. Είμαι βέβαιη ότι οι πολίτες της Ευρώπης θα το εκτιμήσουν αυτό ιδιαίτερα και γι' αυτό πρέπει να υπογράψουμε γρήγορα τον κανονισμό, κύριε Πρόεδρε.
<P>
(Χειροκροτήματα)
