<CHAPTER ID="007-03">
3. Προτεραιότητες του Κοινοβουλίου για το Συμβούλιο Ανθρωπίνων Δικαιωμάτων των Ηνωμένων Εθνών (Γενεύη, 1-26 Μαρτίου 2010) (
<SPEAKER ID="114" NAME="José Ignacio Salafranca Sánchez-Neyra" AFFILIATION="PPE">
(ES) Κύριε Πρόεδρε, εχθές, κατά τη διάρκεια της συζήτησης για την πρόταση ψηφίσματος επί της οποίας καλούμαστε να ψηφίσουμε, εκφράσαμε τη λύπη μας για τον θάνατο του Orlando Zapata Tamayo, ενός 42χρονου οικοδόμου και κουβανού πολιτικού κρατουμένου, ο οποίος εξέπνευσε μετά από απεργία πείνας, αφού είχε προηγηθεί πολυετής αυθαίρετη, άδικη, απάνθρωπη και βάναυση φυλάκισή του.
<P>
Εχθές, στο παρόν Σώμα, η Επίτροπος Georgieva καταδίκασε με έντονο και κατηγορηματικό τρόπο το γεγονός αυτό. Σας καλώ λοιπόν, κύριε Πρόεδρε, εξ ονόματος του Κοινοβουλίου, να εκφράσετε τα συλλυπητήριά σας στην οικογένεια του κ. Zapata, η οποία δέχεται παρενοχλήσεις κατά την κηδεία του.
<P>
Σας παρακαλώ να επικοινωνήσετε με τις κουβανικές αρχές και να τους εκφράσετε την εντονότατη καταδίκη σας γι' αυτόν τον θάνατο, ο οποίος μπορούσε κάλλιστα να έχει αποφευχθεί, και τον οποίο ο επικεφαλής της Κουβανικής Επιτροπής για τα Ανθρώπινα Δικαιώματα και την Εθνική Συμφιλίωση, Elizardo Sánchez, περιέγραψε ως δολοφονία υπό τον μανδύα της δικαιοσύνης. Ευελπιστώ, κύριε Πρόεδρε, ότι ο θάνατος αυτός θα δώσει τροφή για σκέψη σε όσους, λόγω καλής πίστης ή αφέλειας, επιθυμούν να μεταβληθεί η κοινή θέση του Συμβουλίου, μια έντιμη θέση η οποία αποβλέπει απλώς στη διασύνδεση οποιασδήποτε βελτίωσης των σχέσεων με το νησί με τα ανθρώπινα δικαιώματα και τις θεμελιώδεις ελευθερίες, οι οποίες, όπως διαπιστώνουμε, συνεχίζουν να παραβιάζονται.
<P>
(Χειροκροτήματα)
<SPEAKER ID="116" NAME="Elmar Brok" AFFILIATION="PPE">
(DE) Κύριε Πρόεδρε, κυρίες και κύριοι, προτείνω μια προφορική τροπολογία για τη διενέργεια ψηφοφορίας κατά τμήματα επί της παραγράφου 10, όσον αφορά το ακόλουθο απόσπασμα: "θεωρεί ότι δεν ενδείκνυται η ένταξη της έννοιας αυτής στο πρωτόκολλο περί συμπληρωματικών κανόνων για τον ρατσισμό, τις φυλετικές διακρίσεις, την ξενοφοβία και τις παντός είδους διακρίσεις". Πρέπει να πραγματοποιηθεί ψηφοφορία κατά τμήματα ως προς αυτό το κεντρικό στοιχείο, καθότι συνδυάζουμε όλες αυτές τις πτυχές και δεν διευκρινίζουμε ότι πρέπει να καταπολεμήσουμε τις διακρίσεις κατά των θρησκευτικών μειονοτήτων εξίσου σθεναρά με όλες τις υπόλοιπες μορφές διακρίσεων. Είναι απαράδεκτο τα μέτρα για την καταπολέμηση των διακρίσεων κατά των θρησκευτικών μειονοτήτων να είναι λιγότερο αυστηρά. Ως εκ τούτου, πρέπει να μας δοθεί εν προκειμένω η δυνατότητα να ψηφίσουμε κατά τμήματα.
<SPEAKER ID="118" NAME="Elmar Brok" AFFILIATION="PPE">
(DE) Κύριε Πρόεδρε, θα ήθελα και εγώ να ζητήσω τη διενέργεια ψηφοφορίας κατά τμήματα όσον αφορά τη διαγραφή των λέξεων "θέσεις της ΕΕ" από την τελευταία περίοδο. Το κείμενο πρέπει λοιπόν να αναφέρει: "ζητεί να περιληφθούν στο διάλογο της ΕΕ με τις δύο πλευρές και σε πολυμερή φόρα οι συστάσεις και οι σχετικές παρατηρήσεις". Διαγράφονται δηλαδή οι λέξεις "θέσεις της ΕΕ". Ζητώ να διενεργηθεί εν προκειμένω ψηφοφορία κατά τμήματα.
