<CHAPTER ID="007">
Όργανα μέτρησης που περιέχουν υδράργυρο (συζήτηση) 
<SPEAKER ID="054" NAME="Πρόεδρος">
" ημερήσια διάταξη προβλέπει τη συζήτηση της έκθεσης της κ. Sornosa Martínez, εξ ονόματος της Επιτροπής Περιβάλλοντος, Δημόσιας Υγείας και Ασφάλειας των Τροφίμων, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που αφορά την τροποποίηση της οδηγίας 76/769/EΟΚ του Συμβουλίου σχετικά με περιορισμούς κυκλοφορίας στην αγορά ορισμένων οργάνων μέτρησης που περιέχουν υδράργυρο - C6-0064/2006 -.
<SPEAKER ID="055" NAME="Günter Verheugen">
Αντιπρόεδρος της Επιτροπής. (DE) Κύριε Πρόεδρε, κυρίες και κύριοι, θα ήθελα αρχικά να ευχαριστήσω την εισηγήτρια κ. Sornosa Martínez για την εργασία της σε σχέση με αυτήν την πρόταση. Πρόκειται για μια πολύ σημαντική οδηγία που είναι μέρος των δράσεων της Κοινότητας σχετικά με τον υδράργυρο. " κοινοτική στρατηγική για τον υδράργυρο συζητήθηκε μόλις πρόσφατα εδώ στο Σώμα.
<P>
Το ζητούμενο είναι πως όλοι θέλουμε να αποτρέψουμε την είσοδο επιπλέον υδραργύρου στο περιβάλλον. Για να μην υπάρξουν παρεξηγήσεις: εδώ δεν μιλάμε για ένα τυχαίο, αλλά για ένα εξαιρετικά επικίνδυνο δηλητήριο. Ο υδράργυρος και οι ενώσεις του είναι εξαιρετικά τοξικά για την ανθρώπινη υγεία και για το περιβάλλον. " οδηγία που συζητάμε σήμερα έχει ως στόχο να αποτρέψει την κυκλοφορία νέων συσκευών μέτρησης που περιέχουν υδράργυρο. Με τον τρόπο αυτόν θα επιτυγχάναμε να σταματήσουν να απελευθερώνονται στο περιβάλλον 30 τόνοι υδραργύρου ετησίως. " ποσότητα αυτή συνιστά σοβαρό κίνδυνο για την υγεία.
<P>
Με αυτήν την πρόταση οδηγίας θα απαγορευτεί πλήρως η κυκλοφορία ιατρικών θερμομέτρων με υδράργυρο, επειδή υπάρχουν εδώ και καιρό διαθέσιμες εναλλακτικές λύσεις. Επίσης, θα απαγορευτεί η πώληση στο ευρύ κοινό όλων των άλλων οργάνων μέτρησης με υδράργυρο. " επεξεργασία των προτάσεων έγινε βάσει αξιολόγησης κινδύνου και διεξοδικής εκτίμησης επιπτώσεων που έγιναν για τη στρατηγική για τον υδράργυρο και ακολούθησαν διαβουλεύσεις με τη βιομηχανία και άλλους ενδιαφερομένους.
<P>
" προτεινόμενη οδηγία δεν θα εξασφαλίσει μόνο την προστασία της ανθρώπινης υγείας και του περιβάλλοντος, αλλά θα εξυπηρετήσει και τη διατήρηση και την ενίσχυση της εσωτερικής αγοράς, αφού θα ισχύουν σε ολόκληρη την Κοινότητα εναρμονισμένοι κανόνες για την κυκλοφορία οργάνων μέτρησης με υδράργυρο.
<P>
Βουλευτές του Σώματός σας κατέθεσαν μια σειρά τροπολογιών που στοχεύουν σε παρεκκλίσεις. Συμφωνώ ότι πρέπει πραγματικά να επιτρέπεται η πώληση οργάνων μέτρησης αντικών. Όργανα μέτρησης αντίκες θεωρούνται όσα έχουν ηλικία τουλάχιστον 50 ετών. Στην πλειονότητά τους, είναι συλλεκτικά κομμάτια που εξαιτίας της αξίας τους υφίστανται πολύ προσεκτική μεταχείριση, ενώ ο αριθμός τέτοιων οργάνων που πωλούνται είναι πολύ περιορισμένος και έτσι ο κίνδυνος να καταλήξουν τέτοια κομμάτια στα σκουπίδια είναι πολύ μικρός.
<P>
Μπορώ επίσης να υποστηρίξω μία χρονικά περιορισμένη παρέκκλιση για νέα βαρόμετρα με υδράργυρο που κατασκευάζονται από λίγες μικρές εξειδικευμένες επιχειρήσεις. Μία μεταβατική περίοδος δύο ετών θα δώσει στις εν λόγω επιχειρήσεις τη δυνατότητα να προσαρμόσουν την παραγωγή τους στη νέα ρύθμιση χωρίς αυτό να συνιστά δυσανάλογο κίνδυνο για το περιβάλλον και την υγεία. Θεωρώ βέβαια τα δύο χρόνια κατάλληλο διάστημα, πρέπει όμως να επισημάνω ξεκάθαρα ότι δεν υπάρχει κανένας λόγος χρησιμοποίησης υδραργύρου στα όργανα που κατασκευάζονται από αυτούς τους παραγωγούς. Μπορούν να επιτύχουν το ίδιο ή υπό ορισμένους όρους και καλύτερο αποτέλεσμα χωρίς υδράργυρο. Δεν υπάρχει επιχείρημα που να υποστηρίζει την ιδέα ότι τα προσφάτως κατασκευασμένα όργανα αυτού του είδους πρέπει να περιέχουν υδράργυρο. Δεν ισχύει ότι πρέπει πρώτα να αναπτυχθεί μια νέα τεχνολογία - οι εναλλακτικές υπάρχουν εδώ και καιρό. Πρέπει να περιμένουμε από αυτούς τους κατασκευαστές να συμμορφωθούν με τις απαιτήσεις της ευρωπαϊκής νομοθεσίας. Στο σημείο αυτό είμαι πολύ αυστηρός· πρέπει πραγματικά να τους είναι αρκετή μία περίοδος προσαρμογής δύο ετών.
<P>
Σχετικά με τη χρήση οργάνων μέτρησης στον τομέα της υγείας, τα πράγματα είναι κάπως διαφορετικά. Προτάθηκε εδώ στο Σώμα να εξαιρεθούν από τους περιορισμούς τα πιεσόμετρα με την επιφύλαξη μετέπειτα εξέτασης του θέματος. Πραγματικά πιστεύω ότι έτσι πρέπει να γίνει. Τα πιεσόμετρα εξακολουθούν να χρειάζονται σε συγκεκριμένες ιατρικές εφαρμογές και είναι απολύτως απαραίτητα σε ορισμένες ιατρικές περιπτώσεις που η μέτρηση πρέπει να είναι απόλυτα ακριβής. Ασχοληθήκαμε διεξοδικά με το θέμα αυτό. Οι γιατροί θεωρούν αυτό το είδος πιεσόμετρων απολύτως απαραίτητο, ειδικά σε ορισμένες καταστάσεις όπου υπάρχει κίνδυνος για τη ζωή του ατόμου. Συνεπώς θα πρέπει να ασχοληθούμε με την επέκταση των διατάξεων στον τομέα της υγείας όταν θα έχουν αναπτυχθεί και γι' αυτά τα όργανα ασφαλείς και εξίσου αξιόπιστες εναλλακτικές. Επομένως, δεν βρισκόμαστε στο τέλος αυτής της διαδικασίας, αντίθετα, οι εργασίες πρέπει να συνεχιστούν.
<P>
Θα ήθελα να παρατηρήσω τελειώνοντας ότι η διαδικασία διαπραγμάτευσης χαρακτηρίστηκε από πολύ στενή συνεργασία μεταξύ Κοινοβουλίου, Συμβουλίου και Επιτροπής. Γι' αυτό, η Επιτροπή μπορεί να εγκρίνει όλες τις συμβιβαστικές τροπολογίες που πρότεινε η εισηγήτριά σας, δηλαδή τις τροπολογίες 12-18. Ελπίζω πραγματικά ότι θα επιτύχουμε την έγκριση αυτής της οδηγίας σε πρώτη ανάγνωση.
<SPEAKER ID="056" NAME="María Sornosa Martínez " AFFILIATION="PSE">
εισηγήτρια. - (ES) Κύριε Πρόεδρε, κύριε Επίτροπε, κυρίες και κύριοι, εμείς σε αυτό το Σώμα συμφωνούμε όλοι ότι είναι απαραίτητο να μειωθεί η ζήτηση υδραργύρου στην κατασκευή προϊόντων και να επισπευσθεί η υποκατάστασή του. Θα ήταν ενδεδειγμένο να θεσπιστούν σε κοινοτικό επίπεδο περιορισμοί εμπορίας των οργάνων μέτρησης και ελέγχου που περιέχουν υδράργυρο, τα οποία προορίζονται να χρησιμοποιηθούν από καταναλωτές, με ορισμένες εξαιρέσεις στον τομέα της υγείας.
<P>
Πρέπει να αποτρέψουμε την είσοδο σημαντικών ποσοτήτων υδραργύρου στη ροή των αποβλήτων. Με αυτό τον τρόπο θα συμβάλουμε στη διασφάλιση υψηλού επιπέδου προστασίας του περιβάλλοντος και της ανθρώπινης υγείας, διαφυλάσσοντας παράλληλα την εσωτερική αγορά, όπως απαιτείται από το άρθρο 95 της Συνθήκης.
<P>
Ο υδράργυρος και οι ενώσεις του είναι εξαιρετικά τοξικές για τους ανθρώπους, τα οικοσυστήματα και την άγρια χλωρίδα και πανίδα. " ρύπανση από τον υδράργυρο, ενώ είχε αρχικά θεωρηθεί πρόβλημα με οξύ αλλά τοπικό χαρακτήρα, γίνεται πλέον αντιληπτό ότι αποτελεί παγκόσμιο, χρόνιο και σοβαρό πρόβλημα. Σε ό,τι αφορά το ενδεχόμενο πλήρους απαγόρευσης της χρήσης του υδραργύρου σε όλες τις συσκευές, που είναι και ο στόχος αυτής της πρότασης, πρέπει να τονιστεί ότι οι εμπειρογνώμονες στους οποίους απευθύνθηκε η Επιτροπή κατέληξαν στο συμπέρασμα ότι τα νοσοκομεία χρειάζονται πολύ ακριβή όργανα για την αντιμετώπιση ιατρικών προβλημάτων που απειλούν τη ζωή των ασθενών, όπως η υπέρταση, η αρρυθμία και η προεκλαμψία. Τα σφυγμομανόμετρα υδραργύρου εξασφαλίζουν το κατάλληλο επίπεδο ακρίβειας και αξιοπιστίας προκειμένου να διαφυλαχτεί η ασφάλεια των ασθενών. Προτείνουμε επομένως να εξαιρεθούν αυτά τα όργανα από την απαγόρευση μέχρι να υπάρξουν επαρκείς εγγυήσεις όσον αφορά τη λειτουργία πιθανών εναλλακτικών οργάνων.
<P>
Καλώ επίσης την Επιτροπή να λάβει βραχυπρόθεσμα μέτρα προκειμένου να εξασφαλιστεί ότι όλα τα προϊόντα που περιέχουν υδράργυρο και κυκλοφορούν σήμερα στην κοινωνία μας θα συλλέγονται ξεχωριστά και θα υποβάλλονται σε ασφαλή επεξεργασία. Διαφορετικά, αυτή η οδηγία θα είναι λιγότερο αποτελεσματική στην πράξη.
<P>
" απόρριψή τους σε σκουπιδότοπους ή η ακατάλληλη διάθεσή τους προκαλεί την είσοδο των αποβλήτων υδραργύρου στη ροή των αποβλήτων και τη διάχυσή τους στο περιβάλλον. Ο υδράργυρος βρίσκεται επομένως σε τρόφιμα, αποτελώντας ιδιαίτερο κίνδυνο για την υδατική τροφική αλυσίδα, με αποτέλεσμα να καθιστά ιδιαίτερα ευπαθείς τους καταναλωτές ψαριών και θαλασσινών. Εσείς το είπατε, κύριε Επίτροπε: 30 τόνοι μπορεί να παραμένουν χωρίς κατάλληλη επεξεργασία σε χωματερές.
<P>
Επιπλέον, καλώ την Επιτροπή να αυξήσει την ευαισθητοποίηση του πληθυσμού, μέσω της οργάνωσης εκστρατειών ενημέρωσης για τους κινδύνους για την υγεία που απορρέουν από την έκθεση στον υδράργυρο και για τα περιβαλλοντικά προβλήματα που μπορεί να προκαλέσει, καθώς φοβάμαι ότι οι πολίτες δεν είναι επαρκώς ενημερωμένοι για την τοξικότητά του.
<P>
Όσον αφορά τις τροπολογίες που κατατέθηκαν, όπως η πλειονότητα των πολιτικών ομάδων, ήλπιζα ότι θα υπήρχε μια συμφωνία, όπως υπήρξε με το Συμβούλιο και την Επιτροπή, αναφορικά με τα βαρόμετρα. " συμφωνία στην οποία καταλήξαμε αφορά την εξαίρεση από τις υποχρεώσεις που θεσπίζονται σε αυτή την οδηγία για τα επιστημονικά όργανα που περιέχουν υδράργυρο, όπως τα βαρόμετρα άνω των 50 ετών που προορίζονται για πώληση ή για διάθεση στη διεθνή αγορά αντικών.
<P>
Όσον αφορά την παραγωγή υδραργύρου για νέα παραδοσιακά βαρόμετρα, προτείναμε μια συμφωνία: να εφαρμοστεί μια μεταβατική περίοδος για τους κατασκευαστές ώστε να τους δώσει τον χρόνο να συμμορφωθούν με τους νέους κανονισμούς. Δυστυχώς, δεν συμφώνησαν όλες οι πολιτικές ομάδες σε αυτό, αν και πιστεύω ότι θα έχουμε επαρκή πλειοψηφία σε αυτό το Σώμα για να την εγκρίνουμε.
<P>
Τέλος, ελπίζω ότι το Κοινοβούλιο θα εγκρίνει τη συμφωνία με το Συμβούλιο στην πρώτη ανάγνωση, ώστε να μπορέσει να εφαρμοστεί το συντομότερο δυνατό και ώστε, με αυτόν τον τρόπο, να μειωθεί η βιομηχανική ζήτηση για υδράργυρο, επισπεύδοντας την υποκατάστασή του με άλλα υλικά που δεν είναι επιβλαβή για την ανθρώπινη υγεία και δεν βλάπτουν την προστασία του περιβάλλοντος.
<P>
Συνοπτικά, κύριε Επίτροπε, συμφωνώ απολύτως με όσα είπατε. Θα ήθελα να ευχαριστήσω την Επιτροπή για το έργο της και για την πιθανότητα επίτευξης μιας συμφωνίας στην πρώτη ανάγνωση. Ευχαριστώ, επίσης, το Συμβούλιο και τις πολιτικές ομάδες που συμφώνησαν με αυτή την πρόταση.
<SPEAKER ID="057" NAME="Martin Callanan">
εξ ονόματος της Ομάδας PPE-DE. - (EN) Κύριε Πρόεδρε, επιτρέψτε μου καταρχάς να εγκωμιάσω το έργο της κ. Sornosa Martínez σε αυτή την έκθεση, αν και δεν συμφωνώ με όλα τα συμπεράσματά της. Παρά ταύτα, εργαστήκαμε όλοι πολύ καλά σε αυτό το θέμα.
<P>
Τον περασμένο Μάρτιο, το Σώμα συζήτησε τη στρατηγική της Επιτροπής για τον υδράργυρο. Ζήτησε από την Επιτροπή να περιορίσει την κυκλοφορία στην αγορά και τη χρήση του υδραργύρου σε όλα τα όργανα μέτρησης και ελέγχου, αλλά να προβλέψει ορισμένες εξαιρέσεις. Ζήτησε επίσης από την Επιτροπή να επιτρέψει τη χρήση υδραργύρου σε έναν μικρό αριθμό επιχειρήσεων στην ΕΕ που παράγουν παραδοσιακά βαρόμετρα. Ωστόσο, με λύπη μου λέω ότι η Επιτροπή αγνόησε πλήρως τις επιθυμίες του Κοινοβουλίου σε αυτό το στάδιο και προχώρησε στην πρόταση οδηγίας επί της οποίας συζητούμε σήμερα.
<P>
Αυτή η οδηγία θα απαγορεύσει την παραγωγή όλων των νέων βαρομέτρων. Όπως θα γνωρίζουν οι βουλευτές, η Επιτροπή Περιβάλλοντος, Δημόσιας Υγείας και Ασφάλειας των Τροφίμων ενέκρινε στη συνέχεια μια τροπολογία, την οποία κατέθεσα εγώ, που εισήγαγε μια εξαίρεση για αυτή την παλαιά παραδοσιακή ευρωπαϊκή τέχνη. Μαζί με τον κ. Blokland, καταθέσαμε εκ νέου αυτή την τροπολογία ώστε να εξεταστεί από την Ολομέλεια. Θα ήθελα να επισημάνω στον Επίτροπο ότι δεν μιλάμε για τη γενική εισαγωγή νέου υδραργύρου στο περιβάλλον - η μεγάλη πλειονότητα αυτών των παραγωγών χρησιμοποιούν στην πραγματικότητα ανακυκλωμένο υδράργυρο που λαμβάνεται από το περιβάλλον για την παραγωγή αυτών των νέων οργάνων. Υπάρχει ένας πολύ μικρός αριθμός ΜΜΕ σε όλη την Ευρώπη που συνεχίζουν αυτή την παραδοσιακή τέχνη, κυρίως στο Βέλγιο, στις Κάτω Χώρες, στη Γαλλία, στην Πορτογαλία και στο "Β.
<P>
Αν αυτή η οδηγία εφαρμοστεί σύμφωνα με τις επιθυμίες του Συμβουλίου, αυτές οι επιχειρήσεις θα υποχρεώνονταν σχεδόν σίγουρα να κλείσουν, και έτι θα χάνονταν τα μέρη στα οποία μπορούν οι καταναλωτές να δώσουν τα όργανά τους για επισκευή και συντήρηση. Ας μην ξεχνάμε ότι υπάρχουν εκατοντάδες χιλιάδες παραδοσιακά βαρόμετρα στους τοίχους των σπιτιών σε όλη την Ευρώπη. Αυτή η οδηγία δεν θα επηρέαζε φυσικά αυτό το γεγονός, αλλά θα μπορούσε να καταργήσει δυνητικά τα μέρη όπου οι καταναλωτές μπορούν να δώσουν αυτά τα όργανα για επισκευή ή συντήρηση.
<P>
" απαγόρευση νέων βαρομέτρων δεν θα σταματήσει τη ρύπανση. Μάλιστα, θα μπορούσε να την αυξήσει, καθώς το ευρύ κοινό δεν θα είχε πού να δώσει τα όργανά του. Υπάρχουν επίσης ορισμένα τεράστια παραθυράκια στη νομοθεσία. Απαγορεύεται μόνο η κυκλοφορία νέων οργάνων στην αγορά. Δεν υπάρχει τίποτα που να σταματά τους κατασκευαστές να πωλούν νέα βαρόμετρα χωρίς υδράργυρο, συνοδευόμενα από ένα φυλλάδιο οδηγιών σχετικά με το πώς μπορούν οι καταναλωτές να τα γεμίσουν οι ίδιοι. Αυτό είναι σίγουρα πιο επικίνδυνο από το να τους επιτρέψουμε να συνεχίσουν την παραγωγή υπό προσεκτικά ελεγχόμενες συνθήκες και κατόπιν χορήγησης άδειας.
<SPEAKER ID="058" NAME="Linda McAvan">
εξ ονόματος της Ομάδας PSE. - (EN) Κύριε Πρόεδρε, πιστεύω ότι η ανάγκη για αυτή τη νομοθεσία είναι επιτακτική. Ο Επίτροπος είπε ότι υπάρχουν εναλλακτικές λύσεις για τα βαρόμετρα υδραργύρου και, ως εκ τούτου, υποστηρίζω όλα όσα είπε η συνάδελφός μου κ. Sornosa Martínez.
<P>
Ο υδράργυρος είναι εξαιρετικά τοξικός. Είναι βιοσυσσωρευτικός και ανθεκτικός στο περιβάλλον και δεν υπάρχει επίπεδο ασφαλούς έκθεσης. Ζητώ από την Ομάδα ΕΛΚ-ΕΔ να επανεξετάσει το θέμα. Στον κ. Callanan και στους Συντηρητικούς λέω ότι στο συνέδριο του κόμματός σας ο ηγέτης σας είπε ότι θέλετε να αντικαταστήσετε τις επικίνδυνες χημικές ουσίες με ασφαλείς. Ο διαδικτυακός τόπος του κόμματος των Συντηρητικών λέει ότι θα το κάνετε αυτό. Πρέπει και να ψηφίσετε για να αλλάξουν τα πράγματα και όχι μόνο να λέτε ότι θα το κάνετε. Ελπίζω ότι η Ομάδα ΕΛΚ-ΕΔ θα υποστηρίξει αυτό το πολύ λογικό μέτρο για τη σταδιακή κατάργηση μιας εξαιρετικά επικίνδυνης χημικής ουσίας από το περιβάλλον μας.
<P>
Δώσαμε στις επιχειρήσεις παράταση δύο ετών για να καταργήσουν σταδιακά την παραγωγή τους. Το Συμβούλιο δεν ήθελε αυτό, αλλά έχουμε εδώ 25 κυβερνήσεις, εμπειρογνώμονες από 25 χώρες, την Ευρωπαϊκή Επιτροπή και την πλειονότητα των πολιτικών ομάδων και ελπίζω ότι το Κοινοβούλιο θα υποστηρίξει την έκθεση και θα είναι συνεπές με την αρχή της αντικατάστασης των επικίνδυνων χημικών ουσιών.
<SPEAKER ID="059" NAME="Μάριος Ματσάκης">
εξ ονόματος της Ομάδας ALDE. - (EN) Κύριε Πρόεδρε, θέλω να ευχαριστήσω την κ. Sornosa Martínez για την άριστη έκθεσή της και για τη συνεργασία της με όλους τους σκιώδεις εισηγητές. Θέλω επίσης να επισημάνω την πολύ χρήσιμη βοήθεια της Επιτροπής Περιβάλλοντος, Δημόσιας Υγείας και Ασφάλειας των Τροφίμων, καθώς και τη βοήθεια της Επιτροπής και του Συμβουλίου στη διατύπωση ενός μικρού αριθμού απαραίτητων τελικών συμβιβαστικών τροπολογιών.
<P>
Ο υδράργυρος, όπως όλοι θα γνωρίζετε, είναι μια άκρως τοξική ουσία που όλοι θέλουμε και πρέπει να βγάλουμε από τη ζωή μας και από τη ζωή των μελλοντικών γενεών, όσο το δυνατόν πιο σύντομα και αποτελεσματικά. " νομοθετική πρόταση θα αρχίσει να θέτει σε εφαρμογή τη στρατηγική για τον υδράργυρο που επικυρώσαμε τον περασμένο Μάρτιο και θα απαγορεύσει ή θα μειώσει σημαντικά την παρουσία του υδραργύρου σε διάφορα μη ηλεκτρικά και μη ηλεκτρονικά όργανα. Τα όργανα που περιέχουν υδράργυρο, όπως το οικιακό θερμόμετρο, θα αντικατασταθούν από πιο ακριβείς και έξυπνες, ταχύτερες και ασφαλέστερες συσκευές μέτρησης που δεν περιέχουν υδράργυρο.
<P>
Όπως με τα περισσότερα νομοθετικά κείμενα, προέκυψαν ορισμένες διαφορές απόψεων στην εξέταση αυτής της πρότασης. Ευτυχώς, οι περισσότερες Ομάδες κατέληξαν σε μια λογική συμβιβαστική συμφωνία, αλλά υπάρχουν βεβαίως ακόμα αντιρρήσεις από ορισμένους βουλευτές. Το πρόβλημα ήταν η επιμονή, κυρίως ορισμένων άγγλων, ολλανδών και βέλγων συναδέλφων, ότι τα σύγχρονα βαρόμετρα αντίκες που κατασκευάζονται από έναν πολύ μικρό αριθμό ΜΜΕ στην Αγγλία, στην Ολλανδία και στο Βέλγιο πρέπει να επιτρέπεται να περιέχουν υδράργυρο. Και αυτό παρά το γεγονός ότι έχει προβλεφθεί μια διετής μεταβατική περίοδος παρέκκλισης μετά τη θέση σε ισχύ της οδηγίας· παρά το γεγονός ότι, στο τέλος της διετούς περιόδου παρέκκλισης, η Επιτροπή θα επανεξετάσει τη διαθεσιμότητα αξιόπιστων ασφαλέστερων εναλλακτικών λύσεων που θα είναι εφικτό από τεχνική και οικονομική άποψη να χρησιμοποιηθούν σε αυτά τα όργανα· παρά το γεγονός ότι τα βαρόμετρα που είναι πραγματικές αντίκες, δηλαδή άνω των 50 ετών, θα εξαιρεθούν από αυτή την οδηγία· και παρά το γεγονός ότι, αν αποτύχει η συμβιβαστική συμφωνία σχετικά με τα βαρόμετρα, αποτυγχάνει ολόκληρη η νομοθετική πρόταση και πρέπει να ξεκινήσει από το μηδέν.
<P>
Μην επιτρέπετε να σας χρησιμοποιούν παρά τη θέλησή σας εκείνοι που ίσως θέλουν να εξαλείψουν ολόκληρη τη νομοθεσία και εκείνοι που ίσως θέλουν να χρησιμοποιήσουν το θέμα των βαρομέτρων για να προωθήσουν τις ευρωσκεπτικιστικές ιδέες τους. Σας παρακαλώ να ψηφίσετε υπέρ των συμβιβαστικών τροπολογιών και να βοηθήσετε να απαλλαγούμε από τον τοξικό υδράργυρο, για χάρη της υγείας.
<SPEAKER ID="060" NAME="Carl Schlyter">
εξ ονόματος της Ομάδας Verts/ALE. - (SV) Κύριε Πρόεδρε, τα θερμόμετρα υδραργύρου είναι απαγορευμένα στη Σουηδία εδώ και πάνω από 20 χρόνια. Επιτέλους καιρός ήταν να ακολουθήσει η ΕΕ το παράδειγμά της. Τα όργανα μέτρησης με υδράργυρο είναι παρωχημένης τεχνολογίας. Ο υδράργυρος είναι μια εξόχως επικίνδυνη χημική ουσία, την οποία πρέπει να σταματήσουμε να χρησιμοποιούμε το συντομότερο δυνατόν. Οποιοσδήποτε ισχυρισμός ότι ο υδράργυρος δεν είναι επικίνδυνος είναι παράλογος. Ακόμη χειρότερος είναι ο υδράργυρος που διαρρέει, που διεισδύει σε μονάδες παραγωγής ενέργειας από καύσιμες ύλες ή που διαδίδεται με οποιονδήποτε άλλον τρόπο και μεταλλάσσεται στο περιβάλλον σε απολύτως απορροφούμενες μορφές, οι οποίες είναι ακόμη πιο επιβλαβείς για τους ανθρώπους και τα ζώα. Δεν μπορούμε από νοσταλγία να συνεχίσουμε την παραγωγή βαρομέτρων, τα οποία επιβαρύνουν το περιβάλλον. Οποιοσδήποτε θελήσει μπορεί να αγοράσει ένα ηλεκτρονικό αντίγραφο, το οποίο δείχνει ακριβώς το ίδιο με ένα βαρόμετρο παλαιών εποχών. Εναλλακτικά, μπορεί να αγοράσει ένα μεταχειρισμένο, αφού η οδηγία αφορά την κυκλοφορία στην αγορά νέων βαρομέτρων.
<P>
Στον συμβιβασμό, δόθηκε στα βαρόμετρα διετής περίοδος χάριτος, πράγμα εντελώς περιττό από τεχνικής απόψεως, όπως είπε ο Επίτροπος, δυστυχώς όμως ήταν αναγκαίο από πολιτική σκοπιά προκειμένου να καταστεί δυνατόν να καταλήξουμε σε συμβιβασμό, λόγω του ότι επιδείχθηκε ιδιαίτερη προθυμία από κάποιους να καμφθούν στην πίεση των οργανωμένων ομάδων συμφερόντων της βιομηχανίας. Όποιος υπερψηφίσει οτιδήποτε άλλο πλην του συμβιβασμού θα υπονομεύσει ολόκληρο αυτό το νομοθέτημα και θα αποτρέψει τη σταδιακή απόσυρση των θερμομέτρων υδραργύρου, συνολικά. Θα πρέπει, τότε, να ξεκινήσουμε από την αρχή πάλι, στο πλαίσιο της οδηγίας REACH. " Επιτροπή προτίθεται να καταθέσει προτάσεις εντός της προσεχούς διετίας για τη σταδιακή, ει δυνατόν, απόσυρση άλλων οργάνων μέτρησης, ιδίως των πιεσόμετρων. Θέλω να υπενθυμίσω στην Επιτροπή ότι ο συμβιβασμός αναφέρει: μόλις θα είναι διαθέσιμες αξιόπιστες εναλλακτικές λύσεις. Αυτό ισχύει πολλαπλώς για τα πιεσόμετρα. Πηγαίνετε κατευθείαν σπίτι στις Βρυξέλλες και συντάξτε μια έκθεση για τον περιορισμό της κυκλοφορίας των πιεσόμετρων στην αγορά το συντομότερο δυνατόν.
<SPEAKER ID="061" NAME="Αδάμος Αδάμου">
εξ ονόματος της Ομάδας GUE/NGL. - Κύριε Πρόεδρε, κάνω και εγώ με τη σειρά μου έκκληση -αφού ευχαριστήσω και συγχαρώ την κ. Sornosa Martínez για την δουλειά της- να υποστηρίξετε τις συμβιβαστικές τροπολογίες οι οποίες έχουν ως σκοπό την αφαίρεση του υδράργυρου από όργανα μέτρησης που χρησιμοποιούνται από ευρωπαίους καταναλωτές. Οι συμβιβαστικές τροπολογίες αποτελούν την ελάχιστη και την πλέον ρεαλιστική προσέγγιση για την προστασία των καταναλωτών και αντικατοπτρίζουν τη συμφωνία μεταξύ του Ευρωπαϊκού Κοινοβουλίου και του Συμβουλίου.
<P>
Όσον αφορά την προτεινόμενη εξαίρεση των βαρομέτρων από την οδηγία, σας καλώ να την απορρίψετε. Μια τέτοια εξαίρεση θέτει σε κίνδυνο την τελευταία ευκαιρία να περιοριστεί ο υδράργυρος σε όργανα μέτρησης για τα οποία υπάρχουν εναλλακτικές λύσεις, προτού υιοθετηθεί η νομοθεσία για το πρόγραμμα REACH. " συγκεκριμένη δράση είναι υψίστης σημασίας ούτως ώστε να μπει το συντομότερο δυνατό σε εφαρμογή η νομοθεσία για τα όργανα μέτρησης που περιέχουν υδράργυρο. Παράλληλα, θα πρέπει να τονίσω ότι με το να γίνουν δεκτές οι τροπολογίες για τα βαρόμετρα -εκτός αυτών που βρίσκονται στο πακέτο τροπολογιών- η βιομηχανία βαρομέτρων δεν καταφέρνει κάτι το ουσιώδες, παρά να κερδίσει -ίσως- ένα με δύο χρόνια. Είναι σχεδόν σίγουρο ότι η Επιτροπή, είτε μέσω του REACH, είτε μέσω της επιτροπολογίας, θα επιστρέψει στην αρχική της θέση η οποία δεν προέβλεπε καμία εξαίρεση όσον αφορά τα βαρόμετρα.
<P>
Τέλος, αγαπητοί συνάδελφοι, θα ήθελα να τονίσω ότι το πακέτο των συμβιβαστικών τροπολογιών ακολουθεί τον ειρμό προηγούμενου ψηφίσματός μας, αναφορικά με τον υδράργυρο, με εισηγητή τον κύριο Μάριο Ματσάκη.
<P>
Σκοπός μας και πάλι θα πρέπει να είναι η προστασία του περιβάλλοντος και της δημόσιας υγείας και των ευρωπαίων καταναλωτών.
<SPEAKER ID="062" NAME="Urszula Krupa">
εξ ονόματος της Ομάδας IND/DEM. - (PL) Κύριε Πρόεδρε, μολονότι ο υδράργυρος και τα συστατικά που παράγονται από αυτόν, ειδικότερα ο υδράργυρος μεθανόλης, είναι εξόχως τοξικά, η απαγόρευση της πώλησης θερμομέτρων υδραργύρου, συμπεριλαμβανομένων των ειδικών θερμομέτρων και λοιπών οργάνων μέτρησης, με πρόβλεψη για δεκαοκτάμηνη μόνο μεταβατική περίοδο, είναι υπερβολική και παράλογη, ιδίως για την Πολωνία και άλλες χώρες, όπου τα θερμόμετρα υδραργύρου χρησιμοποιούνται παντού και όχι μόνο στα νοσοκομεία, αλλά και για βασική κατ' οίκον διάγνωση. Μια τόσο μικρή μεταβατική περίοδος ενδέχεται να έχει αρνητικές συνέπειες αφού δυσχεραίνεται η διάγνωση, με ό,τι συνεπάγεται αυτό για τους κινδύνους για την υγεία, ενδέχεται δε να επιδεινώσει ακόμη περισσότερο τα οικονομικά των νοσοκομείων και των νοικοκυριών, ιδίως των πλέον ενδεών.
<P>
Στην Πολωνία έχουμε ένα ρητό, "όταν βιάζεται ο άνθρωπος, γελά ο διάβολος". Προφανώς ο διάβολος θέλει να πλουτίσει πουλώντας ηλεκτρονικά όργανα μέτρησης, ενώ είναι όλο ωραία λόγια για την υγεία των ανθρώπων. Τασσόμαστε υπέρ μιας μεγαλύτερης μεταβατικής περιόδου.
<SPEAKER ID="063" NAME="Irena Belohorská" AFFILIATION="NI">
(SK) Επικροτώ, επίσης, αυτή την έκθεση σχετικά με τον υδράργυρο στο περιβάλλον και τους τρόπους μείωσής του.
<P>
Όλοι μας πρέπει να συμφωνήσουμε ότι όπου υπάρχει υποκατάστατο οργάνου μέτρησης το οποίο περιέχει υδράργυρο, αυτό το όργανο πρέπει να αποσύρεται από το περιβάλλον. Υπάρχει αρκετός υδράργυρος σε ένα και μόνο θερμόμετρο για να μολύνει μια λίμνη είκοσι εκταρίων. Ωστόσο, είναι επίσης αναγκαίο να αντιληφθούμε ότι υπάρχουν άλλα όργανα, τα οποία χρησιμοποιούνται στον υγειονομικό τομέα, τα οποία περιέχουν υδράργυρο, για τα οποία όμως δεν υπάρχει ισάξιο υποκατάστατο - για παράδειγμα, πιεσόμετρα, βαρόμετρα και μανόμετρα.
<P>
Τα πιεσόμετρα υδραργύρου, τα οποία χρησιμοποιούνται στη θεραπεία της υψηλής αιματολογικής πίεσης ή της αρρυθμίας δεν έχουν ισάξιο υποκατάστατο, ικανό να προβεί σε μέτρηση ανάλογης ακριβείας και οι εναλλακτικές μέθοδοι είναι άκρως δαπανηρές. Κατά συνέπεια, στηρίζω τη γνώμη της εισηγήτριας, ότι η οδηγία δεν πρέπει να ισχύσει για ανάλογα όργανα του υγειονομικού τομέα, διότι ενώ ενδέχεται να μειώσουμε τον υδράργυρο στο περιβάλλον, μπορεί επίσης να θέσουμε σε κίνδυνο τις ζωές των ασθενών.
<P>
" προτεραιότητά μας σε αυτή τη νομοθετική πρόταση πρέπει να είναι η μείωση του ποσοστού του υδράργυρου στα απόβλητα των νοικοκυριών. Ενδεχομένως να είναι δύσκολο, ιδίως στα νέα κράτη μέλη, να ζητήσουμε από τα νοικοκυριά να αντικαταστήσουν τα θερμόμετρα, τα οποία χρησιμοποιούν για τη μέτρηση της θερμοκρασίας του σώματος ωστόσο, πρέπει να καταφέρουμε να περιορίσουμε τη χρήση τους.
<SPEAKER ID="064" NAME="Avril Doyle" AFFILIATION="PPE-DE">
(EN) Κύριε Πρόεδρε, είναι καιρός να αναγνωρίσουμε ότι ο υδράργυρος μπορεί και πράγματι προκαλεί σοβαρά προβλήματα υγείας. " δηλητηρίαση από υδράργυρο μέσω της πρόσληψης τροφών που είναι μολυσμένες με υδράργυρο -συνήθως ψάρια- είναι η κύρια πηγή μόλυνσης για το ευρύ κοινό.
<P>
Ο υδράργυρος και οι ενώσεις του δεν είναι τοξικά μόνο για τους ανθρώπους: έχουν επίσης πολύ αρνητικές επιπτώσεις στην άγρια πανίδα και στα οικοσυστήματα. Ως εκ τούτου, ο περιορισμός της χρήσης του υδραργύρου είναι ιδιαιτέρως επιθυμητός.
<P>
Ωστόσο, αναγνωρίζω την ανάγκη να είμαστε ρεαλιστές όσον αφορά τον περιορισμό ορισμένων οργάνων μέτρησης που περιέχουν υδράργυρο. Ως εκ τούτου, χαιρετίζω το γεγονός ότι ορισμένες ιατρικές συσκευές αποκλείονται επί του παρόντος από το πεδίο εφαρμογής της οδηγίας. Οι εμπειρογνώμονες ιατροί υπέδειξαν ότι σε ορισμένες περιπτώσεις οι συσκευές που δεν περιέχουν υδράργυρο ενδέχεται να μην είναι απολύτως ακριβείς, για παράδειγμα, για ορισμένα καρδιακά νοσήματα και σε περιστατικά προεκλαμψίας. Είναι λοιπόν προτιμότερο να συνεχιστεί η χρήση των οργάνων υδραργύρου σε αυτές τις περιορισμένες περιπτώσεις μέχρι να εξεταστούν πλήρως και να εγκριθούν από τα ιατρικά επαγγέλματα κατάλληλες εναλλακτικές προτάσεις, αλλά με μια ρήτρα αναθεώρησης περιορισμένης διάρκειας για κατάλληλες εναλλακτικές συσκευές που έχουν ελεγχθεί δεόντως. Δεδομένης της τοξικότητας του υδραργύρου, πρόκειται για εύλογη απαίτηση προς τη βιομηχανία και την καλώ να ανταποκριθεί.
<P>
Υποστηρίζω την τροπολογία που κατατέθηκέ αρχικά από τους συναδέλφους μου, η οποία προβλέπει μια παρέκκλιση για τα βαρόμετρα αντίκες και για τα επιστημονικά όργανα που προορίζονται για πώληση ή εμπόριο στις διεθνείς αγορές αντικών και για την παραγωγή και συντήρηση των παραδοσιακών βαρομέτρων που χρησιμοποιούν πολύ μικρές ποσότητες υδραργύρου σε ελεγχόμενα και εγκεκριμένα περιβάλλοντα. Αξίζει να σημειωθεί ότι οι κατασκευαστές παραδοσιακών βαρομέτρων δεν εισάγουν νέες ποσότητες υδραργύρου στην αγορά, αλλά ανακυκλώνουν τον υπάρχοντα υδράργυρο και, με αυτόν τον τρόπο, συμβάλλουν στον έλεγχο και στον περιορισμό της ουσίας - χωρίς να αναφέρουμε το γεγονός ότι τα βαρόμετρα αντίκες είναι συνήθως ιδιαίτερα ακριβά αντικείμενα και άρα είναι ακόμα πιο απίθανο να καταλήξουν στα απόβλητα. Ας μην ξεχνούμε ότι ο σκοπός αυτής της οδηγίας είναι να απαγορεύσει την κυκλοφορία στην αγορά των οργάνων που περιέχουν υδράργυρο. Θα επιτρέψει την πώληση ενός βαρομέτρου με μια ξεχωριστή φιάλη υδραργύρου, η οποία θα προστεθεί αργότερα από τον καταναλωτή, αν δεν προβλέψουμε μια παρέκκλιση για αυτά τα βαρόμετρα αντίκες - μια πολύ λιγότερο επικίνδυνη λύση κατά τη γνώμη μου.
<SPEAKER ID="065" NAME="Dorette Corbey" AFFILIATION="PSE">
(NL) Κύριε Πρόεδρε, καταρχάς, θέλω και εγώ να εκφράσω τη στήριξή μου στην κ. Sornosa, η οποία συνέταξε μια έξοχη έκθεση. Όπως είπαν όλοι οι προλαλήσαντες, δεδομένου ότι ο υδράργυρος είναι λίαν τοξικός, πρέπει να απαγορεύσουμε τη χρήση του σε όλες τις περιττές εφαρμογές. Δεδομένου ότι υπάρχουν εναλλακτικές λύσεις, πρέπει να επικροτήσουμε το γεγονός ότι, για παράδειγμα, τα θερμόμετρα υδραργύρου, τίθενται πλέον στο χρονοντούλαπο. Τα βαρόμετρα αποτελούν αντικείμενο έντονων συζητήσεων, όπως είδαμε προ ολίγου.
<P>
Στις Κάτω Χώρες, η χρήση υδραργύρου απαγορεύτηκε το 2003, τα βαρόμετρα όμως εξαιρέθηκαν μέχρι το 2005 και κατόπιν, εν αναμονή της θέσπισης νέων ευρωπαϊκών κανόνων, μέχρι την 1η Ιανουαρίου 2006. Το Ευρωπαϊκό Κοινοβούλιο συζητά τώρα για διετή παράταση στα παραδοσιακά βαρόμετρα, πράγμα προκλητικά επιεικές. Μολονότι φυσικά και μπορώ να φανταστώ ότι αυτά είναι κακά νέα για τους παραγωγούς βαρομέτρων, αν θέλουμε όντως να απαγορεύσουμε τον υδράργυρο οριστικά, πρέπει να απαγορεύσουμε σε κάθε περίπτωση τα καταναλωτικά προϊόντα που τον περιέχουν. Τα προϊόντα μπορούν να σπάνε ή να έχουν διαρροή, με συνέπεια ο υδράργυρος να καταλήγει στο περιβάλλον ούτως ή άλλως. Ευελπιστώ ότι θα μπορέσουμε να οριστικοποιήσουμε αυτή τη νομοθεσία, ούτως ώστε η απαγόρευση υδραργύρου να μπορέσει να τεθεί σε εφαρμογή το συντομότερο δυνατόν.
<SPEAKER ID="066" NAME="James Hugh Allister" AFFILIATION="NI">
(EN) Κύριε Πρόεδρε, σε όλη την Ευρώπη η κατασκευή βαρομέτρων υπήρξε μέρος της κληρονομιάς μας για πολλούς αιώνες. Περιλαμβάνει συχνά την ανακύκλωση υδραργύρου από παλιά όργανα. " απειλή που υπάρχει για το περιβάλλον και την υγεία είναι, θα έλεγα, τόσο μικρή ώστε είναι απολύτως δυσανάλογη με τη σαρωτική απαγόρευση που θα επιβάλει αυτή η οδηγία στη μελλοντική παραγωγή βαρομέτρων. Θα καταστρέψει μια ιστορική τέχνη χωρίς να υπάρχει ουσιαστικό κέρδος απ' αυτό. Γι' αυτό, υποστηρίζω θερμά την τροπολογία 19 για την εξαίρεση των κατασκευαστών βαρομέτρων από το πεδίο εφαρμογής αυτής της οδηγίας.
<P>
" προσπάθεια να συμπεριληφθούν τα βαρόμετρα συνοψίζει, κατά κάποιον τρόπο, το φανατικό και παράλογο δόγμα που πολύ συχνά οδηγεί στη γελοιοποίηση λογικών, κατά τα άλλα, προτάσεων της Επιτροπής. Ελπίζω ότι, στο όνομα της κοινής λογικής, θα πούμε όχι στην απαγόρευση της παραγωγής βαρομέτρων.
<SPEAKER ID="067" NAME="Πρόεδρος">
" Επιτροπή μου γνωστοποιεί ότι δεν επιθυμεί να τοποθετηθεί εκ νέου. " συζήτηση, επομένως, έληξε.
<P>
" ψηφοφορία θα διεξαχθεί σήμερα, στις 11.30.
