<CHAPTER ID="008">
Ώρα των ψηφοφοριών
<SPEAKER ID="999" NAME="Πρόεδρος">
Καταρχάς, μετά από ένα περιστατικό που συνέβη σήμερα το πρωί στην παρούσα Αίθουσα, ο κ. Schulz επιθυμεί να διατυπώσει μια προσωπική παρατήρηση.
<SPEAKER ID="101" NAME="Martin Schulz" AFFILIATION="S&amp;D">
(DE) Κύριε Πρόεδρε, κατά τη διάρκεια της συζήτησης σχετικά με το Ευρωπαϊκό Συμβούλιο που πραγματοποιήθηκε σήμερα το πρωί στην παρούσα αίθουσα, συνέβη ένα περιστατικό στο οποίο δεν θα ήθελα να επανέλθω, διότι αποτέλεσα στόχο προσβολής. Θέλω, ωστόσο, να δηλώσω το εξής: υπάρχουν επίπεδα στα οποία δεν είναι δυνατόν να προσβληθώ και στα οποία δεν θεωρώ ότι πρόκειται για προσβολή, καθώς για να με προσβάλει κάποιος, πρέπει να διαθέτει ορισμένο βαθμό ειλικρίνειας. Ωστόσο, θα ήθελα να εκφράσω τις ειλικρινείς ευχαριστίες μου για τα πολυάριθμα δείγματα αλληλεγγύης που έλαβα στη συνέχεια στο παρόν Σώμα. Θα ήθελα να ευχαριστήσω ιδιαιτέρως τους συναδέλφους βουλευτές από όλες τις Ομάδες. Πρόκειται για χειρονομία που αποκαλύπτει την κοινή, δημοκρατική και φιλοευρωπαϊκή πεποίθηση την οποία μοιράζεται η συντριπτική πλειονότητα αυτού του Σώματος. Θα ήθελα να σας απευθύνω τις ειλικρινέστατες ευχαριστίες μου για αυτό.
<P>
(Παρατεταμένα χειροκροτήματα)
<SPEAKER ID="102" NAME="Πρόεδρος">
Το εν λόγω περιστατικό αφορά ένα σχόλιο διαμαρτυρίας εκ μέρους του κ. Bloom, ο οποίος απηύθυνε στον κ. Schulz υπαινιγμούς της πολεμικής περιόδου. Ο Πρόεδρος δήλωσε ότι αυτό είναι απαράδεκτο και κάλεσε τον κ. Bloom να ζητήσει συγγνώμη. Ο κ. Bloom αρνήθηκε να ζητήσει συγγνώμη εκείνη τη στιγμή. Του ζητώ, λοιπόν, να το πράξει τώρα. Εάν αρνηθεί εκ νέου, πρέπει να αποχωρήσει από την αίθουσα.
<P>
(Ζωηρά χειροκροτήματα)
<SPEAKER ID="103" NAME="Godfrey Bloom" AFFILIATION="EFD">
(EN) Κύριε Πρόεδρε, για ακόμα μια φορά, ισχύουν άλλοι κανόνες για τον κ. Schulz και άλλοι κανόνες για όλους τους άλλους. Αυτό είναι επαίσχυντο. Ασκώ το δικαίωμα ψήφου μου στο παρόν Σώμα κατόπιν εκλογής μου -κατόπιν επανεκλογής μου, για την ακρίβεια- από τους πολίτες του Yorkshire (της δικής σας εκλογικής περιφέρειας, εάν μου επιτρέπεται να προσθέσω), βάσει δημοκρατικής εντολής, την οποία εσείς, κύριε Πρόεδρε, δεν διαθέτετε, διότι αλλάξατε πολιτική παράταξη και οι πολίτες ψήφισαν υπέρ των Συντηρητικών. Δεν προτίθεμαι να ζητήσω συγγνώμη, και δεν προτίθεμαι να αποχωρήσω από την αίθουσα: θα πρέπει να με απομακρύνετε διά της βίας, κύριε Πρόεδρε!
<SPEAKER ID="104" NAME="Πρόεδρος">
Κύριε Bloom, καταρχάς, αποπέμφθηκα από το κόμμα των Συντηρητικών επειδή προέβαλα έντονες αντιρρήσεις επί ενός ζητήματος αρχής, το οποίο συνδέεται στενά με τα θέματα που θίξατε σήμερα το πρωί.
<P>
(Χειροκροτήματα)
<P>
Κατά δεύτερον, δεν ζητήσατε συγγνώμη για τη φρασεολογία που χρησιμοποιήσατε, η οποία ήταν εντελώς ανάρμοστη για το Ευρωπαϊκό Κοινοβούλιο, και σας ζητώ να αποχωρήσετε.
<P>
(Ζωηρά χειροκροτήματα, καθώς και έντονες παρεμβάσεις: "Επί της διαδικασίας!" και "Κάνετε λάθος!")
<P>
Κύριε Bloom, λυπάμαι, αλλά δεν δέχομαι καμία παρέμβαση επί της διαδικασίας εν προκειμένω.
<P>
Θα ήθελα να κάνω μια πρόταση. Μπορώ να ζητήσω από τις υπηρεσίες ασφαλείας να απομακρύνουν τον κ. Bloom, αλλά σκοπεύω να θέσω το ζήτημα σε ψηφοφορία. Επιθυμεί το Σώμα να αποχωρήσει ο κ. Bloom; Όσοι τάσσονται υπέρ της πρότασης παρακαλούνται να υψώσουν το χέρι τους.
<P>
(Ζωηρές διαμαρτυρίες και κραυγές "Όχι!" από τα έδρανα της Ομάδας EFD)
<P>
Όσοι επιθυμούν να παραμείνει ο κ. Bloom παρακαλούνται να υψώσουν το χέρι τους. Όσοι απέχουν.
<P>
(Νέες ζωηρές διαμαρτυρίες από τα έδρανα της Ομάδας EFD και απαντήσεις: ""συχία!" - Νέος παρατεταμένος θόρυβος και αποδοκιμασίες)
<P>
Θα δεχθώ μια δήλωση από τον κ. Farage, τον επικεφαλής της συγκεκριμένης Ομάδας.
<SPEAKER ID="105" NAME="Nigel Farage" AFFILIATION="EFD">
(EN) Κύριε Πρόεδρε, ο λόγος αυτής της οργής και του θορύβου συνίσταται στο γεγονός ότι δεν εφαρμόζουμε στην πραγματικότητα τους κανονισμούς αυτού του χώρου επί ίσοις όροις. Ο κ. Schulz έχει επανειλημμένως εξαπολύσει προσβολές, όχι μόνο εναντίον μου, αλλά και εναντίον πολλών βουλευτών του παρόντος Σώματος: έχει δηλώσει ότι οι ευρωσκεπτικιστές βουλευτές και όσοι ψηφίζουν "Όχι" ανοίγουν την πόρτα στον φασισμό. Έχουμε ακούσει τον Danny Cohn-Bendit να μας αποκαλεί ψυχασθενείς.
<P>
Κύριε Πρόεδρε, εάν οι κανονισμοί ορίζουν ότι κάτι θεωρείται προσβλητικό και ζητείται από κάποιον βουλευτή να αποχωρήσει, έχει καλώς. Πλην όμως, αυτή η οργή -την οποία και συμμερίζομαι- οφείλεται στο γεγονός ότι οι εν λόγω κανονισμοί δεν εφαρμόζονται επί ίσοις όροις. Ο κ. Schulz συνηθίζει να αποκαλεί τους άλλους φασίστες, αλλά όταν κάποιος άλλος βουλευτής αποκαλέσει τον ίδιο φασίστα, τότε ζητείται από τον εν λόγω βουλευτή να αποχωρήσει από την αίθουσα. Αυτό δεν είναι σωστό. Δεν είναι δίκαιο.
<SPEAKER ID="106" NAME="Πρόεδρος">
Κύριε Farage, δεν θα ήθελα να παρατείνω την παρούσα συζήτηση, αλλά το μόνο που μπορώ είναι να παρατηρήσω ότι αυτό που λέτε δεν είναι αληθές. Οι δύο παρεμβάσεις του κ. Bloom -μία από το βήμα και μία από το έδρανό του- ακούστηκαν και οι δύο από πολλούς ανθρώπους και χαρακτηρίσθηκαν και οι δύο απαράδεκτες από κοινοβουλευτικής άποψης. Το Σώμα επιθυμεί την αποχώρηση του κ. Bloom. Αυτή είναι η άποψη που εξέφρασε. Εάν ο κ. Bloom δεν το πράξει, οι βουλευτές θα συναγάγουν συναφώς συμπεράσματα σχετικά με τη στάση του απέναντι στη δημοκρατική διαδικασία.
<P>
Κύριε Bloom, θα επικαλεστώ το άρθρο 152 του Κανονισμού. Εάν δεν αποχωρήσετε, θα ζητήσω την αποβολή σας από την αίθουσα. Το συζήτησα με τον Πρόεδρο, και έχω λάβει τη συγκατάθεσή του γι' αυτό.
<P>
(Παρέμβαση από τον κ. Bloom: "Κάντε ό,τι καταλαβαίνετε!")
<SPEAKER ID="107" NAME="Joseph Daul" AFFILIATION="PPE">
(FR) Κύριε Πρόεδρε, εάν μου επιτρέπετε, θα ήθελα να δηλώσω ότι αυτό που είπα σήμερα το πρωί ήταν ότι ο κ. Bloom επέδειξε απαράδεκτη συμπεριφορά.
<P>
Δεύτερον, βρισκόμαστε σε ένα δημοκρατικό κοινοβούλιο. Αποφασίσαμε με δημοκρατικό τρόπο, κύριε Bloom, ότι θα πρέπει να αποχωρήσετε από το παρόν Κοινοβούλιο. Σας ζητώ, λοιπόν, εν ονόματι της δημοκρατίας και όλων όσων αντιπροσωπεύει αυτό το Κοινοβούλιο, να αποχωρήσετε σήμερα από αυτό το Κοινοβούλιο. Σας ζητώ να το πράξετε σε ένδειξη σεβασμού προς τα δημοκρατικά δικαιώματα.
<P>
Κύριε Gollnisch, δεν χρειάζεται να με προκαλείτε. Γνωρίζουμε τις μεθόδους σας. Είναι απαράδεκτες, αντιδημοκρατικές. Δεν έχω τίποτα άλλο να σας πω.
<P>
(Χειροκροτήματα)
<SPEAKER ID="108" NAME="Πρόεδρος">
Δυνάμει του άρθρου 152, παράγραφος 4, του Κανονισμού, εκφράζω τη λύπη μου για το γεγονός ότι το παρόν περιστατικό διαταράσσει τη διεξαγωγή των συζητήσεων του Σώματος. Ως εκ τούτου, σκοπεύω να διακόψω τη συνεδρίαση για πέντε λεπτά.
<P>
(" συνεδρίαση διακόπτεται για πέντε λεπτά)
<SPEAKER ID="109" NAME="Πρόεδρος">
Παρέμβαση επί της διαδικασίας; (Ψιθυριστές παρατηρήσεις με κλειστό μικρόφωνο και έντονες φωνές: "Επί της διαδικασίας!")
<SPEAKER ID="110" NAME="Christian Ehler" AFFILIATION="PPE">
(EN) Κύριε Πρόεδρε, ως πρόεδρος της αντιπροσωπείας για τις σχέσεις με την κορεατική χερσόνησο, ζητώ από την Ολομέλεια να καταδικάσει απερίφραστα τη χθεσινή επίθεση πυροβολικού της Βορείου Κορέας εναντίον νοτιοκορεατικής νήσου.
<P>
(Χειροκροτήματα)
<P>
Προκλήθηκαν σοβαρότατες απώλειες στις ένοπλες δυνάμεις της Νοτίου Κορέας και, ιδίως, στον άμαχο πληθυσμό της νήσου. Χωριά τυλίχθηκαν στις φλόγες και κατέστη αναγκαία η εκκένωση του πληθυσμού.
<P>
Επικροτούμε το διάγγελμα του προέδρου της Δημοκρατίας της Κορέας, κ. Lee Myung-bak, σύμφωνα με το οποίο, παρά το εν λόγω επεισόδιο βίας, προτίθεται να αποτρέψει την κλιμάκωση των επεισοδίων στην κορεατική νήσο.
<P>
Εκφράζουμε την ικανοποίησή μας για το γεγονός ότι η Ύπατη Εκπρόσωπος, βαρόνη Ashton, ενήργησε με φροντίδα, σε συνεργασία με άλλους διεθνείς παράγοντες, τους συμμάχους μας και τον στρατηγικό μας εταίρο, τη Δημοκρατία της Κορέας, καταδικάζοντας αυτήν την κατάφωρη παραβίαση της κορεατικής συμφωνίας εκεχειρίας των "νωμένων Εθνών. Αναμένουμε και από την Κίνα να καταδικάσει ρητά την εν λόγω πράξη.
<P>
Απευθύνουμε έκκληση στη Δημοκρατία της Κορέας να αποτρέψει οιαδήποτε περαιτέρω κλιμάκωση της βίας και να καταβάλει κάθε αναγκαία προσπάθεια για τη διατήρηση της ειρήνης και της σταθερότητας στη χερσόνησο της Κορέας. Θα θέλαμε να διαβιβάσουμε τα συλλυπητήριά μας στις οικογένειες των θυμάτων.
<P>
(Χειροκροτήματα)
<SPEAKER ID="111" NAME="Πρόεδρος">
Σας ευχαριστώ, κύριε Ehler. Ένα λεπτό, παρακαλώ. Σας παρακαλώ να κάνετε ησυχία. Διακινδυνεύοντας να χαρακτηρισθώ και εγώ φασίστας δικτάτορας, σήμερα το πρωί προέβην σε ορισμένες ενέργειες. Ωστόσο, ο κ. Schulz μου πρότεινε να παραχωρήσω τον λόγο σε έναν ομιλητή από τους βουλευτές που καταψήφισαν την αποβολή του κ. Bloom από την αίθουσα. Ο πρώτος βουλευτής που ζήτησε να λάβει τον λόγο σήμερα το πρωί ήταν ο κ. Madlener. Δήλωσα στον κ. Madlener ότι εάν λάβει τον λόγο, θα υπενθυμίσω το σχόλιο που ο κ. Bloom απηύθυνε εκτός μικροφώνου στον κ. Schulz. Κύριε Madlener, έχετε τον λόγο.
<SPEAKER ID="112" NAME="Barry Madlener" AFFILIATION="NI">
(NL) Κύριε Πρόεδρε, σας ευχαριστώ θερμά που μου επιτρέπετε, ωστόσο, να προβώ στην παρέμβασή μου επί της διαδικασίας, διότι αυτό που έχει, φυσικά, σημασία εν προκειμένω είναι να εφαρμόζονται οι κανονισμοί με συνεπή και ισότιμο τρόπο για όλους. Θα ήθελα να επιστήσω την προσοχή στην έλλειψη συνέπειας που επέδειξε η Προεδρία του Κοινοβουλίου: μόλις αποβάλατε τον κ. Bloom από την αίθουσα λόγω του σχολίου που απηύθυνε στον κ. Schulz, παρά το γεγονός ότι, στην ίδια ακριβώς αίθουσα, ο κ. Schulz αποκάλεσε τον συνάδελφο βουλευτή κ. van der Stoep φασίστα και η Προεδρία δεν έκανε απολύτως τίποτα για αυτό. Ο κ. Schulz δεν μπήκε καν ακόμα στον κόπο να ζητήσει συγγνώμη, επομένως, θα ήταν προς τιμήν του κ. Schulz εάν ακολουθούσε το παράδειγμα του κ. Bloom και αποχωρούσε αμέσως από την αίθουσα.
<SPEAKER ID="113" NAME="Πρόεδρος">
Μάλιστα - σας ευχαριστώ. Όπως προανέφερα, κατόπιν συμφωνίας με τον κ. Schulz και τον κ. Madlener, θα υπενθυμίσω το σχόλιο που ο κ. Bloom απηύθυνε σήμερα το πρωί στον κ. Schulz πολύ καθαρά, και το οποίο προκάλεσε την αποδοκιμασία του Προέδρου, αλλά και τη δική μου, καθώς και της πλειοψηφίας του παρόντος Σώματος, όταν ζητήθηκε η γνώμη του.
<P>
Ο κ. Bloom είπε στον κ. Schulz: "Ein Volk, ein Reich, ein Fuhrer" (Ένας λαός, ένα έθνος, ένας ηγέτης). Πρόκειται για χρήση απαράδεκτης φρασεολογίας μεταξύ βουλευτών του ΕΚ. Υπερβαίνει κατά πολύ οτιδήποτε θα μπορούσαμε να χαρακτηρίσουμε ως αποδεκτό στο παρόν Σώμα. Το ζήτημα θεωρείται πλέον λήξαν. Θα εξετασθεί από το Προεδρείο. Τώρα θα ήθελα να προχωρήσουμε στην ψηφοφορία, διότι θα επιθυμούσα να έχουμε ολοκληρώσει τη συνεδρίαση έως τις 13.00.
<SPEAKER ID="114" NAME="Bruno Gollnisch" AFFILIATION="NI">
(FR) Κύριε Πρόεδρε, θα είμαι πολύ σύντομος. Θα ήθελα να αναφερθώ στο άρθρο 152 του Κανονισμού.
<SPEAKER ID="115" NAME="Πρόεδρος">
Όχι, λυπάμαι. Μην δίνετε, παρακαλώ, το μικρόφωνο στον κ. Gollnisch. Διευκρίνισα στον κ. Gollnisch ότι θα έχει τη δυνατότητα να λάβει τον λόγο την επόμενη φορά που θα αναλάβει τον συντονισμό της συζήτησης ο Πρόεδρος του ΕΚ. Σας ευχαριστώ θερμά. Ο κ. Salatto ζήτησε να λάβει τον λόγο.
<SPEAKER ID="116" NAME="Potito Salatto" AFFILIATION="PPE">
(IT) Κύριε Πρόεδρε, κυρίες και κύριοι, πέραν του συγκεκριμένου ζητήματος, θα ήθελα να θίξω ένα πρόβλημα στην Προεδρία.
<P>
Θεωρώ ότι ορισμένοι δεν έχουν αντιληφθεί ακόμα πλήρως τον ρόλο του Ευρωπαϊκού Κοινοβουλίου μετά τη Συνθήκη της Λισαβόνας. Έχω την εντύπωση ότι πρέπει να επισημάνω εδώ ένα υποκρυπτόμενο πρόβλημα: ο αρμόδιος Επίτροπος σε θέματα μεταφορών, κ. Kallas, έχει επανειλημμένως αρνηθεί να πραγματοποιήσει συνάντηση με το συμβούλιο της διακομματικής ομάδας για τον εναέριο και διαστημικό χώρο, προκειμένου να συζητηθεί το έργο για μικρά αποδοτικά αεροσκάφη ("Cost-Effective Small Aircraft") (CESAR), το οποίο μας αφορά όλους από πλευράς οικονομίας, περιβάλλοντος και ασφάλειας. Θα ήθελα να παροτρύνω την Προεδρία να καλέσει τον Επίτροπο κ. Kallas ενώπιον του Σώματος προκειμένου να παράσχει διευκρινίσεις σχετικά με το πρόγραμμα που προτίθεται να προωθήσει στον εν λόγω τομέα, ο οποίος είναι εξαιρετικά ευαίσθητος και σημαντικός για το Ευρωπαϊκό Κοινοβούλιο.
<SPEAKER ID="118" NAME="Πρόεδρος">
" ημερήσια διάταξη προβλέπει την ψηφοφορία.
<P>
(Για τα αποτελέσματα και άλλες λεπτομέρειες της ψηφοφορίας: βλ. Συνοπτικά Πρακτικά)
