<CHAPTER ID="004">
Ανακοινώσεις της Προεδρίας
<SPEAKER ID="009" NAME="Πρόεδρος">
Κυρίες και κύριοι, στις 4 Ιουνίου, γιορτάσαμε την 22η επέτειο δύο σημαντικών γεγονότων. Την ημέρα αυτή το 1989, οι αρχές της Λαϊκής Δημοκρατίας της Κίνας αντιμετώπισαν τους διαδηλωτές στην πλατεία Tiananmen με τέτοιον τρόπο ώστε οι διαδηλώσεις να καταλήξουν σε αιματοχυσία. Το θυμόμαστε όλοι αυτό.
<P>
Επίσης την ίδια ημέρα, πριν από 22 χρόνια, πραγματοποιήθηκαν οι πρώτες εν μέρει ελεύθερες κοινοβουλευτικές εκλογές στην κεντρική και ανατολική Ευρώπη, στην Πολωνία, στις οποίες αναδείχτηκαν νικητές οι υποψήφιοι της δημοκρατικής αντιπολίτευσης κερδίζοντας όλες σχεδόν τις διαθέσιμες έδρες με ελεύθερη ψηφοφορία. Από αυτές τις έδρες για τις οποίες διενεργήθηκε ελεύθερη ψηφοφορία, οι αντιπρόσωποι της δημοκρατικής αντιπολίτευσης τις κέρδισαν όλες εκτός από μία στη Γερουσία. Κέρδισαν όλες τις υπόλοιπες έδρες στο Sejm καθώς επίσης και στη Γερουσία.
<P>
Αυτές οι δύο επέτειοι μας υπενθυμίζουν πόσα πολλά πράγματα έχουν αλλάξει στην Ευρώπη και πώς εμείς οι Ευρωπαίοι μπορέσαμε να προωθήσουμε αλλαγές στην κεντρική και ανατολική Ευρώπη με ελάχιστες απώλειες οι οποίες κορυφώθηκαν με την ενοποίηση της ανατολικής και της δυτικής Ευρώπης.
<P>
° ° ° °
<P>
Κυρίες και κύριοι, τώρα θα σας ανακοινώσω κάποιες πολύ σημαντικές πληροφορίες. Κατά τη διάρκεια της περιόδου συνόδου που μόλις ξεκίνησε, θα πραγματοποιηθεί μια άσκηση πυρασφάλειας χωρίς προηγουμένως να υπάρξει καμία προειδοποίηση. Ανάλογη άσκηση θα πραγματοποιηθεί κατά τη διάρκεια της μικρής συνόδου τον Ιούνιο στις Βρυξέλλες. Έχετε ενημερωθεί για τις λεπτομέρειες μέσω ενός μηνύματος που απεστάλη στο ηλεκτρονικό σας ταχυδρομείο. Όλοι σας λάβατε ένα μήνυμα στο ηλεκτρονικό σας ταχυδρομείο το οποίο σας εξηγεί τι πρέπει να κάνετε μόλις ηχήσει ο συναγερμός. Δεν ξέρουμε τι ώρα θα ηχήσει ο συναγερμός αλλά θα πρέπει να έχουμε διαβάσει καλά τις οδηγίες και να κινηθούμε βάσει αυτών μόλις ηχήσει ο συναγερμός. Σε λίγα λεπτά θα στείλω σε όλους σας άλλο ένα μήνυμα υπενθύμισης στο ηλεκτρονικό σας ταχυδρομείο και αναλυτικές οδηγίες σχετικά με το τι πρέπει να κάνετε μόλις ηχήσει ο συναγερμός και σε τι συνίσταται η άσκηση. Όλες τις πληροφορίες θα τις βρείτε στο ηλεκτρονικό μήνυμα.
<P>
° ° ° °
<P>
Θα ήθελα επίσης να σας ενημερώσω ότι η κ. Koch-Mehrin με ενημέρωσε για την παραίτησή της από τη θέση της Αντιπροέδρου του Ευρωπαϊκού Κοινοβουλίου η οποία ισχύει από τις 11 Μαΐου 2011. Σύμφωνα με το άρθρο 18 του Κανονισμού, κηρύσσω τη θέση αυτή κενή.
