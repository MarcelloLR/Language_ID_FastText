<CHAPTER ID="026">
Τροποποίηση του Κανονισμού του Ευρωπαϊκού Κοινοβουλίου (επιτροπές, κοσμήτορες) (συζήτηση) 
<SPEAKER ID="491" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Leinen, εξ ονόματος της Επιτροπής Συνταγματικών Υποθέσεων, σχετικά με την τροποποίηση των άρθρων 15 και 182, παράγραφος 1 του Κανονισμού του Ευρωπαϊκού Κοινοβουλίου - Εκλογή των Κοσμητόρων και των Προεδρείων των Επιτροπών.
<SPEAKER ID="492" NAME="Richard Corbett " AFFILIATION="PSE">
αναπληρωτής εισηγητής. - (EN) Κύριε Πρόεδρε, θέλω καταρχάς να ζητήσω συγγνώμη εκ μέρους του εισηγητή, κ. Leinen, ο οποίος δεν μπορούσε να παραστεί απόψε διότι έπρεπε να εκπροσωπήσει το Κοινοβούλιο σε μια πολύ απομακρυσμένη περιοχή του πλανήτη. Τη στιγμή αυτή που μιλάμε βρίσκεται καθ' οδόν.
<P>
Λαμβάνω τον λόγο για να προτείνω, εξ ονόματος της Επιτροπής Συνταγματικών Υποθέσεων, την τροποποίηση του Κανονισμού του Κοινοβουλίου, προκειμένου να εκλέγεται και τέταρτος αντιπρόεδρος σε κάθε κοινοβουλευτική επιτροπή, το προεδρείο να είναι τετραμελές αντί για τριμελές, και το Σώμα των Κοσμητόρων να αποτελείται από έξι αντί για πέντε μέλη.
<P>
Γιατί παρουσιάζεται μια τέτοια πρόταση σε αυτό το στάδιο; Οφείλεται σε μια τροποποίηση του Κανονισμού μας την οποία πρότειναν δύο μόνο βουλευτές του Ευρωπαϊκού Κοινοβουλίου -ο κ. Schulz και ο κ. Poettering- οι οποίοι θεώρησαν ότι θα διευκολύνει τη συμμετοχή βουλευτών από 27 κράτη μέλη -καθώς αυτός θα είναι ο αριθμός των κρατών μελών της ΕΕ από τον Ιανουάριο- σε υπεύθυνες θέσεις στο εσωτερικό του Κοινοβουλίου. Είναι ένα μέτρο το οποίο στρέφεται κατά των αποκλεισμών, θα επέτρεπε σε περισσότερους βουλευτές να αναλάβουν πιο υπεύθυνα καθήκοντα, ενώ θα διευκολυνόταν περισσότερο η κατανομή των διαφόρων θέσεων στα μέλη των επιμέρους πολιτικών ομάδων του Κοινοβουλίου.
<P>
Μελετήσαμε αυτήν την πρόταση στην Επιτροπή Συνταγματικών Υποθέσεων. Πρόκειται για θέμα που άξιζε να μελετηθεί σοβαρά. Πληροφορηθήκαμε επίσης ότι υπήρχαν σοβαρές αντιρρήσεις έναντι διαφαινόμενης διόγκωσης του αριθμού των κοινοβουλευτικών αξιωμάτων. Εξάλλου, δεν υπάρχει λειτουργική ανάγκη αύξησης των μελών του προεδρείου σε όλες τις κοινοβουλευτικές επιτροπές. Ενδεχομένως -αν και αυτό είναι πιο συζητήσιμο- δεν υπάρχει λειτουργική ανάγκη αύξησης του αριθμού των μελών του Σώματος των Κοσμητόρων. Πολλοί συνάδελφοι επεσήμαναν ότι διαθέτουμε αρκετές υπεύθυνες θέσεις στο Κοινοβούλιο για το μεγαλύτερο μέρος των βουλευτών που επιθυμούν να αναλάβουν τέτοια καθήκοντα. Θεωρήθηκε ότι επρόκειτο για μια βεβιασμένη μάλλον πρόταση τροποποίησης του Κανονισμού, για λόγους τους οποίους δεν θεώρησαν πειστικούς όλοι οι συνάδελφοί μας.
<P>
Γι' αυτό στην επιτροπή καταλήξαμε σε μια συμβιβαστική θέση. Ο εισηγητής -ο πρόεδρος της επιτροπής μας- μου ζήτησε να τον αντικαταστήσω απόψε επειδή εγώ πρότεινα αυτήν τη συμβιβαστική θέση, η οποία συνίσταται στη δημιουργία θέσης τέταρτου αντιπροέδρου σε κάθε κοινοβουλευτική επιτροπή και έκτου Κοσμήτορα για το υπόλοιπο της τρέχουσας θητείας του Κοινοβουλίου, μέχρι το 2009, όμως η αλλαγή αυτή να μην είναι μόνιμη. Το 2009 πρέπει να επανέλθουμε στο σημερινό καθεστώς των πέντε Κοσμητόρων και τριών αντιπροέδρων για κάθε κοινοβουλευτική επιτροπή.
<P>
Πράγματι, ο αριθμός των βουλευτών του Κοινοβουλίου, ο οποίος θα αυξηθεί με την ένταξη της Ρουμανίας και της Βουλγαρίας, θα μειωθεί μετά το 2009 και θα επανέλθει στα 732 μέλη. Είμαι βέβαιος ότι ο κ. Duff θα με διορθώσει αν έκανα κάποιο μικρό λάθος ως προς τον αριθμό αυτόν.
<P>
Είναι εύλογο να λάβουμε ένα τέτοιο μέτρο τώρα, προκειμένου να αποφευχθούν ενδεχόμενοι αποκλεισμοί, αλλά να μην είναι μόνιμη η αλλαγή, οπότε να επανέλθουμε στα σημερινά δεδομένα το 2009.
<P>
Αυτή είναι η θέση της επιτροπής, σύμφωνα με την πρότασή μου. Πρέπει επίσης να επισημάνω ότι είναι η θέση την οποία ενέκρινε κατά πλειοψηφία και η πολιτική μου ομάδα. Γνωρίζω ότι υπάρχουν και άλλες απόψεις στο Κοινοβούλιο, αλλά την υποβάλω στην κρίση του Σώματος.
<SPEAKER ID="493" NAME="Ingo Friedrich">
εξ ονόματος της Ομάδας PPE-DE. - (DE) Κύριε Πρόεδρε, πρόκειται λοιπόν για αυτές τις δύο αλλαγές. Ποιοι είναι οι λόγοι αλλαγής του αριθμού των Κοσμητόρων; Όταν το Κοινοβούλιο είχε 500 βουλευτές, είχαμε πέντε Κοσμήτορες, δηλαδή έναν ανά εκατό βουλευτές του Σώματος. Αν εμμείνουμε σε αυτήν την αναλογία με τους προβλεπόμενους 780 βουλευτές, θα έχουμε έναν πολύ μεγάλο αριθμό. Αν αυξήσουμε τον αριθμό των Κοσμητόρων σε έξι όπως πρότεινε η επιτροπή, θα έχουμε έναν ανά 130 βουλευτές του Σώματος, που είναι οπωσδήποτε μεγαλύτερη αναλογία από αυτήν που είχαμε για πολλά χρόνια.
<P>
Θεωρώ ότι οι περίπλοκες εξελίξεις και τα προβλήματα που θα δημιουργηθούν στο Σώμα με 25 γλώσσες -συμπεριλαμβάνω, για παράδειγμα, τώρα την καταλανική και την ιρλανδική- θα επηρεάσουν τη διεξαγωγή των εργασιών και τις αποφάσεις, και έτσι δικαιολογείται η αύξηση από πέντε σε έξι για κάποιο διάστημα.
<P>
Το ίδιο ισχύει για την αύξηση του αριθμού των αντιπροέδρων των επιτροπών. Είναι αναμφισβήτητο ότι, από όσο μπορούμε να κρίνουμε, θα έχουμε τώρα από τον Ιανουάριο του 2007 μέχρι τα μέσα του 2008 τον μεγαλύτερο αριθμό βουλευτών στο Σώμα που είχε προβλεφθεί ποτέ. Αυτός ο ασυνήθιστα μεγάλος αριθμός βουλευτών συνεπάγεται ή είναι η αιτία για τον διορισμό ενός μεγαλύτερου αριθμού εκλεγμένων αντιπροσώπων στις επιτροπές για το εν λόγω διάστημα.
<P>
Φυσικά, αυτό δεν έχει να κάνει μόνο με τη διεξαγωγή των εργασιών, αλλά και με το ότι σήμερα κάποιοι συνάδελφοι κατέχουν ήδη τις θέσεις αυτές και έρχονται τώρα οι νέοι βουλευτές από τη Βουλγαρία και τη Ρουμανία, οι οποίοι ασφαλώς δικαιούνται επίσης τέτοιες θέσεις. Θα έπρεπε, λοιπόν, να τις αφαιρέσουμε από τους σημερινούς βουλευτές για να τις δώσουμε στους νέους. Αυτό φυσικά είναι δυνατόν από τυπική, νομική σκοπιά, δεν εξυπηρετεί όμως την -ας πούμε- καλή εσωκοινοβουλευτική εργασία. Θα υπήρχαν απογοητεύσεις και δυσαρέσκειες, πράγμα που μπορούμε να αποφύγουμε υιοθετώντας αυτήν την προσέγγιση.
<P>
Παραδέχομαι ότι ένα πράγμα ίσως δεν πήγε τόσο καλά όσο ήταν δυνατόν. Μπορούσαμε και ίσως οφείλαμε να το καταλάβουμε αυτό πριν από έξι μήνες. Έτσι θα ήταν ευκολότερο να συζητήσουμε αυτά τα θέματα ήρεμα με όλες τις κοινοβουλευτικές Ομάδες. Το γεγονός ότι, δυστυχώς, η ιδέα αυτή ήρθε στους υπευθύνους πολύ αργά δίνει την εντύπωση ότι πρέπει να γίνει συνεδρίαση τη Δευτέρα και η ψηφοφορία την Πέμπτη. Ζητώ την κατανόησή σας. Στην πολιτική ζωή μπορεί να συμβεί να βρει κανείς μια καλή ιδέα πιο αργά από ό,τι απαιτούν οι περιστάσεις. Ζητώ την κατανόησή σας για αυτό και παραδέχομαι ευχαρίστως ότι αυτό το γεγονός ήταν μάλλον ακατανόητο για πολλούς βουλευτές. Δεν υπήρχε κακή πρόθεση ούτε κάποιος δόλος. Διαπιστώσαμε ξαφνικά ότι υπάρχει ένα καινούργιο πρόβλημα, που δεν το είχαμε αντιμετωπίσει ως τώρα, μόνο όταν έγινε σαφής η νέα κατάσταση.
<P>
Συνοψίζοντας, θεωρώ ότι αυτός ο συμβιβασμός, δηλαδή το να δημιουργήσουμε για περιορισμένο διάστημα επιπλέον θέσεις σε δύο τομείς και να διασαφηνίσουμε ότι στο τέλος της περιόδου θα επιστρέψουμε στην κανονική κατάσταση είναι μια λογική πρόταση που θα είναι καλή για τη διεξαγωγή του κοινοβουλευτικού έργου, και ζητώ την έγκριση και την κατανόησή σας.
<SPEAKER ID="494" NAME="Andrew Duff">
εξ ονόματος της Ομάδας ALDE. - (EN) Κύριε Πρόεδρε, δεν νομίζω ότι θα χρειαστώ εξίμισι λεπτά για το θέμα αυτό, αλλά θέλω να ευχαριστήσω τον κ. Corbett διότι είχε την ευγένεια να υποστηρίξει μια θέση για την οποία νομίζω ότι δεν είναι ιδιαιτέρως ενθουσιασμένος, καθώς και τον κ. Friedrich, ο οποίος, με τη συνήθη αβρότητά του, δεν επιθυμεί να ενοχλήσει τους σημερινούς κατόχους των αξιωμάτων απομακρύνοντάς τους από τις θέσεις τους στο Κοινοβούλιο. Γεγονός, όμως, είναι ότι ενόψει της εισόδου 53 ακόμη βουλευτών δημιουργούμε 23 νέες θέσεις. Ορισμένες από αυτές τις θέσεις περιγράφονται ως θέσεις εργασίας, σαν να επρόκειτο για σχέση απασχόλησης. Κάτι τέτοιο δεν ισχύει για την πλειονότητα των θέσεων αντιπροέδρων στις επιτροπές.
<P>
Όσον αφορά τους Κοσμήτορες, είναι ίσως εύλογη η αύξηση του αριθμού τους σε έξι. Δεν αποκλείεται να υπάρχουν ουσιαστικά καθήκοντα για έξι Κοσμήτορες, όμως οι αντιπρόεδροι των επιτροπών φοβούμαι ότι συνιστούν διόγκωση των θέσεων χωρίς πραγματικό λόγο. Κάτι τέτοιο δεν μπορεί να αποτελέσει ιδιαιτέρως ελκυστική πτυχή της κοινοβουλευτικής μας λειτουργίας και με ανησυχεί η αντίδραση της κοινής γνώμης. Θεωρώ επίσης ότι δεν συνάδει με τη βελτίωση της αποτελεσματικότητας ή της αποδοτικότητάς μας. Δεν υπάρχει λειτουργική ανάγκη ύπαρξης αυτών των θέσεων - το αντίθετο μάλιστα. Υπάρχει κίνδυνος τα προεδρεία να καταστούν εξαιρετικά δυσλειτουργικά.
<P>
Διαφωνώ επίσης με τον ισχυρισμό ότι οι συνθήκες αυτήν την περίοδο είναι εξαιρετικές. Όταν το Κοινοβούλιο διευρύνθηκε με την ενσωμάτωση των βουλευτών από τα 10 νέα κράτη μέλη το 2004, δεν αυξήσαμε τον αριθμό των μελών που μετείχαν στα προεδρεία των επιτροπών. Όλοι συμφωνούμε και είμαστε ευγνώμονες για την πρόταση να συμπεριληφθεί μια ρήτρα λήξης ισχύος. Φοβούμαι ότι, όταν έλθει το 2009, θα κάνει την εμφάνισή του ένα είδος παράλυσης στο Ευρωπαϊκό Κοινοβούλιο και θα αποφασίσουμε όλοι ότι είναι πιο ασφαλές και εύκολο να διατηρήσουμε αυτήν τη διόγκωση του αριθμού των αντιπροέδρων των επιτροπών.
<P>
Ας ελπίσουμε ότι αυτός ο ελιγμός θα τερματιστεί το ταχύτερο δυνατόν, ενώ η Ομάδα μου θα ταχθεί κατά αυτής της αλλαγής του Κανονισμού στην αυριανή ψηφοφορία.
<SPEAKER ID="495" NAME="Johannes Voggenhuber">
εξ ονόματος της Ομάδας Verts/ALE. - (DE) Κύριε Πρόεδρε, όταν μαθαίνει κανείς μέσα από πολλά χρόνια εμπειρίας να βλέπει την πολιτική από τη σκοπιά μιας μειονότητας όπως εγώ, εξοικειώνεται με την υπεροψία και την αδιαφορία με την οποία εκείνοι που έχουν την εξουσία ταυτίζονται με τα θεσμικά όργανα, στα οποία διαθέτουν την πλειοψηφία. Υπάρχουν τότε στιγμές που ασφυκτιά κανείς και αισθάνεται σαν ψάρι σε ενυδρείο. Μιλά δυνατά, αλλά κανείς δεν ακούει. Ο ήλιος έχει δύσει από ώρα, αλλά αυτή η συζήτηση γίνεται μπροστά στην ευρωπαϊκή κοινή γνώμη. Το Κοινοβούλιο, που ζητεί διαφάνεια και ασκεί πίεση στο Συμβούλιο και την Επιτροπή για να πάρουν στα σοβαρά τους πολίτες και τις ανησυχίες τους, συζητά για τις υποθέσεις του αργά τη νύχτα, μετά από μακρές διενέξεις και μόνο όταν εξαναγκαστεί από τα μικρά κόμματα να το κάνει. Στην πραγματικότητα δεν πρόκειται για κοινοβουλευτικές υποθέσεις, αλλά για εκδηλώσεις που δείχνουν την ψυχολογική απληστία και την ομαδική δυναμική των μεγάλων Ομάδων του Σώματος, για εθνικιστικές πράξεις εξισορρόπησης -ένα πανηγύρι ματαιοδοξίας- που είναι όλα σε βάρος του Σώματος.
<P>
Για το μέτρο αυτό δεν υπάρχει καμία λογική δικαιολογία. Ναι, υπάρχουν δύο νέα κράτη μέλη, αυτό είναι σωστό. Ωστόσο, πριν από λίγο καιρό αποκτήσαμε δέκα νέα κράτη μέλη χωρίς να γίνει επέκταση αξιωμάτων. Υπάρχουν περισσότεροι βουλευτές στο ΕΚ, όχι όμως περισσότερες επιτροπές. Οι Κοσμήτορες δεν έχουν περισσότερη πρόσθετη εργασία από τις επιτροπές. Αυτή η πρόταση δεν εξυπηρετεί τις ανάγκες του Κοινοβουλίου και την καλύτερη λειτουργία του, αλλά μάλλον την ικανοποίηση της πλεονεξίας των πολιτικών ομάδων και την παύση των ανταγωνισμών για την κατανομή, και όλα αυτά γίνονται σε βάρος της εικόνας της αξιοπρέπειας του Σώματος και της ικανότητάς του για εργασία. Έτσι, λέω, σαν ψάρι στο ενυδρείο λίγο πριν σβήσουν τα φώτα, ότι αυτή είναι μια ξεδιάντροπη, περιττή και πολιτικά ανεύθυνη ενέργεια και εμείς θα την καταψηφίσουμε. Είναι ντροπή ότι δύο βουλευτές του Σώματος υπερασπίζονται αυτό το αίτημα, αλλά ολόκληρο το Σώμα θα εγκρίνει αύριο το μεσημέρι με μεγάλη πλειοψηφία την πρόταση. Είναι πολύ θλιβερό.
<SPEAKER ID="496" NAME="Richard Corbett " AFFILIATION="PSE">
αναπληρωτής εισηγητής. - (EN) Κύριε Πρόεδρε, θέλω απλώς να επισημάνω ότι, ενώ κατανοώ πλήρως τα επιχειρήματα που διατυπώνονται κατά αυτής της πρότασης, είναι άδικο να την χαρακτηρίζουμε, όπως ο κ. Voggenhuber, συνωμοσία μεταξύ των δύο μεγάλων Ομάδων. Εξάλλου, οι πρόσθετες θέσεις που θα δημιουργηθούν θα ωφελήσουν επίσης τις μικρότερες πολιτικές ομάδες. Πράγματι, σύμφωνα με το σύστημα D'Hondt που συνήθως εφαρμόζουμε, όταν ο αριθμός των θέσεων που πρέπει να καλυφθούν είναι μικρός αυτό θεωρείται ότι ευνοεί τις μεγάλες πολιτικές ομάδες, ενώ, όταν ο αριθμός των θέσεων είναι μεγάλος, είναι προς όφελος των μικρών πολιτικών ομάδων. Συνεπώς, δεν νομίζω ότι η ερμηνεία της συνωμοσίας είναι ορθή.
<P>
Βεβαίως, εκτός αυτού, στην Ομάδα μου υπήρξαν διαφωνίες σχετικά με το εν λόγω θέμα: πραγματοποιήθηκε ζωηρή συζήτηση για το αν αυτό θα είναι θετικό ή αρνητικό για το Κοινοβούλιο. Υπήρξε διάσταση απόψεων, και γι' αυτό αισθανθήκαμε ικανοποίηση για τον συμβιβασμό που επιτεύχθηκε μέσω αυτής της ρήτρας λήξης ισχύος.
<SPEAKER ID="497" NAME="Πρόεδρος">
Πιστεύω ότι επί του θέματος αυτού δεν υπάρχουν κάποιοι κανόνες που πρέπει να τηρηθούν και, συνεπώς, έστω και εάν δεν είναι δυνατή η επανέναρξη του διαλόγου, ο κ. Voggenhuber μπορεί να πάρει για λίγο τον λόγο.
<SPEAKER ID="498" NAME="Johannes Voggenhuber" AFFILIATION="Verts/ALE">
(DE) Κύριε Πρόεδρε, ο κ. Corbett έχει δίκιο και τον τιμά ότι είναι ένας από τους δύο συναδέλφους που ανέλαβε να υπερασπιστεί αυτήν την πρόταση. Δεν στρεφόμουν ειδικά εναντίον του. Αν οι μικρές Ομάδες συμμετείχαν σε αυτό το αίσχος και κρατούσαν το στόμα τους κλειστό, μπορεί να έδιναν και σε αυτές κάποιο ψιχουλάκι. Αυτό το ξέρουμε πολύ καλά.
<SPEAKER ID="499" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Πέμπτη, στις 11.00.
