<CHAPTER ID="004">
Ημερήσια διάταξη
<SPEAKER ID="080" NAME="Martin Schulz" AFFILIATION="S&amp;D">
(DE) Κύριε Πρόεδρε, κυρίες και κύριοι, θα ήθελα να θίξω δύο σημεία επί της διαδικασίας και θα ήθελα να μπορέσω να θίξω το ένα μετά το άλλο. Πρώτον, έχω ένα αίτημα προς ολόκληρο το Σώμα. Αφορά ένα επείγον θέμα, το οποίο θα συζητήσουμε σήμερα το απόγευμα. Πρόκειται για την υπόθεση της Aminatou Haidar.
<P>
Έχουμε ένα επείγον θέμα στην ημερήσια διάταξη σήμερα το απόγευμα. Παρακαλώ τους συναδέλφους βουλευτές να με εμπιστευθούν όσον αφορά τη διαδικασία που ακολουθεί. Ορισμένοι βουλευτές που έχουν εμπλακεί πιο ενεργά σε αυτήν την υπόθεση γνωρίζουν -και δεν μπορώ να δώσω περισσότερες λεπτομέρειες στο σημείο αυτό, αλλά είμαι ένας από εκείνους που γνωρίζουν- ότι θα υπάρξει λύση για αυτήν την υπόθεση κατά τη διάρκεια της ημέρας. Εξέχοντες κυβερνητικοί εκπρόσωποι από την ΕΕ εργάζονται προκειμένου να επιτευχθεί θετική λύση. Συνεπώς, θα ήταν λογικό να αποσυρθεί αυτό το επείγον θέμα από την ημερήσια διάταξη σήμερα το απόγευμα, επειδή περαιτέρω συζήτηση απλώς θα παρεμπόδιζε το έργο που πραγματοποιείται μέσω διπλωματικών διαύλων. Για αυτόν το λόγο ζητώ από το Σώμα να συμφωνήσει ότι στην εν λόγω εξαιρετική περίπτωση πρέπει να αποσυρθεί αυτό το επείγον θέμα από την ημερήσια διάταξη, επειδή τούτο θα βοηθούσε περισσότερο στην επίλυση της υπόθεσης παρά η συζήτηση για αυτήν. Αυτό ήταν το πρώτο μου αίτημα, κύριε Πρόεδρε. Το δεύτερο αίτημα θα ακολουθήσει αμέσως.
<SPEAKER ID="081" NAME="Πρόεδρος">
Κύριε Schulz, δεν είμαι βέβαιος ότι μπορούμε να συζητήσουμε ξανά αυτό το σημείο. Φοβάμαι ότι είναι ήδη πολύ αργά, επειδή λάβαμε απόφαση για αυτό το θέμα νωρίτερα. Επί του παρόντος είναι δύσκολο να συζητήσουμε ξανά αυτό το σημείο.
<SPEAKER ID="082" NAME="Joseph Daul" AFFILIATION="PPE">
(FR) Κύριε Πρόεδρε, υποστηρίζω την πρόταση του κ. Schulz. Πιστεύω ότι οι διαπραγματεύσεις είναι ιδιαίτερα δύσκολες. Πρόκειται για μία υπόθεση που αφορά έναν άνθρωπο, μία γυναίκα, και βρίσκονται σε εξέλιξη προσπάθειες ώστε να βρεθεί πολιτική λύση.
<P>
Συνεπώς, πιστεύω ότι, όταν βρίσκονται σε εξέλιξη προσπάθειες ώστε να βρεθεί πολιτική λύση, είναι σημαντικό να μην επιδεινωθεί η κατάσταση. Ζητώ να μας επιτραπεί πρώτα να βρούμε πολιτική λύση.
<P>
(Χειροκροτήματα)
<SPEAKER ID="083" NAME="Miguel Portas" AFFILIATION="GUE/NGL">
(PT) Θα ήθελα να επισημάνω κάτι εν συντομία. Οι διπλωματικές προσπάθειες είναι πολύ σημαντικές, ωστόσο η Aminatou Haidar βρίσκεται στην 33η ημέρα απεργίας πείνας στο νοσοκομείο. Το χειρότερο που θα μπορούσαμε να κάνουμε είναι να πούμε σε μία γυναίκα που μάχεται για τα βασικά ανθρώπινα δικαιώματα ότι το παρόν Κοινοβούλιο πρόκειται να την ξεχάσει εδώ και τώρα.
<SPEAKER ID="084" NAME="Πρόεδρος">
Κυρίες και κύριοι, σύμφωνα με το άρθρο 140 του Κανονισμού, μπορούμε να ψηφίσουμε σχετικά με την πρόταση να αποσυρθεί το παρόν σημείο από τη διάταξη των εργασιών.
<P>
Σχετικά με αυτό, θα ήθελα να μιλήσει κάποιος υπέρ της πρότασης.
<SPEAKER ID="085" NAME="Juan Fernando Lopez Aguilar" AFFILIATION="S&amp;D">
(ES) Σύμφωνα με την ιδιότητά μου ως επικεφαλής της αντιπροσωπείας των ισπανών Σοσιαλιστών στο Ευρωπαϊκό Κοινοβούλιο, θα ήθελα να εκφράσω την εκτίμησή μου για τα λόγια του προέδρου της Ομάδας της Προοδευτικής Συμμαχίας των Σοσιαλιστών και Δημοκρατών στο Ευρωπαϊκό Κοινοβούλιο που υποστηρίχθηκαν από τον Πρόεδρο της Ομάδας του Ευρωπαϊκού Λαϊκού Κόμματος (Χριστιανοδημοκράτες). Αυτό το κάνω για δύο λόγους. Πρώτον, επειδή κατά την άποψή μου, το Σώμα εκφράζει με σαφήνεια την αλληλεγγύη του απέναντι στην κ. Haidar προσωπικά και απέναντι στον αγώνα της σε αυτήν την επικίνδυνη κατάσταση που είναι αποτέλεσμα παρατεταμένης απεργίας πείνας.
<P>
Ο δεύτερος λόγος είναι ότι πιστεύω πως το Σώμα υιοθετεί επίσης θετική θέση προς υποστήριξη της έντονης πολυμερούς διπλωματικής προσπάθειας με επικεφαλής την κυβέρνηση του Βασιλείου της Ισπανίας. Πρόκειται, άλλωστε, για την κυβέρνηση της χώρας στην επικράτεια της οποίας βρίσκεται επί του παρόντος η κ. Haidar. Είναι, επίσης, η κυβέρνηση της χώρας στην οποία λαμβάνει χώρα η απεργία πείνας, που η ίδια η κ. Haidar δήλωσε ότι δεν θα σταματήσει έως ότου επιστρέψει σε επικράτεια η οποία δεν εμπίπτει σε ισπανική δικαιοδοσία.
<P>
Υποστηρίζω, συνεπώς, την παρούσα διπλωματική προσπάθεια και πιστεύω ότι η καλύτερη χάραξη πολιτικής για εμάς θα ήταν να αποφύγουμε μία λύση η οποία μπορεί να υπονομεύσει την επιτυχία των διαπραγματεύσεων που ενδεχομένως πραγματοποιηθούν τις επόμενες ώρες...
<P>
(Ο Πρόεδρος διακόπτει τον ομιλητή)
<SPEAKER ID="086" NAME="Πρόεδρος">
Τώρα ζητώ από κάποιον να μιλήσει κατά της πρότασης.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Κύριε Πρόεδρε, λαμβάνω τον λόγο για να εκφράσω την αντίθεσή της ομάδας μου σε αυτήν την πρόταση και θα εξηγήσω τώρα τους λόγους. Δεν πιστεύω ότι είναι ενδεδειγμένο να υποβληθεί μία τέτοια πρόταση σήμερα το πρωί. Επιπλέον, θα ισοδυναμούσε με έλλειψη σεβασμού προς όλες τις κοινοβουλευτικές ομάδες που κατέθεσαν το κείμενο ψηφίσματος.
<P>
Μόλις χθες, αφιερώσαμε τρεις ώρες για να βρούμε έναν τρόπο να βγει αυτό το θέμα από τον πολιτικό διάλογο και να πάψουμε να εστιάζουμε σε ό,τι συμβαίνει στην Ισπανία. Χάρη στις προσπάθειες όλων των ομάδων που εμπλέκονται, καταφέραμε να συμβιβάσουμε διαφορετικές θέσεις και να καταλήξουμε σε κοινό κείμενο ψηφίσματος. Καταφέραμε, επίσης, να ξεπεράσουμε διαφορές απόψεων κατά την ίδια συνεδρίαση.
<P>
Κατά συνέπεια, πιστεύω ότι εάν αυτό θεωρείται ανάρμοστο, εάν αυτό το Σώμα δεν εκφράσει τις απόψεις του σε μία τέτοια περίσταση, πότε θα τις εκφράσει τελικά; Πότε θα γίνει αυτό;
<P>
(Ζωηρά χειροκροτήματα)
<P>
Έχω ένα τελευταίο αίτημα ...
<P>
(Ο Πρόεδρος διακόπτει τον ομιλητή)
<SPEAKER ID="088" NAME="Willy Meyer" AFFILIATION="GUE/NGL">
(ES) Κύριε Πρόεδρε, δεν είναι σωστό να πούμε ότι το Σώμα εξέφρασε άποψη για την υπόθεση της κ Haidar. Δεν συνέβη κάτι τέτοιο. Το Σώμα επρόκειτο να εκφράσει την άποψή του σήμερα. Επρόκειτο να το κάνει σήμερα μετά από μία απεργία πείνας που διαρκεί 33 ημέρες, ωστόσο γίνεται προσπάθεια να μας αποτρέψουν από τη συζήτηση του θέματος. Πιστεύω ότι αυτό είναι ανήθικο. Επαναλαμβάνω, αυτό είναι απολύτως ανήθικο.
<P>
(Χειροκροτήματα)
<SPEAKER ID="089" NAME="Jose Ignacio Salafranca Sanchez-Neyra" AFFILIATION="PPE">
(ES) Κύριε Πρόεδρε, ζήτησα τον λόγο για να κάνω μία παρατήρηση επί της διαδικασίας. Το παρόν Σώμα έχει δεσμευθεί αμετάκλητα στον αγώνα για τα ανθρώπινα δικαιώματα και έχει καθήκον να τηρήσει αυτήν την υποχρέωση. Ο κ. Schulz έκανε μία πρόταση στο Σώμα σήμερα το πρωί. Εάν είναι ενήμερος για δεδομένα ή σημαντικές πληροφορίες που σχετίζονται με την υπόθεση της κ. Haidar, πρέπει να καταστήσει τις εν λόγω πληροφορίες διαθέσιμες στο Σώμα. Κατόπιν, πρέπει να ληφθεί απόφαση στην Ολομέλεια σήμερα το απόγευμα κατά την έναρξη της συζήτησης.
<P>
(Χειροκροτήματα)
<SPEAKER ID="090" NAME="Martin Schulz" AFFILIATION="S&amp;D">
(DE) Κύριε Πρόεδρε, επί σειρά ετών ήμουν υπεύθυνος για τις συζητήσεις σχετικά με τα ανθρώπινα δικαιώματα σε αυτό το Σώμα εξ ονόματος της Ομάδας μου. Χειρίζομαι αυτήν την υπόθεση με ιδιαίτερη μέριμνα. Θα ήθελα να αναφέρω ότι είχα πολύ μακρά συζήτηση σχετικά με αυτήν την υπόθεση με τον υπουργό Εξωτερικών του Μαρόκου την προηγούμενη Κυριακή.
<P>
Έχω την εντύπωση ότι σήμερα υπάρχει η δυνατότητα να λήξει η απεργία πείνας της κ Haidar και να βρεθεί μία λύση για την ίδια. Εάν είχα την εντύπωση ότι μία δημόσια δήλωση θα βοηθούσε στην επίλυση αυτής της υπόθεσης, θα διατύπωνα μία δημόσια δήλωση. Ωστόσο, επειδή πιστεύω ότι σε σύνθετες διπλωματικές υποθέσεις αυτού του είδους η διακριτικότητα είναι ο καλύτερος τρόπος επίλυσης του προβλήματος, θα ήθελα να ζητήσω από τους συναδέλφους βουλευτές να επιδείξουν την απαιτούμενη διακριτικότητα ώστε διασφαλισθεί ότι αυτή η γυναίκα θα σωθεί. Αυτή είναι η μόνη μου επιθυμία.
<SPEAKER ID="091" NAME="Πρόεδρος">
Κυρίες και κύριοι, θα ήθελα να ζητήσω για λίγο την προσοχή σας. Δεν μπορούμε να συνεχίσουμε τη συζήτηση για αυτό το θέμα επ' αόριστον.
<SPEAKER ID="092" NAME="Raul Romeva i Rueda" AFFILIATION="Verts/ALE">
(ES) Κύριε Πρόεδρε, θα ήθελα να ξεκινήσω εκφράζοντας την έκπληξή μου διότι, όπως επεσήμανε η κ Bilbao Barandica, αφιερώσαμε σχεδόν τρεις ώρες συζητώντας αυτό το θέμα εχθές. Εάν ο κ. Schulz είχε στη διάθεσή του από την Κυριακή σχετικές πληροφορίες όσον αφορά αυτό το θέμα, θα έπρεπε να είχαμε ενημερωθεί συναφώς εχθές. Επαναλαμβάνω ότι οι πληροφορίες έπρεπε να μας είχαν δοθεί εχθές, πριν συζητηθεί το κοινό ψήφισμα. Έπρεπε να είχαμε λάβει γνώση σχετικά με αυτές τις πληροφορίες όταν διεξήχθησαν συνομιλίες μεταξύ των διαφορετικών ομάδων, οι οποίες οδήγησαν σε συμφωνία, δηλαδή σε συμβιβασμό.
<P>
(FR) Όχι, αυτό δεν αληθεύει. Έχουμε ευθύνη για την έγκριση ψηφίσματος, για να γνωρίζουμε τουλάχιστον τη θέση αυτού του Σώματος όσον αφορά την υπόθεση της Aminatou Haidar. Συνεπώς, δεν ζητώ να μην ψηφίσουμε, αλλά να διεξαγάγουμε συζήτηση ως είθισται.
<P>
(Χειροκροτήματα)
<SPEAKER ID="094" NAME="Charles Tannock" AFFILIATION="ECR">
(EN) Κύριε Πρόεδρε, είναι σαφές ότι το Σώμα είναι διχασμένο. Πρόκειται για ένα πολύ λεπτό ζήτημα. Επικρατεί μεγάλη σύγχυση. Θα μπορούσα, παρακαλώ, να ζητήσω να καθυστερήσει η ψηφοφορία μέχρι τις 3.00 μ.μ., ώστε να μπορέσουμε να συμβουλευτούμε τα κόμματα και τις ομάδες και να ανακαλύψουμε, επίσης, τι πραγματικά συμβαίνει επιτόπου στο Μαρόκο;
<SPEAKER ID="095" NAME="Πρόεδρος">
Κυρίες και κύριοι, ακούσαμε όλα τα σχόλια. Ακούσατε τα πάντα και έχετε πλήρη εικόνα. Σύμφωνα με το άρθρο 140 του Κανονισμού, θέτω σε ψηφοφορία την παρούσα πρόταση. Υπάρχει συγκεκριμένη πρόταση να μην συζητήσουμε αυτό το θέμα σήμερα.
<P>
(Το Σώμα εγκρίνει την αίτηση)
<SPEAKER ID="096" NAME="Martin Schulz" AFFILIATION="S&amp;D">
(DE) Κύριε Πρόεδρε, λυπάμαι πάρα πολύ που πρέπει να ζητήσω για ακόμα μία φορά την υπομονή του Σώματος. Στην κατάσταση ψηφοφορίας σήμερα έχουμε την ψηφοφορία για την αρχή της επικουρικότητας. Σύμφωνα με τους όρους του άρθρου 177, παράγραφος 4, του Κανονισμού, ζητώ να αναβληθεί η ψηφοφορία επί του θέματος αυτού μέχρι την επόμενη σύνοδο της Ολομέλειας και να διερευνηθεί η νομιμότητα της έγκρισης ψηφίσματος ως προς το θέμα αυτό. Πιστεύω ότι υπάρχει ουσιαστική συμφωνία σε ολόκληρο το Σώμα σχετικά με την απαραίτητη διασφάλιση της αρχής της επικουρικότητας και των θεμελιωδών δικαιωμάτων. Ωστόσο, δεν υπάρχει κανένας απολύτως λόγος να τεθεί αυτό σε επίπεδο Ευρωπαϊκής Ένωσης. Θα ήθελα επίσης να πω, ειδικά εξ ονόματος των ιταλών συναδέλφων βουλευτών, ότι η συζήτηση που λαμβάνει χώρα στην Ιταλία είναι ιταλική και όχι ευρωπαϊκή συζήτηση και ότι, όπως και εμείς, οι συνάδελφοι βουλευτές θα υπερασπιστούν την πολυμορφία και τον πλουραλισμό. Ωστόσο, δεν είναι λογικό να γίνει αυτό για ένα ψήφισμα τέτοιου είδους.
<P>
(Διαμαρτυρίες)
<P>
Κύριε Πρόεδρε, είναι αξιοθαύμαστο το γεγονός ότι οι ομάδες που έχουν την έννοια της δημοκρατίας στην ονομασία τους δεν γνωρίζουν καν τη δημοκρατική αρχή του να επιτρέπεται σε έναν ομιλητή να ολοκληρώσει τα λεγόμενά του.
<P>
Σύμφωνα με τους όρους του άρθρου 177, παράγραφος 4, του Κανονισμού, ζητώ να αναβληθεί η ψηφοφορία μέχρι την επόμενη σύνοδο και να διερευνηθεί η νομιμότητα του ψηφίσματος και της ψηφοφορίας.
<P>
(Χειροκροτήματα)
<SPEAKER ID="097" NAME="Πρόεδρος">
Κυρίες και κύριοι, κύριε Schulz, παρακαλώ φορέστε τα ακουστικά σας. Έχω μία συγκεκριμένη πρόταση - θα φτάσουμε σε αυτό το σημείο στο δεύτερο μέρος της ψηφοφορίας. Πρώτα θα γίνει ψηφοφορία για τον προϋπολογισμό και κατόπιν υπάρχουν ορισμένα πρόσθετα σημεία. Μπορείτε όλοι να σκεφθείτε την πρόταση του κ Schulz και θα επανέλθουμε σε αυτήν σε λίγο, όταν θα έχουμε όλοι μπροστά μας το ψήφισμα, στο δεύτερο μέρος της ψηφοφορίας.
<SPEAKER ID="098" NAME="Bernd Posselt" AFFILIATION="PPE">
(DE) Κύριε Πρόεδρε, τώρα που το επείγον θέμα διαγράφηκε από την ημερήσια διάταξη, θα ήθελα να σας ζητήσω να μοιράσετε τον χρόνο αγόρευσης για το θέμα της δυτικής Σαχάρας ανάμεσα στα άλλα δύο επείγοντα θέματα, καθώς είχαμε ορισμένες έντονες συζητήσεις εχθές σχετικά με τον χρόνο αγόρευσης για επείγοντα θέματα. Αυτή είναι η συγκεκριμένη πρότασή μου για σήμερα το απόγευμα και θα ήθελα να σας ζητήσω να την αποδεχθείτε, διότι θα διαθέσουμε μία ώρα στη συζήτηση επειγόντων θεμάτων.
<SPEAKER ID="099" NAME="Πρόεδρος">
Θα λάβουμε υπόψη μας την πρότασή σας.
