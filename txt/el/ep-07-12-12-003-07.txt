<CHAPTER ID="003-07">
7. Κοινή οργάνωση των αγορών των προϊόντων αλιείας και υδατοκαλλιέργειας (ψηφοφορία) 
<P>
- Έκθεση Pedro Gueirrero
<P>
- Πριν από την ψηφοφορία:
<SPEAKER ID="067" NAME="Pedro Guerreiro">
εισηγητής. - (PT) Θα ήθελα να ξεκινήσω αυτήν τη σύντομη δήλωση χαιρετίζοντας την απόφαση της Επιτροπής Αλιείας του Ευρωπαϊκού Κοινοβουλίου για την εκπόνηση έκθεσης σχετικά με την κοινή οργάνωση των αγορών των προϊόντων αλιείας και υδατοκαλλιέργειας. Το γεγονός ότι αυτή η ΚΟΑ δεν έχει υλοποιήσει ακόμη τους στόχους για τους οποίους δημιουργήθηκε, δηλαδή τη διασφάλιση της σταθερότητας των αγορών προϊόντων αλιείας και δίκαιου εισοδήματος για τους παραγωγούς είναι γνωστό και αναγνωρίζεται. Ως εκ τούτου, εκτιμάμε την απόφαση της Ευρωπαϊκής Επιτροπής, παρότι είναι καθυστερημένη, να προβεί σε εις βάθος αξιολόγηση της τρέχουσας ΚΟΑ και να την καλέσει να διεξάγει την επείγουσα αναθεώρησή της για να αυξηθεί η συμβολή της στην εξασφάλιση του εισοδήματος του τομέα, τη σταθερότητα των αγορών, τη βελτίωση της εμπορίας των αλιευμάτων και να μεγεθυνθεί η προστιθέμενη αξία της, κυρίως μέσω μιας σημαντικής αύξησης των χρηματοδοτικών πόρων.
<P>
Παρά το γεγονός ότι ορισμένες από τις αρχικές προτάσεις μας δεν εξασφάλισαν την απαιτούμενη ομοφωνία στην Επιτροπή Αλιείας, θεωρούμε ότι η έκθεση που τίθεται τώρα σε ψηφοφορία περιέχει πολύτιμα μέτρα, όπως μέτρα που αποσκοπούν στην αξιολόγηση του κατά πόσον οι ισχύοντες μηχανισμοί παρέμβασης είναι οι πλέον ενδεδειγμένοι και διαθέτουν την απαιτούμενη ευελιξία προκειμένου να ανταποκριθούν στις σχετικές ανάγκες των διαφόρων κρατών μελών· στην καθιέρωση αντισταθμιστικής αποζημίωσης για τη σαρδέλα όπως αυτή που υφίσταται ήδη για τον τόνο· στην ανταπόκριση στην ανάγκη συμβολής των διαρθρωτικών ταμείων στον εκσυγχρονισμό και τη δημιουργία υποδομών στήριξης των παραγωγών κατά την παραγωγή/εμπορία· στην παροχή ουσιαστικής στήριξης για τη δημιουργία και τη χρηματοδότηση των οργανώσεων παραγωγών, ιδίως της παράκτιας αλιείας μικρής κλίμακας και της παραδοσιακής αλιείας· στη διασφάλιση της εφαρμογής στα εισαγόμενα και διακινούμενα προϊόντα αλιείας στην εσωτερική αγορά των ίδιων κανόνων και απαιτήσεων με αυτούς που ισχύουν για τα κοινοτικά προϊόντα αλιείας. Πρόκειται για ζητήματα τα οποία, αν και ενδεχομένως δεν έχουν μεγάλη σημασία για ορισμένους βουλευτές, είναι άκρως σημαντικά για τους αλιείς.
