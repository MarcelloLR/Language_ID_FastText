<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 29 Νοεμβρίου 2001.

<CHAPTER ID=2>
Έγκριση των συνοπτικών πρακτικών της προηγούμενης συνεδρίασης
<SPEAKER ID=2 NAME="Πρόεδρος">
Τα συνοπτικά πρακτικά της συνεδρίασης της Πέμπτης 29 Νοεμβρίου έχουν διανεμηθεί.
<P>
Υπάρχουν παρατηρήσεις;

<SPEAKER ID=3 NAME="Wynn">
Κυρία Πρόεδρε, η παρέμβασή μου αφορά την έκθεση Fiori επί της οποίας ψηφίσαμε κατά την τελευταία σύνοδο στις Βρυξέλλες. Είμαι υποχρεωμένος να πω ότι στη συγκεκριμένη περίπτωση το Κοινοβούλιο έδειξε το χειρότερο εαυτό του. Συστήσαμε μία προσωρινή επιτροπή η οποία συνεδρίαζε επί δέκα μήνες, συζητώντας ένα θέμα που θα μπορούσε να συζητηθεί στο πλαίσιο των υφιστάμενων επιτροπών. Καταρχάς, ήταν κατάχρηση του καθεστώτος των προσωρινών επιτροπών - το Κοινοβούλιο έχει την τύχη να χαίρει αυτού του προνομίου και πιστεύω ότι δεν πρέπει να κάνουμε κατάχρηση, ιδιαίτερα με τον τρόπο που το κάναμε κατά τη συγκεκριμένη ψηφοφορία και το τελικό αποτέλεσμα.
<P>
Ως πρόεδρος της Επιτροπής Προϋπολογισμών, θα ήθελα πραγματικά να μάθω ποιο ήταν το κόστος της προσωρινής αυτής επιτροπής για ένα αποτέλεσμα που υπήρξε τελείως ανούσιο. Θα ήθελα να ελπίζω ότι την επόμενη φορά που θα συστήσουμε κάποια προσωρινή επιτροπή, θα ασχοληθεί με θέματα που θα βρίσκονται εκτός της κανονικής δομής των επιτροπών.
<P>
Εάν πρόκειται να διεξαγάγουμε κάποια έρευνα στο μέλλον, ας προσπαθήσουμε να τη διεκπεραιώσουμε εντός των ορίων του προϋπολογισμού χωρίς να δημιουργούμε επιπλέον δαπάνες.
<P>
(Χειροκροτήματα)

<SPEAKER ID=4 NAME="Πρόεδρος">
Κύριε Wynn, σας διαβεβαιώνω ότι θα σας δοθεί απάντηση το ταχύτερο δυνατό.
<P>
(Εγκρίνονται τα συνοπτικά πρακτικά της προηγούμενης συνεδριάσεως)

<CHAPTER ID=3>
Διάταξη των εργασιών
<SPEAKER ID=5 NAME="Πρόεδρος">
Η ημερήσια διάταξη προβλέπει την εξέταση του οριστικού σχεδίου ημερήσιας διάταξης, όπως αυτό ορίστηκε από τη Διάσκεψη των Προέδρων, σύμφωνα με το άρθρο 110 του Κανονισμού.
<P>
Τρίτη:
<P>
Πρόεδρος. Όσον αφορά τις δηλώσεις του Συμβουλίου και της Επιτροπής για τη συνεδρίαση του Παγκόσμιου Οργανισμού Εμπορίου στο Κατάρ, έλαβα μία αίτηση από δύο Ομάδες που επιθυμούν όπως η συζήτηση ακολουθηθεί από την ψηφοφορία ψηφίσματος: πρόκειται για την κοινοβουλευτική ομάδα του Ευρωπαϊκού Σοσιαλιστικού Κόμματος και για την Ομάδα του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών.
<P>
Ποιος επιθυμεί να αιτιολογήσει την αίτηση;

<SPEAKER ID=6 LANGUAGE="NL" NAME="Van den Berg">
Κύρια Πρόεδρε, κατά τις εξαιρετικά σημαντικές διαπραγματεύσεις που προηγήθηκαν των πολλών συζητήσεων που διεξαγάγαμε εδώ στο Κοινοβούλιο και οι οποίες κατέληξαν σε ψήφισμα το οποίο υποβάλαμε στην Επιτροπή, ο Επίτροπος μας πρόσφερε ίσως περισσότερα από ό,τι ήδη τυπικά διαθέτουμε αναφέροντας κατά την διάρκεια των διαπραγματεύσεων επανειλημμένα: "τελικά χρειάζομαι την πλειοψηφία και την υποστήριξη του Ευρωπαϊκού Κοινοβουλίου" . Θα πρέπει μήπως να αποφασίσουμε, τη στιγμή που είναι σωστή αυτή η δήλωση του Επιτρόπου, να διεξαγάγουμε τη στιγμή αυτή μία συζήτηση χωρίς να καταλήξουμε σε τελική απόφαση; Θεωρώ αδιανόητο κάτι τέτοιο! Απευθύνω έκκληση σε όλους τους συναδέλφους, ανεξαρτήτως κόμματος και ανεξαρτήτως της άποψής τους επί του περιεχομένου, να ολοκληρώσουμε αυτήν την συζήτηση με μία πολιτική απόφαση. Τόσο η Επιτροπή όσο και η αξιοπρέπεια του Κοινοβουλίου είναι άξιες ενός τέτοιου αποτελέσματος. Δεδομένης της μεγάλης σημασίας αυτών των διαπραγματεύσεων, θα πρέπει και εμείς να ασκήσουμε πραγματικά και πλήρως τα καθήκοντά μας και να καταλήξουμε σε συγκεκριμένη απόφαση.

<SPEAKER ID=7 LANGUAGE="FR" NAME="Lannoye">
Κυρία Πρόεδρε, νομίζω ότι όλοι στην αίθουσα αυτή συμφωνούν ότι η Διάσκεψη Κορυφής της Ντόχα απετέλεσε σημαντικό πολιτικό γεγονός, όχι μόνο για την Ευρωπαϊκή Ένωση αλλά και για ολόκληρο τον κόσμο. Θεωρώ ότι είναι εξίσου σημαντικό να προβούμε σε σοβαρή ανάλυση των αποτελεσμάτων αυτής της Διάσκεψης Κορυφής και των αποφάσεων που ελήφθησαν κατά τη διάρκειά της. Αντί να διατρέξει τον κίνδυνο να υιοθετήσει μια επιφανειακή θέση, το Κοινοβούλιο μπορεί κάλλιστα να αρκεστεί στη διατύπωση ορισμένων σύντομων παρατηρήσεων. Νομίζω ότι είναι ακόμη πολύ νωρίς για να προβούμε σε σοβαρή πολιτική εκτίμηση της κατάστασης, αν και αυτό αναμένουν όλοι από ένα κοινοβούλιο. Είμαι της γνώμης ότι πρέπει να περιμένουμε λίγο και να μην προβούμε στην ψηφοφορία ψηφίσματος αυτή την εβδομάδα.

<SPEAKER ID=8 NAME="Πρόεδρος">
Θέτω σε ψηφοφορία την αίτηση αυτή.
<P>
(Το Σώμα παρέχει σύμφωνη γνώμη)
<P>
Πάντοτε όσον αφορά την Τρίτη, έλαβα μία αίτηση από τον κ. Westendorp περί αναβολής για την Τετάρτη της ψηφοφορίας επί του θέματος των τηλεπικοινωνιών.

<SPEAKER ID=9 LANGUAGE="ES" NAME="Westendorp y Cabeza">
Κυρία Πρόεδρε, όσον αφορά τη δέσμη των τηλεπικοινωνιών για την οποία πρόκειται να ψηφίσουμε - κανονικά αύριο - θα ήθελα να σας ζητήσω να μετατεθεί η ψηφοφορία την Τετάρτη. Μόλις είχαμε μια συνεδρίαση με το Συμβούλιο και την Επιτροπή και μας συμβουλεύουν, για να έχουν οι διάφορες Ομάδες χρόνο να μελετήσουν τις προτάσεις συμβιβασμού, να διεξαχθεί η ψηφοφορία μία ημέρα αργότερα.
<P>
(Το Σώμα παρέχει σύμφωνη γνώμη) Τετάρτη:

<SPEAKER ID=10 NAME="Beazley">
Κυρία Πρόεδρε, στο σχέδιο ημερήσιας διάταξης της Τετάρτης προβλέπεται μία κοινή συζήτηση για τη Μέση Ανατολή στις 15.00. Θα ήταν χρήσιμο για τους συναδέλφους αν πριν από αυτή τη συζήτηση, η οποία θα έχει μεγάλο ενδιαφέρον, οι υπηρεσίες του Κοινοβουλίου τύπωναν αντίγραφα των ομιλιών που εξεφώνησαν από κοινού ενώπιον του Κοινοβουλίου ο πρόεδρος της Κνεσέτ και ο πρόεδρος του Παλαιστινιακού Νομοθετικού Συμβουλίου. Το μήνυμα των ομιλητών αυτών ίσως φωτίσει κάπως το θέμα και διευκολύνει τη συζήτησή μας.

<SPEAKER ID=11 NAME="Πρόεδρος">
Κύριε Beazley, υποθέτω ότι αναφέρεστε στους λόγους που εκφώνησαν ενώπιον του Σώματος ο Πρόεδρος της Κνεσέτ, Avraham Burg, και ο Πρόεδρος του Παλαιστινιακού Νομοθετικού Συμβουλίου, Abu Ala. Οι λόγοι αυτοί είναι στη διάθεση όλων των συναδέλφων που επιθυμούν να τους συμβουλευθούν. Δεν νομίζω ότι υπάρχει λόγος να τους ξανατυπώσουμε. Μπορεί εύκολα να τους συμβουλευθεί ο καθένας μας. Θέλω να πω επίσης ότι μόλις διατυπώσατε μία πολύ ενδιαφέρουσα πρόταση.
<P>
Πέμπτη:
<P>
Όσον αφορά τα ανθρώπινα δικαιώματα, το τρίτο σημείο των επικαίρων, επειγόντων και σημαντικών θεμάτων, έλαβα μία αίτηση από τη Συνομοσπονδιακή Ομάδα της Ευρωπαϊκής Ενωτικής Αριστεράς για αντικατάσταση του τρίτου υποσημείου, "Sulawesi" , με ένα νέο υποσημείο με τίτλο "Δράμα μετανάστευσης στην Ιρλανδία" .

<SPEAKER ID=12 LANGUAGE="ES" NAME="Barσn Crespo">
Κυρία Πρόεδρε, στον κατάλογο των επειγόντων θεμάτων που αφορούν τα ανθρώπινα δικαιώματα υπάρχει ένα για το Irian Jaya και ένα άλλο για το Sulawesi. Και οι δύο νήσοι ανήκουν στην ίδια χώρα, που είναι η Ινδονησία. Προτείνω, λοιπόν, να ενωθούν τα δύο σημεία υπό έναν ενιαίο τίτλο, που θα είναι "Ινδονησία" , και υπό τον τίτλο αυτό να εξεταστεί η κατάσταση και στα δύο νησιά. Έτσι, θα είχαμε χρόνο για να ασχοληθούμε με την τραγική κατάσταση που έχει προκύψει στην Ιρλανδία.

<SPEAKER ID=13 NAME="Πρόεδρος">
Μάλιστα, κύριε Barσn Crespo, νομίζω ότι η πρότασή σας είναι πολύ καλή. Στην ουσία, προτείνετε να εγγραφεί ένα νέο υποσημείο χωρίς ωστόσο να καταργηθεί κάποιο άλλο, καθώς θα συγχωνευθούν δύο ήδη υπάρχοντα υποσημεία. Θα ψηφίσουμε επομένως την αίτηση αυτή εγγραφής ενός νέου υποσημείου με τίτλο "Δράμα μετανάστευσης στην Ιρλανδία" ;
<P>
(Το Σώμα παρέχει σύμφωνη γνώμη)
<P>
Καθορίζεται η διάταξη των εργασιών.
<P>
Παρεμβάσεις επί της διαδικασίας

<SPEAKER ID=14 NAME="Stevenson">
Θα ήθελα να παρέμβω επί ενός διαδικαστικού ζητήματος και να επιστήσω την προσοχή του Κοινοβουλίου σε μία βαρύτατη απρέπεια και ασέβεια έναντι του Σώματος εκ μέρους ενός μέλους της βελγικής Προεδρίας. Αναφέρομαι στην κ. Magda Aelvoet, Υπουργό της ομοσπονδιακής κυβέρνησης του Βελγίου αρμόδια για θέματα Προστασίας των Καταναλωτών, Δημόσιας Υγείας και Περιβάλλοντος. Στις 13 Ιουνίου 2001, απηύθυνα επιστολή στην κ. Aelvoet - μαζί με 20 ακόμα βουλευτές αυτού του Σώματος - ζητώντας συνάντηση μαζί της ώστε να συζητήσουμε το θέμα της παράνομης εισαγωγής στην ΕΕ προϊόντων από τρίχωμα γάτας και σκύλου από την Ασία και την Κίνα. Δεν λάβαμε καμία απάντηση στην επιστολή αυτή.
<P>
Στις 12 Ιουλίου 2001, απηύθυνα νέα επιστολή, στην οποία επίσης δεν έλαβα απάντηση. Η κ. Alvoet ήλθε εδώ στο Στρασβούργο στις 12 Σεπτεμβρίου 2001, για να μιλήσει σε συνάντηση διακομματικής επιτροπής σχετικά με τις συνθήκες διαβίωσης των ζώων. Της έθεσα το ζήτημα: είπε ότι μου είχε απαντήσει και είχε προσκαλέσει τους βουλευτές που είχαν συνυπογράψει την επιστολή να την επισκεφτούμε στις Βρυξέλλες. Όταν επέστρεψα στις Βρυξέλλες, δεν βρήκα κανένα ίχνος τέτοιας επιστολής. Έγραψα για τρίτη φορά στην κ. Aelvoet ζητώντας να στείλει την επιστολή της, αλλά δεν έλαβα καμία απάντηση.
<P>
Τρεις φορές τηλεφώνησα, αλλά και πάλι δεν έλαβα απάντηση. Θεωρώ ότι πρόκειται για βαρύτατη απρέπεια έναντι των μελών του Σώματος που συνυπέγραψαν την επιστολή και είμαι επίσης κατάπληκτος από το γεγονός ότι μία υπουργός ευρωπαϊκής προεδρίας ισχυρίστηκε ενώπιον μιας πολυπληθούς συνεδρίασης διακομματικής επιτροπής ότι μου είχε απαντήσει, ενώ γνώριζε πολύ καλά ότι ψεύδεται και ότι δεν είχε αποσταλεί καμία επιστολή.
<P>
Μετά από αυτά, ελπίζω, κυρία Πρόεδρε, ότι θα επιβεβαιώσετε εκ μέρους του Σώματος, ότι αυτού του είδους η συμπεριφορά από την πλευρά μιας υπουργού ευρωπαϊκής προεδρίας φανερώνει εξαιρετική ασέβεια απέναντι στο Σώμα και δεν πρόκειται να γίνει ανεκτή στο μέλλον.
<P>
(Χειροκροτήματα)

<SPEAKER ID=15 NAME="Πρόεδρος">
Κύριε Stevenson, λαμβάνουμε υπόψη μας τη διαμαρτυρία σας.

<SPEAKER ID=16 NAME="Bradbourn">
Κυρία Πρόεδρε, όπως και ο κ. Stevenson θα ήθελα να θέσω ένα διαδικαστικό ζήτημα σχετικά με ένα περιστατικό ασέβειας έναντι του Σώματος. Πριν από μερικούς μήνες, απέστειλα επιστολή προς τον Πρόεδρο της Επιτροπής υποβάλλοντας μία επίσημη γραπτή ερώτηση, όπως είναι δικαίωμά μου ως μέλος του Κοινοβουλίου. Έλαβα την εξής απάντηση: "η έρευνα που απαιτείται για την παροχή λεπτομερούς απάντησης θα ήταν εντελώς δυσανάλογη προς το επιθυμητό αποτέλεσμα και υπερβαίνει τις απαιτήσεις απάντησης σε γραπτή ερώτηση" . Η απάντηση αυτή αποτελεί βαρύτατη απρέπεια απέναντι σε οποιονδήποτε βουλευτή υποβάλλει ερώτηση σε ένα όργανο, το οποίο υποτίθεται ότι έχει συσταθεί για να υπηρετεί και να ανταποκρίνεται με διαφάνεια στα αιτήματα για παροχή πληροφοριών. Εάν κάποιος υπουργός της βρετανικής κυβέρνησης έδινε παρόμοια απάντηση σε μέλος της Βουλής των Κοινοτήτων, θα είχε δικαίως διαπομπευθεί από τα μέλη του Σώματος.
<P>
Περίμενα καλύτερη αντιμετώπιση από τον Πρόεδρο της Επιτροπής. Θα ήθελα να πω, εκ μέρους του Σώματος, ότι όταν ένας βουλευτής υποβάλλει ένα καθ' όλα νόμιμο ερώτημα, θεωρώ ότι το ερώτημα αυτό θα πρέπει να απαντάται όσο το δυνατόν πληρέστερα. Δεν επιτρέπεται να μας δίνεται απλώς μία δικαιολογία και ουσιαστικά καμία απάντηση. Θα ήθελα να υπενθυμίσω στον Πρόεδρο της Επιτροπής τις δεσμεύσεις του για τον ανοικτό χαρακτήρα και τη διαφάνεια όσον αφορά την πληροφόρηση του Σώματος.

<SPEAKER ID=17 NAME="Πρόεδρος">
Ασφαλώς, κύριε Bradbourn, συμφωνώ απολύτως μαζί σας.
<P>
  

<SPEAKER ID=18 LANGUAGE="ES" NAME="Barσn Crespo">
Κυρία Πρόεδρε, είχα ανακοινώσει ότι ήθελα να κάνω μία δήλωση, εξ ονόματος της Σοσιαλιστικής Ομάδας, σχετικά με τη συνταγματική κρίση που άνοιξε στην Ευρωπαϊκή Ένωση μετά την τελευταία συνεδρίαση του Συμβουλίου των Υπουργών Δικαιοσύνης και Εσωτερικών την προηγούμενη εβδομάδα. Η δήλωση είναι η ακόλουθη:
<P>
Θέλω να εκφράσω την ανησυχία μας ενώπιον της σοβαρής κατάστασης που δημιουργείται πριν από τη Σύνοδο Κορυφής του Λάκεν, διότι το Ευρωπαϊκό Κοινοβούλιο, με την υποστήριξή του στην έκθεση της κ. Reding - η οποία θυμάμαι ότι ανήκει στο Ευρωπαϊκό Λαϊκό Κόμμα - καθώς και στην έκθεση του κ. Watson - ο οποίος είναι Φιλελεύθερος - που υποστηρίχθηκε μαζικά από το Κοινοβούλιο, χάραξε μια σαφή γραμμή όσον αφορά την καταπολέμηση της τρομοκρατίας.
<P>
Μετά τις 11 Σεπτεμβρίου, το Ευρωπαϊκό Συμβούλιο, σε δύο περιπτώσεις, στις Βρυξέλες και στη Γάνδη, χωρίς να εκφραστούν επιφυλάξεις από κανέναν αρχηγό κυβερνήσεως, υποστήριξε την ίδια γραμμή.
<P>
Το Ευρωπαϊκό Κοινοβούλιο εφάρμοσε τη διαδικασία του επείγοντος για την εξέταση των δύο προτάσεων της Επιτροπής, με απολύτως μαζική υποστήριξη κατά την τελευταία σύνοδο ολομέλειας στις Βρυξέλες. Σήμερα θα ζητηθεί από το Κοινοβούλιο να γνωμοδοτήσει εκ νέου και αντιμετωπίζουμε μια κατάσταση στην οποία μία κυβέρνηση, η ιταλική, αρνείται να δεχθεί κάτι που είναι σαφές και προφανές για όλα τα όργανα της Ευρωπαϊκής Ένωσης.
<P>
Κυρία Πρόεδρε, σας παρακαλώ να εκφράσετε εξ ονόματος της Ομάδας μου, πρώτον, την υποστήριξη μας στον Πρόεδρο του Ευρωπαϊκού Συμβουλίου, κ. Verhofstadt, ο οποίος πρόκειται να μεταβεί αύριο στη Ρώμη για να προσπαθήσει να ξεμπλοκάρει την απαράδεκτη αυτή κατάσταση και, δεύτερον, την υποστήριξή μας στην Επιτροπή, η οποία άσκησε το δικαίωμα πρωτοβουλίας της με υπευθυνότητα και με αίσθηση του καθήκοντος. Τέλος, θα ήθελα επίσης να εκφράσετε την έντονη διαμαρτυρία μας ως Κοινοβουλίου για τις απαράδεκτες δηλώσεις που έγιναν αυτό το Σαββατοκύριακο, σε χυδαία και αγοραία γλώσσα, από έναν πρώην συνάδελφό μας και νυν υπουργό της ιταλικής κυβέρνησης, τον κ. Bossi, οι οποίες θα έκαναν τον κ. Haider να κιτρινίσει από ζήλια.
<P>
Πρόκειται για ένα θέμα μεγίστης σημασίας, το οποίο μας βρίσκει όλους ενωμένους. Εάν δεν μπορέσουμε να προχωρήσουμε και οι δεκαπέντε, θα το κάνουμε οι δεκατέσσερις· πρέπει, όμως, να αγωνιστούμε ενάντια στην τρομοκρατία σε όλα τα πεδία και ένα από αυτά είναι η διαφθορά και η ανακύκλωση και το ξέπλυμα του χρήματος.
<P>
(Χειροκροτήματα από την αριστερή πτέρυγα)

<SPEAKER ID=19 NAME="Watson">
Συμμερίζομαι ασφαλώς την ανησυχία του κ. Enrique Barόn Crespo σχετικά με την αποτυχία των υπουργών Δικαιοσύνης και Εσωτερικών Υποθέσεων να καταλήξουν σε συμφωνία σχετικά με την πρόταση για το ευρωπαϊκό ένταλμα σύλληψης. Επισημαίνω, ωστόσο, ότι εκτός από την προγραμματισμένη επίσκεψη του κ. Verhofstadt στη Ρώμη, θα υπάρξει και μία έκτακτη συνάντηση των υπουργών Δικαιοσύνης και Εσωτερικών Υποθέσεων αυτή την Πέμπτη. Ας ελπίσουμε ότι θα μπορέσει να επιτευχθεί συμφωνία κατά τη συνάντηση αυτή.
<P>
Το Κοινοβούλιο προέβλεψε ότι υπήρχε ενδεχόμενο μη επίτευξης συμφωνίας και συνέστησε να εξεταστεί τουλάχιστον η πιθανότητα εφαρμογής του άρθρου 40 της Συνθήκης, που επιτρέπει σε έναν αριθμό χωρών να προχωρήσουν με βάση την αρχή της στενότερης συνεργασίας. Κανείς δεν θέλει να φτάσουμε σε αυτή τη λύση. Θα πρέπει να ελπίζουμε ότι θα επιτευχθεί συμφωνία μεταξύ των 15, ωστόσο, δεν μπορούμε να επιτρέψουμε σε μία χώρα να καθυστερεί την πρόοδο στον πόλεμο κατά της τρομοκρατίας, που κηρύχθηκε από τους αρχηγούς κρατών και κυβερνήσεων στη Γάνδη.
<P>
(Χειροκροτήματα από την αριστερή πτέρυγα και την πτέρυγα του κέντρου)

<SPEAKER ID=20 LANGUAGE="IT" NAME="Lisi">
Κυρία Πρόεδρε, είμαι υποχρεωμένος να παρέμβω, επειδή ο κ. Barσn Crespo δεν χάνει πρακτικά ευκαιρία να μετατρέψει τις παρατηρήσεις που ενδέχεται να βασίζονται ακόμη και σε μια σταυροφορία, που επαναλαμβάνεται από τότε που στην Ιταλία ο ιταλικός λαός επέλεξε ελεύθερα μια νέα κυβέρνηση. Ο κ. Barσn Crespo ούτε ξέρει ούτε θέλει να δώσει κάποια αιτιολογία: αν τη δώσει πρώτα, θα είμαστε πιο ικανοποιημένοι. Στους συναδέλφους που διαμαρτύρονται θέλω επίσης να πω: αυτή είναι η δημοκρατία, συνάδελφοι, κάθε λαός επιλέγει ελεύθερα και δημοκρατικά την κυβέρνησή του.
<P>
Ειδικότερα, θέλω να καταγγείλω την απόλυτη ανακρίβεια της δήλωσης του συναδέλφου Barσn Crespo. Κανείς δεν έχει προσπαθήσει τόσο πολύ για την καταπολέμηση της τρομοκρατίας όσο η ιταλική κυβέρνηση και ο ιταλικός λαός. Η ιταλική κυβέρνηση και ο ιταλικός λαός έχουν πληρώσει για την τρομοκρατία τα προηγούμενα χρόνια και βρίσκονται πάντα στην πρώτη γραμμή. Είναι άχρηστο να συγχέονται τα θέματα, είναι άχρηστο να τα βάζουμε όλα στο ίδιο καζάνι. Συζητάμε μια υπόθεση επέκτασης του ευρωπαϊκού εντάλματος σύλληψης και γι' αυτό, για την επέκταση σε άλλα αδικήματα που δεν προβλέπονταν αρχικά, επιζητούμε - και εμείς έχουμε εμπιστοσύνη ότι θα βρεθεί μια συμφωνία - να φθάσουμε σε μια διατύπωση που θα λαμβάνει υπόψη τις διαφορετικές νομικές παραδόσεις, τα διαφορετικά νομοθετικά πλαίσια κάθε χώρας, ούτως ώστε, όσον αφορά την προστασία από την εμφάνιση της τρομοκρατίας που όντως υπάρχει, να μην γίνουν επιλογές που έπειτα δεν θα μας επιτρέψουν να έχουμε ένα καλά εναρμονισμένο κοινοτικό νομοθετικό πλαίσιο.
<P>
Αυτό είναι λοιπόν το θέμα και όχι άλλο. Όποιος θέλει να επωφεληθεί από τα δραματικά γεγονότα της 11ης Σεπτεμβρίου για να συνεχίσει αυτή τη μανιακή εκστρατεία εναντίον μιας δημοκρατικά εκλεγμένης κυβέρνησης δεν θα βρει βέβαια συναίνεση. Για τον συνάδελφο Barσn Crespo, τέλος, εύχομαι να εκτονώσει την παραφορά του για πιο βάσιμες αιτίες και να χρησιμοποιεί λιγότερο αλαζονικούς τόνους όταν συγχέει τα θέματα που μας αφορούν.
<P>
(Χειροκροτήματα από τη δεξιά πτέρυγα)

<SPEAKER ID=21 LANGUAGE="DE" NAME="Poettering">
Κυρία Πρόεδρε, αγαπητοί συνάδελφοι, ο συνάδελφος Barόn Crespo προέβη σε ένα σχόλιο που δίνει αφορμή για συζήτηση! Εξ ονόματος της Ομάδας του Ευρωπαϊκού Λαϊκού Κόμματος θέλω να εκφράσω την προσδοκία ότι η ιταλική κυβέρνηση, στην οποία τρέφουμε πολύ μεγάλη εμπιστοσύνη, θα προσφέρει τη συμβολή της ώστε να μπορέσουμε τελικά να καταλήξουμε σε μια συμφωνία. Για εμάς, προτεραιότητα έχει η καταπολέμηση της τρομοκρατίας και στο σημείο αυτό δεν επιτρέπεται να υπάρχει καμία διαφορά μεταξύ των πολιτικών οικογενειών.
<P>
Πιστεύω όμως επίσης συνάδελφε, κύριε Baron Crespo, ότι το ζήτημα αυτό δεν προσφέρεται για μια διαμάχη κομματικού χαρακτήρα και γνωρίζουμε επίσης - ακούστε με, σας παρακαλώ, προσπαθώ να είμαι όσο το δυνατό πιο αντικειμενικός - ότι δεν επιτεύχθηκε κανένα αποτέλεσμα όσον αφορά το καταστατικό των κομμάτων. Γνωρίζετε επίσης ότι, στην ουσία, δεν ήταν η παράταξή μου που συνέβαλε στην αποτυχία του: σας παρακαλώ, την κριτική που ασκείτε σε άλλες περιπτώσεις, να την ασκείτε και εναντίον του κόμματός σας, όταν δεν καταλήγουμε σε αποτελέσματα όπως στην περίπτωση του καταστατικού των κομμάτων. Η αξιοπιστία σας θα ήταν μεγαλύτερη αν χρησιμοποιούσατε τα ίδια κριτήρια για όλες τις πλευρές του πολιτικού φάσματος.
<P>
(Χειροκροτήματα από τη δεξιά πτέρυγα)

<SPEAKER ID=22 LANGUAGE="DE" NAME="Schulz">
Κυρία Πρόεδρε, η σύγκριση μεταξύ του ευρωπαϊκού εντάλματος σύλληψης και του καταστατικού των κομμάτων υπερβαίνει, πιστεύω, τα όρια! Αλλά υπάρχουν βέβαια κόμματα - ιδίως στη Γερμανία - για τα οποία το ένταλμα σύλληψης και το καταστατικό των κομμάτων πλησιάζουν πολύ το ένα το άλλο.
<P>
(Χειροκροτήματα και γέλια)
<P>
Ένα μόνο πράγμα θέλω να πω στο συνάδελφο Lise: σε όλες τις ακροάσεις που πραγματοποίησε μέχρι τώρα αυτό το Σώμα για τις προτάσεις τις Επιτροπής, η "Forza Italia" στο σύνολό της συμφώνησε με όλες τις θέσεις του Ευρωπαϊκού Κοινοβουλίου. Επομένως, διερωτώμαι γιατί ο Πρωθυπουργός της Ιταλίας, που ανήκει στο κόμμα του κ. Lise - παρεμπιπτόντως, ο κ. Lise συμφώνησε και αυτός - υποδεικνύει τώρα στον Υπουργό Εσωτερικών του να ασκήσει το δικαίωμα αρνησικυρίας όσον αφορά αξιόποινες πράξεις, την ποινική δίωξη των οποίων επιθυμούσαμε να υλοποιήσουμε από κοινού σε ευρωπαϊκή κλίμακα.
<P>
Διερωτώμαι αν αυτό το γεγονός αυτό έχει σχέση με κομματική πολιτική, και όχι αυτό που ο συνάδελφος, κ. Enrique Barσn, παρατήρησε δικαίως.
<P>
(Χειροκροτήματα)

<SPEAKER ID=23 LANGUAGE="NL" NAME="Buitenweg">
Κυρία Πρόεδρε, τα περισσότερα μέλη της Ομάδας μου καταψήφισαν την έκθεση Watson σχετικά με το ευρωπαϊκό ένταλμα σύλληψης. Το κάναμε όμως αυτό για λόγους εντελώς διαφορετικούς από αυτούς του κ. Μπερλουσκόνι και ζήτησα τώρα τον λόγο προκειμένου να μην μας βάλει κανείς στο ίδιο σακί με αυτόν. Η Ομάδα των Πρασίνων είναι καταρχήν υπέρμαχος του ευρωπαϊκού εντάλματος σύλληψης, όμως μόνο εφόσον έχουμε υιοθετήσει διάφορες ελάχιστες προδιαγραφές στον τομέα της ποινικής δικονομίας, για παράδειγμα σχετικά με την νομική συνδρομή ή τις μεθόδους καταζήτησης. Η φιλοσοφία του ευρωπαϊκού εντάλματος σύλληψης στηρίζεται στην αρχή ότι όλα τα νομικά συστήματα είναι λίγο πολύ εναρμονισμένα, οπότε και δεν έχει πραγματικά σημασία σε ποια χώρα καταδικάζεται κανείς. Όμως αυτό δεν συμβαίνει την στιγμή αυτή. Εφόσον είχαν εναρμονισθεί όντως τα νομικά συστήματα, δεν θα ήταν ιδιαίτερα δύσκολο να υιοθετήσουμε ελάχιστες προδιαγραφές.
<P>
Γνωρίζω ότι όλοι είναι μακροπρόθεσμα υπέρμαχοι των ελάχιστων προδιαγραφών, όμως η Ομάδα μας έθεσε την υιοθέτησή τους ως προϋπόθεση για να δεχθεί το ευρωπαϊκό ένταλμα σύλληψης. Η θέση μας είναι επομένως απολύτως και καταρχήν διαφορετική από αυτή του κ. Μπερλουσκόνι και δεν θα πρέπει να επικρατήσει ουδεμία σύγχυση στο σημείο αυτό. Η θέση μας δεν θα πρέπει να συγχέεται ούτε και με διάφορα αντιευρωπαϊκά αισθήματα. Είμαστε υπέρ του ευρωπαϊκού εντάλματος σύλληψης, όμως μόνον εφόσον πληρούνται οι όροι που ανέφερα.

<SPEAKER ID=24 LANGUAGE="DE" NAME="Leinen">
Κυρία Πρόεδρε, ο συνάδελφος Poettering ανέφερε προηγουμένως κατά τη συζήτηση για το ευρωπαϊκό ένταλμα σύλληψης και το ευρωπαϊκό καταστατικό των κομμάτων. Ο μόνος συσχετισμός που μπορεί να υπάρχει είναι το γεγονός ότι θέλουμε να καθιερώσουμε και τα δύο. Δεν κατανοώ εντελώς την κατηγορία που προσάπτετε στην Ομάδα μου. Πάντως, μιλήσατε σαν να εννοούσατε ότι έφταιγε η Ομάδα μου διότι δεν επετεύχθη συμφωνία. Σύμφωνα με τις πληροφορίες μου, τα πράγματα ήταν όμως διαφορετικά. Ορισμένες κυβερνήσεις επιθυμούσαν να ισχύει το καταστατικό αυτό ήδη για κόμματα από δύο κράτη. Αυτό όμως είναι απαράδεκτο το ευρωπαϊκό καταστατικό δεν μπορεί να αποτελεί μια συγκαλυμμένη χρηματοδότηση εθνικών ή περιφερειακών κομμάτων. Ήθελα να το τονίσω ώστε να μην προκύψουν εσφαλμένες εντυπώσεις ή μια συζήτηση εκτός θέματος.
<P>
  

<SPEAKER ID=25 NAME="Καραμάνου">
Κυρία Πρόεδρε, θα ήθελα να μιλήσω για ένα άλλο θέμα, για να αλλάξουμε λίγο το κλίμα.
<P>
Σήμερα είναι η παγκόσμια ημέρα των δικαιωμάτων του ανθρώπου και θα ήθελα να εκφράσω την οδύνη και τον αποτροπιασμό μου για τον τραγικό θάνατο από ασφυξία μέσα σε κοντέινερ οκτώ προσφύγων, μεταξύ των οποίων τρία παιδιά, στη Νότια Ιρλανδία. Οκτώ νεκροί πρόσφυγες, θύματα όχι τόσο των μεταφορέων, όπως έσπευσαν να δηλώσουν οι αρχές, όσο της ευρωπαϊκής αναλγησίας και ενός παγκόσμιου συστήματος που επιτρέπει και ενθαρρύνει την ελεύθερη διακίνηση των κεφαλαίων, όχι όμως και την ελεύθερη διακίνηση των ανθρώπων, ενός συστήματος που καταδικάζει τα δύο τρίτα των ανθρώπων του πλανήτη να ζουν υπό συνθήκες απίστευτης φτώχειας.
<P>
Το Ευρωπαϊκό Κοινοβούλιο δεν μπορεί να παραμένει αδιάφορο απέναντι στη σύγχρονη τραγωδία των προσφύγων, ούτε είναι δυνατόν να αισθανόμαστε ασφαλείς στο φρούριο Ευρώπη όσο υπάρχει γύρω μας τόση ανθρώπινη δυστυχία και τέτοιο χάσμα ανάπτυξης.
<P>
Θεωρώ πολύ θετικό ότι θα συζητήσουμε το θέμα των προσφύγων και των μεταναστών την Πέμπτη στα επείγοντα, αλλά θα ήθελα να σας παρακαλέσω, κυρία Πρόεδρε, να μεταφέρετε αυτές τις απόψεις στο Συμβούλιο του Λάκεν.

<SPEAKER ID=26 NAME="De Rossa">
Θα ήθελα και εγώ με τη σειρά μου να αναφερθώ στην ανακάλυψη των οκτώ πτωμάτων σε εμπορευματοκιβώτιο στην Κομητεία του Wexford το Σαββατοκύριακο. Μεταξύ των νεκρών ήταν ένα τετράχρονο αγόρι, ένα δεκάχρονο κορίτσι και ένα δεκαεξάχρονο αγόρι. Τρεις ενήλικες βρέθηκαν επίσης νεκροί - δύο άντρες και μία γυναίκα - ενώ υπάρχουν και πέντε επιζήσαντες. Από όσο φαίνεται και εξ όσων γνωρίζουμε, περίπου 11 από αυτά τα άτομα προέρχονταν από την Τουρκία, ένα από την Αλβανία και ένα από την Αλγερία.
<P>
Θεωρώ φοβερό να επικρατεί στην Ευρώπη μία κατάσταση όπου άνθρωποι είναι τόσο απελπισμένοι ώστε να θέτουν τον εαυτό τους στα χέρια εγκληματιών αναζητώντας μια νέα ζωή στην Ευρώπη. Κάποιο σοβαρό λάθος πρέπει να έχουμε κάνει στην αντιμετώπιση των εγκληματιών, από τη μία πλευρά, και στην προσέγγιση του θέματος της μετανάστευσης, από την άλλη. Δεν μπορούμε να επιτρέψουμε να συνεχιστεί μία κατάσταση κατά την οποία κάποιοι άνθρωποι είναι τόσο απελπισμένοι ώστε να κάνουν οτιδήποτε, ακόμα και να θέτουν τον εαυτό τους και τα παιδιά τους σε κίνδυνο για να βρουν μια καλύτερη ζωή.
<P>
Θα ήθελα να ζητήσω από τα μέλη του Σώματος που υποστηρίζουν τον κ. Μπερλουσκόνι στην αντίθεσή του προς το ευρωπαϊκό ένταλμα σύλληψης να αναρωτηθούν γιατί υποστηρίζουν μία θέση η οποία θα επιτρέψει στους εγκληματίες που έκλεισαν τους ανθρώπους αυτούς σε αυτό το εμπορευματοκιβώτιο να διαφύγουν από την τιμωρία της δικαιοσύνης που πρέπει να τους επιβληθεί; Θα ήθελα επίσης να ρωτήσω, κυρία Πρόεδρε...
<P>
(Η Πρόεδρος διακόπτει τον ομιλητή)

<SPEAKER ID=27 LANGUAGE="FR" NAME="Auroi">
Κυρία Πρόεδρε, έχω να κάνω μια πολύ απλή πρόταση σύμφωνη με το πνεύμα της παγκόσμιας ημέρας των δικαιωμάτων του ανθρώπου.
<P>
Δεδομένου ότι οχτώ άνθρωποι μόλις έχασαν τη ζωή τους υπό δραματικές συνθήκες και δεδομένου ότι, συχνά, κυρία Πρόεδρε, μας καλείτε να τιμήσουμε τα θύματα της βίας τηρώντας ενός λεπτού σιγή, θα ήταν μάλλον λογικό, αύριο το πρωί, στην αρχή της συνεδρίασης, να τηρήσουμε ενός λεπτού σιγή για τα οχτώ αυτά άτομα που έπεσαν θύματα ελεεινών δουλεμπόρων με αποτέλεσμα να χάσουν τη ζωή τους.

<SPEAKER ID=28 NAME="McKenna">
Κυρία Πρόεδρε, ελπίζω ότι η νέα Πρόεδρος θα αντιμετωπίζει ισότιμα όλα τα μέλη. Προσπαθώ εδώ και ώρα - πολύ πριν από αρκετούς άλλους που έλαβαν ήδη το λόγο - να επισημάνω ότι θέλω να παρέμβω επί ενός διαδικαστικού ζητήματος.
<P>
Θέλω να θίξω δύο θέματα. Το πρώτο αφορά την επίθεση του κ. Stevenson εναντίον της βελγίδας υπουργού, η οποία δεν είναι εδώ για να υπερασπίσει τον εαυτό της. Μία τόσο προσωπική και καυστική επίθεση εναντίον ενός ατόμου που δεν είναι παρόν είναι αδικαιολόγητη. Δεύτερον, όσον αφορά το περιστατικό που συνέβη στην Ιρλανδία αυτό το Σαββατοκύριακο, οφείλουμε πιστεύω να κάνουμε μία συζήτηση για αυτό το θέμα. Ο κόσμος επικεντρώνει την προσοχή του στη λάθος πτυχή του θέματος. Είναι ολοφάνερο ότι η νοοτροπία φρουρίου που επικρατεί στην Ευρώπη αναγκάζει αυτούς τους ανθρώπους να θέσουν τη ζωή τους σε κίνδυνο, εμπιστευόμενοι ανθρώπους που προσπαθούν να αποκομίσουν κέρδος. Πρέπει να ανοίξουμε τα σύνορα αντί να ενθαρρύνουμε τη νοοτροπία αυτή του φρουρίου. Αυτός είναι ο μόνος τρόπος για να διασφαλίσουμε ότι δεν θα χάσουν άλλοι άνθρωποι τη ζωή τους με τόσο τραγικό τρόπο. Τα περιστατικά του Dover και του Wexford είναι μόνο δύο παραδείγματα του τι θα ακολουθήσει.
<P>
Τέλος, αισθάνομαι ιδιαίτερα απογοητευμένη διότι ορισμένοι από τους ιρλανδούς συναδέλφους μου στο Σώμα δεν θεώρησαν ότι θα έπρεπε να υποστηρίξουν τη συζήτηση αυτού του θέματος στο Κοινοβούλιο. Είναι τραγικό, εάν λάβουμε υπόψη ότι το περιστατικό συνέβη εντός της εκλογικής τους περιφέρειας.

<SPEAKER ID=29 NAME="Fitzsimons">
Κυρία Πρόεδρε, λαμβάνω το λόγο για να συμφωνήσω με τις παρατηρήσεις του κ. de Rossa και της κ. McKenna όσον αφορά το φοβερό και τραγικό περιστατικό στο Wexford της Ιρλανδίας. Η ιρλανδική κυβέρνηση έχει ήδη εκφράσει τα αισθήματά της για το θέμα αυτό και θα αναλάβει κατάλληλη δράση. Συμφωνώ επίσης και με τη δική σας πρόταση, κυρία Πρόεδρε, για να συμπεριληφθεί η συζήτηση για την τραγωδία αυτή στην ημερήσια διάταξη της Πέμπτης.

<SPEAKER ID=30 NAME="Πρόεδρος">
Ασφαλώς, κύριε Fitzsimons. Όπως γνωρίζετε, το Κοινοβούλιο μόλις αποφάσισε να εγγράψει το ζήτημα αυτό στο πλαίσιο της συζήτησης επί επικαίρων θεμάτων, την Πέμπτη.
<P>
  

<SPEAKER ID=31 NAME="Lynne">
Κυρία Πρόεδρε, στην προηγούμενη περίοδο συνόδου στις Βρυξέλλες είχατε την ευγενή καλοσύνη να πείτε ότι θα απευθύνατε επιστολή στην ελληνική κυβέρνηση σχετικά με τους 12 Βρετανούς και τους δύο Ολλανδούς παρατηρητές αεροπλάνων που συνελήφθησαν εκεί. Θα ήθελα να μάθω εάν έχετε λάβει απάντηση στην επιστολή σας αυτή. Ο κ. Wayne Groves, κάτοικος της εκλογικής μου περιφέρειας, παραμένει στη φυλακή εδώ και πέντε περίπου εβδομάδες χωρίς να του έχει απαγγελθεί καμία κατηγορία και χωρίς να έχει περάσει από δίκη. Πιστεύω ότι αυτό αντίκειται στην Ευρωπαϊκή Σύμβαση Ανθρωπίνων Δικαιωμάτων. Θα ήθελα να μάθω εάν υπάρχει κάτι άλλο που θα μπορούσατε να κάνετε γι' αυτούς και εάν λάβατε απάντηση στην επιστολή σας.

<SPEAKER ID=32 NAME="Πρόεδρος">
Ναι, κυρία Lynne, έλαβα απάντηση από τον κ. Γιώργο Παπανδρέου, Υπουργό Εξωτερικών, την οποία ασφαλώς θα κοινοποιήσω το ταχύτερο δυνατό τόσο σε εσάς όσο και στους άλλους συναδέλφους, καθώς η εν λόγω απάντηση δόθηκε δημόσια. Όπως θα διαπιστώσετε και εσείς, δεν είναι απολύτως ικανοποιητική.

<SPEAKER ID=33 LANGUAGE="NL" NAME="Manders">
Κυρία Πρόεδρε, συμφωνώ με το ζήτημα που έθεσε η κ. Lynne, όμως θα ήθελα να σας παρακαλέσω να έλθετε εκ νέου σε επαφή με τις ελληνικές αρχές και να απευθύνω έκκληση στους έλληνες συναδέλφους να φροντίσουν ώστε αυτοί οι παρατηρητές αεροπλάνων, οι οποίοι βρίσκονται εδώ και πέντε σχεδόν εβδομάδες στις ελληνικές φυλακές εξαιτίας του χόμπι τους, να δικαστούν πριν από την επόμενη Παρασκευή, διότι ειδάλλως θα μεσολαβήσουν διακοπές τριών εβδομάδων και αυτοί οι νεαροί, οι παρατηρητές αεροπλάνων, οι οποίοι παρατηρούσαν τα αεροπλάνα ως χόμπι, θα παραμείνουν κρατούμενοι τελικά επτά έως οκτώ εβδομάδες άνευ δίκης. Σας παρακαλώ, συνάδελφοι, περιλαμβανομένων των ελλήνων συναδέλφων, για τον λόγο αυτόν να ασκήσετε πολιτική πίεση, έτσι ώστε αυτοί οι νεαροί να δικαστούν πριν από την επόμενη Παρασκευή.

<SPEAKER ID=34 NAME="Perry">
Κυρία Πρόεδρε, θα ήθελα να συμφωνήσω με το θέμα που έθεσε η κ. Lynne. Σήμερα είναι η Ημέρα των Ανθρωπίνων Δικαιωμάτων και όμως, 12 ευρωπαίοι πολίτες κρατούνται στις ελληνικές φυλακές χωρίς δίκη. Οι βουλευτές από τα απέναντι έδρανα θέτουν το θέμα του ευρωπαϊκού εντάλματος σύλληψης - το συμβάν αυτό υποδεικνύει ακριβώς τους λόγους για τους οποίους τα μέλη αυτής της πτέρυγας του Κοινοβουλίου έχουν επιφυλάξεις για τη θέσπιση ενός ευρωπαϊκού εντάλματος σύλληψης. Βρετανοί πολίτες που συμμετείχαν στην αθώα δραστηριότητα της παρατήρησης αεροπλάνων βρέθηκαν στις ελληνικές φυλακές χωρίς να περάσουν από δίκη.
<P>
Θα ήθελα πολύ να δω την απάντηση που λάβατε, την οποία περιγράψατε ως μη ικανοποιητική, και ελπίζω ότι θα απαντήσετε με πολύ αυστηρό τρόπο στην ελληνική κυβέρνηση. Δεν πρέπει να τους επιτραπεί να κρατούν ευρωπαίους πολίτες στη φυλακή χωρίς δίκη.

<SPEAKER ID=35 NAME="Πρόεδρος">
Κύριε Perry, δυστυχώς, η απάντηση δεν είναι ικανοποιητική, όπως μόλις σας είπα. "Έχω εκφράσει δημόσια το ενδιαφέρον του Υπουργείου Εξωτερικών για το εν λόγω ζήτημα. Ωστόσο, όπως ασφαλώς θα αντιλαμβάνεστε, δεν είναι δυνατό η εκτελεστική εξουσία να παρεμβαίνει καθ' οιονδήποτε τρόπο στο έργο της δικαστικής εξουσίας και να θίγει την ανεξαρτησία της" . Αυτή ήταν η απάντηση του κ. Παπανδρέου. Ασφαλώς, θα εξετάσω τη συνέχεια που θα δώσω στο θέμα. Όμως, δυστυχώς, προς το παρόν η απάντηση είναι αρνητική.

<SPEAKER ID=36 NAME="Σουλαδάκης">
Κυρία Πρόεδρε, θα ήθελα να σχολιάσω τις τοποθετήσεις των συναδέλφων σας σε σχέση με το ζήτημα της σύλληψης ορισμένων Βρετανών στην Ελλάδα και, πρώτον, να τους διαβεβαιώσω ότι εμείς ως βουλευτές, και ορθώς, δεν έχουμε καμία δυνατότητα να επηρεάσουμε την ανεξάρτητη ελληνική δικαιοσύνη, όπως δεν νομίζω ότι και εσείς στη χώρα σας μπορείτε να επηρεάσετε τη δικαιοσύνη.
<P>
Δεύτερον, πρέπει να γνωρίζετε, όπως είχαμε πει και στην περασμένη συζήτηση στις Βρυξέλλες, ότι οι πράξεις για τις οποίες έχουν συλληφθεί, όπως τουλάχιστον προκύπτει από τα δημοσιεύματα του τύπου, είναι πράξεις για τις οποίες, εάν τις είχαν διαπράξει σε οποιαδήποτε χώρα από τις 15 χώρες της Ευρωπαϊκής Ένωσης, πάλι θα είχαν συλληφθεί.
<P>
Επομένως, καλό είναι είναι σεβαστούμε τους θεσμούς βάσει των οποίων λειτουργούν από κοινού οι δεκαπέντε χώρες, να σεβαστούμε την ανεξάρτητη δικαιοσύνη και να σεβαστούμε τις νομοθεσίες που ισχύουν στις 15 χώρες. Ας ξεκαθαρίσουμε ορισμένα πράγματα: είμαστε εδώ δεκαπέντε χώρες, με εκπροσώπους από πολλά κόμματα και πολλές πλευρές, όλοι ισότιμοι, όλοι ισοδύναμοι, και δεν έχει κανένας δικαίωμα να κάνει υποδείξεις σε άλλες χώρες, ως να ήταν χώρες που δεν ανήκουν στην Ευρώπη.

<SPEAKER ID=37 NAME="Howitt">
Θα ήθελα να σας ευχαριστήσω, Κυρία Πρόεδρε, για την επιστολή που απευθύνατε στην ελληνική κυβέρνηση σχετικά με τους παρατηρητές αεροπλάνων καθώς και για όσα είπατε σήμερα. Οι ενέργειές σας είναι ιδιαίτερα σημαντικές καθώς εκπροσωπείτε το σύνολο του Ευρωπαϊκού Κοινοβουλίου και ανήκετε σε ένα κράτος μέλος που δεν εμπλέκεται στην υπόθεση. Είπατε ότι θα εξετάσετε τις περαιτέρω ενέργειές σας. Θα μπορούσατε να μας πείτε πότε θα ενημερώσετε την Ολομέλεια σχετικά;
<P>
Θα ήθελα επίσης να ευχαριστήσω τον κ. Σουλαδάκη για όσα είπε. Πιστεύω ότι όλοι συμφωνούμε όσον αφορά την ανάγκη σεβασμού των ανθρωπίνων δικαιωμάτων και συνεργασίας μεταξύ των δύο κρατών της Ευρωπαϊκής Ένωσης, καθώς και σεβασμού της ανεξαρτησίας της δικαιοσύνης. Μέσω του προσώπου σας, κυρία Πρόεδρε, θα ήθελα να απευθύνω έκκληση προς τους έλληνες βουλευτές, να εξετάσουν το ενδεχόμενο διατύπωσης μίας κοινής δήλωσης υπέρ των αρχών αυτών, η οποία θα μπορούσε να προαγάγει τη συνεννόηση και να οδηγήσει σε ταχύτερη επίλυση του θέματος για τα 12 άτομα που εμπλέκονται σε αυτό.
<P>
  

<SPEAKER ID=38 LANGUAGE="ES" NAME="Bautista Ojeda">
Κυρία Πρόεδρε, όπως γνωρίζετε καλά, η κατάσταση που προκαλεί στην Ισπανία η τρομοκρατική δράση της ETA είναι φοβερή και επωφελούμαι της ευκαιρίας για να σας ευχαριστήσω για το έργο σας κατά τη διάρκεια της προεδρίας σας. Επαναλαμβάνω την πλέον απόλυτη απόρριψη μου για την ETA και όλους όσους την υποστηρίζουν ή την δικαιολογούν.
<P>
Κυρία Πρόεδρε, τόσο το κόμμα μου όσο και εγώ ο ίδιος κατηγορηθήκαμε σοβαρά σε ορισμένα ισπανικά μέσα ενημέρωσης, επειδή λόγω ασθενείας δεν μπόρεσα να παραστώ στην προηγούμενη ολομέλεια των Βρυξελλών, όπου συζητήθηκε και ψηφίστηκε η έκθεση του κ. Watson, την οποία είχα προσυπογράψει στο σύνολό της μέσω διάφορων ανακοινώσεων τύπου, οι οποίες είχαν αποσταλεί σε όλα τα ισπανικά μέσα ενημέρωσης 24 ώρες πριν από τη συζήτηση και την ψηφοφορία και οι οποίες αποσιωπήθηκαν συστηματικά.
<P>
Για όλα αυτά, κυρία Πρόεδρε, ζητώ την προστασία σας ενώπιον της κατάστασης αδυναμίας αυτοϋπεράσπισης, στην οποία έχω υποβληθεί. Και για αυτό, σας παρακαλώ επισήμως, δεδομένου ότι τόσο η θέση η δική μου όσο και το κόμματός μου υπήρξε σαφής, δημόσια και πρότερη της ψηφοφορίας, να καταμετρήσετε την ψήφο μου ως θετική για την έκθεση του κ. Watson, όπως και για τις τροπολογίες 117 και 118, καθότι έτσι θα είχα ψηφίσει αν ήμουν παρών. Επίσης, σας επισημαίνω ότι η αποδοχή αυτής μου της ψήφου δεν θα διαφοροποιήσει σημαντικά το τελικό αποτέλεσμα της εν λόγω ψηφοφορίας.
<P>
Τέλος, ευχαριστώ δημοσίως το Πρακτορείο Efe, το οποίο ήταν το μοναδικό που μετέδωσε ακριβώς και αναπαρήγαγε στις ανακοινώσεις του την αλήθεια. Θα είμαστε πάντα υπέρ της προστασίας της ζωής, των πλέον θεμελιωδών δικαιωμάτων και εναντίον των δολοφόνων και όλων εκείνων που τους δικαιολογούν ή τους υποστηρίζουν.

<SPEAKER ID=39 NAME="Gorostiaga Atxalandabaso">
Κυρία Πρόεδρε, σήμερα γιορτάζουμε τη Διεθνή Ημέρα Ανθρωπίνων Δικαιωμάτων. Από σύμπτωση, στην ημερήσια διάταξη αυτής της εβδομάδας προβλέπεται κοινή συζήτηση για το χώρο ελευθερίας, ασφάλειας και δικαιοσύνης, που απαιτεί από το Κοινοβούλιο να λάβει ξεκάθαρη θέση για το θέμα των ανθρωπίνων δικαιωμάτων.
<P>
Στις αρχές του έτους, κατήγγειλα ενώπιον του Σώματος την αμνήστευση από την ισπανική κυβέρνηση 15 βασανιστών, γεγονός που σημαίνει ότι η πρακτική των βασανιστηρίων θα συνεχιστεί από την ισπανική κυβέρνηση. Τρεις μήνες μετά, μία νεαρή γυναίκα, η Iratxe Sorzabal,
<P>
(Ο ομιλητής κραδαίνει μία αφίσα)
<P>
   εξευτελίστηκε σεξουαλικά και υποβλήθηκε σε επανειλημμένα βασανιστήρια επί ώρες από τη στιγμή που τη συνέλαβαν. Οι φωτογραφίες αυτές λήφθηκαν στο νοσοκομείο και δείχνουν τα σημάδια ...
<P>
(Η Πρόεδρος αφαιρεί το λόγο από τον ομιλητή)

<SPEAKER ID=40 LANGUAGE="FR" NAME="Krivine">
Κυρία Πρόεδρε, την Τετάρτη θα συζητήσουμε ένα σημείο με τίτλο "Συνεργασία μεταξύ της Ευρωπαϊκής Ένωσης και των Ηνωμένων Πολιτειών" για την καταπολέμηση της τρομοκρατίας. Μάθαμε, λοιπόν, κυρίως μέσω του Διαδικτύου, ότι η συζήτηση αυτή έπεται της ανταλλαγής επιστολών μεταξύ του εκπροσώπου του κ. Μπους, του κ. Forster, αν δεν κάνω λάθος, και του κ. Prodi. Στην επιστολή αυτή, που δεν διαβιβάστηκε στο Κοινοβούλιο, αλλά που μπορούμε να συμβουλευθούμε στο Διαδίκτυο, η κυβέρνηση των Ηνωμένων Πολιτειών ζητεί από την Ευρώπη να λάβει σαράντα περίπου μέτρα στο πλαίσιο της συνεργασίας για την καταπολέμηση της τρομοκρατίας.
<P>
Μάλιστα, μάλλον, και λέω "μάλλον" καθώς δεν έχουμε λάβει κανένα σχετικό έγγραφο, ο κ. Prodi απάντησε εγγράφως στην κυβέρνηση των Ηνωμένων Πολιτειών στα τέλη Νοεμβρίου. Νομίζω ότι για να λάβει χώρα η εν λόγω επείγουσα συζήτηση υπό τις καλύτερες δυνατές συνθήκες - καθώς η συζήτηση έχει προβλεφθεί για την Τετάρτη - θα ήταν σωστό να έχουν οι βουλευτές στη διάθεσή τους την επιστολή που η κυβέρνηση των Ηνωμένων Πολιτειών απέστειλε στον κ. Prodi, καθώς και την απάντηση του τελευταίου. Αυτό είναι το αίτημά μου.

<SPEAKER ID=41 NAME="Πρόεδρος">
Ασφαλώς, κύριε Krivine, θα τακτοποιήσουμε το θέμα αυτό το ταχύτερο δυνατό.
<P>
  

<SPEAKER ID=42 NAME="Foster">
Κυρία Πρόεδρε, το θέμα αυτό μπορεί να ενδιαφέρει τα μέλη του Σώματος. Οι αξιότιμοι συνάδελφοι θα θυμούνται την ψηφοφορία κατά τη μικρή περίοδο συνόδου σχετικά με την έκθεση Foster για τους κοινούς κανόνες στον τομέα της ασφάλειας της πολιτικής αεροπορίας. Η έκθεση αυτή κατατέθηκε εσπευσμένα λόγω των γεγονότων της 11ης Σεπτεμβρίου. Στη συνέχεια, περιμέναμε απάντηση από τη συνεδρίαση του Συμβουλίου Μεταφορών την περασμένη Παρασκευή, και όλοι ήλπιζαν ότι θα μπορούσε να επιτευχθεί μία κοινή θέση. Θα ήθελα να ενημερώσω το Σώμα ότι το Συμβούλιο Μεταφορών και τα κράτη μέλη δεν κατάφεραν να συμφωνήσουν σε κοινή θέση, παρά τις εκκλήσεις από όλες τις πλευρές για την επείγουσα ανάγκη ανάληψης αυτών των μέτρων και παρά το γεγονός ότι το Κοινοβούλιο κατέβαλε τεράστιες προσπάθειες για να διεκπεραιώσει με τον καλύτερο τρόπο το θέμα σε εξαιρετικά σύντομο χρονικό διάστημα.
<P>
Η συμπεριφορά των κρατών μελών και του Συμβουλίου στο θέμα αυτό υπήρξε εξαιρετικά απογοητευτική. Πρόκειται ίσως για ένα από τα σημαντικότερα μέτρα που έχει προκύψει από τις 11 Σεπτεμβρίου και θα επηρέαζε 38 ευρωπαϊκές χώρες. Θα εξακολουθήσω να ενημερώνω το Σώμα για την πρόοδο σχετικά με το θέμα, αλλά θα σας παρακαλούσα, κυρία Πρόεδρε, να διαβιβάσετε τις παρατηρήσεις μας στην Προεδρία.
<P>
  

<SPEAKER ID=43 LANGUAGE="FR" NAME="Ζαχαράκις">
Θα ήθελα να επιστήσω την προσοχή τόσο τη δική σας, κυρία Πρόεδρε, όσο και του Σώματος στην απαράδεκτη τακτική των διακρίσεων που εφαρμόζουν οι αλβανικές αρχές εις βάρος της ελληνικής μειονότητας, κυρίως στη Χιμάρα όπου ειδικές δυνάμεις της αστυνομίας κατεδάφισαν, την περασμένη εβδομάδα, κτίρια που ανήκαν σε μέλη της μειονότητας, στα οποία μάλιστα - μεταξύ αυτών γυναίκες και παιδιά - επεφύλαξαν κακή μεταχείριση. Μεταξύ άλλων, κατεδάφισαν τη διοικητική έδρα της μειονότητας, το σχολείο της μειονότητας και αρκετές εμπορικές επιχειρήσεις, κλπ. Πρόκειται για κτίρια τα οποία, υπό το πρόσχημα ότι ήταν αυθαίρετα, καταστράφηκαν από μπουλντόζες κατόπιν διαταγής του δημάρχου της πόλης του οποίου η εκλογή, πρέπει να το τονίσουμε αυτό, δεν αναγνωρίζεται ως νόμιμη από τους παρατηρητές του Συμβουλίου της Ευρώπης. Νομίζω, κυρία Πρόεδρε, ότι το Κοινοβούλιο θα έπρεπε να λάβει υπόψη του αυτές τις ιδιαίτερα εχθρικές πράξεις ενόψει της προετοιμασίας των μελλοντικών διαπραγματεύσεων για τη σύναψη συμφωνίας σταθεροποίησης και σύνδεσης μεταξύ της Ευρωπαϊκής Ένωσης και της Αλβανίας. Σας ευχαριστώ.
<P>
  

<SPEAKER ID=44 LANGUAGE="IT" NAME="Fatuzzo">
Κυρία Πρόεδρε, είμαστε άραγε εμείς, οι ευρωβουλευτές, όλοι απατεώνες; Είμαστε άραγε όλοι κλέφτες; Είμαστε άραγε όλοι αργόσχολοι; Είμαστε άραγε όλοι χασομέρηδες, δεν κάνουμε τίποτα από το πρωί ως το βράδυ και περνάμε τον καιρό μας διασκεδάζοντας και πλουτίζοντας; Δεν το νομίζω. Και όμως, αυτό γράφει ένα βιβλίο ενός ιταλού δημοσιογράφου, του Mario Giordano, με τίτλο "Η Ευρώπη κάνει τις απάτες" . Αυτός ο τίτλος τα λέει όλα! Αυτός ο δημοσιογράφος είναι δυστυχώς επίσης διευθυντής ενός σημαντικού ιταλικού τηλεοπτικού σταθμού. Αυτό το βιβλίο, που το βρήκα σε ένα βιβλιοπωλείο στη Ρώμη - όπου είχα πάει για να δω, όπως συνήθως, τη μητέρα μου και την αδελφή μου - με έκανε να ανατριχιάσω και να φρίξω, επειδή μας κατατάσσει όλους εμάς τους βουλευτές στους αργόσχολους, που επιδίδονται μόνο στο να σκαρώνουν απάτες και κλοπές. Θέλετε, κυρία Πρόεδρε, να εξετάσετε αυτό το βιβλίο και να κινήσετε νομική δράση για συκοφαντία κατά του Mario Giordano που, λυπάμαι που το λέω, είναι δυστυχώς Ιταλός;

<SPEAKER ID=45 NAME="Πρόεδρος">
Σας ευχαριστώ, κύριε Fatuzzo, για την πληροφορία αυτή και σας διαβεβαιώνω ότι θα μελετήσουμε το βιβλίο και θα εξετάσουμε τις περαιτέρω ενέργειές μας προκειμένου να αποκαταστήσουμε τη φήμη μας.
<P>
  

<SPEAKER ID=46 NAME="Κόρακας">
Κυρία Πρόεδρε, θέλω να φέρω στην αίθουσα αυτή τη σθεναρή διαμαρτυρία και την αγανάκτηση της αγροτιάς της Ελλάδας, που βρίσκεται πάλι σε μαζικές, δυναμικές κινητοποιήσεις ενάντια στην αντιαγροτική πολιτική της Ευρωπαϊκής Ένωσης, που τους διώχνει από τα χωράφια τους, τους ξεκληρίζει, ερημώνει την ύπαιθρό μας.
<P>
Αγωνίζονται οι αγρότες μας ενάντια στην πολιτική των ποσοστώσεων, που περιορίζει δυναμικές καλλιέργειες, ακόμη και για προϊόντα όπου η Ευρωπαϊκή Ένωση και η Ελλάδα είναι εξαιρετικά ελλειμματικές, όπως είναι το λάδι, ο καπνός, το βαμβάκι, για το οποίο μάλιστα το Συμβούλιο αγνόησε απόφαση του Ευρωπαϊκού Κοινοβουλίου που ζητούσε την αύξηση της ποσόστωσης κατά 50%.
<P>
Αγωνίζονται οι αγρότες μας ενάντια στην εκμετάλλευσή τους από το μεταποιητικό κεφάλαιο, που αρπάζει την παραγωγή τους σε εξευτελιστικές τιμές. Εκατοντάδες χιλιάδες έχουν ήδη εγκαταλείψει την αγροτική δραστηριότητα, πυκνώνοντας τις γραμμές των ανέργων. Ζητούν την κατάργηση των ποσοστώσεων, τουλάχιστον για τα προϊόντα στα οποία η Ευρωπαϊκή Ένωση είναι ελλειμματική. Διαμαρτύρονται για την μέχρι σήμερα πολιτική. Ζητούν έργα υποδομής, όπως έργα άρδευσης. Ζητούν τιμές παραγωγού που να καλύπτουν το κόστος παραγωγής και να αφήνουν ένα κέρδος.
<P>
Κυρία Πρόεδρε, στον δίκαιο αγώνα επιβίωσης που διεξάγουν, είμαστε στο πλευρό τους με όλες τις δυνάμεις μας, και ας χαρακτηρίζει τον αγώνα τους αυτό τρομοκρατία ο ορισμός της τρομοκρατίας που έδωσαν οι Υπουργοί Δικαιοσύνης της Ευρωπαϊκής Ένωσης πρόσφατα και που φοβόμαστε ότι θα εγκρίνει και το Συμβούλιο Κορυφής στο Λάκεν.
<P>
  

<SPEAKER ID=47 NAME="Kinnock">
Κυρία Πρόεδρε, αυτή την εβδομάδα συμπληρώνονται δέκα χρόνια από τότε που απονεμήθηκε το βραβείο Νόμπελ για την Ειρήνη στην Aung San Suu Kyi, στην οποία έχουμε επίσης απονείμει το Βραβείο Ζαχάρωφ. Αυτό το Σάββατο, όλοι οι εν ζωή κάτοχοι του βραβείου Νόμπελ θα ταξιδέψουν στο Όσλο για να γιορτάσουν τα 100 χρόνια από τη θέσπιση του Βραβείου Νόμπελ για την Ειρήνη - εκείνη δεν θα είναι εκεί. Βρίσκεται υπό κράτηση κατ' οίκον από τον Σεπτέμβριο του 2000 και δεν της έχει επιτραπεί η ελεύθερη μετακίνηση εδώ και 13 χρόνια. Θα σας παρακαλούσα, κυρία Πρόεδρε, να της απευθύνετε ένα μήνυμα υποστήριξης εκ μέρους του Κοινοβουλίου και να παροτρύνετε το νορβηγικό Ίδρυμα Νόμπελ να εκφράσει τη βαθύτατη ανησυχία του για το γεγονός ότι η Aung San Suu Kyi δεν θα μπορέσει να παρευρεθεί στο Όσλο το Σάββατο. Θα μπορούσατε επίσης να ζητήσετε από το Ίδρυμα Νόμπελ να πιέσει τη στρατιωτική χούντα της Ραγκούν στη Βιρμανία να δώσει αμέσως στην Aung San Suu Kyi την ελευθερία της.
<P>
(Χειροκροτήματα)

<SPEAKER ID=48 NAME="Πρόεδρος">
Κυρία Kinnock, έχω ασφαλώς κάθε καλή διάθεση να προβώ στο διάβημα αυτό, νομίζω όμως ότι θα έχει ακόμη μεγαλύτερη ισχύ μετά από τη διεξαγωγή της συζήτησης που έχει εγγραφεί στην ημερήσια διάταξη υπό το σημείο "ανθρώπινα δικαιώματα" , δηλαδή την Πέμπτη. Μετά από τη συζήτηση αυτή, θα μπορώ να διαβιβάσω τη θέση που θα έχει υιοθετήσει ρητώς το Ευρωπαϊκό Κοινοβούλιο.
<P>
  

<SPEAKER ID=49 NAME="Πρόεδρος">
Θα ήθελα να σας ανακοινώσω ότι, κατόπιν αιτήματος αρκετών Ομάδων, θα προβούμε, αύριο, σε σύντομη αλλά κατανυκτική εκδήλωση στη μνήμη των θυμάτων της 11ης Σεπτεμβρίου. Θα λάβει χώρα στην ολομέλεια, ακριβώς πριν από την ομιλία του Προέδρου της Νότιας Κορέας, δηλαδή γύρω στις 11.50.

<CHAPTER ID=4>
Ευρωπαϊκή Υπηρεσία Τροφίμων
<SPEAKER ID=50 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (A5-0416/2001) της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την κοινή θέση του Συμβουλίου εν όψει της έγκρισης κανονισμού του Ευρωπαϊκού Κοινοβουλίου και του Συμβουλίου που αφορά τον καθορισμό των γενικών αρχών και απαιτήσεων της νομοθεσίας για τα τρόφιμα, για την ίδρυση της Ευρωπαϊκής Αρχής Τροφίμων και τον καθορισμό διαδικασιών σε θέματα ασφαλείας των τροφίμων (1088/1/2001 - C5-0414/2001 - 2000/0286(COD)) (εισηγητής: κ. Whitehead).

<SPEAKER ID=51 NAME="Whitehead">
. (ΕΝ) Κυρία Πρόεδρε, η σημερινή συζήτηση είναι το επιστέγασμα μίας μακρόχρονης διαδικασίας η οποία έχει ξεκινήσει την εποχή της επιδημίας της ΣΕΒ. Πρόκειται κατά μία έννοια για πρόταση τόσο του Κοινοβουλίου όσο και των άλλων οργάνων της Ευρωπαϊκής Ένωσης, γιατί οι δύο προσωρινές εξεταστικές επιτροπές μας κατέληξαν στο συμπέρασμα ότι θα πρέπει να συσταθεί μία τέτοια αρχή. Μία Επιτροπή παραιτήθηκε, μία άλλη ανέλαβε καθήκοντα αποδεχόμενη ότι θα πρέπει να γίνει κάτι τέτοιο και αυτή την πρόταση του Προέδρου Prodi, η οποία προωθήθηκε από τον Επίτροπο, εξετάζουμε σήμερα.
<P>
Κατά συνέπεια, πρόκειται για έργο πολλών ανθρώπων και αν αυτή η σημερινή συζήτηση θεωρείται ήρεμη και, ελπίζω, ορθολογική, αυτό οφείλεται στις προσπάθειες που κατέβαλαν οι τρεις πλευρές αυτού του τριγώνου δυνάμεων για να φτάσουν σε ένα αποδεκτό αποτέλεσμα στη φάση της δεύτερης ανάγνωσης, ώστε να επιταχυνθεί η σύσταση της νέας αρχής. Δεν θα πρέπει να υπάρξει αδικαιολόγητη καθυστέρηση. Αν μπορούμε να αποφύγουμε τη φάση της συνδιαλλαγής, θα το κάνουμε.
<P>
Υπάρχουν ίσως ακόμη ορισμένες επιφυλάξεις στις οποίες θα αναφερθώ σε λίγο, ωστόσο βρισκόμαστε σε ένα σημείο όπου πιστεύουμε ότι έχει επιτευχθεί συναίνεση στο Κοινοβούλιο. Είναι βέβαιο ότι υπάρχει πλειοψηφία στο Σώμα και θα ήθελα να ευχαριστήσω τους εισηγητές και τους σκιώδεις εισηγητές των άλλων πολιτικών ομάδων, ιδιαίτερα τον κ. Bowis, την κ. Paulsen και τον κ. Staes για το σύνολο του έργου τους, ήδη από τη δημοσίευση της αρχικής Λευκής Βίβλου. Θα ήθελα επίσης να ευχαριστήσω την δική μου ερευνήτρια, Michelle Smythe, καθώς και όλα τα μέλη της Επιτροπής και του Συμβουλίου, τόσο κατά τη σουηδική όσο και κατά τη βελγική Προεδρία, που προώθησαν αυτή την πρόταση. Επειδή η κ. Aelvoet δέχτηκε κάποια κριτική σήμερα, θα εκφράσω και σε εκείνη την ευγνωμοσύνη μου για τη συνεισφορά της.
<P>
Έχουμε πλέον συμφωνήσει σε ένα χρονοδιάγραμμα για την ίδρυση και τη λειτουργία της νέας αρχής. Για να γίνει αυτό, συμφωνήθηκε μία σειρά συγκεκριμένων συμβιβασμών: 16 νέες τροπολογίες, οι οποίες έχουν τη γενική έγκριση της Επιτροπής - ελπίζω ότι ο κ. Byrne θα μπορέσει να το επιβεβαιώσει - και του Συμβουλίου.
<P>
Καταρχάς, χρειάστηκε να υιοθετήσουμε μία ασυνήθιστη διαδικασία όσον αφορά ένα θέμα που παραμένει υπό αμφισβήτηση, το οποίο είναι η έδρα της νέας αρχής. Θελήσαμε να διατυπώσουμε κριτήρια για την έδρα της νέας αρχής όπως πιστεύουμε ότι οφείλαμε, αλλά το Συμβούλιο δεν ήταν προετοιμασμένο να τα δεχτεί στο σώμα του κειμένου. Δεν μπορεί κανείς να απορρίψει ολόκληρη την έκθεση για αυτό τον λόγο: τα συμπεριλάβαμε στο νομοθετικό ψήφισμα και ελπίζουμε πως εσείς, κυρία Πρόεδρε, θα μπορέσετε να εκθέσετε επακριβώς την επιχειρηματολογία μας. Η απόφαση θα πρέπει να ληφθεί με αξιοκρατικά κριτήρια και όχι μέσω των παρασκηνιακών πολιτικών διαβουλεύσεων που ψιθυρίζονται αυτό τον καιρό. Το να δοθεί σε αυτό το όργανο ακατάλληλη έδρα για έναν τέτοιο λόγο θα ήταν το χειρότερο δυνατό ξεκίνημα.
<P>
Καταθέσαμε τις συμβιβαστικές τροπολογίες με σκοπό να προωθήσουμε τις κυριότερες προτεραιότητες στις οποίες ανέκαθεν έδινε έμφαση το Κοινοβούλιο: πρώτον, κοινοβουλευτική ακρόαση για τον προτεινόμενο διευθύνοντα σύμβουλο της νέας αρχής και περίοδο τριών μηνών για να εκφέρει το Κοινοβούλιο τη γνώμη του για τους υποψηφίους του ολιγομελούς και αυστηρά επικεντρωμένου διοικητικού συμβουλίου. Το συμβούλιο αυτό θα συνεδριάζει δημόσια και θα δημοσιοποιεί της απόψεις του, ώστε οι πολίτες της Ευρώπης να γνωρίζουν τι συνιστά. Τα καθήκοντά του θα περιλαμβάνουν την ανάλυση κινδύνου, την κοινοποίηση και τη διαχείριση κινδύνου, στα θέματα στα οποία χρειάζεται η συμβουλή του. Οι αρμοδιότητες αυτές είναι ουσιαστικές. Επιπλέον, η εν λόγω νομοθεσία προστατεύει όσους θέλουν να καταγγείλουν μη ασφαλείς πρακτικές στον τομέα των τροφίμων και των ζωοτροφών. Είναι καθήκον των πολιτών να λένε την αλήθεια και πιστεύω πως αυτό το έχουμε εξασφαλίσει.
<P>
Αν οι 16 συμβιβαστικές τροπολογίες, και οι υπόλοιπες με τις οποίες έχει ήδη συμφωνήσει η Προεδρία, γίνουν δεκτές, μπορούμε να προχωρήσουμε στη δημιουργία της νέας ΕΑΑΤ. Το πρόβλημα της ΣΕΒ για παράδειγμα, υπάρχει ακόμα: αυτή την εβδομάδα, αναφέρθηκαν κρούσματα σε δύο κράτη μέλη στα οποία το πρόβλημα δεν είχε ξαναπαρουσιαστεί στο παρελθόν. Όλοι γνωρίζουμε ότι τα τρόφιμα και οι ζωοτροφές πρέπει να γίνουν πιο ασφαλή. Οι διαδικασίες με τις οποίες αυτά τα προϊόντα εισέρχονται και εξέρχονται από την Ευρωπαϊκή Ένωση πρέπει να είναι ανοιχτές, διαφανείς και, πάνω απ' όλα, ασφαλείς. Μερικές από τις πρακτικές της βιομηχανοποιημένης γεωργίας έχουν αποτελέσει απειλή για όλους μας. Παραγωγοί και καταναλωτές θα ωφεληθούν τα μέγιστα από μία αρχή παρακολούθησης η οποία θα προστατεύει τα συμφέροντα όλων και δεν θα δεσμεύεται από κανέναν. Με βάση αυτά, προτείνω στο Σώμα να υποστηρίξει αυτή την πρόταση.

<SPEAKER ID=52 NAME="Bowis">
Ήταν μακρύς ο δρόμος τον οποίο διασχίσαμε από τότε που η Επιτροπή εξέδωσε την πρώτη Λευκή Βίβλο. Εκείνη την εποχή, είχα την τιμή να εκπονήσω την έκθεση του Κοινοβουλίου μαζί τον φίλο μου από τα απέναντι έδρανα - τον κ. Whitehead - ως σκιώδη εισηγητή. Τώρα, του το ανταποδίδω ως σκιώδης εισηγητής της δικής του έκθεσης. Το κόμμα μου δεν υποστηρίζει ιδιαίτερα την εναρμόνιση, ωστόσο είμαστε υπέρ της αρμονίας και αυτό ακριβώς είδαμε σε αυτή την έκθεση και στον τρόπο με τον οποίο διεκπεραιώθηκε.
<P>
Θέλω κι εγώ να συγχαρώ τον εισηγητή και τους σκιώδεις εισηγητές, καθώς και τον Επίτροπο, κ. David Byrne, και - δεν ξέρω αν πρέπει να το αποτολμήσω ύστερα από τα σχόλια που προηγήθηκαν - την υπουργό κ. Magda Aelvoet. Ελπίζω να μην προσβληθεί η κ. McKenna αν την συγχαρώ εν τη απουσία της, καθώς και εκείνη συνέβαλε στην αναζήτηση και στην εξεύρεση λογικών συμβιβασμών, που δεν προδίδουν κανέναν και προωθούν την έννοια της ασφάλειας των τροφίμων για τους λαούς της Ευρώπης.
<P>
Πρόκειται για ένα θέμα εξαιρετικής σημασίας για τον κόσμο. Δεν υπάρχει τίποτα πιο σημαντικό από την ασφάλεια των τροφίμων και του νερού που καταναλώνουν οι άνθρωποι και οι οικογένειές τους. Το θέμα αυτό έχει και ευρωπαϊκή διάσταση διότι, όλο και περισσότερο, από τα σύνορα διέρχονται όχι μόνο τρόφιμα, αλλά και άνθρωποι. Είναι λοιπόν απαραίτητο να είμαστε σίγουροι πως τα τρόφιμα που τρώμε έχουν καλλιεργηθεί σε έδαφος το οποίο μπορούμε να εμπιστευτούμε και ότι τα λιπάσματα που έχουν προστεθεί σε αυτά είναι αποδεδειγμένα ασφαλή. Οι τροφές που δίνονται στα ζώα παίζουν επίσης ρόλο στο να διασφαλιστεί το γεγονός ότι τα τρόφιμα που καταλήγουν στο σούπερ-μάρκετ και στο τραπέζι μας αξίζουν την εμπιστοσύνη μας. Επίσης, θέλουμε να εξασφαλίσουμε ότι η επεξεργασία των τροφίμων είναι ασφαλής και, τέλος, ότι τα τρόφιμα που αποθηκεύονται και διατίθενται στην αγορά είναι ασφαλή για να τα αγοράσουμε. Από εκεί και πέρα, βέβαια, η ευθύνη είναι δική μας.
<P>
Υπάρχουν πολλά καίρια σημεία σε αυτή την έκθεση - η επωνυμία της αρχής ασφάλειας των τροφίμων ήταν για μας αποφασιστικής σημασίας. Δεν θέλουμε μια ανέμελη, ανεύθυνη γραφειοκρατία - θέλουμε μία αρχή που θα επικεντρώνεται στην ασφάλεια, στην αξιολόγηση του κινδύνου, στην καθοδήγηση των διαχειριστών του κινδύνου για θέματα της αρμοδιότητάς της. Μία αρχή που καταλαβαίνει πως ο κίνδυνος δεν μπορεί ποτέ να εξαλειφθεί, αλλά μπορεί να εντοπισθεί και να αντιμετωπιστεί ικανοποιητικά. Η επιστημονική εγκυρότητα έχει ιδιαίτερη σημασία, το ίδιο και η ανεξαρτησία - για τον λόγο αυτό η έδρα αυτής της αρχής είναι εξαιρετικά σημαντική.
<P>
Η προκαταρκτική διαδικασία συνδιαλλαγής - αν μπορώ να την ονομάσω έτσι - στην οποία συμμετέχουμε αποτελεί παράδειγμα ανάληψης μέτρων από το Κοινοβούλιο και τα άλλα όργανα. Σε αυτό το τελευταίο στάδιο, το Κοινοβούλιο μίλησε συντριπτικά με μία φωνή. Ξέρω πώς η φωνή αυτή ακούστηκε από την Επιτροπή και το Συμβούλιο και πιστεύω πως θα επωφεληθούν διότι γι' αυτό το μέτρο, εργαζόμαστε όλοι μαζί.

<SPEAKER ID=53 LANGUAGE="DE" NAME="Roth-Behrendt">
Κυρία Πρόεδρε, αγαπητοί συνάδελφοι, κύριε Επίτροπε, όταν συζητούμε σήμερα για την Ευρωπαϊκή Αρχή Τροφίμων, πρέπει καταρχάς να πούμε στους ίδιους τους εαυτούς μας, όπως και στους πολίτες της Ευρωπαϊκής Ένωσης, το εξής: είμαστε πεπεισμένοι ότι ακόμη και σήμερα, χωρίς να υπάρχει αυτή η Ευρωπαϊκή Αρχή για την Ασφάλεια των Τροφίμων, τα τρόφιμα που καταναλώνουν οι άνθρωποι στην Ευρωπαϊκή Ένωση είναι ασφαλή. Τόσο ασφαλή, ώστε εγώ είμαι πεπεισμένη ότι συγκαταλέγονται μεταξύ των ασφαλέστερων του κόσμου. Ωστόσο, όταν θεωρούμε ότι η σύσταση μιας Αρχής για την Ασφάλεια των Τροφίμων θα ήταν ωφέλιμη και θα αποτελούσε βελτίωση στην Ευρωπαϊκή Ένωση, πρέπει να υπάρχει λόγος. Θα αναφέρω τρεις προϋποθέσεις που, κατά τη γνώμη μου, πρέπει να εκπληρωθούν για την επίτευξη μιας τέτοιας βελτίωσης.
<P>
Ο κ. Bowis και ο κ. Whitehead τις ανέφεραν ήδη. Πρώτον, η ποιότητα των εμπειρογνωμόνων. Δεν επιτρέπεται να ορίζουν τα κράτη μέλη ως εμπειρογνώμονες και επιστήμονες στην Αρχή αυτή, άτομα από τα οποία θέλουν να απαλλαγούν. Καθήκον σας είναι, κύριε Επίτροπε, να καλέσετε τα κράτη μέλη να διαθέσουν μόνο τους καλύτερους μεταξύ των καλύτερων. Δεύτερον, διαφάνεια και ανοικτός χαρακτήρας είναι κάτι το απαραίτητο για μια βελτίωση. Η Αρχή αυτή πρέπει να εξασφαλίσει ότι δικαίως αξίζει την εμπιστοσύνη του πληθυσμού, και μάλιστα πολύ περισσότερο απ' ό,τι οι επιστημονικές επιτροπές, οι οποίες διαθέτουν μεγάλο βαθμό διαφάνειας από τότε που εκδηλώθηκε η κρίση της ΣΕΒ. Αυτό σημαίνει ότι οφείλει να είναι ανοικτή και διαφανής σε όποια δράση αναλαμβάνει.
<P>
Τέλος, αγαπητοί συνάδελφοι, κύριε Byrne, είναι απαραίτητος ο έλεγχος. Είναι επίσης καθήκον σας, κύριε Επίτροπε, δηλαδή καθήκον της Επιτροπής, να εξηγήσει στα κράτη μέλη ότι η παρακολούθηση και ο έλεγχος αποτελούν πρωταρχικά καθήκοντα των κρατών μελών, τα οποία παραμελήθηκαν εγκληματικά κατά τα τελευταία χρόνια. Αν θέλουμε να εξακολουθήσουμε να εξασφαλίζουμε και στο μέλλον μη επικίνδυνα τρόφιμα και, ενδεχομένως, μεγαλύτερη ασφάλεια, αν επιθυμούμε να ανακτήσουμε την εμπιστοσύνη του πληθυσμού, αυτό είναι εφικτό μόνο υπό τις προϋποθέσεις που ανέφερα και με την ενίσχυση του ελέγχου. Έτσι η Αρχή για την Ασφάλεια των Τροφίμων θα είναι μια πρόοδος για την Ευρωπαϊκή Ένωση. Κύριε Επίτροπε, σας παρακαλώ να μεριμνήσετε ώστε να καταστεί αυτό πραγματικότητα.

<SPEAKER ID=54 LANGUAGE="SV" NAME="Paulsen">
Κυρία Πρόεδρε, αγαπητοί συνάδελφοι, κύριε Επίτροπε, είναι υπέροχο, θα έλεγα, το γεγονός ότι καταλήξαμε σε μία τόσο θαυμάσια νομοθεσία. Βέβαια, δύο χρόνια είναι μεγάλο διάστημα, προσωπικά όμως περίμενα να πάρει ακόμα περισσότερο χρόνο.
<P>
Είναι εξαιρετικά σημαντικό το γεγονός ότι κάνουμε λόγο για την ασφάλεια, ζήτημα για το οποίο μπορούμε να καταλήξουμε σε κοινή θέση. Η κοινή θέση μπορεί να περιλαμβάνει μετρήσιμα συμπεράσματα. Το απολύτως σημαντικότερο σε αυτήν την νέα νομοθεσία είναι η διαφάνεια και οι δυνατότητες ελέγχων. Ό,τι και να λέμε, ό,τι και να κάνουμε, θα ξεσπάσουν νέες κρίσεις στο μέλλον. Θα υπάρξουν νέα σκάνδαλα. Θα ακούσουμε νέα σχόλια και προτάσεις από τους επιστήμονες, προς την μία ή την άλλη κατεύθυνση, σχόλια που θα φοβίσουν τους πολίτες, δικαίως ή όχι. Ο μόνος τρόπος να αντιμετωπίζουμε τέτοιες κρίσεις είναι να εξασφαλίζουμε απόλυτη διαφάνεια και δυνατότητες ελέγχου.
<P>
Το λέω αυτό διότι δεν μπορούμε να καθησυχάζουμε τους πολίτες κοινοποιώντας τους απλώς τις αποφάσεις μας. Τώρα πλέον θα πληροφορούνται όλοι οι ενδιαφερόμενοι φορείς (οργανώσεις καταναλωτών, περιβαλλοντικές οργανώσεις, μέσα ενημέρωσης) άμεσα. Δεν θα τους παρέχονται μάλιστα μόνο οι πληροφορίες που θα προέρχονται από την πλειονότητα των επιστημόνων σε μία επιστημονική ομάδα, αλλά επίσης και οι απόψεις της μειονότητας.
<P>
Έτσι, κανείς δεν θα μπορεί να ισχυριστεί ότι η Ένωση έχει να κρύψει κάτι από τους πολίτες της.
<P>
Θα ήθελα, τέλος, να πω ότι καλά είναι μεν όλα αυτά, διερωτώμαι όμως τι θα συμβεί με την συμμόρφωση και τους ελέγχους. Υπάρχει άραγε κάποιο σύστημα κυρώσεων κατά των κρατών μελών και των επιχειρήσεων οι οποίες δεν τηρούν τις προδιαγραφές ασφαλείας; Με την απόφασή μας κάνουμε ένα βήμα, ένα μεγάλο, πρώτο βήμα. Ας μην λησμονήσουμε ωστόσο ποτέ ότι η απόφαση αυτή θα πρέπει να εφαρμοστεί, ειδάλλως θα παραμείνει κενό γράμμα.

<SPEAKER ID=55 LANGUAGE="NL" NAME="Staes">
Κυρία Πρόεδρε, Επίτροπε, αγαπητοί συνάδελφοι, κύριε εισηγητή, θεωρώ επαναστατικό τον κανονισμό που συζητούμε. Πιστεύω πραγματικά ότι οι κρίσεις μπορούν να έχουν καθαρτικά αποτελέσματα. Στον τομέα των τροφίμων διαπιστώνουμε επίσης συχνά ότι δίνεται προτεραιότητα στην λήψη νομοθετικών μέτρων ως αποτέλεσμα κρίσεων. Πιστεύω λοιπόν ότι ο παρών κανονισμός αποτελεί ένα βήμα προς τα εμπρός. Θα ήθελα να υπογραμμίσω διάφορα σημεία, τα οποία θεωρεί ιδιαίτερα σημαντικά η Ομάδα μου και τα θέσαμε προς συζήτηση.
<P>
Πρώτον, ο κανονισμός θα πρέπει να φροντίσει ώστε τα μολυσμένα τρόφιμα να μην μπορούν πλέον να εξάγονται σε τρίτες χώρες, συχνά χώρες του Τρίτου Κόσμου. Δεύτερον, δίνουμε έμφαση στην διατροφική ποικιλία, θεωρούμε σημαντικό να υπάρχουν παραδοσιακά προϊόντα, να αναγνωρίζονται ως τέτοια και να μπορούν τα τρόφιμα να διαδραματίζουν ένα συγκεκριμένο πολιτιστικό ρόλο. Τρίτον, το Κοινοβούλιο κατόρθωσε να μετατραπεί η προγραμματιζόμενη Αρχή Τροφίμων σε αρχή για την ασφάλεια των τροφίμων, γεγονός που αποτελεί σημαντική νίκη του Κοινοβουλίου. Το Κοινοβούλιο, μαζί με εσάς, κύριε εισηγητή, φρόντισε ώστε να διαδραματίσουμε όλοι μας ένα ρόλο προκειμένου να επιτευχθεί διαφάνεια στον τομέα των τροφίμων. Όντως, χρειαζόμαστε διαφάνεια προκειμένου να αποκαταστήσουμε την εμπιστοσύνη των καταναλωτών. Φροντίσαμε επίσης ως Κοινοβούλιο να έχουμε περισσότερο έλεγχο στην σύνθεση του διοικητικού συμβουλίου και στον διορισμό του διευθυντή του. Τέλος, ζητήσαμε να εφαρμοσθούν περισσότερο αντικειμενικά κριτήρια για την έδρα της Υπηρεσίας.
<P>
Κατά τη δεύτερη ανάγνωση, η Επιτροπή Περιβάλλοντος είχε υποβάλει 28 τροπολογίες, οι οποίες κάποτε δημιουργούσαν προβλήματα στο Συμβούλιο. Πραγματοποιήσαμε μία κατά κάποιο τρόπο προδιαδικασία συνδιαλλαγής, διαδικασία η οποία με ικανοποιεί πάρα πολύ, διότι ο εισηγητής, οι συνεισηγητές και οι σκιώδεις εισηγητές κατόρθωσαν να μπορεί να μιλά το Κοινοβούλιο με μία φωνή προς το Συμβούλιο, το οποίο επίσης μας μίλησε με μία φωνή. Η κ. Aelvoet έτεινε ευήκοον ους στο Κοινοβούλιο, γεγονός που με χαροποιεί ιδιαίτερα.

<SPEAKER ID=56 LANGUAGE="SV" NAME="Sjφstedt">
Κυρία Πρόεδρε, η Ομάδα μας συμφωνεί απολύτως με την κατεύθυνση την οποία ακολουθεί η έκθεση και πιστεύουμε επίσης ότι είναι σωστή η απόφασή μας να υποβάλουμε εκ νέου ένα μέρος των τροπολογιών, οι οποίες δεν είχαν περιληφθεί σε αυτήν την κοινή θέση. Πιστεύουμε επίσης ότι οι τροπολογίες αυτές είναι τέτοιες, ώστε στην συνέχεια θα μπορούσαμε να προχωρήσουμε τάχιστα προκειμένου να καταλήξουμε σε κοινή λύση από κοινού με το Συμβούλιο και την Επιτροπή.
<P>
Η σημαντικότερη τροπολογία του Κοινοβουλίου είναι αυτή η οποία διευκρινίζει ότι πρόκειται για μία υπηρεσία επιφορτισμένη ακριβώς με το ζήτημα της ασφάλειας των τροφίμων - όχι γενικά και αόριστα με τα τρόφιμα. Είναι σημαντική για εμάς αυτή η διευκρίνιση. Είναι σημαντικό να επικεντρωθούμε ακριβώς στα ζητήματα που αφορούν την ασφάλεια των τροφίμων.
<P>
Η τροπολογία 4 αφορά την ευθυγράμμιση των προδιαγραφών της ΕΕ για τα τρόφιμα με άλλες διεθνείς συμφωνίες και διατάξεις. Φυσικά, η ΕΕ οφείλει να συνεργάζεται στον τομέα αυτό με τα άλλα μέρη του πλανήτη. Ωστόσο, ιδιαίτερα οι εξελίξεις εντός του ΠΟΕ δημιουργούν τον κίνδυνο να δημιουργηθούν κάποιες συγκρούσεις μεταξύ διαφορετικών νομοθετικών συστημάτων. Στην περίπτωση αυτή θεωρούμε εξαιρετικά σημαντικό να κάνουμε χρήση του δικαιώματός μας για υιοθέτηση αυστηρότερων κανόνων για λόγους προστασίας της δημόσιας υγείας και του περιβάλλοντος.
<P>
Η τροπολογία 22 αφορά την χρηματοδότηση της Αρχής. Είναι ζήτημα αρχών για εμάς να μπορεί να χρηματοδοτείται από τον προϋπολογισμό αυτή η Αρχή. Η Αρχή αυτή δεν θα πρέπει να χρηματοδοτείται από τέλη που εισπράττει για τις υπηρεσίες που προσφέρει. Για τον λόγο αυτό θεωρούμε σημαντική την τροπολογία 22.
<P>
Ορισμένες τροπολογίες αφορούν την διαφάνεια και φυσικά τις υποστηρίζουμε. Η τροπολογία 41 ζητά να πραγματοποιούνται κατά κανόνα δημοσίως οι συνεδριάσεις του Διοικητικού Συμβουλίου και μόνο κατ' εξαίρεση κεκλεισμένων των θυρών. Θεωρούμε εξαιρετικά σημαντική την πρόταση αυτή. Πιστεύουμε επίσης ότι η πρόταση για ευρεία γεωγραφική αντιπροσώπευση των μελών είναι σωστή.
<P>
Οι προτάσεις, τις οποίες συζητούμε τώρα, πηγάζουν από τις σοβαρές κρίσεις που ενέκυψαν εντός της ΕΕ κατά τα τελευταία έτη σχετικά με την ασφάλεια των τροφίμων, όπως π.χ. η κρίση της διοξίνης, της ΣΕΒ και της σαλμονέλας, για να αναφέρω λίγες από αυτές. Τα σκάνδαλα αυτά σχετίζονται πολύ στενά με μία έντονα βιομηχανοποιημένη γεωργία και μία βιομηχανική γεωργική πολιτική για την οποία οι μεγάλης κλίμακας καλλιέργειες και η απόρριψη των πλεονασμάτων είναι σημαντικότερες από ό,τι το περιβάλλον, η προστασία των ζώων και η ασφάλεια των τροφίμων. Προκειμένου η ΕΕ να αντιμετωπίσει τα προβλήματα του τομέα στην ρίζα τους, απαιτείται πρώτα από όλα μία μεταρρύθμιση της κοινής γεωργικής πολιτικής, έτσι ώστε να δοθεί προτεραιότητα στη αειφορία, στο περιβάλλον και στην προστασία των ζώων. Μόνο τότε μπορούμε πραγματικά να αντιμετωπίσουμε στη ρίζα τους τα προβλήματα που αφορούν την ασφάλεια των τροφίμων στην Ένωσή μας.

<SPEAKER ID=57 NAME="Fitzsimons">
Κυρία Πρόεδρε, οι απόψεις των 370 εκατομμυρίων πολιτών της Ευρωπαϊκής Ένωσης σχετικά με την διατροφική αλυσίδα στην Ευρώπη έχουν αλλάξει δραματικά τα τελευταία χρόνια. Το γεγονός αυτό οφείλεται εν μέρει στην εμφάνιση της ΣΕΒ και του αφθώδους πυρετού στην Ευρώπη, και στο σκάνδαλο των διοξινών στα κοτόπουλα που σημειώθηκε πριν από ένα-δυο χρόνια. Φυσικά, ο καταναλωτής έχει πάντα δίκιο, αλλά στη συγκεκριμένη περίπτωση, οι νομοθέτες της Ευρωπαϊκής Ένωσης χρειάστηκε να εντείνουν τις προσπάθειές τους προκειμένου να βελτιωθεί η ασφάλεια της ευρωπαϊκής διατροφικής αλυσίδας και να αποκατασταθεί η εμπιστοσύνη του καταναλωτή στα προϊόντα διατροφής εντός της ΕΕ. Το έργο αυτό δεν ήταν καθόλου εύκολο. Ωστόσο, η Λευκή Βίβλος της Επιτροπής στην οποία αναφέρθηκε ο κ. Bowis, περιλαμβάνει μία σειρά από οδηγίες και κανονισμούς οι οποίοι πρέπει να εκσυγχρονιστούν ώστε η ευρωπαϊκή διατροφική αλυσίδα να γίνει ασφαλέστερη.
<P>
Θα ήθελα με αυτή την ευκαιρία να συγχαρώ τον κ. Byrne, Επίτροπο για θέματα Προστασίας των Καταναλωτών και Δημόσιας Υγείας, για την ακλόνητη αποφασιστικότητά του να εξασφαλίσει την απόλυτη εμπιστοσύνη των καταναλωτών της Ευρωπαϊκής Ένωσης σε όλα τα προϊόντα διατροφής που πωλούνται εντός της ΕΕ. Αυτό δεν σημαίνει μόνο βελτίωση των προτύπων ασφαλείας της παραγωγής εντός της Ένωσης, αλλά και αυστηρότερους κανόνες και προϋποθέσεις για την εισαγωγή προϊόντων διατροφής στην ΕΕ. Το κεντρικό στοιχείο αυτής της Λευκής Βίβλου είναι η ίδρυση της αρμόδιας για τα τρόφιμα αρχής, όπως συζητήσαμε σήμερα.
<P>
Είναι πολύ σημαντικό αυτή η αρχή να συσταθεί και να λειτουργήσει το συντομότερο δυνατόν, ανεξαρτήτως του πού θα εδρεύει. Η Ευρωπαϊκή Αρχή Τροφίμων θα μπορεί να συνεργάζεται με τις 15 κυβερνήσεις της Ένωσης, με συμβουλευτικές και προληπτικές αρμοδιότητες, για να εξασφαλίζει ότι η μεταφορά των τροφίμων από το αγρόκτημα στο τραπέζι θα πληροί τα υψηλότερα δυνατά πρότυπα δημόσιας υγείας. Ζούμε σε μία εσωτερική αγορά με ελεύθερη κυκλοφορία αγαθών, προσώπων, υπηρεσιών και κεφαλαίου. Τα τρόφιμα αποτελούν ένα διεθνώς εμπορεύσιμο αγαθό, είναι λοιπόν πολύ σημαντικό να υπάρξει μία συντονισμένη κοινή προσέγγιση για την προώθηση της ασφάλειας των τροφίμων στην Ευρώπη.
<P>
Αυτό είναι το σωστό και το πρέπον, εάν λάβουμε υπόψη ότι οι καταναλωτές διασχίζουν τα σύνορα της Ευρωπαϊκής Ένωσης σε καθημερινή βάση.
<P>
Συμφωνώ επίσης με την προσέγγιση του Επιτρόπου κ. Byrne να εξασφαλιστεί ότι όλες οι ενδιαφερόμενες πλευρές εκπροσωπούνται ισομερώς όσον αφορά την εφαρμογή των νέων οδηγιών και κανονισμών της Λευκής Βίβλου για τα θέματα ασφάλειας των τροφίμων. Οι ομάδες που εκπροσωπούν τη βιομηχανία των τροφίμων, τις γεωργικές οργανώσεις και τα συμφέροντα των καταναλωτών εμπλέκονται όλες ενεργά στην εφαρμογή αυτών των οδηγιών και κανονισμών. Πράγματι, ως αποτέλεσμα της Συνθήκης του Αμστερνταμ, το Ευρωπαϊκό Κοινοβούλιο έχει το δικαίωμα συναπόφασης όσον αφορά την εφαρμογή των νέων οδηγιών και κανονισμών στον τομέα της προστασίας των καταναλωτών και της δημόσιας υγείας. Σκοπεύουμε να παραμείνουμε σε επιφυλακή ώστε να εξασφαλίσουμε την πλήρη αποκατάσταση της εμπιστοσύνης στην ευρωπαϊκή διατροφική αλυσίδα όσο το δυνατόν συντομότερα.
<P>
Συγχαίρω τον εισηγητή κ. Whitehead και όλους όσοι συμμετείχαν στη εκπόνηση της εξαιρετικής αυτής έκθεσης.

<SPEAKER ID=58 LANGUAGE="FR" NAME="Berniι">
Κυρία Πρόεδρε, δεδομένων των πολλαπλών συναφών με τα τρόφιμα κρίσεων: διοξίνες, σαλμονέλα, λιστερίαση, αφθώδης πυρετός και σπογγώδης εγκεφαλοπάθεια των βοοειδών, πολλά κράτη μέλη προέβησαν στη σύσταση φορέων που επαγρυπνούν για την ασφάλεια των τροφίμων.
<P>
Στις αρχές του 2002, η Ευρώπη θα αποκτήσει τη δική της Αρχή Τροφίμων. Το νέο αυτό όργανο προσδοκά, αφενός, να καθησυχάσει τις ανησυχίες των πολιτών που κατατάσσουν την ασφάλεια των τροφίμων μεταξύ των πρώτων καθημερινών προτεραιοτήτων τους, θεωρώντας τη εξίσου σημαντική με την ανεργία, και, αφετέρου, να εξοπλίσει την Ευρώπη με ένα όργανο που θα είναι σε θέση να προωθήσει το ευρωπαϊκό γεωργικό πρότυπο στην παγκόσμια σκηνή.
<P>
Στην ουσία, τα γεωργικά προϊόντα αποτελούν κύριο θέμα συζήτησης στο πλαίσιο του κύκλου διαπραγματεύσεων με τον Παγκόσμιο Οργανισμού Εμπορίου, στους κόλπους του οποίου η ομάδα Cairn αντιτίθεται στην ανάπτυξη μιας γεωργίας η οποία θα λαμβάνει υπόψη την ασφάλεια των τροφίμων.
<P>
Ωστόσο, προκειμένου να είναι λειτουργική, η αρχή αυτή θα πρέπει να ρυθμίσει τα ακόλουθα προβλήματα: αφενός, τη σύνθεση του διοικητικού συμβουλίου. Για να εξασφαλίσει τη συμμετοχή όλων των παραγόντων της τροφικής αλυσίδας, η αρχή οφείλει να προβλέψει μια έδρα για τους εκπροσώπους της γεωργίας, όπως και για τους καταναλωτές, για τη βιομηχανία μεταποίησης γεωργικών προϊόντων και για τους διανομείς.
<P>
Για το λόγο αυτό, συμφωνούμε με τη σύσταση ενός διοικητικού συμβουλίου που θα αποτελείται από δεκαέξι μέλη, και όχι από δώδεκα όπως προτείνει η έκθεση.
<P>
Τέλος, ο καθορισμός των λειτουργιών της: ποιος θα είναι αρμόδιος για την προειδοποίηση, για τη διαχείριση και για τον έλεγχο; Στο σημείο αυτό θίγουμε το ακανθώδες ζήτημα του συστήματος έγκαιρης προειδοποίησης. Η αποστολή της συναφούς γαλλικής αρχής περιορίζεται στην αξιολόγηση του κινδύνου, ενώ αρμόδιος για τη διαχείριση του κινδύνου είναι ο Υπουργός Γεωργίας. Η Ευρωπαϊκή Αρχή θα πρέπει να περιοριστεί στη λειτουργία της επαγρύπνησης.
<P>
Τέλος, οι πιθανές συγκρούσεις με τις εθνικές αρχές: η Γαλλία, η Μεγάλη Βρετανία, η Ιρλανδία, το Βέλγιο και η Ελλάδα διαθέτουν ήδη εθνικές αρχές για την ασφάλεια των τροφίμων. Η Γερμανία, οι Κάτω Χώρες, η Πορτογαλία και η Ισπανία ετοιμάζονται να συστήσουν τις δικές τους. Η Ευρωπαϊκή Αρχή θα πρέπει να αρκεστεί σε ρόλο συντονισμού σεβόμενη την αυτονομία των εθνικών αρχών.

<SPEAKER ID=59 LANGUAGE="FR" NAME="Thomas-Mauro">
Κυρία Πρόεδρε, κύριε Επίτροπε, αγαπητοί συνάδελφοι. Αν και οι υπέρμαχοι της ομοσπονδιακής Ευρώπης κάνουν λόγο για την ανάγκη δημιουργίας μιας πολιτικής Ευρώπης, η οποία κατά τη γνώμη τους θα επιτρέπει τον προσανατολισμό του ευρωπαϊκού οικοδομήματος προς τη δημοκρατία, προτείνουν δηλαδή την εκχώρηση λιγότερων εξουσιών στην Ευρωπαϊκή Επιτροπή, τι νομίζετε ότι θα συμβεί; Θα συσταθεί ένα νέο όργανο, η Ευρωπαϊκή Αρχή Τροφίμων, και δεν μπορούμε παρά να διαπιστώσουμε ότι η αρχή αυτή, όσον αφορά την επιλογή των εκπροσώπων που θα συμμετάσχουν στο μελλοντικό διοικητικό της συμβούλιο, εξαρτάται ουσιαστικά από την Ευρωπαϊκή Επιτροπή και ετούτο, παρά τη νομική ιδιότητα που την περιβάλλει.
<P>
Ας θυμηθούμε, στη διάρκεια της κρίσης των τρελών αγελάδων, τις απαράδεκτες ενέργειες της Ευρωπαϊκής Επιτροπής, της οποίας προτεραιότητα, την εποχή εκείνη, ήταν πάση θυσία η υλοποίηση της ενιαίας αγοράς, και όχι η ασφάλεια των τροφίμων που έχει άμεσες επιπτώσεις στους ευρωπαίους καταναλωτές. Προκειμένου να καταστεί η Ευρωπαϊκή Αρχή Τροφίμων περισσότερο αξιόπιστη στα μάτια των πολιτών των κρατών μελών, δεν αρκεί η έδρα της να είναι ανεξάρτητη και γεωγραφικά απομακρυσμένη από την Ευρωπαϊκή Επιτροπή· είναι αναγκαίο τα μέλη του μελλοντικού διοικητικού συμβουλίου του νέου οργάνου να υπόκεινται στον έλεγχο των ευρωπαίων πολιτών δια μέσου των αντιπροσώπων τους στο Ευρωπαϊκό Κοινοβούλιο.
<P>
Δεν παρέχονται επαρκείς εγγυήσεις όσον αφορά την ανεξαρτησία της εν λόγω αρχής. Θα επηρεάζεται από την εξουσία των λόμπι καθώς και από τις αποφάσεις της Ευρωπαϊκής Επιτροπής, και, συνεπώς, δεν θα είναι ανεξάρτητη παρά μόνο από την καθολική ψηφοφορία. Εξάλλου, ποιος μας εγγυάται ότι θα σέβεται την αρχή της επικουρικότητας και τις τροφικές ιδιαιτερότητες; Θα καταπιέσει άραγε τις ΜΜΕ που δραστηριοποιούνται στον χώρο των τροφίμων επιβάλλοντας όλο και πιο αυστηρούς κανονισμούς, τους οποίους οι πολίτες θα ανέχονται όλο και λιγότερο; Γιατί να ονομάζεται "αρχή" τη στιγμή που δεν έχει νομοθετική αρμοδιότητα; Και τέλος, γιατί να διατεθούν στην εν λόγω αρχή τόσοι πόροι - 67 εκατομμύρια ευρώ, 339 υπάλληλοι - τη στιγμή που συνεργαζόμενη σε δίκτυο με τις ήδη υπάρχουσες εθνικές αρχές, θα μπορούσε να είναι εξίσου αποτελεσματική και λιγότερο δαπανηρή. Ευχαριστώ.

<SPEAKER ID=60 LANGUAGE="FR" NAME="Grossetκte">
Εδώ και χρόνια, προσπαθούμε να αποκαταστήσουμε την εμπιστοσύνη των καταναλωτών και νομίζω ότι η σύσταση της εν λόγω αρχής για την ασφάλεια των τροφίμων εξυπηρετεί ακριβώς τον σκοπό αυτό. Πρέπει να αναγνωρίσουμε ότι η διαβούλευση ήταν εποικοδομητική όσον αφορά το συγκεκριμένο θέμα. Σήμερα λοιπόν πρέπει να μεριμνήσουμε ώστε να μην σημειωθεί καθυστέρηση.
<P>
Δεν είναι δυνατό να υπάρξει μηδενικός κίνδυνος και οι συνέπειες πιθανής βακτηριολογικής μόλυνσης - είτε λόγω τρομοκρατικής ενέργειας είτε όχι - είναι δυνατό να είναι σοβαρές για όλους τους πολίτες. Γνωρίζουμε πολύ καλά ότι μέσω των τροφών είναι δυνατό να μολυνθεί πολύ μεγάλος αριθμός ατόμων. Επομένως, ο μηχανισμός αυτός πρέπει να εστιάζει την προσοχή του στην ασφάλεια.
<P>
Από την άλλη, δεν πρέπει να παραλογιζόμαστε, καθώς η ευρωπαϊκή τροφική αλυσίδα, μετά από τις διάφορες αποφάσεις που έχουμε λάβει στην αίθουσα αυτή, είναι αδιαμφισβήτητα από τις πλέον ασφαλείς στον κόσμο. Όμως, οι αδυναμίες που εντοπίστηκαν με αφορμή τις παρελθούσες κρίσεις μας υποχρεώνουν να ενισχύσουμε τα μέτρα περί ασφάλειας των τροφίμων.
<P>
Προκειμένου να καταστεί αποτελεσματική και αξιόπιστη, η εν λόγω αρχή πρέπει να εξασφαλίσει τη συμμετοχή των πλέον διακεκριμένων επιστημόνων· πρέπει να ασχοληθεί, στο πλαίσιο της έγκαιρης προειδοποίησης, με την αξιολόγηση του κινδύνου, καθώς η διαχείριση του εν λόγω κινδύνου πρέπει να παραμείνει σε πολιτικό επίπεδο. Πρέπει επίσης να συνεργάζεται σε δίκτυο με τις εθνικές αρχές. Οι παρεμβάσεις πρέπει να είναι ανάλογες με το μέγεθος του κινδύνου: εάν πρόκειται απλώς για φήμες, θα πρέπει να ενισχύεται η πληροφόρηση· εάν, αντιθέτως, υπάρχει όντως κίνδυνος, θα πρέπει να λαμβάνονται τα αναγκαία μέτρα προφύλαξης, και σε περίπτωση αποδειχθέντος κινδύνου, μέτρα πρόληψης. Τέλος, η αρχή αυτή πρέπει να είναι ανεξάρτητη και απολύτως διαφανής. Ταυτόχρονα, πρέπει να καταστούν αυστηρότεροι οι έλεγχοι και οι κυρώσεις, σε περίπτωση σοβαρού σφάλματος, θα πρέπει να είναι βαριές αλλά κυρίως να εφαρμόζονται.

<SPEAKER ID=61 LANGUAGE="NL" NAME="Corbey">
Κυρία Πρόεδρε, συνάδελφοι, κύριε Επίτροπε, κατά κανόνα τα τρόφιμά μας είναι ήδη ασφαλή. Παρόλα αυτά, 2 000 άνθρωποι πεθαίνουν κάθε χρόνο στον κόσμο από δηλητηρίαση από σαλμονέλα. Στις Ηνωμένες Πολιτείες και μόνο, πεθαίνουν 9 000 άνθρωποι τον χρόνο από δηλητηριάσεις εξαιτίας μικροβίων. Πρόκειται για ανησυχητικά στοιχεία και το τελευταίο, επομένως, που χρειαζόμαστε την στιγμή αυτή είναι και άλλες ασθένειες που διαδίδονται με τα τρόφιμα. Μέσω των γενικών αρχών της νομοθεσίας περί τροφίμων δημιουργούμε νέα θεμέλια για την διατροφική ασφάλεια, θεμέλια πάνω στα οποία θα οικοδομήσουμε κατά τους επόμενους μήνες και χρόνια. Θα πρέπει να αγωνιστούμε προκειμένου να δημιουργήσουμε ένα σύστημα το οποίο να εμπνέει εμπιστοσύνη στους καταναλωτές.
<P>
Όπως είδαμε με το πρόσφατο παράδειγμα του βοείου κρέατος, το ζήτημα των τροφίμων προκαλεί συχνά έντονες αντιδράσεις. Η πολιτική δεν μπορεί και δεν επιτρέπεται να αγνοεί τις αντιδράσεις αυτές, όμως θα πρέπει να λαμβάνουμε υπόψη τα γεγονότα. Εδώ ακριβώς βρίσκεται η μεγάλη αξία της Ευρωπαϊκής Αρχής Τροφίμων: οφείλει να αποτελεί ένα πρότυπο αντικειμενικότητας. Η Ευρωπαϊκή Αρχή Τροφίμων θα πρέπει να συνεργάζεται με τις εθνικές αρχές, όμως χρειάζεται να φροντίσουμε ώστε να μπορεί να ανοίξει τα φτερά της αμέσως έχοντας τον κατάλληλο διευθυντή, ο οποίος να μην χρειάζεται να αγωνιστεί για να αποκτήσει κύρος, αλλά να το διαθέτει ήδη. Τέλος, θα ήθελα να ευχαριστήσω τον εισηγητή, ο οποίος επίσης μας απέδειξε ότι διαθέτει και προσόντα και κύρος.

<SPEAKER ID=62 LANGUAGE="FR" NAME="Auroi">
Κυρία Πρόεδρε, κύριε Επίτροπε, αγαπητοί συνάδελφοι, οι Πράσινοι θα υπερψηφίσουν την έκθεση Whitehead. Η Ευρωπαϊκή Αρχή Τροφίμων, απαραίτητο εργαλείο για την ασφάλεια των τροφίμων στην υπηρεσία των καταναλωτών όπως και των ευρωπαϊκών πολιτικών φορέων, είναι απαραίτητη όσον αφορά το έργο που καλείται να επιτελέσει.
<P>
Η πρώτη αποστολή της είναι ο εντοπισμός όλων των δυσλειτουργιών που προκάλεσαν τις πρόσφατες κρίσεις στον τομέα της ασφάλειας των τροφίμων, είτε πρόκειται για τις κρίσεις που σχετίζονται με τη διατροφή των ζώων - κοτόπουλα με διοξίνες, αφθώδης πυρετός, παράνομη διακίνηση κτηνιατρικών προϊόντων, υπερκατανάλωση εμβολίων και ηρεμιστικών για ζώα - είτε, κυρίως, για τη μεγάλη κρίση της σπογγώδους εγκεφαλοπάθειας των βοοειδών. Υπενθυμίζω ότι ακόμη και στη Φινλανδία εμφανίστηκε κρούσμα "τρελής αγελάδας" . Αυτό είναι λοιπόν το πρώτο σημείο. Το δεύτερο είναι ότι η αρχή αυτή πρέπει να σταματήσει την ανεξέλεγκτη διάδοση μολυσματικών μεταλλαγμένων προϊόντων που έχουν εισβάλει ακόμη και στις παραδοσιακές καλλιέργειες δημητριακών, τη στιγμή που οι καταναλωτές απορρίπτουν τα μεταλλαγμένα αυτά φυτά, που έχουν μόνο εμπορικά οφέλη. Επομένως, η αρχή αυτή οφείλει επίσης, εκτός από την αντιμετώπιση των ανωτέρω προβλημάτων, να μεριμνήσει για την ασφάλεια των τροφίμων από τη συγκομιδή μέχρι το πιάτο μας. Προς τούτο, η εν λόγω Αρχή Τροφίμων οφείλει να εφαρμόσει με την έναρξη κιόλας του νέου έτους τις αρχές της διαφάνειας και της παρακολούθησης για τις οποίες έκαναν ήδη λόγο οι συνάδελφοί μου. Η αποτυχία της μέριμνας για την υγιεινή ως μόνου κριτηρίου, όπως προκύπτει από τις πολυάριθμες προαναφερθείσες κρίσεις, ιδίως από την κρίση των ζωικών αλεύρων, καταδεικνύει ότι μια τέτοια αρχή οφείλει να είναι σε θέση να εκδίδει καταλόγους με καλές πρακτικές, ειδικά σήματα, προϊόντα με τοπικές ιδιαιτερότητες, ιδιότητες παραγωγής, αντί να περιορίζεται μόνο στα βιομηχανικά πρότυπα, που δεν εμποδίζουν ούτε τη σαλμονέλα, ούτε τη λιστερία, ούτε άλλες σοβαρές επιδημίες.
<P>
Η κύρια αποστολή της είναι, επομένως, ο συντονισμός των εθνικών αρχών. Για τον λόγο αυτόν, πρέπει να λειτουργεί με πλήρη ανεξαρτησία και διαφάνεια.
<P>
Αναρωτιέμαι πάντως σχετικά με την τροπολογία 34, που κάνει λόγο για τον διορισμό των μελών του διοικητικού συμβουλίου, διορισμός που φαίνεται να είναι - το λιγότερο που μπορεί να πει κανείς - αδιαφανής, μια και γίνεται λόγος για αξιοκρατία του διοικητικού συμβουλίου. Πώς ορίζεται λοιπόν η "αξιοκρατία" μιας αρχής που οφείλει να αποτελείται από αρμόδιους επιστήμονες; Το διοικητικό συμβούλιο έχει πολιτικό και διαχειριστικό ρόλο. Φοβούμαι ότι αυτή η έννοια της "αξιοκρατίας" συγκαλύπτει απλώς την πίεση των ισχυρών ομάδων που δραστηριοποιούνται στο χώρο της μεταποίησης γεωργικών προϊόντων. Ευελπιστώ ότι ο κ. Επίτροπος θα μπορέσει να καθησυχάσει τους φόβους μου στο θέμα αυτό.
<P>
Όσον αφορά την έδρα της μελλοντικής αρχής, η Ομάδα μου θεωρεί το ζήτημα δευτερεύουσας σημασίας...
<P>
(Η Πρόεδρος αφαιρεί τον λόγο από την ομιλήτρια)

<SPEAKER ID=63 LANGUAGE="NL" NAME="Blokland">
Κυρία Πρόεδρε, δεδομένης της διελκιστύνδας σχετικά με την έδρα της Ευρωπαϊκής Αρχής τροφίμων, φαίνεται ότι η απόκτηση της έδρας αποτελεί ζήτημα κύρους για τα κράτη μέλη, γεγονός που δεν συμβάλλει στην αύξηση της ασφάλειας των τροφίμων ή της εμπιστοσύνης των καταναλωτών.
<P>
Ένα άλλο σημείο που με ανησυχεί είναι το γεγονός ότι θέλουμε να επιβάλουμε τις αυστηρές μας προδιαγραφές στον υπόλοιπο κόσμο. Να παρατηρήσω στο σημείο αυτό ότι οι άνθρωποι σε άλλα σημεία του πλανήτη δεν διαθέτουν συχνά την πολυτέλεια να αγωνίζονται για όσο το δυνατόν αυστηρότερες προδιαγραφές ασφαλείας για τα τρόφιμα. Αγωνίζονται να βρουν αρκετά τρόφιμα ίσα ίσα για να επιβιώσουν. Φυσικά δεν θα πρέπει να εξάγουμε ελαφρά τη καρδία στις χώρες αυτές τρόφιμα τα οποία δεν πληρούν τις δικές μας προδιαγραφές ασφαλείας. Όμως σε περιπτώσεις κατά τις οποίες οι εξαγωγές μας αυξάνουν το επίπεδο ασφαλείας των τροφίμων στις χώρες αυτές, θα πρέπει τέτοιες εξαγωγές να επιτρέπονται. Θα είναι απαράδεκτο να καταστρέφονται αυτομάτως παρτίδες τροφίμων σε τέτοιες περιπτώσεις.
<P>
Όσον αφορά το διορισμό του διοικητικού συμβουλίου, συμφωνώ με την συμβιβαστική λύση στην οποία καταλήξαμε με το Συμβούλιο. Όντως, δεν είναι σκόπιμο να διευρυνθεί περαιτέρω αυτό το διοικητικό συμβούλιο, διότι κάτι τέτοιο θα απέβαινε εις βάρος της αποτελεσματικότητάς του. Εξάλλου, δεν είμαι εκ των προτέρων υπέρμαχος της ιδέας να διοργανωθούν ακροάσεις στο Κοινοβούλιο πριν από τον διορισμό των μελών του διοικητικού συμβουλίου και ιδιαίτερα του εκτελεστικού διευθυντή του. Θα ήταν σκόπιμο να λάβει το Κοινοβούλιο κάπως περισσότερες αποστάσεις από τα εκτελεστικά καθήκοντα της προς ίδρυση Ευρωπαϊκής Αρχής Τροφίμων.

<SPEAKER ID=64 NAME="Dell'Alba">
Κυρία Πρόεδρε, κύριε Επίτροπε, κυρίες και κύριοι συνάδελφοι, αυτή την εβδομάδα η Σύνοδος Κορυφής του Λάκεν, μεταξύ των άλλων αποφάσεων, θα λάβει θέση - ελπίζουμε - για την Αρχή Τροφίμων, επιλέγοντας την έδρα της. Ξέρουμε πόσο σημαντικό είναι να ληφθεί αυτή η απόφαση. Έχουν περάσει πια αρκετά χρόνια από την έναρξη αυτής της διαδικασίας· είναι τουλάχιστον από το 1999 που συζητείται αυτή η πρόταση, επομένως επιβάλλεται να ληφθεί αυτή η απόφαση. Πιστεύω ότι το Κοινοβούλιο, ξαναπροτείνοντας την τροπολογία που ψηφίστηκε σε πρώτη ανάγνωση πριν από μερικούς μήνες, θέλει να επιβεβαιώσει δύο πράγματα, τα οποία εσείς, κύριε Επίτροπε, πρέπει να μεταφέρετε στις κυβερνήσεις και από τα οποία το πρώτo είναι ότι πρόκειται, στην προκειμένη περίπτωση, για διαδικασία συναπόφασης και επομένως, και για την έδρα, πιστεύουμε ότι το Κοινοβούλιο πρέπει να ληφθεί υπόψη όσον αφορά τα κριτήρια για τα οποία θα ψηφίσουμε αύριο.
<P>
Γνωρίζουμε πως ένας από τους προσανατολισμούς του Λάκεν θα είναι το παζάρεμα - σου δίνω εγώ μια θέση προέδρου της Συνέλευσης, μου δίνεις εσύ την έδρα της Αρχής, σου δίνω εγώ τη Σχολή Αστυνομίας - αλλά εγώ πιστεύω ότι, αντίθετα, όλες αυτές οι αποφάσεις πρέπει να ληφθούν συνυπολογίζοντας ορισμένες παραμέτρους που αφορούν στενά και ειδικά το όργανο που πρόκειται να συσταθεί. Γι' αυτό, όταν το Κοινοβούλιο υπογραμμίζει ότι η έδρα της Αρχής πρέπει να έχει μακρά παράδοση στον τομέα της ασφάλειας των τροφίμων και γενικά στον τομέα της έρευνας στο πεδίο της διατροφής, αυτή είναι σαφώς μια παράμετρος που πρέπει να υπογραμμιστεί εντόνως. Όταν μιλάμε για καλή υποδομή από άποψη επιστημονική και υπηρεσιών στον τομέα της ασφάλειας των τροφίμων, εσείς, κύριε Επίτροπε, και η Επιτροπή πρέπει να υπογραμμίσετε αυτό το κριτήριο. Όταν λέμε ότι πρέπει να έχει εύκολη πρόσβαση από άποψη επικοινωνιών, δηλαδή να συνδέεται με γρήγορα και καλής ποιότητας μέσα επικοινωνίας, όταν λέμε ότι πρέπει να συνδέεται με εκείνες τις υπηρεσίες που ασχολούνται με τη δημόσια υγεία και με την προστασία των καταναλωτών, προφανώς δεν μπορώ να μην σκεφθώ ότι στην Ίσπρα υπάρχει το Κοινό Κέντρο Ερευνών, που δίνει δουλειά σε χιλιάδες ευρωπαίους ερευνητές, και επομένως δεν μπορώ να μην σκεφθώ ότι αυτά τα κριτήρια ισχύουν για μία μόνο υποψήφια πόλη: την Πάρμα, στην Ιταλία.

<SPEAKER ID=65 LANGUAGE="DE" NAME="Schnellhardt">
Κυρία Πρόεδρε, κύριε Επίτροπε, κυρίες και κύριοι, σας ευχαριστώ θερμά, κύριε εισηγητή, για την καλή - όπως αναμενόταν - εργασία που υποβάλατε. Πιστεύω ότι αυτός ο κανονισμός και αυτή η νομική βάση θα συμβάλουν, κατά τη λήψη μελλοντικών μέτρων, στη βελτίωση της ασφάλειας των τροφίμων στην Ευρωπαϊκή Ένωση. Έτσι θεσπίζουμε τις υπερκείμενες αρχές της νέας νομοθεσίας για τα τρόφιμα. Στον τομέα της γενικής νομοθεσίας για τα τρόφιμα θέλω ιδιαίτερα να αναφέρω ότι κατορθώσαμε να αναπτύξουμε με πειστικότητα την αρχή της άρτιας διαμόρφωσης των μεθόδων για τη βελτίωση της ασφάλειας των τροφίμων από το στάδιο του αγροκτήματος έως το στάδιο του καταναλωτή.
<P>
Βασικό μέρος των αρχών που θεσπίζονται στον τομέα αυτό εξακολουθεί να αποτελεί η εγγυημένη ανιχνευσιμότητα των προϊόντων. Πιστεύω ότι έτσι θεσπίσαμε δύο ουσιαστικά νέες αρχές και απαιτήσεις για τη βελτίωση της ασφάλειας των τροφίμων. Στο επίκεντρο του κανονισμού τίθεται η δημιουργία της Ευρωπαϊκής Αρχής Τροφίμων ή, όπως αποκαλείται επίσης στην τροπολογία, "Αρχής για την Ασφάλεια των Τροφίμων" .
<P>
Στο σημείο αυτό δεν επιθυμώ να επιμείνω όσον αφορά τον ορισμό. Αυτό που έχει κυρίως σημασία για εμένα είναι να δημιουργηθούν οι γενικές προϋποθέσεις για την αρχή αυτή. Μεταξύ αυτών συγκαταλέγεται κατά πρώτο λόγο μια επαρκής χρηματική προικοδότηση. Πιστεύω ότι ο στόχος αυτός δεν επιτεύχθηκε μέχρι σήμερα στο βαθμό που θα επιθυμούσαμε. Το ίδιο ισχύει και για τη δημιουργία προϋποθέσεων υπό τις οποίες θα μπορεί να επικοινωνεί η Αρχή αυτή με τις διάφορες υπηρεσίες των κρατών μελών: στα κράτη μέλη δεν υφίστανται ακόμη κατάλληλες υπηρεσίες προς το σκοπό αυτό. Στο σχετικό τομέα χρειάζεται ακόμη να γίνουν πολλά.
<P>
Όσον αφορά το διαφανή χαρακτήρα της Αρχής, η τροπολογία του Κοινοβουλίου είναι κατά τη γνώμη μου οπωσδήποτε ορθή, αλλά πρέπει επίσης να εξασφαλίσουμε ότι η Αρχή θα επιτρέπεται να συνεδριάζει, υπό ορισμένες συνθήκες, και κεκλεισμένων των θυρών. Kεντρική σημασία - και πολλοί το ανέφεραν ήδη αυτό - έχει η έδρα της και αν το Συμβούλιο απορρίψει τις προτάσεις μας, τότε, κατά τη γνώμη μου, προτίθεται να εγκαταστήσει την Αρχή εκεί όπου οι απαιτήσεις και οι προϋποθέσεις που θέσαμε δεν θα πληρούνται. Στην περίπτωση αυτή δεν μπορούμε να μην παρέμβουμε. Ούτε και μπορούμε να το αποδεχτούμε. Στο σημείο αυτό, το Συμβούλιο πρέπει επιτέλους να υποχωρήσει και να επιλέξει την έδρα κατά τρόπο ώστε να είναι δυνατή η επικοινωνία με την Επιτροπή, το Κοινοβούλιο και τα κράτη μέλη.

<SPEAKER ID=66 LANGUAGE="FI" NAME="Myller">
Κυρία Πρόεδρε, ευχαριστώ τον εισηγητή της έκθεσης για την εξαιρετική του προσπάθεια. Όπως έχει ήδη διαπιστωθεί, το Ευρωπαϊκό Κοινοβούλιο ήδη εδώ και πολλά χρόνια έχει επιδείξει ιδιαίτερη ενεργητικότητα στα θέματα ασφάλειας των τροφίμων. Ο εισηγητής πραγματοποίησε επίσης εξαιρετικά καλή δουλειά στο πλαίσιο της συζήτησης με την Επιτροπή και το Συμβούλιο, προκειμένου να διασφαλιστεί ότι δεν θα υπάρξουν καθυστερήσεις σχετικά με την πρωτοβουλία της Αρχής Τροφίμων, ότι δηλαδή στο πλαίσιο της Συνόδου Κορυφής του Λάκεν θα πρέπει όντως να αποφασιστεί ο τόπος της έδρας της υπηρεσίας.
<P>
Όσον αφορά τα κριτήρια επιλογής, προσωπικά θεωρώ ότι το Κοινοβούλιο έχει ορθώς δηλώσει πως αξίζει να επισημάνουμε την σχέση της έρευνας, προκειμένου η αρχή να καταστεί ανεξάρτητη και να αποκτήσει αξιόπιστους εμπειρογνώμονες, οι οποίοι να εγγυούνται την ποιότητά της. Από την πλευρά της διαφάνειας δεν μπορώ παρά να συνταχθώ με τους προλαλήσαντες, ωστόσο διαφάνεια σημαίνει επίσης και συνεργασία με τις οργανώσεις των καταναλωτών.

<SPEAKER ID=67 NAME="Titford">
Επιτρέψτε μου να ξεκινήσω λέγοντας ότι είμαι υπέρ της ασφάλειας των τροφίμων και των ζωοτροφών, αλλά δεν μπορώ να καταλάβω γιατί η Ευρωπαϊκή Ένωση κρίνει απαραίτητη την ίδρυση της Ευρωπαϊκής Αρχής για την Ασφάλεια των Τροφίμων. Πιστεύω ότι έχω δίκιο λέγοντας πως σχεδόν όλες οι σοβαρές ασθένειες, εκτός ίσως από την ΣΕΒ, προέρχονται από χώρες εκτός της Ευρωπαϊκής Ένωσης. Συνεπώς, η Παγκόσμια Οργάνωση Υγείας, η οποία υπάρχει ήδη και κάνει μάλιστα ακριβώς αυτή τη δουλειά, θα πρέπει να είναι επαρκής για αυτό τον σκοπό και μπορεί να προστατεύσει όλα μας τα συμφέροντα.
<P>
Ο οργανισμός αυτός εξυπηρετεί 27 χώρες της Ευρώπης, συμπεριλαμβανομένων των χωρών της Ευρωπαϊκής Ένωσης. Με εκπλήσσει το γεγονός ότι η Ευρωπαϊκή Ένωση δημιουργεί μία επιπλέον ημιαυτόνομη μη κυβερνητική οργάνωση η οποία, όπως και οι περισσότερες αρχές τις οποίες ιδρύει η Ευρωπαϊκή Ένωση, θα είναι υπερβολικά δαπανηρή ως προς τη λειτουργία της σε σχέση με τη χρησιμότητά της. Αν υπήρχε πραγματικά τέτοια ανάγκη, θα ήταν οπωσδήποτε έργο της κάθε εθνικής κυβέρνησης να εξετάσει τα σχετικά προβλήματα, τα οποία συναρτώνται με τις συνθήκες που επικρατούν στην κάθε χώρα και οι εθνικές κυβερνήσεις μπορούν να δράσουν ανάλογα.

<SPEAKER ID=68 LANGUAGE="NL" NAME="Oomen-Ruijten">
Κυρία Πρόεδρε, κύριε Επίτροπε, αγαπητοί συνάδελφοι, θα ήθελα καταρχάς να υπογραμμίσω ότι εκτιμώ ιδιαίτερα τον τρόπο με τον οποίο αντιμετώπισε ο εισηγητής, καθώς επίσης και οι σκιώδεις εισηγητές, το ιδιαίτερα περίπλοκο ζήτημα, με το οποίο πραγματοποιήσαμε τελικά γρήγορα πρόοδο. Παραμένουν βέβαια κάποια μικρά σημεία στα οποία θα πρέπει να δώσουμε προσοχή, όπως οι επιθεωρήσεις, ποιός θα έχει την ευθύνη για τις επιθεωρήσεις, αλλά και ποιός θα οργανώσει, θα ελέγχει και θα διοικεί την Ευρωπαϊκή Αρχή Τροφίμων. Το διοικητικό συμβούλιο δεν θα πρέπει να αποτελείται από 16 αλλά από 12 μέλη, διότι τα μέλη αυτά θα πρέπει να είναι ανεξάρτητα.
<P>
Τι σημαίνει πραγματικά η έννοια της ασφάλειας των τροφίμων; Σημαίνει ότι θα πρέπει να φροντίσουμε στο πλαίσιο της εσωτερικής αγοράς να υπάρχουν παντού εγγυήσεις ότι τα τρόφιμα που καταναλώνουμε είναι ασφαλή. Αυτό σημαίνει δηλαδή, όχι μόνο στην Ευρώπη των δεκαπέντε, αλλά και στις υποψήφιες χώρες.
<P>
Κυρία Πρόεδρε, μου δημιουργείται ανησυχία στο σημείο αυτό. Ανησυχία, όχι διότι δεν είναι ασφαλή τα τρόφιμα στις υποψήφιες χώρες, δεν υπονοώ κάτι τέτοιο, ανησυχώ όμως για την απουσία καταλλήλων δικτύων στα νέα κράτη μέλη για τον έλεγχο της ασφάλειας των τροφίμων, για τις επιθεωρήσεις και για την δημιουργία εμπιστοσύνης. Κυρία Πρόεδρε, την προηγούμενη Πέμπτη πραγματοποιήθηκε συνεδρίαση εμπειρογνωμόνων από τις υποψήφιες χώρες, όπου αναφέρθηκε ότι απουσιάζει ένα τέτοιο δίκτυο. Αυτή είναι η μία όψη του νομίσματος: οι έλεγχοι, περιλαμβανομένων των κρατικών, για την καλή λειτουργία του συστήματος. Υπάρχει και η άλλη όψη του νομίσματος, η απουσία ελέγχου από την κοινωνία. Δεν υπάρχουν δηλαδή σωστά εκπαιδευμένες ανεξάρτητες οργανώσεις καταναλωτών, οι οποίες να μπορούν να πιέζουν διαρκώς το κράτος να εφαρμόζει μία καλή πολιτική. Ούτε και οργανώσεις παραγωγών υπάρχουν επίσης.
<P>
Κυρία Πρόεδρε, μήπως θα μπορούσε ο Επίτροπος στο σημείο αυτό να μας δώσει περισσότερες πληροφορίες, προκειμένου να δούμε τι μπορούμε να κάνουμε σχετικά στο μέλλον;

<SPEAKER ID=69 NAME="Doyle">
Κυρία Πρόεδρε, η ζωή είναι μία αδιάκοπη ανάλυση κινδύνου-ωφέλειας - τι κάνουμε, πού πηγαίνουμε και τι τρώμε. Ενώ η ευρωπαϊκή διατροφική αλυσίδα παραμένει μία από τις ασφαλέστερες στον κόσμο, τα πρόσφατα σκάνδαλα έχουν κλονίσει την εμπιστοσύνη των καταναλωτών για το φαγητό που τρώμε και τις μεθόδους με τις οποίες το παράγουμε. Το κοινό έχει χάσει την εμπιστοσύνη του προς τα εθνικά και τα ευρωπαϊκά συστήματα ασφάλειας των τροφίμων μετά τα σκάνδαλα και τον πανικό γύρω από το βοδινό κρέας, τα κολοβακτηρίδια, τη λιστερίαση, τη σαλμονέλα, τις διοξίνες, τα αυγά, τα πουλερικά, το γάλα και τις ορμόνες. Και ο κατάλογος συνεχίζεται. Το κοινό θέλει να είναι βέβαιο ότι ο δρόμος από το αγρόκτημα μέχρι την αγορά, το σούπερ-μάρκετ, το φούρνο, το ψυγείο και το τραπέζι είναι όσο το δυνατόν ασφαλέστερος. Θέλει να αξιολογείται η ασφάλεια των τροφίμων, χωρίς μυστικότητα πίσω από τις κλειστές πόρτες της Επιτροπής, αλλά και χωρίς επηρεασμούς από συμφέροντα παραγωγών ή ομάδες πίεσης.
<P>
Από την αρχή της θητείας σας, Επίτροπε Byrne, ανταποκριθήκατε στις ανάγκες των ευρωπαίων καταναλωτών, καταβάλλοντας κάθε προσπάθεια για να βελτιώσετε την ασφάλεια της διατροφικής αλυσίδας. Η παρούσα πρόταση είναι καθοριστικής σημασίας για την προστασία των καταναλωτών στην Ευρωπαϊκή Ένωση. Τα όργανα της ΕΕ συνεργάστηκαν για να διατυπώσουν τις αρχές της νομοθεσίας των τροφίμων με μία νέα αρχή, η οποία θα μπορεί να εγγυηθεί τα τρόφιμα τα οποία καταναλώνουμε και τον τρόπο με τον οποίο παράγονται.
<P>
Συγχαίρω τον εισηγητή, κ. Whitehead, και το σκιώδη εισηγητή, κ. Bowis, για το εξαιρετικό τους έργο καθ' όλη την πορεία των συζητήσεων στην Επιτροπή Περιβάλλοντος, Δημόσιας Υγείας και Πολιτικής των Καταναλωτών. Η συναινετική τους προσέγγιση είχε ως αποτέλεσμα την ενίσχυση και την ενοποίηση της φωνής του Ευρωπαϊκού Κοινοβουλίου για το βασικό αυτό θέμα που συζητάμε. Ζητώ από την Επιτροπή και το Συμβούλιο να ακούσουν την ομόφωνη έκκλησή μας και να υιοθετήσουν την επωνυμία "Ευρωπαϊκή Αρχή για την Ασφάλεια των Τροφίμων" για αυτό το όργανο. Κρατώντας τη λέξη "ασφάλεια" στην επωνυμία αυτής της αρχής, δίνεται ένα σαφές μήνυμα στους καταναλωτές όσον αφορά το σκοπό και τους στόχους της. Επίσης, πιστεύω απόλυτα πως για να αποκτήσει αυτή η αρχή την εμπιστοσύνη και την υποστήριξη των λαών της Ευρώπης, επιβάλλεται να λειτουργεί και να επικοινωνεί με πλήρη διαφάνεια και ανεξαρτησία, και να είναι αφοσιωμένη στην αξιολόγηση των κινδύνων για την ασφάλεια των τροφίμων.
<P>
Η κοινοποίηση του κινδύνου θα είναι ένα άλλο βασικό σημείο. Αρκεί να σκεφτεί κανείς την εξεταστική επιτροπή για την ΣΕΒ στη Μεγάλη Βρετανία και την έκθεση Philips, σύμφωνα με την οποία η μη αποτελεσματική κοινοποίηση του κινδύνου ήταν ένας από τους σημαντικότερους παράγοντες που επιδείνωσαν την κρίση στη χώρα αυτή.
<P>
Τέλος, σχετικά με τη διαχείριση του κινδύνου, η μετριοπαθής και αναλογική χρήση της αρχής της αναλογικότητας ή η πολιτική διαχείριση·
<P>
(Η Πρόεδρος διακόπτει την ομιλήτρια)

<SPEAKER ID=70 NAME="Fiori">
Κυρία Πρόεδρε, το θέμα της ασφάλειας των τροφίμων είναι ένα από τα πολλά ενοποιητικά θέματα της Ευρώπης των πολιτών που επιθυμούμε. Όσον αφορά την Ευρωπαϊκή Αρχή για την Ασφάλεια των Τροφίμων, πιστεύω ότι το Ευρωπαϊκό Κοινοβούλιο έχει διαδραματίσει εξαιρετικά σημαντικό ρόλο: έχει επιτελεσθεί σπουδαίο έργο από την πρώτη ως τη δεύτερη ανάγνωση και η αυριανή ψηφοφορία θα οδηγήσει, κατά τη γνώμη μου, σε μία έκθεση μεγάλης σημασίας, γιατί, εκ των πραγμάτων, σ' αυτό το σημείο δεν μπορούμε πια να οχυρωθούμε πίσω από καμία δικαιολογία. Θα αποκτήσουμε ένα μέσο που μπορεί να βοηθήσει στη διαρκή παρακολούθηση της ασφάλειας των τροφίμων στην Ευρώπη.
<P>
Στο πλαίσιο του σημαντικού αυτού έργου, που επιτελέσθηκε τόσο από τον εισηγητή όσο και από την αρμόδια επιτροπή, υπάρχουν ακόμη μερικά μικρά σημεία που, κατά τη γνώμη μου, θα πρέπει να οριστούν: για παράδειγμα, είναι εξαιρετικά σημαντικό να συμμετέχει στο διοικητικό συμβούλιο η συνιστώσα της γεωργίας, επειδή, καθώς πρόκειται για μια διεργασία, πρέπει να συμμετέχουν όλες της οι συνιστώσες.
<P>
Υπάρχουν ακόμα μερικά κενά στο επίπεδο των διαδικασιών. Είμαστε βέβαιοι ότι θα φροντίσουμε να εξασφαλίσουμε τη συνδρομή φορέων του τομέα των τροφίμων, ανθρώπων και επιχειρήσεων εξειδικευμένων σε όλα τα πεδία που διαμορφώνουν το σύστημα της διατροφής, και αυτό για να εξασφαλίσουμε ότι η απαραίτητη ροή πληροφοριών θα μπορεί να διώξει κάθε υποψία από τα τραπέζια των συμπολιτών μας.
<P>
Ένα τελευταίο σημείο είναι αυτό της έδρας. Παρουσιάστηκε μια τροπολογία που ζητά να είναι η επιλογή ανεξάρτητη από την έδρα της Επιτροπής και των άλλων οργάνων. Η έδρα θα πρέπει να συμπέσει με μία τοποθεσία που έχει μακρά παράδοση σε θέματα ασφάλειας των τροφίμων και διαθέτει επιστημονικές υποδομές και ευρείς πόρους στο πεδίο της ασφάλειας. Προφανώς μιλώ υπέρ της Πάρμας, επειδή η Πάρμα αποτελεί ένα από τα πιο σημαντικά σημεία του ιταλικού αγροτοβιομηχανικού συστήματος. Ελπίζω ακριβώς το Συμβούλιο του Λάκεν να λάβει δεόντως υπόψη αυτήν την υποψηφιότητα.

<SPEAKER ID=71 LANGUAGE="DE" NAME="Mόller, Emilia Franziska">
Κυρία Πρόεδρε, κύριε Επίτροπε, αγαπητοί συνάδελφοι, σε αντίθεση με τον κ. Titford, είμαι πεπεισμένη ότι η σύσταση μιας αποτελεσματικής, ανεξάρτητης Ευρωπαϊκής Αρχής Τροφίμων ως συστήματος έγκαιρης προειδοποίησης είναι έντονα επιδοκιμαστέα. Στόχος είναι να λειτουργεί με διαφανή τρόπο, ως επιστημονικό όργανο αναφοράς για την Επιτροπή, το Κοινοβούλιο και τα κράτη μέλη, αλλά θα πρέπει να είναι επίσης ανοικτή στους παραγωγούς και τους καταναλωτές. Η διαβούλευση, η πληροφόρηση και η γνωστοποίηση του κινδύνου όσον αφορά τους καταναλωτές θα συμβάλουν στην ενίσχυση της εμπιστοσύνης στα τρόφιμά μας. Η ασφάλεια των τροφίμων αποτελεί βασική προϋπόθεση για τους καταναλωτές που θέλουν να τρέφονται με υγιεινά προϊόντα, και είναι καθήκον μας να την εξασφαλίσουμε.
<P>
Τα σκάνδαλα σε σχέση με ορισμένα προϊόντα διατροφής τα τελευταία χρόνια κατέδειξαν ότι η συνεπής εφαρμογή οδηγιών καθώς και ο επιτόπιος έλεγχος των τροφίμων και ζωοτροφών έχουν ιδιαίτερη σημασία. Η άρτια δικτύωση των επιστημονικών υπηρεσιών της Αρχής αυτής με τα όργανα ελέγχου στα κράτη μέλη αποτελεί βασική προϋπόθεση για μια ανιχνευσιμότητα της παραγωγής χωρίς κενά. Αυτό δημιουργεί ασφάλεια από το στάδιο του παραγωγού έως το στάδιο του καταναλωτή. Τα εισαγόμενα τρόφιμα πρέπει να είναι εξίσου ασφαλή με τα προϊόντα που παράγονται στην ΕΕ. Οι αυστηροί έλεγχοι στα σημερινά εξωτερικά σύνορα της ΕΕ κατά την εισαγωγή τροφίμων αποτελούν εγγύηση για την ασφάλεια αυτή.
<P>
Ταυτόχρονα, στα κράτη της Κεντρικής και Ανατολικής Ευρώπης πρέπει, ήδη πριν την προσχώρησή τους στην ΕΕ, να καθιερωθούν λειτουργικά συστήματα για την παρακολούθηση της ασφάλειας των τροφών και των ζωοτροφών. Ωστόσο, ένα σημαντικό πρόβλημα δεν επιλύεται από τον παρόντα κανονισμό, δηλαδή ο διαχωρισμός μεταξύ προϊόντων διατροφής και φαρμακευτικών προϊόντων. Είναι απαραίτητο να περιοριστεί όσο το δυνατό περισσότερο η γκρίζα ζώνη μεταξύ των δύο κατηγοριών προϊόντων. Αν αυτό δεν καταστεί δυνατό, τότε θα προκύψουν νέα προβλήματα οριοθέτησης και νομικές αβεβαιότητες. Συνεπώς, είναι εξαιρετικά απαραίτητο να αναληφθεί μέριμνα ώστε, κατά την αναθεώρηση της νομοθεσίας για τα φαρμακευτικά προϊόντα, να προσδιοριστούν σαφώς οι όροι "προϊόντα διατροφής" και "φαρμακευτικά προϊόντα" σε ευρωπαϊκή κλίμακα, δηλαδή να επιτευχθεί μια σαφής οριοθέτηση, διότι μόνο με σαφείς ορισμούς θα συμβάλουμε στην ενίσχυση της ασφάλειας των καταναλωτών.

<SPEAKER ID=72 LANGUAGE="EN" NAME="Byrne">
. (EN) Κυρία Πρόεδρε, θυμάμαι ότι όταν ο κ. Prodi μου ανάθεσε για πρώτη φορά το συγκεκριμένο φάκελο, τον Ιούλιο του 1999, υπογράμμισε τη σημασία της ασφάλειας των τροφίμων κατά τη θητεία της παρούσας Επιτροπής. Ανέφερε, ιδιαίτερα, τη σημασία της ίδρυσης μίας αρχής για την ασφάλεια των τροφίμων κατά την ίδια περίοδο. Ο κ. Prodi είπε πως είναι σημαντικό να έχουν οι καταναλωτές της Ευρωπαϊκής Ένωσης την ίδια εμπιστοσύνη σε ένα τέτοιο θεσμό, όπως οι αμερικανοί καταναλωτές στο δικό τους Οργανισμό Τροφίμων και Φαρμάκων. Ελπίζω η νέα αυτή αρχή να αποφέρει αυτή την εμπιστοσύνη στους καταναλωτές και στους πολίτες μας. Θα ήθελα με αυτή την ευκαιρία να ευχαριστήσω τον Πρόεδρο Prodi για τη συνεχή υποστήριξή του στην προσπάθεια μας να μετατρέψουμε την ιδέα του σε πραγματικότητα.
<P>
Το μεγάλο εύρος της γενικής νομοθεσίας για τα τρόφιμα, που καλύπτει όλες τις πτυχές της αλυσίδας παραγωγής τροφίμων και ζωοτροφών που μπορεί να έχουν άμεσο ή έμμεσο αντίκτυπο στην ασφάλεια των τροφίμων, έχει διατηρηθεί κατά την πρώτη και δεύτερη ανάγνωση. Η Επιτροπή είναι ικανοποιημένη από αυτό το γεγονός. Υπογραμμίζουμε επίσης τη σημασία του εύρους των αρμοδιοτήτων της Αρχής για την Ασφάλεια των Τροφίμων. Είναι σημαντικό η αρχή για τα τρόφιμα να διαμορφώσει μία ολοκληρωμένη εικόνα για το σύνολο της αλυσίδας, η οποία θα πρέπει να περιλαμβάνει θέματα υγείας και συνθηκών διαβίωσης των ζώων, ασφάλειας των ζωοτροφών και υγείας των φυτών, ιδιαίτερα στο στάδιο πρωτογενούς παραγωγής. Με δεδομένα τα προβλήματα που ανέκυψαν πρόσφατα σχετικά με την ασφάλεια των τροφίμων, θα ήταν αδιανόητη η ύπαρξη μίας αρμόδιας αρχής που δεν θα κάλυπτε παρόμοια ζητήματα.
<P>
Η Επιτροπή υποστηρίζει την τροπολογία αρ. 1 η οποία προτείνει να αποκαλείται η αρχή Ευρωπαϊκή Αρχή για την Ασφάλεια των Τροφίμων, διασφαλίζοντας παράλληλα ότι δεν θα επηρεαστεί το μεγάλο εύρος των αρμοδιοτήτων της, το οποίο είναι τόσο σημαντικό. Η Επιτροπή μπορεί να υποστηρίξει τις τροπολογίες αρ. 29 έως 44 του κ. Whitehead, του κ. Bowis, της κ. Paulsen και του κ. Staes. Οι τροπολογίες αυτές αντικαθιστούν τις τροπολογίες αρ. 2 έως 6, 9, 11, 12, 15, 17, 18, 20, 25 και 27 τις οποίες δεν εγκρίνω. Μπορώ επίσης να δεχτώ τις τροπολογίες αρ. 7, 10, 13, 14, 16, 19, 21 και 26. Πολλές από αυτές διασαφηνίζουν το κείμενο ή ενισχύουν τη διαφάνεια ανάπτυξης της νομοθεσίας για τα τρόφιμα ή των διαδικασιών της Ευρωπαϊκής Αρχής για την Ασφάλεια των Τροφίμων. Αποδέχομαι επίσης ευχαρίστως τις τροπολογίες αρ. 22, 23 και 24, οι οποίες προσαρμόζουν το κείμενο ώστε να εξασφαλίζεται η θέσπιση των κατάλληλων διαδικασιών για την κατάρτιση του προϋπολογισμού και ότι οι ρυθμίσεις που αφορούν τρίτες χώρες, και ιδιαίτερα τις χώρες της ΕΖΕΣ, είναι κατάλληλες και σύμφωνες με τις κανονικές διαδικασίες για τους οργανισμούς.
<P>
Η Επιτροπή δεν μπορεί να δεχτεί την τροπολογία αρ. 8, η οποία θα επέτρεπε την εξαγωγή από την Κοινότητα μη ασφαλών τροφίμων και ζωοτροφών στον αρχικό προμηθευτή σε τρίτη χώρα χωρίς περιορισμούς ή ελέγχους. Πρόκειται σαφώς για μη αποδεκτή πρακτική, την οποία δεν είμαι πρόθυμος να υποστηρίξω. Θα μπορούσε να οδηγήσει στη χρησιμοποίηση σε κάποια τρίτη χώρα ή στην εκ νέου αποστολή στην ΕΕ τροφίμων ή ζωοτροφών που δεν έχουν γίνει αποδεκτά, γεγονός που θα αποτελούσε κίνδυνο για την ασφάλεια των τροφίμων.
<P>
Η Επιτροπή γνωρίζει από την εμπειρία της ότι τέτοιες πρακτικές είναι δυνητικά ανοιχτές στην απάτη και την εκμετάλλευση από τη μαύρη αγορά. Δεν υποστηρίζω την τροπολογία αρ. 28, η οποία αναφέρεται στη διαδικασία επιλογής της έδρας καθώς και στον ορισμό των κριτηρίων επιλογής. Ωστόσο, σημειώνω ότι το Κοινοβούλιο προτείνει και μία άλλη προσέγγιση, η οποία έγκειται στην έγκριση ψηφίσματος σχετικά με την έκθεση, το οποίο καλεί το Συμβούλιο να λάβει υπόψη ορισμένα κριτήρια κατά την επιλογή της έδρας της αρχής.
<P>
Το Σώμα γνωρίζει πως πιστεύω ακράδαντα ότι η έδρα της αρχής θα πρέπει να επιλεγεί με ορθολογικά και λειτουργικά κριτήρια που θα διευκολύνουν την απρόσκοπτη λειτουργία της ΕΑΑΤ. Για τους λόγους αυτούς μπορώ να υποστηρίξω τις αρχές που εκφράζονται στo ψήφισμα. Υποστηρίζω επίσης την κοινή δήλωση Επιτροπής, Συμβουλίου και Κοινοβουλίου σχετικά με τα μέλη του διοικητικού συμβουλίου της αρχής. Πιστεύω ότι η τροπολογία αρ. 37 σχετικά με το μέγεθος του συμβουλίου, τη διαδικασία επιλογής και τα κριτήρια συμμετοχής επιτυγχάνει τη σωστή ισορροπία ανάμεσα στις διαφορετικές απόψεις που εκφράστηκαν από τα τρία όργανα κατά την πρώτη ανάγνωση.
<P>
Τέλος, θα ήθελα να πω ότι από τότε που ανέλαβα καθήκοντα Επιτρόπου για την Υγεία και την Προστασία των Καταναλωτών, κατέστησα σαφές ότι η ίδρυση της Ευρωπαϊκής Αρχής για την Ασφάλεια των Τροφίμων ήταν πρώτη προτεραιότητα. Τα κοινοτικά μέτρα που διασφαλίζουν την ασφάλεια των τροφίμων απαιτούν μια στέρεη επιστημονική βάση, την οποία θα παρέχει η αρχή. Η αρχή αυτή έχει σχεδιαστεί ώστε να αποτελεί το πρώτο σημείο αυτόματης αναφοράς της Ευρώπης για επιστημονικά θέματα που αφορούν την ασφάλεια των τροφίμων.
<P>
Σήμερα, γίνεται ένα μεγάλο βήμα προς την ίδρυση της αρχής, προς τη διασφάλιση της ασφαλέστερης διατροφικής αλυσίδας στον κόσμο για τον ευρωπαίο καταναλωτή, πράγμα που είναι και ο απώτερος σκοπός μας.
<P>
Θα ήθελα να ευχαριστήσω τον κ. Whitehead, την ομάδα του και τους συναδέλφους του Σώματος, οι οποίοι συνεργάστηκαν στενά μαζί του για τις τροπολογίες κατά τη δεύτερη ανάγνωση, καθώς και τον κ. Bowis, την κ. Paulsen και τον κ. Staes. Θέλω να σας ευχαριστήσω για τη στενή συνεργασία που υπήρξε μεταξύ όλων μας - όχι μόνο ανάμεσα στα δύο μεγάλα όργανα, αλλά και σε προσωπικό επίπεδο ανάμεσα σε εμένα και εσάς τους τέσσερις. Συζήτησα αυτά τα θέματα με κάθε έναν από εσάς κάποια στιγμή κατά τη διάρκεια των τελευταίων μηνών. Επιπλέον, θα ήθελα να ευχαριστήσω το Συμβούλιο, τη σουηδική και τη βελγική Προεδρία και την υπουργό κ. Magda Aelvoet η οποία σε αρκετές περιπτώσεις συνεισέφερε προσωπικά στο συγκεκριμένο θέμα.
<P>
Ευχαριστώ επίσης τα άτομα στη δική μου Επιτροπή τα οποία εργάστηκαν μαζί μου τόσο υπομονετικά, τόσο προσεκτικά και τόσο σκληρά.
<P>
Όχι μόνο εκτιμώ την εξαίρετη δουλειά που έγινε, αλλά θα ήθελα και να ευχαριστήσω όλους όσους βοήθησαν για την ταχύτητα με την οποία αντιμετωπίστηκε αυτή η τόσο σύνθετη πρόταση. Το πνεύμα συνεργασίας με το οποίο τα τρία κύρια όργανα προσέγγισαν αυτή την υπόθεση είναι αξιοθαύμαστο. Είναι σαφές από τις τροπολογίες τις οποίες καλείται να ψηφίσει το Κοινοβούλιο ότι αναζητήθηκαν συμβιβαστικές λύσεις οι οποίες θα επιτρέψουν την έγκριση του κανονισμού χωρίς να περάσουμε από τη χρονοβόρα διαδικασία της συνδιαλλαγής. Αυτό θα διευκολύνει την ίδρυση της Ευρωπαϊκής Αρχής για την Ασφάλεια των Τροφίμων στις αρχές του επόμενου έτους.

<CHAPTER ID=5>
Δίκτυα και υπηρεσίες ηλεκτρονικών επικοινωνιών
<SPEAKER ID=73 NAME="Πρόεδρος">
Η ημερήσια διάταξη προβλέπει την κοινή συζήτηση των ακολούθων πέντε συστάσεων για την δεύτερη ανάγνωση:
<P>
(A5-0433/2001) εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας σχετικά με την κοινή θέση του Συμβουλίου όσον αφορά την έγκριση οδηγίας του Ευρωπαϊκού Κοινοβουλίου και του Συμβουλίου που αφορά την αδειοδότηση δικτύων και υπηρεσιών ηλεκτρονικών επικοινωνιών (Οδηγία για την Αδειοδότηση) (10419/1/2001 - C5-0417/2001 - 2000/0188(COD)) (Εισηγήτρια: η κ. Niebler)
<P>
(A5-0432/2001) εξ ονόματος της Επιτρoπής Βιoμηχανίας, Εξωτερικoύ Εμπoρίoυ, Έρευνας και Ενέργειας σχετικά με την κοινή θέση του Συμβουλίου ενόψει της έγκρισης απόφασης του Ευρωπαϊκού Κοινοβουλίου και του Συμβουλίου όσον αφορά ένα κανονιστικό πλαίσιο για την πολιτική του ραδιοφάσματος στην Ευρωπαϊκή Κοινότητα (Απόφαση ραδιοφάσματος) (12170/1/2001 - C5-0490/2001 - 2000/0187(COD)) (Εισηγήτρια: η κ. Niebler)
<P>
(A5-0435/2001) εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου σχετικά με κοινό κανονιστικό πλαίσιο για δίκτυα και υπηρεσίες ηλεκτρονικών επικοινωνιών (Οδηγία πλαίσιο) (10420/1/2001 - C5-0415/2001 - 2000/0184(COD)) (Εισηγητής: ο κ. Paasilinna)
<P>
(A5-0434/2001) εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου που αφορά την πρόσβαση σε δίκτυα ηλεκτρονικών επικοινωνιών και συναφείς ευκολίες καθώς και τη διασύνδεσή τους (Οδηγία για την πρόσβαση) (10418/1/2001 - C5-0416/2001 - 2000/0186(COD)) (Εισηγητής: ο κ. Brunetta)
<P>
(A5-438/2001) εξ ονόματος της Επιτροπής Νομικών Θεμάτων και Εσωτερικής Αγοράς σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου για την καθολική υπηρεσία και τα δικαιώματα των χρηστών όσον αφορά δίκτυα και υπηρεσίες ηλεκτρονικών επικοινωνιών (10421/1/2001 - C5-0418/2001 - 2000/0183(COD)) (Εισηγητής: ο κ. Harbour)

<SPEAKER ID=74 LANGUAGE="DE" NAME="Niebler">
Κυρία Πρόεδρε, κύριε Επίτροπε, κύριε Υπουργέ, αγαπητοί συνάδελφοι, καταρχάς, θέλω να ευχαριστήσω την Επιτροπή διότι συνέβαλε με τόσο εξαιρετικό και εποικοδομητικό τρόπο στις διαβουλεύσεις σχετικά με τη δέσμη μέτρων για τις τηλεπικοινωνίες. Ευχαριστώ όμως θερμά και τη βελγική Προεδρία, η οποία επεδίωξε με μεγάλη επιμονή και αφοσίωση να διαπραγματευτεί μια πραγματικά συμβιβαστική γραμμή μεταξύ του Συμβουλίου και του Κοινοβουλίου στον τομέα αυτό πιστεύω ότι αν καταλήξουμε σε συμφωνία την Τετάρτη - και το ελπίζω πολύ - αυτό θα το οφείλουμε αποκλειστικά στον εξαιρετικό χειρισμό των διαπραγματεύσεων από τη βελγική Προεδρία! Συγχαρητήρια!
<P>
Αλλά ευχαριστώ βέβαια θερμά και όλους τους εισηγητές και σκιώδεις εισηγητές, οι οποίοι δεν συνεργάστηκαν μόνο με εξαιρετική εμπειρογνωμοσύνη κατά τη διάρκεια αυτών των πολλών μηνών, αλλά συνέβαλαν με εποικοδομητικό τρόπο και στη διατύπωση των συμβιβασμών. Κατά τα τελευταία δώδεκα χρόνια, η Ευρωπαϊκή Ένωση σημείωσε τεράστιες προόδους στην αγορά τηλεπικοινωνιών. Τα μονοπώλια των καθιερωμένων οργανισμών εκμετάλλευσης καταργήθηκαν, η αγορά ελευθερώθηκε και απορυθμίστηκε πλήρως σε πολλούς τομείς, προς όφελος τόσο των καταναλωτών όσο και της οικονομίας. Η πτωτική πορεία των τιμών και οι ποικίλες νέες προσφορές και υπηρεσίες διάφορων φορέων είναι ένα αποτέλεσμα για το οποίο πρέπει να είμαστε υπερήφανοι. Ασφαλώς, δεν υπάρχει τίποτε που να μην είναι επιδεκτικό περαιτέρω βελτιώσεων. Αυτό κατέδειξαν τα πορίσματα της έκθεσης για τις τηλεπικοινωνίες του 1999 και, πρόσφατα, η έβδομη έκθεση εφαρμογής της Επιτροπής. Θα αναφέρω μόνο ορισμένους χαρακτηριστικούς τομείς: αποδεσμοποίηση του τελευταίου μιλίου προς όφελος εναλλακτικών φορέων εκμετάλλευσης. Τα κράτη μέλη πρέπει ακόμη να διεκπεραιώσουν ορισμένα πράγματα όσον αφορά το θέμα αυτό. Πρόσβαση στον τοπικό βρόχο: σε ορισμένα κράτη μέλη η διευθέτηση του ζητήματος αυτού εξακολουθεί να μην είναι ικανοποιητική. Καθιερωμένοι φορείς εκμετάλλευσης εξακολουθούν να προσφέρουν τιμές ντάμπινγκ, ενώ στον τομέα των μισθωμένων γραμμών υπάρχει ακόμη συμφόρηση. Από την άποψη αυτή, το νέο νομικό πλαίσιο για τη ρύθμιση των τηλεπικοινωνιών θα διορθώσει την κατάσταση. Επιτρέψτε μου τώρα να παρουσιάσω πρώτα εν συντομία τις δύο εκθέσεις μου για τη δέσμη μέτρων που αφορά τις τηλεπικοινωνίες και, στη συνέχεια, να εξετάσω δύο άλλα κρίσιμα σημεία που περιλαμβάνονται στις άλλες οδηγίες.
<P>
Πρώτον, η οδηγία για την αδειοδότηση. Στόχος της τελευταίας είναι η εναρμόνιση των κανόνων για την αδειοδότηση στα κράτη μέλη. Τονίζω άλλη μια φορά - το ανέφερα ήδη και κατά την πρώτη ανάγνωση - ότι η Επιτροπή εκπόνησε εξαιρετικές προτάσεις στον τομέα αυτό, τις οποίες επιδοκίμασα κατά την πρώτη ανάγνωση και υποστηρίζω ρητώς και κατά τη δεύτερη. Μέχρι σήμερα, οι διαδικασίες για την εκμετάλλευση δικτύων επικοινωνιών και την προσφορά υπηρεσιών επικοινωνιών ήταν διαμορφωμένες με διαφορετικό τρόπο. Οι προϋποθέσεις ήταν διαφορετικές, ιδιαίτερα οι υποχρεώσεις πληροφόρησης από τους φορείς εκμετάλλευσης, όπως και η διάρκεια των διαδικασιών, το κόστος και το περιεχόμενο των αδειών. Με τη νέα οδηγία για την αδειοδότηση, οι συνθήκες αυτές μεταβάλλονται. Ταυτόχρονα, η οδηγία προβλέπει μια τροποποίηση των προτύπων, διότι το καθεστώς αδειοδότησης πρόκειται να μεταβληθεί. Μέχρι τώρα, συνηθιζόταν στην πράξη η χορήγηση μεμονωμένων αδειών. Όμως, στο μέλλον, με την εφαρμογή της οδηγίας, θα σημειωθεί μια μεταστροφή προς τις γενικές άδειες: δηλαδή, ο φορέας εκμετάλλευσης ενός δικτύου επικοινωνίας δεν θα αναμένει στο μέλλον μια απόφαση της αρμόδιας αρχής, αλλά θα γνωστοποιεί μόνο ότι επιθυμεί να αρχίσει εδώ την εκμετάλλευση ενός δικτύου. Ασφαλώς, θα πρέπει να πληροί τις προϋποθέσεις που θεσπίζονται είτε στη γενική άδεια είτε στις οδηγίες.
<P>
Οι υποχρεώσεις των φορέων εκμετάλλευσης, ιδίως οι υποχρεώσεις πληροφόρησης, απλουστεύονται βάσει της νέας οδηγίας, η οποία περιορίζεται σε αυτό που είναι αναγκαίο: δηλαδή, και στο σημείο αυτό παρέχεται μια πολύ φιλική προς τους φορείς λύση. Ως Κοινοβούλιο επιτύχαμε την καθιέρωση εντονότερης διαφάνειας κατά την εκχώρηση δικαιωμάτων διέλευσης, π.χ. μέσω της κατάρτισης καταλόγου στον οποίο θα αναφέρονται οι διαδικασίες για την εκχώρηση δικαιωμάτων διέλευσης στα κράτη μέλη επίσης, κατορθώσαμε να επιβάλουμε την εξασφάλιση της νομικής προστασίας εναντίον αποφάσεων που έχουν σχέση με τα δικαιώματα διέλευσης σε όλα τα κράτη μέλη. Θέλαμε πολύ να επιφέρουμε περισσότερες βελτιώσεις, ιδίως όσον αφορά την πτυχή του κόστους. Και στον τομέα αυτό, το Κοινοβούλιο θεώρησε σημαντικό να μην επιβαρύνονται στο μέλλον οι φορείς εκμετάλλευσης από υπερβολικές δαπάνες - έτσι θα το διατύπωνα - όσον αφορά τα δικαιώματα διέλευσης, τους αριθμούς, την εκχώρηση και τις συχνότητες. Δεν έχουμε ακόμη ολοκληρώσει την εξέταση του σημείου αυτού.
<P>
Όμως, σε περίπτωση που επιτευχθεί συμβιβασμός για ολόκληρη τη δέσμη μέτρων, το Κοινοβούλιο θα εγκαταλείψει τη θέση του σε αυτό τον τομέα υπέρ της σύστασης του Συμβουλίου. Δεύτερο θέμα: η απόφαση περί συχνοτήτων. Στόχος της απόφασης αυτής είναι να συνδεθεί η Επιτροπή περισσότερο στο μέλλον με την εκχώρηση συχνοτήτων. Αυτό είναι και ορθό και καλό. Οι ραδιοσυχνότητες είναι ένα σπάνιο οικονομικό αγαθό, οι αποφάσεις για την εκχώρησή τους έχουν έντονα πολιτικό χαρακτήρα, και, επομένως, πρέπει να εξασφαλίσουμε ότι θα ληφθούν υπόψη και οι πολιτικά υπεύθυνοι παράγοντες λήψης αποφάσεων. Η εκχώρηση, παραχώρηση και κατανομή ραδιοσυχνοτήτων δεν είναι πλέον σήμερα μια τεχνική υπόθεση, αλλά μια πραγματική πολιτική διεργασία.
<P>
Υπάρχουν δύο σημεία για τα οποία το Συμβούλιο και το Κοινοβούλιο δεν συμφωνούν ακόμη εντελώς αυτή τη στιγμή, και χαίρομαι ιδιαίτερα διότι ο Υπουργός, κ. Daems, είναι και αυτός παρών σήμερα στην Ολομέλεια. Θα μπορέσει ενδεχομένως αργότερα κατά τη συζήτηση να σχολιάσει αυτά τα δύο σημεία που θεωρώ τόσο σημαντικά.
<P>
Το ένα σημείο με το οποίο το Κοινοβούλιο ασχολήθηκε πολλές φορές ήταν το θέμα της συμμετοχής του στις μελλοντικές αποφάσεις για την πολιτική των συχνοτήτων. Ως Κοινοβούλιο, ζητήσαμε, ιδιαίτερα όσον αφορά την ανακατανομή ραδιοσυχνοτήτων, να διεξάγεται βάσει της διαδικασίας συναπόφασης διαβούλευση και ακρόαση του Κοινοβουλίου και να συμμετέχει το τελευταίο στη λήψη αποφάσεων.
<P>
Προς το σκοπό αυτό, η κοινοβουλευτική επιτροπή ενέκρινε και κατά τη δεύτερη ανάγνωση μια τροπολογία, η οποία εξασφαλίζει το δικαίωμα αυτό με τη μορφή δεσμευτικού άρθρου στην οδηγία και στην απόφαση. Το Συμβούλιο επιθυμεί τώρα να συμπεριλάβει το άρθρο ή την πρόταση αυτή μόνο με τη μορφή αιτιολογικής σκέψης στην απόφαση. Παρακαλώ τον κ. Daems να επανεξετάσει το ζήτημα αυτό. Διότι εφόσον συμφωνούμε επί της ουσίας, δηλαδή αποδεχόμαστε ότι το Κοινοβούλιο έχει το δικαίωμα συναπόφασης σε σχέση και με αυτή την πτυχή της πολιτικής ραδιοσυχνοτήτων, τότε μπορούμε να συμπεριλάβουμε το δικαίωμα αυτό και στην απόφαση και όχι μόνο με τη μορφή αιτιολογικής σκέψης.
<P>
Το δεύτερο σημείο αφορά το ερώτημα σε ποιο βαθμό η Επιτροπή πρέπει να ασχολείται με την εκχώρηση ραδιοσυχνοτήτων. Σχετικά, το Κοινοβούλιο είχε ζητήσει για τις συχνότητες κοινοτικής κλίμακας την παρέμβαση ή την εκπόνηση προτάσεων εκ μέρους της Επιτροπής. Στην απόφαση ή στην πρόταση της βελγικής Προεδρίας, που κρατώ στα χέρια μου, διαπιστώνω ότι με τη διαγραφή δύο μικρών λέξεων στην τροπολογία 1, δηλαδή των λέξεων in particular, οι αρμοδιότητες στον τομέα της λήψης αποφάσεων επεκτείνονται βέβαια σημαντικά. Και στην περίπτωση αυτή, παρακαλώ πάλι τον αρμόδιο Υπουργό να εξετάσει μήπως θα μπορούσαμε να συμφωνήσουμε να διαγράψουμε αυτές τις δύο λέξεις, διότι έτσι θα σεβαστούμε την αρχή της επικουρικότητας και θα επιτύχουμε και μια συμβιβαστική λύση μεταξύ του Συμβουλίου και του Κοινοβουλίου. Δεν μπορώ να φανταστώ ότι το Συμβούλιο δεν θα αποδεχόταν αυτή την υπόδειξη.
<P>
Επιτρέψτε μου να αναφερθώ σε δύο ακόμη σημεία που περιλαμβάνονται σε άλλες οδηγίες, δηλαδή στην οδηγία πλαίσιο και στην οδηγία για την καθολική υπηρεσία. Καταρχάς, θέλω να ευχαριστήσω εκ νέου τη βελγική Προεδρία. Η βελγική Προεδρία προετοίμασε έναν εξαιρετικό συμβιβασμό με το Συμβούλιο όσον αφορά το άρθρο 6. Πρόκειται για το ερώτημα ποιος παράγοντας θα έχει την ευθύνη για τη λήψη αποφάσεων μελλοντικά σε θέματα δικαίου των τηλεπικοινωνιών: η Επιτροπή ή τα κράτη μέλη. Κατά τη γνώμη μου, μπορούμε ως Σώμα να αποδεχτούμε το συμβιβασμό ο οποίος επιτεύχθηκε. Πολλοί συνάδελφοι ήθελαν να επιμείνουμε ακόμη περισσότερο στον τομέα αυτό αλλά αυτό δεν ήταν εφικτό. Αυτό όμως που προκύπτει ως συμβιβαστική λύση, δηλαδή, ότι η Επιτροπή μπορεί να παρεμβαίνει σε θέματα δικαίου του ανταγωνισμού, ιδίως όσον αφορά τον ορισμό της αγοράς και το ερώτημα, τι σημαίνει significant market power, είναι κατά τη γνώμη μου ένα πολύ ισορροπημένο αποτέλεσμα.
<P>
Τώρα θα αναφερθώ σε ένα σημείο που θεωρώ ιδιαίτερα σπουδαίο, και με αυτό θα ολοκληρώσω και την ομιλία μου. Θέτουμε το ερώτημα ήδη από πολλά χρόνια πώς μπορούμε να προωθήσουμε την ψηφιακή τηλεόραση περισσότερο στην Ευρώπη. Απογοητεύτηκα και εγώ η ίδια όσο ποτέ, από τις τροποποιημένες προτάσεις της βελγικής Προεδρίας του Συμβουλίου, διότι έτσι δεν πετυχαίνουμε τίποτε ή πολύ λίγα πράγματα στον ανωτέρω τομέα. Σε τελική ανάλυση, τίθενται δύο ερωτήματα. Πρώτον, μπορούμε να επεκτείνουμε τις υποχρεώσεις μετάδοσης στις API και στους IPG; Εμείς, ως Σώμα, συνηγορήσαμε ομόφωνα υπέρ της ενέργειας αυτής σε όλες τις διαπραγματεύσεις και παρακαλώ να υπάρξει και στον τομέα αυτό ένας προβληματισμός ή να εξετάσει και η Επιτροπή, πώς θα μπορούσαμε να εξασφαλίσουμε την επέκταση αυτή. Για το ζήτημα της καθιέρωσης ενός κοινού ενιαίου προτύπου στην Ευρωπαϊκή Ένωση για την ψηφιακή τηλεόραση πιστεύω επίσης ότι πρέπει να επιτευχθούν περισσότερες πρόοδοι από αυτές που έχει επιδείξει μέχρι σήμερα η βελγική Προεδρία. Ενδεχομένως να μπορούσε η Επιτροπή να μεταδώσει ένα σαφές μήνυμα σχετικά, ώστε να προκύψει μια σημαντική βελτίωση στον τομέα της ψηφιακής τηλεόρασης στην Ευρώπη.

<SPEAKER ID=75 LANGUAGE="FI" NAME="Paasilinna">
. (FI) Κυρία Πρόεδρε, κύριε υπουργέ, κύριε Επίτροπε, αγαπητοί συνεργάτες, στην Ευρώπη τη μεγαλύτερη αλλαγή συνιστά βεβαίως η δικτύωση, η οποία συνδέει εμάς τους Ευρωπαίους όντως ακόμη περισσότερο κι από το κοινό νόμισμα. Η δικτύωση είναι κάτι που συμβαίνει κάθε μέρα και κάθε λεπτό και η σημασία της αυξάνεται ολοένα. Ο πυρήνας του μεγαλεπήβολου σχεδίου της ηλεκτρονικής Ευρώπης συνοψίζεται στα εξής: ότι στην Ευρώπη η ψηφιακή κατανομή δεν υλοποιείται με τον τρόπο που κινδυνεύει να υλοποιηθεί σε πολλά άλλα μέρη του πλανήτη, και ότι εμείς, τόσο το Κοινοβούλιο όσο και το Συμβούλιο αλλά και η Επιτροπή, συμφωνούμε ως προς αυτό.
<P>
Τόσο η πρόταση της Επιτροπής σχετικά με την οδηγία πλαίσιο, όσο και άλλες ρυθμίσεις σχετικές με το εν λόγω πακέτο για τις τηλεπικοινωνίες, διαθέτουν τη σωστή κατεύθυνση και συνολική ισορροπία, γεγονός που με ικανοποιεί ιδιαίτερα. Σε μια εποχή ταχύτητας και αλλαγών, εμείς συνειδητοποιούμε πόσο πίσω έχουμε μείνει και επικεντρώνουμε ιδιαίτερα την προσοχή μας στη σημασία της σύγκλισης, της προσέγγισης. Αυτό σημαίνει ότι το ίδιο περιεχόμενο μπορούμε να το αποκτήσουμε με τον ίδιο εξοπλισμό, να το μεταφέρουμε με παρόμοια συστήματα μετάδοσης και να λάβουμε με τον ίδιο εξοπλισμό ακόμη περισσότερα. Αυτό δημιουργεί έναν εντελώς καινούργιο χώρο πληροφόρησης, ή μάλλον θα έπρεπε να πω έναν κόσμο πληροφόρησης, καθώς αποτελεί μέρος της ζωής μας, μέρος της ζωής μας στο χώρο εργασίας, στο σπίτι ή όταν βρισκόμαστε εν κινήσει.
<P>
Εμείς στο Κοινοβούλιο θέλουμε ο κόσμος αυτός να βασίζεται σε συγκεκριμένες ρυθμίσεις αλλά ταυτόχρονα να υπόκειται και σε ανταγωνισμό, προκειμένου να μην δημιουργηθούν μονοπώλια, δυοπώλια ή καρτέλ. Ο ανταγωνισμός διατηρεί χαμηλά τα επίπεδα των τιμών, ο ανταγωνισμός διατηρεί εύκολη την πρόσβαση, ο ανταγωνισμός συντηρεί την απασχόληση και την ανάπτυξη σε αυτήν την περιοχή. Θα μπορούσα μάλιστα να πω ότι, εάν οι ρυθμίσεις αυτές ίσχυαν ήδη την περίοδο που αποφασίσαμε στη Λισαβόνα για την ηλεκτρονική Ευρώπη και που παράλληλα ξεκίνησε η δημοπρασία των συχνοτήτων, τότε δεν θα είχε ενσκήψει τέτοια καταστροφή στον εν λόγω τομέα. Οι δημοπρασίες θα μπορούσαν να διαθέτουν μια ευθυγραμμισμένη και εναρμονισμένη πρακτική και, ως εκ τούτου, ούτε θα είχαν προκύψει τέτοιου είδους προσκόμματα ούτε θα είχε γονατίσει ο τομέας, και εμείς θα είχαμε προλάβει πολλές εκατοντάδες πτωχεύσεις με τις οδυνηρές συνέπειές τους στα ποσοστά της ανεργίας.
<P>
Εάν το πακέτο των τηλεπικοινωνιών ενοποιήσει τη σχετική νομοθεσία της Ένωσης, ο αντίκτυπος στον ανταγωνισμό με τις χώρες εκτός Ευρωπαϊκής Ένωσης θα είναι σημαντικός. Διότι τότε εμείς θα αποκτήσουμε μια πιο εναρμονισμένη αγορά σε έναν τομέα που είναι ήδη από τη φύση του διεθνής και υπεράνω συνόρων, και θα μπορέσουμε επίσης να χρησιμοποιήσουμε το προνόμιο κλίμακας της Ευρωπαϊκής Ένωσης, το οποίο εξακολουθεί βεβαίως να επηρεάζει την απασχόληση, τις πιθανότητες επιτυχίας των επιχειρήσεων αλλά και τις τιμές.
<P>
Θεωρώ ότι οι πέντε αυτοί κανόνες βρίσκονται στο κέντρο της οδηγίας πλαισίου και πραγματεύονται τα δυσκολότερα σημεία. Τώρα ενώπιόν μας έχουμε αφενός το σχέδιο έκθεσής μου, το οποίο εξέτασε και ενέκρινε ομόφωνα η επιτροπή - και για το λόγο αυτό ευχαριστώ τους συναδέλφους μου - και αφετέρου το σχέδιο της Προεδρίας, το οποία έχει καλύψει σε πολύ μεγάλο βαθμό τις επιθυμίες του Κοινοβουλίου, πράγμα που θεωρώ ότι θα πρέπει να παραδεχθούμε. Στην πρόταση του Συμβουλίου έχει ληφθεί υπόψη η θέση του Κοινοβουλίου σε δύο καίρια σημεία τα οποία προβάλλαμε καθ' όλη τη διάρκεια του καλοκαιριού και του φθινοπώρου: το άρθρο 6 και το άρθρο 4. Το δεύτερο αφορά τη διαδικασία προσφυγής και το πρώτο τη σχέση της Επιτροπής με τις εθνικές κανονιστικές αρχές.
<P>
Τώρα είναι η πρώτη φορά - γεγονός που μπορεί να θεωρηθεί επανάσταση - που η Επιτροπή μπορεί να ασχοληθεί με τους εθνικούς κανόνες, παρόλο που αυτό δεν εναρμονίζεται με τους γενικούς κανόνες για τη ρύθμιση της αγοράς και της σημαντικής ισχύος στην αγορά. Αυτά ήταν τα δύο θέματα που επιθυμούσαμε να υλοποιηθούν και που τώρα - χάρις στην Προεδρία - περιλαμβάνονται στο δικό σας σχέδιο. Ελπίζω μάλιστα ότι η Προεδρία θα είναι σε θέση να δηλώσει εάν το Συμβούλιο μπορεί αν δεσμευθεί επί του προκειμένου. Εάν ναι, τότε πιστεύω ότι το πακέτο πρέπει να εγκριθεί. Έχω δε συνειδητοποιήσει ότι και η Επιτροπή συμμερίζεται την ίδια άποψη.

<SPEAKER ID=76 NAME="Brunetta">
. (ΙΤ) Κυρία Πρόεδρε, Επίτροπε Liikanen, το νέο κανονιστικό πλαίσιο για τις τηλεπικοινωνίες αντικαθιστά το κοινοτικό καθεστώς που επέφερε το άνοιγμα των εθνικών αγορών στην Ευρώπη και έκλεισε την εποχή των μονοπωλίων. Ως θεμελίωση της αναθεώρησης του κοινοτικού πλαισίου των τηλεπικοινωνιών, η Ευρωπαϊκή Επιτροπή είχε εκδηλώσει την πρόθεση να μειώσει τις κανονιστικές υποχρεώσεις αναλογικά προς τους στόχους ελευθέρωσης που έχουν επιτευχθεί βάσει του ακόμη ισχύοντος προτύπου. Πράγματι, ο στόχος ήταν να επιτευχθεί μεγαλύτερη εμπιστοσύνη στις δυνάμεις της αγοράς, για να προαχθεί η ανταγωνιστικότητα της ευρωπαϊκής αγοράς και να ενθαρρυνθούν οι επενδύσεις στις αναδυόμενες αγορές, ευνοώντας την προσφορά καινοτόμων υπηρεσιών. Η αναθεώρηση του ισχύοντος προτύπου θα πρέπει, επομένως, να αποσκοπεί στην προοδευτική μετάβαση της αγοράς τηλεπικοινωνιών από τη φάση της ελευθέρωσης σε μία φάση αποτελεσματικού και παγιωμένου ανταγωνισμού.
<P>
Η σχέση μεταξύ της εξέλιξης του κανονιστικού πλαισίου και της δυναμικής των αγορών θα πρέπει να επιδιωχθεί με μια προσέγγιση forward-looking, η οποία θα προωθεί ανταγωνιστικές συνθήκες, εξασφαλίζοντας την ταχεία διάδοση των καινοτόμων υπηρεσιών, ούτως ώστε να προσανατολίσει την αγορά και την μελλοντική αποκλειστική εφαρμογή της αντιολιγοπωλιακής νομοθεσίας, που θα αντικαταστήσει προοδευτικά τους εκ των προτέρων ρυθμιστικούς κανόνες. Το νέο πρότυπο θα πρέπει να καθιερώσει μια μεταβατική φάση που θα ευνοεί αυτή τη μετάβαση προς μια αγορά τηλεπικοινωνιών, η οποία θα μπορεί να υπόκειται σε ομοιόμορφη διαχείριση με οποιονδήποτε άλλο οικονομικό τομέα, με αυστηρή τήρηση της αρχής της προστασίας του ανταγωνισμού. Ο στόχος αυτός μπορεί να επιδιωχθεί με ένα σύνολο εκ των προτέρων εναρμονισμένων κανόνων σε ευρωπαϊκό επίπεδο, με μεταβατικό και εξαιρετικό χαρακτήρα· με άλλα λόγια, η ρύθμιση για την οποία συζητούμε εδώ και την οποία εγκρίνουμε εκ των προτέρων πρέπει να προβλέπει τις προϋποθέσεις για την κατάργησή της, όταν θα έχει επιτευχθεί επαρκές επίπεδο ανταγωνισμού. Αυτοί οι εκ των προτέρων κανόνες θα πρέπει να διατηρηθούν σε ένα ελάχιστο επίπεδο από άποψη προδιαγραφών και έντασης, για να διασφαλιστεί η αναλογικότητα της παρέμβασης προς τους κανονιστικούς στόχους.
<P>
Λαμβανομένης υπόψη της ευελιξίας του νέου προτύπου, που επεκτείνει με μεγάλη διακριτική ευχέρεια τα πεδία παρέμβασης των διεθνών κανονιστικών αρχών, η φέρουσα διάρθρωση του νέου κανονιστικού πλαισίου πρέπει να συνίσταται στην απαίτηση εξασφάλισης της δυνατότητας επίβλεψης που έχει προβλέψει η Επιτροπή επί των εθνικών αρχών, προκειμένου να εξασφαλισθεί μια ορθή ερμηνεία του νέου πλαισίου, με την οποία θα μπορέσουν να αποφευχθούν ενδεχόμενες στρεβλωτικές επιπτώσεις στην ανταγωνιστικότητα της ευρωπαϊκής αγοράς σε μια γεωγραφική περιοχή έναντι μιας άλλης. Πράγματι, χωρίς μια κεντρική εξουσία σε ευρωπαϊκό επίπεδο, που να επιτρέπει την αξιολόγηση της τελικής συνέπειας των εθνικών αποφάσεων προς τους κοινοτικούς στόχους, υπάρχει κίνδυνος το νέο κανονιστικό πλαίσιο να μην επιτύχει τους στόχους που είχε θέσει.
<P>
Γι' αυτό, Πρόεδρε Daems, Επίτροπε Liikanen, επιτρέψτε μου να παρουσιάσω αναλυτικότερα μία τροπολογία που υπέβαλα μαζί με άλλους 51 συναδέλφους από διάφορες πολιτικές ομάδες ειδικά επί της οδηγίας του συναδέλφου Paasilinna, ο οποίος εργάστηκε πολύ ωραία στην πρότασή του σχετικά με την οδηγία πλαίσιο για τις τηλεπικοινωνίες. Η τροπολογία αυτή έχει σκοπό τη μεγαλύτερη αποσαφήνιση των φορέων παροχής υπηρεσιών, την αποφυγή του κατακερματισμού όσον αφορά την εφαρμογή του κοινοτικού δικαίου στα διάφορα κράτη μέλη και την εξασφάλιση της ανάπτυξης μιας πραγματικής εσωτερικής αγοράς τηλεπικοινωνιών. Η υιοθέτηση της πρότασής μου θα διευκόλυνε την εναρμόνιση, η οποία μπορεί να επιτευχθεί μόνο χάρη στην πρόβλεψη μιας εξουσίας που θα οριστεί κατά τρόπο αδιαμφισβήτητο και θα επιτρέπει στην Ευρωπαϊκή Επιτροπή να παρεμβαίνει για να διασφαλίζει ότι η εφαρμογή της κοινοτικής νομοθεσίας είναι συνεπής προς τους στόχους και ότι ακολουθεί τους ίδιους σκοπούς σε όλα τα κράτη μέλη. Η εναρμόνιση και η κεντρική εξουσία βρίσκονται στη βάση της οικοδόμησης της πανευρωπαϊκής αγοράς τηλεπικοινωνιών. Αυτό θέλουν οι φορείς εκμετάλλευσης, αυτό θέλει η αγορά, Πρόεδρε Daems, Επίτροπε Liikanen. Η αγορά θέλει την οικοδόμηση μιας πανευρωπαϊκής αγοράς τηλεπικοινωνιών, ενώ συχνά η μυωπία των εθνικών αρχών τείνει σ' αυτή τη φάση να φρενάρει αυτήν την εξελικτική διαδικασία· γι' αυτό και πρότεινα αυτήν την τροπολογία, που ελπίζω να μπορέσει να αντιμετωπιστεί θετικά από τη βελγική Προεδρία, από το Συμβούλιο, από την Επιτροπή και από αυτήν την Αίθουσα.

<SPEAKER ID=77 NAME="Harbour">
. (ΕΝ) Κύριε Πρόεδρε, ολοκληρώνοντας την παρουσίαση αυτής της δέσμης οδηγιών, η οδηγία για την καθολική υπηρεσία και τα δικαιώματα των χρηστών, την οποία έχω την τιμή να εισηγούμαι, αποτελεί ουσιαστικά την αιχμή της παρούσας δέσμης οδηγιών. Πρόκειται για θέματα που θα έχουν πραγματικό αντίκτυπο σε όλους τους καταναλωτές και τους χρήστες υπηρεσιών ηλεκτρονικής επικοινωνίας. Η κοινή θέση που λάβαμε από το Συμβούλιο ήταν μία σημαντική πρόοδος ως προς το κείμενο της πρώτης ανάγνωσης και θα ήθελα να ευχαριστήσω το Συμβούλιο και την Επιτροπή που αποδέχτηκαν τόσες πολλές από τις ιδέες και τις προτάσεις του Κοινοβουλίου. Το νέο κείμενο έχει σημαντικά αναδιαρθρωθεί και διασαφηνιστεί, κάτι που είναι ιδιαίτερα σημαντικό για την αποτελεσματική μεταφορά των οδηγιών στη νομοθεσία των κρατών μελών. Στο πλαίσιο αυτής της αναδιάρθρωσης, οι παρεμβάσεις στην αγορά που περιλαμβάνονται στην παρούσα οδηγία - και πρόκειται για πολύ ισχυρές παρεμβάσεις σε επίπεδο τιμών λιανικής - καθορίζονται με σαφήνεια. Θα πρέπει να καταστεί σαφές σε όλα τα μέλη του Σώματος ότι οι παρεμβάσεις αυτές αποτελούν κατά κύριο λόγο μεταβατικά μέτρα προς την κατεύθυνση μιας πλήρως ανοικτής αγοράς, η οποία θα διέπεται απόλυτα από τους κανόνες του ανταγωνισμού. Αυτή είναι η κατεύθυνση προς την οποία θέλουμε να προχωρήσουμε.
<P>
Θα ήθελα να αναφερθώ σε ορισμένες περαιτέρω βελτιώσεις που επιφέραμε στο πλαίσιο της δεύτερης ανάγνωσης. Θα ήθελα να ευχαριστήσω το Συμβούλιο που συνεργάστηκε τόσο στενά μαζί μας, καθώς και τους συναδέλφους της Επιτροπής Νομικών Θεμάτων για τη στενή μας συνεργασία κατά τη διατύπωση προτάσεων. Ελπίζω ότι θα είναι ικανοποιημένοι από τα αποτελέσματα που επιτύχαμε.
<P>
Δεν πρέπει να ξεχνάμε ότι η ουσία της οδηγίας για την καθολική υπηρεσία είναι να διασφαλίσει τη διαθεσιμότητα ενός κεντρικού πυρήνα υπηρεσιών, τόσο στους υγιείς καταναλωτές όσο και στους καταναλωτές με ειδικές ανάγκες, στο πλαίσιο μιας ενιαίας αγοράς και επίσης ότι οι διατάξεις σχετικά με τα δικαιώματα των χρηστών πρέπει να διασφαλίζουν το δικαίωμα των καταναλωτών για σαφείς συμβατικούς όρους, διαφάνεια και πληρότητα τιμολόγησης και να εγγυώνται την παροχή άλλων σημαντικών υπηρεσιών. Οι αλλαγές στις οποίες εστιάσαμε ιδιαίτερα την προσοχή μας κατά τη δεύτερη ανάγνωση αφορούν κάποιες άλλες σημαντικές βελτιώσεις στη διάταξη για τους χρήστες με ειδικές ανάγκες.
<P>
Με ικανοποίηση αναφέρω ότι στο στάδιο διατύπωσης της κοινής θέσης, έχουμε μία σαφή υπόδειξη σε ξεχωριστό άρθρο σχετικά με τη σημασία της παροχής από τα κράτη μέλη ενός μεγάλου εύρους υπηρεσιών στους χρήστες με ειδικές ανάγκες και ιδιαίτερα στη διασφάλιση ότι οι χρήστες με ειδικές ανάγκες θα διαθέτουν τις ίδιες επιλογές και το ίδιο φάσμα υπηρεσιών που απαιτούν και οι υπόλοιποι καταναλωτές. Το πεδίο των διατάξεων αυτών είναι ευρύ και θα αναπτύσσεται καθώς θα διευρύνονται οι υπηρεσίες.
<P>
Ο νέος τομέας - που με ικανοποίηση συμπεριλάβαμε, και θα ήθελα να ευχαριστήσω το Συμβούλιο που το αποδέχτηκε - είναι η ενθάρρυνση της ανάπτυξης σαφών προτύπων ποιότητας που αφορούν την παροχή υπηρεσιών σε χρήστες με ειδικές ανάγκες. Αυτό είναι κάτι που προσθέσαμε στο στάδιο αυτό, γιατί θεωρήσαμε ότι, παρά το θετικό της ύπαρξης ορισμένων κοινών διατάξεων, εάν δεν υπήρχε κάποιος τρόπος παρακολούθησης της εφαρμογής των διατάξεων αυτών και διασφάλισης ότι θα εξελιχθούν παράλληλα με τις υπόλοιπες σχετικές υπηρεσίες, τότε τα πράγματα μπορεί τελικά να οδηγηθούν σε αδιέξοδο. Οι χρήστες με ειδικές ανάγκες δεν θα έχουν τη δυνατότητα να εκμεταλλευτούν τις νέες τεχνολογίες και τις νέες υπηρεσίες με τον τρόπο που θα θέλαμε. Πρόκειται για μία πολύ σημαντική διάταξη, η οποία είμαι σίγουρος ότι θα έχει την υποστήριξη όλων των συναδέλφων.
<P>
Ο δεύτερος τομέας στον οποίο εστιάσαμε την προσοχή μας κατά τη διαδικασία δεύτερης ανάγνωσης ήταν να διασφαλίσουμε ότι οι μικρομεσαίες επιχειρήσεις θα έχουν ως χρήστες τα ίδια δικαιώματα που απαιτούνται για τους μεμονωμένους καταναλωτές. Σε έναν κόσμο που εξελίσσεται ταχύτατα, γνωρίζουμε ήδη ότι οι μικρομεσαίες επιχειρήσεις αποτελούν ζωτικό στόχο για την ενίσχυση των ηλεκτρονικών επικοινωνιών. Θέλουμε οι ΜΜΕ να εκμεταλλευτούν πραγματικά το ηλεκτρονικό εμπόριο, τις νέες δυνατότητες που τους παρέχονται από την πρόοδο των ηλεκτρονικών επικοινωνιών. Επειδή δεν έχουν πάντα τη διαπραγματευτική ισχύ των μεγαλύτερων εταιρειών, προβλέψαμε μία διάταξη για αυτές τις επιχειρήσεις.
<P>
Τελειώνοντας, θα ήθελα να αναφερθώ σε ένα τρίτο θέμα για το οποίο διεξήχθησαν σκληρές διαπραγματεύσεις με το Συμβούλιο, και συγκεκριμένα το θέμα των υποχρεώσεων "μεταφοράς σήματος" που περιλαμβάνονται στην παρούσα οδηγία. Οι διατάξεις αυτές επιτρέπουν στα κράτη μέλη να επιβάλλουν υποχρεώσεις μεταφοράς σήματος ραδιοτηλεοπτικών σταθμών δημοσίου χαρακτήρα και σταθμών ειδικού ενδιαφέροντος σε συστήματα ηλεκτρονικής επικοινωνίας. Πολλοί συνάδελφοι πιστεύουν ότι η διάταξη αυτή θα πρέπει να συμπεριλάβει και τα δορυφορικά συστήματα και τα συστήματα υπό όρους πρόσβασης.
<P>
Το Συμβούλιο και η Επιτροπή μάς είπαν ότι αυτό καλύπτεται ήδη πλήρως από την οδηγία για την πρόσβαση και τη διασύνδεση, αλλά οι συνάδελφοι δεν συμφώνησαν επ' αυτού. Όσον αφορά τη δέσμη συμβιβαστικών προτάσεων επί της οποίας θα ψηφίσουμε, είμαι διατεθειμένος να προτείνω στους συναδέλφους να μην υποστηρίξουμε το θέμα αυτό, με την προϋπόθεση όμως ότι η Επιτροπή θα μας διαβεβαιώσει πως θα ελέγξει το θέμα διεξοδικά όταν θα εξεταστεί η οδηγία για την τηλεόραση χωρίς σύνορα και ότι θα υποστηρίξει τις διατάξεις για την ισότιμη πρόσβαση. Εάν γίνει αυτό, είμαι βέβαιος ότι θα μπορέσουμε να εγκρίνουμε το σύνολο της δέσμης προτάσεων, οι οποίες θα αποτελέσουν μία σημαντική εξέλιξη για την ευρωπαϊκή οικονομία και την ανταγωνιστικότητα της ευρωπαϊκής αγοράς.

<SPEAKER ID=78 LANGUAGE="NL" NAME="Daems">
. (NL) Κυρία Πρόεδρε, κυρίες και κύριοι, επιτρέψτε μου να ευχαριστήσω με την σειρά μου τους εισηγητές και τους σκιώδεις εισηγητές, για το έργο που πραγματοποίησαν από κοινού με την Προεδρία σε αναζήτηση κοινής βάσης, προκειμένου να καταλήξουμε σε συμφωνία, έτσι ώστε να λάβουμε τελικά γρήγορα μία απόφαση, με την οποία να προωθήσουμε την ανάπτυξη ολόκληρου του τομέα των τηλεπικοινωνιών, επομένως και της εσωτερικής αγοράς. Θα ήθελα να ευχαριστήσω και την Επιτροπή, η οποία, από κοινού με τους εισηγητές και τους σκιώδεις εισηγητές, μας βοήθησε με κάθε μέσον προκειμένου να καταλήξουμε σε κοινή θέση.
<P>
Θα ήθελα να παρουσιάσω την διαδικασία που ακολουθήσαμε, δηλαδή την διαδικασία που ακολουθήσαμε προκειμένου να καταλήξουμε σε μία δέσμη προτάσεων, την οποία θα μπορούσε ενδεχομένως να κάνει δεκτή το Κοινοβούλιο.
<P>
Θα πρέπει να γνωρίζετε ότι δεν είναι απλό να συνδυάζει κανείς τόσο διιστάμενες απόψεις, και μάλιστα όταν πρόκειται για απόψεις κρατών μελών, προκειμένου να καταλήξουμε τελικά σε μία δέσμη προτάσεων. Σε αυτό ακριβώς το πλαίσιο η απάντηση που προετοίμασε και σας υπέβαλε, κύριοι βουλευτές, η Προεδρία για τις συστάσεις για την δεύτερη ανάγνωση σχετικά με τις οδηγίες που συζητούμε είναι ιδιαίτερα ισόρροπη και η Προεδρία θεωρεί ότι μπορεί να γίνει αποδεκτή.
<P>
Φυσικά θα πρέπει να δοθούν διάφορες συμπληρωματικές διευκρινήσεις, διότι δεν μπορούν να περιληφθούν τα πάντα εντός μίας οδηγίας, για παράδειγμα όσον αφορά τις παρατηρήσεις της πρώτης εισηγήτριας, της κ. Niebler. Θεωρώ πραγματικά προφανές ότι μία νέα πολιτική απαιτεί λ.χ. ενημέρωση και συμμετοχή του Κοινοβουλίου, και μάλιστα όταν πρόκειται για τη χρήση του υφισταμένου ραδιοφάσματος. Παρόλα αυτά, πιστεύω ότι αυτή η γενική αρχή θα πρέπει να διευκρινισθεί στην πράξη από αυτούς που την θέτουν σε εφαρμογή, δηλαδή από την Επιτροπή, θεωρώ επομένως ότι θα μπορούσαν να είναι χρήσιμες και δηλώσεις της Επιτροπής, όχι μόνο για το ζήτημα αυτό, αλλά και για διάφορες άλλες πτυχές - όπως ανέφεραν και διάφοροι εισηγητές.
<P>
Πιστεύω πως ο ρόλος μου την στιγμή αυτή είναι ο εξής: εφόσον μας εγγυηθείτε εσείς ως Κοινοβούλιο ότι θα κάνετε δεκτή αυτήν την κοινή απάντηση της Προεδρίας του Συμβουλίου, αυτή θα μπορέσει να εφαρμοσθεί στην πράξη. Με άλλα λόγια: θεωρώ πολύ σημαντικό, για να το εκφράσω με αυτή την διατύπωση, εφόσον η Επιτροπή υποστηρίζει πραγματικά απολύτως την απάντησή μας και εφόσον το Κοινοβούλιο μπορέσει να δεχθεί απολύτως αυτήν την κοινή θέση του Συμβουλίου, να μπορέσει να την δεχθεί και το Συμβούλιο. Με άλλα λόγια: πρόκειται, όπως ανέφερα μόλις, για μία δέσμη. Μία δέσμη ενέχει τον κίνδυνο να διαλυθεί εάν κάποιος τραβήξει ένα σκοινάκι από αυτήν. Δεν το λέω αυτό χωρίς λόγο, αλλά διότι ο πολιτικός ρεαλισμός, ο οποίος χαρακτηρίζει όλους μας, μας διδάσκει ότι, εφόσον επιθυμούμε να προχωρήσουμε ταχέως, θα πρέπει να υιοθετήσουμε μία κοινή στάση, η οποία έχει πάρα πολλά πλεονεκτήματα. Ας μιλήσουμε ανοικτά: η ευελιξία την οποία επέδειξε το Συμβούλιο απέναντι στο Κοινοβούλιο υπήρξε παραδειγματική και περιελάμβανε ένα πολύ σημαντικό, νέο για μένα, στοιχείο, το γεγονός δηλαδή ότι θα πρέπει να δοθεί με απόλυτη σαφήνεια προτεραιότητα στην έννοια της εσωτερικής αγοράς και αυτή η προτεραιότητα να δοθεί από όλους, περιλαμβανομένου του Συμβουλίου. Προσωπικά θεωρώ απολύτως νέο το στοιχείο αυτό.
<P>
Σε αυτό ακριβώς το πλαίσιο σας υποβάλλεται την στιγμή αυτή η απάντηση της Προεδρίας του Συμβουλίου, και δεν θα ήθελα να διατρέξουμε τον κίνδυνο να τραβήξουμε ένα σκοινάκι από την δέσμη αυτή - και σας το λέω με απόλυτη ειλικρίνεια -, έτσι ώστε οι συνάδελφοί μου στο Συμβούλιο, οι οποίοι μου ζήτησαν να σας δώσω την απάντηση αυτή, να επανέλθουν στην αρχική τους κοινή θέση, διότι τότε, πιστεύω, κανείς δεν θα μπορεί να γνωρίζει πού θα κατέληγε η συζήτηση.
<P>
Πιστεύω ότι βρισκόμαστε την στιγμή αυτή σε μία φάση κατά την οποία μπορούμε να πραγματοποιήσουμε ένα τεράστιο άλμα προς τα εμπρός, κατά την οποία το Συμβούλιο επιδεικνύει μία, παραδειγματική θα έλεγα, ευελιξία, κατά την οποία ενθαρρύνουμε την βιομηχανία, κατά την οποία συμβάλλουμε στην επίτευξη της εσωτερικής αγοράς και, μέσω της εσωτερικής αγοράς, εξασφαλίζουμε πλεονεκτήματα για κάθε είδους καταναλωτές και από κάθε άποψη, όπως για παράδειγμα μέσω των ρυθμίσεων για τις καθολικές υπηρεσίες, ένα ζήτημα τόσο σημαντικό για όλους εμάς. Με άλλα λόγια, το Συμβούλιο δεσμεύεται επισήμως να εφαρμόσει απαράκλητα την δέσμη αυτή, εφόσον την υποστηρίξει πλήρως η Επιτροπή και εφόσον την δεχθείτε και εσείς.

<SPEAKER ID=79 LANGUAGE="NL" NAME="Van Velzen">
Κύριε Πρόεδρε, κύριε Πρόεδρε του Συμβουλίου, κύριε Επίτροπε, θα ήθελα καταρχάς να ευχαριστήσω τον Πρόεδρο του Συμβουλίου για τη σαφέστατη γλώσσα που χρησιμοποίησε, διότι με απλά λόγια μας είπε: take it or leave it (ή δεχθείτε το ή απορρίψτε το). Τον θαυμάζω όμως πρώτα από όλα για την τεράστια επιμονή του και κυρίως για το γεγονός ότι καταλήξαμε στο αποτέλεσμα αυτό.
<P>
Με εντυπωσίασε ιδιαίτερα μία σημαντική πρόταση στην παρέμβαση του Προέδρου του Συμβουλίου, η έμφαση δηλαδή που έδωσε στην εσωτερική αγορά. Δυστυχώς, για πάρα πολύ καιρό αναγκαστήκαμε να συνεργαστούμε με ένα Συμβούλιο το οποίο μας έδινε την εντύπωση ότι δεν ήθελε ούτε καν να πιάσει στο στόμα του την φράση "εσωτερική αγορά" . Χάρη σε εσάς, αλλά και χάρη στους συναδέλφους βουλευτές, υπάρχει και πάλι επιτέλους πρόοδος στο ζήτημα της εσωτερικής αγοράς.
<P>
Κύριε Πρόεδρε, φυσικά θέλουμε να έχουμε περισσότερο ανταγωνισμό, περισσότερους παίκτες κ.ο.κ. κανένα πρόβλημα βέβαια με αυτό. Χρειάζεται να εξευρεθεί μία ευαίσθητη ισορροπία μεταξύ αφενός των κανόνων και αφετέρου των δυνατοτήτων για μεγαλύτερη ανάπτυξη της αγοράς. Βρισκόμαστε σε μία μεταβατική φάση και θα πρέπει το ταχύτερο δυνατό να περάσουμε σε μία κανονική κατάσταση, από την εκ των προτέρων (ex ante), να περάσουμε σε μία φάση εκ των υστέρων (ex post), για να το πω έτσι απλά. Αυτό σημαίνει επομένως ότι θα πρέπει να σταθμίσουμε το σύνολο των κανόνων, δηλαδή των παρεμβάσεων στην αγορά, που έχουμε σήμερα, ως προς το ερώτημα: μπορούν να ισχύουν όλα αυτά και στο μέλλον; Πιστεύω ότι αυτό θα πρέπει να αποτελέσει ένα από τα κριτήρια αξιολόγησης της Ευρωπαϊκής Επιτροπής, να παρακολουθεί δηλαδή διαρκώς την κατάσταση με προσοχή, για να διαπιστώνει εάν θα μπορούσαμε να κινηθούμε ταχύτερα προς την κατεύθυνση αυτού που θα αποκαλούσα περισσότερο κανονική αγορά, δηλαδή σε μία κατάσταση ex post (εκ των υστέρων).
<P>
Τίθεται στην περίπτωση αυτή βέβαια και το ερώτημα: τί κέρδος έχει από όλα αυτά ο καταναλωτής; Του παρέχονται μήπως περισσότερες υπηρεσίες και, κυρίως , χαμηλότερες τιμές; Με χαροποιεί επομένως η συμβιβαστική πρόταση του Συμβουλίου, όσον αφορά τις διεθνείς περιαγωγές (roaming) και ερωτώ τον Επίτροπο: τι θα πράξει η Επιτροπή, προκειμένου του χρόνου κατά τις θερινές διακοπές να μην κατακλυσθούμε από παράπονα των εκλογέων μας για το γεγονός ότι οι περιαγωγές παραμένουν πανάκριβες, όπως επίσης και τα τηλεφωνήματα από σταθερή σε κινητή συσκευή. Τα ζητήματα αυτά απασχολούν τους πολίτες μας και χρειάζεται πραγματικά να καταλήξουμε σε απτά αποτελέσματα για την αντιμετώπισή τους.
<P>
Το άρθρο 6 αναφέρθηκε ήδη συχνά. Υπάρχουν διιστάμενες απόψεις επ' αυτού. Χαίρομαι που το Συμβούλιο ήπιε τελικά το πικρό ποτήριο και διαπίστωσε ότι η Επιτροπή οφείλει να διαδραματίσει έναν ανεξάρτητο ρόλο στην εσωτερική αγορά. Θα συνεχίσουμε την μάχη μας κατά τον επόμενο γύρο, διότι θεωρώ αυτά που προσφέρετε πολύ λίγα και διότι θα πρέπει να σημειωθεί περισσότερη πρόοδος υπέρ της εσωτερικής αγοράς, αν και βέβαια χρειάζεται κάποιος ρεαλισμός στο σημείο αυτό. Από ό,τι βλέπω, ερμηνεύετε την ρήτρα αναθεώρησης ως εξής: ας περάσουμε στην ενιαία εσωτερική αγορά και, παρόλο που δεν κάνατε δεκτή την τροπολογία 36, την δέχεστε στην πράξη, γεγονός για το οποίο σας είμαι εξαιρετικά ευγνώμων.
<P>
Τέλος, κύριε Πρόεδρε, θεωρώ εξαιρετικά σημαντικό να μας αναφέρει η Επιτροπή σχετικά με την ψηφιακή τηλεόραση τι μέτρα μπορεί να λάβει, προκειμένου να καταλήξουμε το ταχύτερο δυνατό σε ενιαίες ευρωπαϊκές προδιαγραφές. Κύριε Πρόεδρε, πρόκειται για το μέλλον της Ευρώπης, πρόκειται για την επίτευξη των στόχων της Λισαβόνας και η Επιτροπή έχει, πιστεύω, να διαδραματίσει ιθύνοντα ρόλο.

<SPEAKER ID=80 LANGUAGE="DE" NAME="Mann, Erika">
Κύριε Πρόεδρε, κύριε Υπουργέ, κύριε Επίτροπε, αγαπητοί συνάδελφοι, θέλω μόνο να σχολιάσω ορισμένα σημεία κατά το λίγο χρόνο που διαθέτω. Υπουργέ, κύριε Daems, δικαίως επισημάνατε ότι επιτύχατε τεράστιες προόδους στο Συμβούλιο και υπογραμμίσατε την ευελιξία που επέδειξε και το ίδιο. Λέτε ότι καταλήξαμε σε έναν καλό συμβιβασμό. Το ίδιο πιστεύω και εγώ. Κατά τη γνώμη μου, πολλοί συνάδελφοι από την Ομάδα μου έχουν την ίδια άποψη. Ο συμβιβασμός είναι ικανοποιητικός. Υπάρχουν πολλά σημεία που πρέπει να αποτελέσουν αντικείμενο περαιτέρω διαπραγματεύσεων. Ο συνάδελφος Wim van Velzen έδωσε τον κατάλληλο τόνο. Θα πρέπει να πραγματοποιήσουμε περαιτέρω διαπραγματεύσεις. Θα χρειαστεί να αγωνιστούμε περισσότερο προκειμένου να καθιερώσουμε μια κοινή εσωτερική αγορά, διότι αυτό είναι μόνο ένα βήμα και απαιτείται περισσότερη εργασία.
<P>
Πιστεύω ότι αντιμετωπίζουμε στο Κοινοβούλιο μια δυσκολία και άκουσα ήδη πολλά άτομα να αναφέρουν σχετικά ότι είναι δύσκολο να έχουμε ήδη κατά τη δεύτερη ανάγνωση έναν άτυπο τριμερή διάλογο. Αυτό απαιτεί πάρα πολύ εργασία και χρόνο λόγω όλων των γλωσσικών δυσκολιών που συνδέονται με αυτή τη διαδικασία. Η υποβληθείσα δέσμη στο σύνολό της είναι εξαιρετικά πολύπλοκη και απαιτεί σημαντική λεπτομερή εργασία. Πιστεύω ότι το Κοινοβούλιο - απευθύνομαι στο Σώμα και λιγότερο στην Επιτροπή και στο Συμβούλιο, αν και στα δύο τελευταία απευθύνομαι βέβαια εμμέσως - θα πρέπει στο μέλλον να επενδύσει περισσότερο χρόνο, ώστε να εξασφαλιστεί ότι θα διατίθεται επίσης κάθε απαραίτητη πολιτική υποστήριξη για την περάτωση ενός τόσο πολύπλοκου έργου.
<P>
Η εσωτερική αγορά δεν έχει εξασφαλιστεί ακόμη πλήρως με τα μέτρα αυτά. Είναι ορθό το γεγονός ότι η Επιτροπή θα διαθέτει στο μέλλον περισσότερη εξουσία και δυνατότητες επιβολής των απόψεών της. Δεν το αποκαλέσαμε αρνησικυρία. Αυτό ήταν κατά πάσα πιθανότητα μια πολιτικά σοφή ενέργεια, χωρίς όμως να σημαίνει ότι δεν προσανατολιζόμαστε προς την κατεύθυνση αυτή. Πάντως, οι εθνικές κανονιστικές αρχές έχουν τη δυνατότητα, μέσω της συνεργασίας και της διαβούλευσης, να διασφαλίσουν το ρυθμιστικό τους έργο στις αντίστοιχες εθνικές αγορές. Υπάρχει μια ενδιαφέρουσα έννοια του όρου διεθνική αγορά. Ωστόσο, εξακολουθούμε να αντιμετωπίζουμε δύο προβλήματα - το ανέφεραν και ορισμένοι συνάδελφοι - στον τομέα της διαλειτουργικότητας των προτύπων. Πιστεύω ότι η πρόταση δεν είναι ικανοποιητική από την άποψη αυτή. Δεν κατανοώ καθόλου γιατί οι χώρες μας δεν υποστηρίζουν τη διαλειτουργικότητα στον τομέα των προτύπων. Ελπίζω ότι θα υπάρξουν περισσότερα αποτελέσματα στο χώρο αυτό. Όσον αφορά τη συμμετοχή του Κοινοβουλίου στη λήψη τεχνικών μέτρων - αυτό σχετίζεται ιδίως με την έκθεση της συναδέλφου Niebler, σκιώδης εισηγήτρια της οποίας ήμουν εγώ - πρέπει να υλοποιηθούν ακόμη πολύ περισσότερα πράγματα στο πλαίσιο της διαβούλευσης με το Κοινοβούλιο.
<P>
Εφιστώ την προσοχή σας στο γεγονός ότι ο συνάδελφος von Wogau θα μας παρουσιάσει - ελπίζω - το επόμενο έτος μια ενδιαφέρουσα έκθεση που θα πραγματεύεται περισσότερο το θέμα της συμμετοχής του Κοινοβουλίου σε τέτοιες διεργασίες διαβούλευσης επί τεχνικών θεμάτων.
<P>
Επαναλαμβάνω: μέχρι την Τετάρτη, θα διαθέτουμε ακόμη λίγο χρόνο για συζήτηση και το Συμβούλιο και η Επιτροπή θα έχουν πάλι την ευκαιρία να εκφράσουν την άποψή τους για τα σημεία αυτά. Θα χαιρόμουν αν το έπρατταν πάλι σήμερα.

<SPEAKER ID=81 LANGUAGE="NL" NAME="Plooij-van Gorsel">
Σας ευχαριστώ, κύριε Πρόεδρε, κύριε Επίτροπε, κύριε Daems. Θα ήθελα και εγώ φυσικά να συγχαρώ, όπως και οι προλαλήσαντες, τον κ. Daems για τις προσπάθειες που κατέβαλε, προσπάθειες στις οποίες συνέβαλε τα μάλλα και η κ. Marcel. Θα επανέλθω στο σημείο αυτό σε λίγο, αλλά θα ήθελα να ευχαριστήσω και όλους τους συναδέλφους, και ιδιαίτερα τους εισηγητές, για την ευχάριστη και έντονη συνεργασία που είχαμε μέχρι τώρα. Διότι θα πρέπει να συνειδητοποιήσουμε ότι το τελικό αποτέλεσμα οφείλεται αποκλειστικά στην σύμπνοια, με την οποία εργασθήκαμε στο Κοινοβούλιο για την δέσμη αυτή. Το Συμβούλιο διαπίστωσε με απόλυτη σαφήνεια ότι με κανένα τρόπο δεν θα υποχωρούσαμε σε διάφορα ουσιαστικά ζητήματα, κυρίως όσον αφορά την ενιαία εσωτερική αγορά τηλεπικοινωνιών την οποία επιδιώκουμε και τα πλεονεκτήματα που ζητούμε για τους καταναλωτές από το επίτευγμα της ενιαίας Ευρώπης. Τέτοια επιτεύγματα μπορούμε να επιτύχουμε μόνο με αυτόν τον τρόπο. Για το λόγο αυτό είναι απολύτως απαραίτητο να συμφωνήσουμε μεταξύ μας για την εφαρμογή σωστών διαδικασιών, για τη σωστή εφαρμογή των οποίων θα φροντίζει τελικά η Επιτροπή.
<P>
Αυτό που δεν βλέπω στην δέσμη που μας υπέβαλε το Συμβούλιο είναι μία σαφής δήλωση σχετικά με ένα ευρωπαϊκό πρότυπο ψηφιακής διαδραστικής τηλεόρασης και η Ομάδα μου λυπάται ιδιαίτερα για την απουσία αυτή. Διαπιστώνουμε ότι η Ευρώπη δεν διδάσκεται από το παρελθόν. Το λέω αυτό διότι προφανώς η εντυπωσιακή επιτυχία του προτύπου GSM, το οποίο ήταν και θα είναι και στο μέλλον προς όφελος τόσο των καταναλωτών όσο και των επιχειρήσεων, δεν είναι αρκετά πειστικό για το Συμβούλιο, έτσι ώστε να έχει το θάρρος να δεχθεί ένα σαφές πρότυπο στον τομέα της ψηφιακής τηλεόρασης. Για τον λόγο αυτόν θα ήθελα να ρωτήσω τον Επίτροπο Liikaanen εάν, ακολουθώντας τον προκάτοχό του, κ. Bangemann, θέλει να κάνει κάτι τέτοιο και να προωθήσει την πλατφόρμα MHP. Τον καλώ επίσης να μας δώσει ένα σαφές χρονοδιάγραμμα για το στόχο αυτό.
<P>
Η δέσμη την οποία συζητούμε την στιγμή αυτή, όπως θα έχετε διαπιστώσει, αποτελεί συμβιβαστική λύση, την οποία μπορεί να δεχθεί η Ομάδα μου. Ελπίζω μόνο, και ελπίζω να μου το επιβεβαιώσει ο κ. Daems, ότι η δέσμη αυτή θα εφαρμοσθεί κατά γράμμα σε όλα τα κράτη μέλη. Επαναλαμβάνω: σε όλα τα κράτη μέλη.

<SPEAKER ID=82 LANGUAGE="DE" NAME="Echerer">
Κύριε Πρόεδρε, κύριε Υπουργέ, αξιότιμη Επιτροπή, αξιότιμοι συνάδελφοι, η επιδοκιμασία των Πρασίνων δεν επιτρέπεται να απουσιάζει από τη χορωδία επαίνων για όλους εκείνους που εργάστηκαν τόσο σκληρά και για τόσο πολύ καιρό στον τομέα αυτό, ώστε να κατορθώσουμε να προσεγγίσουμε εκατοστό προς εκατοστό τις απόψεις μας. Δικαίως αναφέρουν οι προηγούμενοι ομιλητές και ιδίως εσείς, κύριε Υπουργέ, ότι πρέπει να εξετάσουμε όλες αυτές τις πτυχές υπό το φως της ηλεκτρονικής Ευρώπης και της εσωτερικής αγοράς. Εκτιμώ πολύ τις προσπάθειές σας, όπως και η Ομάδα μου, και γνωρίζω ότι πολλά προβλήματα μπορούν να επιλυθούν στους διαδρόμους, κατά τη διάρκεια μιας διακοπής για καφέ, ή με άλλες άτυπες μεθόδους όπως π.χ. κατά τη διάρκεια ενός εξαίσιου γεύματος.
<P>
Συγχωρέστε με, διότι αισθάνομαι βάρος στο στομάχι. Όχι επειδή αφιέρωσα, τον τελευταίο καιρό, τόσο πολύ χρόνο σε εξαίσια γεύματα με μέλη ομάδων πίεσης της μιας ή της άλλης πλευράς, αλλά επειδή το γεύμα ήταν, ανάλογα με τις απόψεις, είτε υπερβολικά πλουσιοπάροχο, είτε υπερβολικά λιτό. Τόσο πλουσιοπάροχο ώστε, όπως σχολίασε ήδη ο συνάδελφος van Velzen, θα έλεγα: φάε, διότι δεν θα σου προσφέρουν περισσότερα ή, τόσο λιτό, ώστε να γίνονται αποδεκτές, στο πλαίσιο συμβιβασμών, ορισμένες προτάσεις του Ευρωπαϊκού Κοινοβουλίου με μικρές και αόριστες τροποποιήσεις που αφορούν την αντικατάσταση μικρών λέξεων, όπως της λέξης shall από τη λέξη may ή αντίστροφα, με αποτέλεσμα οι τροποποιήσεις αυτές ξαφνικά να μην είναι πλέον μικρές για εμένα.
<P>
Θέλω να αναφερθώ εν συντομία σε ένα σημείο, διότι είχα, στον τομέα της καθολικής υπηρεσίας, μια εξαιρετική ανταλλαγή πληροφοριών με το συνάδελφο Harbour καθ' όλη τη διάρκεια της συνεργασίας μας. Θέλω να εξετάσω μόνο ένα σημείο σε σχέση με την καθολική υπηρεσία και, συγκεκριμένα, το ζήτημα των καταναλωτών με ειδικές ανάγκες. Δεν τους χαρίζουμε δώρα. Διαβιώνουμε σε μια κοινωνία που λαμβάνει απαραίτητα μέτρα για λόγους αλληλεγγύης αλλά και για οικονομικούς σκοπούς. Πολύ σπουδαιότερο είναι το γεγονός ότι, ύστερα από πολλά χρόνια, μεταδίδουμε πολύ σημαντικά μηνύματα και στον τομέα αυτό, ώστε να καταστήσουμε δυνατή την πρόσβαση όλων των ατόμων με ειδικές ανάγκες σε αυτή την κοινωνία πληροφοριών και επικοινωνιών, ως απόλυτα ενταγμένων καταναλωτών. Αυτή η πολιτική προθυμία, αυτή η πολιτική επίγνωση και αυτή η βούληση δεν υπήρχαν ακόμη σε αυτό το βαθμό πριν από 20 περίπου χρόνια. Ήθελα να το επισημάνω αυτό για να σας δείξω στην πραγματικότητα ότι έχω εμπιστοσύνη στο χρόνο. Αυτό όμως δεν θεραπεύει κατά κανένα τρόπο το βάρος στο στομάχι μου.
<P>
Παρά τη βαρυστομαχιά μου, θέλω πολύ να αποδεχτώ αυτό το συμβιβασμό, διότι υποστηρίζω, όπως όλοι σας, την εσωτερική αγορά και θα προτιμούσα να είχε ήδη οργανωθεί και καθιερωθεί σε ένα προηγούμενο στάδιο και να μην την αναμένουμε ακόμη στο εγγύς μέλλον. Αλλά συμμερίζομαι και εγώ την άποψη που κυριαρχεί για τα βασικά σημεία στα οποία αναφέρθηκαν ήδη οι συνάδελφοί μου και τα οποία, κατά τη γνώμη μου, δεν προσφέρουν μια λύση με τη μορφή με την οποία έχουν συμπεριληφθεί στο συμβιβασμό: διαλειτουργικότητα, ψηφιακή τηλεόραση, υποχρέωση μετάδοσης, άρθρο 6, οδηγία πλαίσιο. Όσον αφορά αυτό το είτε πολύ μεγάλο, είτε σχετικά μικρό αποτέλεσμα, εγώ θα ήθελα να πραγματοποιήσουμε ακόμη ένα μικρό βήμα. Από την άποψη αυτή, ενδιαφέρομαι πολύ να ακούσω τις παρατηρήσεις που έχετε ακόμη ενδεχομένως να διατυπώσετε και θα τις αποδεχτούμε, ακόμη και αν μας βαραίνουν στο στομάχι.

<SPEAKER ID=83 NAME="Crowley">
Θα ήθελα να ευχαριστήσω τους εισηγητές εκ μέρους της Ομάδας μου και εκ μέρους του Σώματος για το τεράστιο έργο που κατέβαλαν κατά την κατάρτιση των κοινών τους εκθέσεων. Εάν εξετάσουμε όσα συμφωνήθηκαν από το Συμβούλιο της Λισαβόνας, και ιδιαίτερα τη νέα ευρωπαϊκή πρωτοβουλία, και μελετήσουμε την προοπτική αξιοποίησης των πλεονεκτημάτων που θα αποκομίσει η Ευρώπη από την επανάσταση των τηλεπικοινωνιών, βλέπουμε ότι υπάρχουν πολλές σημαντικές ευκαιρίες να εκμεταλλευτούμε, οι οποίες όμως απαιτούν σωστή οργάνωση, σωστούς κανόνες και σωστή νομοθεσία ώστε να διασφαλιστεί η χρήση τους προς όφελος όλων. Στο σημείο αυτό, θα ήθελα να ευχαριστήσω ιδιαίτερα τον Επίτροπο Liikanen για τα καινοτόμα μέτρα που πρότεινε και για τις προσπάθειές του να φέρει την Ευρώπη στον 21ο αιώνα. Η προέλευσή του, φαντάζομαι, καθιστά αυτονόητη αυτή του την προσπάθεια.
<P>
Ωστόσο, υπάρχουν ορισμένοι κίνδυνοι και θα ήθελα ιδιαίτερα να θίξω δύο πτυχές του θέματος. Καταρχάς, υπάρχει το θέμα της καθολικής υπηρεσίας - της καθολικής υποχρέωσης για την οποία μίλησε ο συνάδελφος Malcolm Harbour. Εγώ θα ακολουθήσω μία ελαφρώς διαφορετική οπτική. Υπάρχει ένας κίνδυνος που αφορά τον ανταγωνισμό, με τη θέσπιση των νέων κανονισμών και κανόνων, ότι θα γίνει διαλογή των πιο κερδοφόρων αγορών, των πιο κερδοφόρων μερίδων καταναλωτών και, κάποια στιγμή, οι μεγάλες αστικές περιοχές θα επωφεληθούν, ενώ οι αγροτικές και οι απόκεντρες περιοχές θα μείνουν αδικημένες.
<P>
Εκτός αυτού, όπως ανέφερε ήδη ο κ. Malcolm Harbour, υπάρχει το θέμα της πρόσβασης των ατόμων με ειδικές ανάγκες. Οι επιχειρήσεις και οι διάφοροι οργανισμοί πρέπει να υποχρεωθούν να προσαρμόσουν τις υπηρεσίες τους στις ανάγκες των καταναλωτών και, ιδιαίτερα, εκείνων των καταναλωτών για τους οποίους το Διαδίκτυο και η τηλεπικοινωνιακή επανάσταση θα προσφέρουν τις περισσότερες ευκαιρίες, μεταφέροντάς τους στον πραγματικό κόσμο και επιτρέποντάς τους να συμμετάσχουν στο διάλογο.
<P>
Ένα τρίτο θέμα το οποίο θέλω να επισημάνω είναι ο κίνδυνος δημιουργίας μιας νέας τάξης αναλφάβητων ή ενός νέου χάσματος μεταξύ των ανθρώπων που διαθέτουν δεξιότητες χρήσης υπολογιστή και δεξιότητες ηλεκτρονικής και εκείνων που δεν διαθέτουν. Ο πληθυσμός της Ευρώπης σήμερα γερνάει: έχουμε έναν τεράστιο αριθμό ατόμων μέσης και τρίτης ηλικίας, οι οποίοι μπορεί να μην διαθέτουν την αναγκαία εκπαίδευση ή τις ικανότητες για να προσαρμοστούν αποτελεσματικά στους υπολογιστές, το ηλεκτρονικό εμπόριο και ούτω καθεξής. Τα προγράμματα που εφαρμόζονται στα σχολεία και η παροχή πρόσβασης είναι πολύ σημαντικά, αλλά θα πρέπει να εξετάσουμε και νέους τρόπους για να εντάξουμε και τα άτομα μέσης και τρίτης ηλικίας στη διαδικασία.
<P>
Τέλος, η πρωτοβουλία για το ηλεκτρονικό σχολείο είναι εξαιρετική. Ελπίζω ότι θα μπορέσει να διευρυνθεί ώστε να συμπεριλάβει και άτομα μεγαλύτερης ηλικίας καθώς και περισσότερο απόκεντρες περιοχές. Η τελευταία μου παρατήρηση είναι ότι, όταν μιλάμε για καταναλωτές, πρέπει να είμαστε βέβαιοι ότι μιλάμε για όλους τους καταναλωτές της Ευρώπης, όχι μόνον αυτούς που κατοικούν στις μεγαλύτερες αστικές περιοχές.

<SPEAKER ID=84 NAME="Della Vedova">
Κύριε Πρόεδρε, κύριε Επίτροπε, κύριε Υπουργέ, κύριοι εισηγητές, πιστεύω ότι πρέπει δίχως άλλο να συμφωνήσουμε όλοι με τον βασικό στόχο της δέσμης των προτάσεων που ετοιμαζόμαστε να ψηφίσουμε, δηλαδή τη συμπλήρωση της εσωτερικής αγοράς με τη συνιστώσα της ελευθέρωσης και της καθιέρωσης ενός καθεστώτος γνήσιου ανταγωνισμού σε έναν τομέα σαν αυτόν των τηλεπικοινωνιών, που έχει καίρια σημασία για την Ευρώπη, την οικονομία της και την ευημερία των πολιτών της. Πιστεύω, ωστόσο, πως κανείς δεν μπορεί να τρέφει την αυταπάτη, και ούτε πρέπει να το κάνει η Επιτροπή, ότι αυτή η δέσμη προτάσεων, που αναμφίβολα είναι ένα σημαντικό βήμα προς τη σωστή κατεύθυνση, μπορεί να αποτελέσει μια θετική και οριστική λύση. Δεν νομίζω πως θα συμβεί αυτό· πράγματι, η μοίρα του κανονισμού για το την αποδεσμοποίηση του τοπικού βρόχου, παρά την παρ' ολίγον ομοφωνία που τη συνόδευσε, και οι δυσκολίες που συναντά η εφαρμογή της αποτελούν μια μαρτυρία αυτού του γεγονότος.
<P>
Υπάρχει μια βασική αντίφαση που διατηρείται σε πολλά κράτη μέλη, ιδίως σε εκείνα όπου είναι ακόμα ισχυρή η βαρύτητα των επιχειρήσεων παροχής τηλεπικοινωνιών που ελέγχονται από το κράτος και όπου, κατά συνέπεια, το κράτος βρίσκεται να είναι, ταυτόχρονα, διαιτητής και παίκτης. Στο πλαίσιο πολλών δημόσιων διοικήσεων υπάρχει μια έντονη σύγκρουση συμφερόντων, πράγμα που, κατά τη γνώμη μου, είναι ένα από τα πιο σοβαρά εμπόδια στη διαδικασία ελευθέρωσης του τομέα των τηλεπικοινωνιών. Για να μετριαστούν οι αρνητικές συνέπειες των ασυμμετριών που υπάρχουν στις διάφορες εθνικές αγορές, θα ήταν ίσως χρήσιμο να ανατεθεί στην Επιτροπή ένας ισχυρότερος ρόλος ελέγχου και προσανατολισμού σε σχέση με τις εθνικές κανονιστικές αρχές, καθώς επίσης να δημιουργηθούν μηχανισμοί μέσω των οποίων οι εθνικές αρχές θα μπορούν να συνεργάζονται και να συντονίζονται. Γι' αυτόν το λόγο, οι ιταλοί ριζοσπάστες υποστηρίζουν την τροπολογία του εισηγητή Brunetta. Ενδέχεται να είναι μια χρήσιμη επιλογή, αν και όχι η οριστική λύση.
<P>
Αν θέλουμε μια ανοιχτή, ανταγωνιστική και αποτελεσματική αγορά τηλεπικοινωνιών, πρέπει να ικανοποιηθεί μια απαραίτητη προϋπόθεση, που είναι να μειωθεί η βαρύτητα των κρατών ως διαχειριστών του τομέα των τηλεπικοινωνιών· το κράτος και οι διοικητικές αρχές πρέπει να διαδραματίζουν ένα μόνο ρόλο: τον απαραίτητο ρόλο των ρυθμιστών. Το να διαδραματίζουν δύο ρόλους - να είναι ταυτόχρονα διαιτητές και παίκτες - οδηγεί σε επιβράδυνση και στον κίνδυνο αποτυχίας της διαδικασίας ελευθέρωσης.

<SPEAKER ID=85 NAME="Chichester">
Κύριε Πρόεδρε, η σημασία της δέσμης μέτρων στο σύνολό της είναι σαφής, τόσο για έναν σημαντικό κλάδο της ευρωπαϊκής βιομηχανίας όσο και για τους καταναλωτές και χρήστες αυτών των υπηρεσιών. Κινούμαστε όμως, άραγε, αρκετά γρήγορα ώστε να συμβαδίζουμε με μία μεταβαλλόμενη αγορά;
<P>
Θα ήθελα να συγχαρώ τους συναδέλφους, ιδιαίτερα την Ομάδα ΕΛΚ-ΕΔ, που συνέβαλαν ώστε να φτάσουμε στην υιοθέτηση του μεγαλύτερου μέρους των θέσεων του Κοινοβουλίου από το κείμενο του Συμβουλίου. Είμαι ιδιαίτερα ικανοποιημένος από την πρόοδο ως προς το άρθρο 4 της οδηγίας πλαίσιο, εφόσον υιοθετήθηκε η αρχή της προσφυγής εναντίον των αποφάσεων των ΕΚΑ επί της ουσίας ενός θέματος και όχι μόνο επί της διαδικασίας. Το γεγονός αυτό δίνει κάποια ικανοποίηση στους τηλεπικοινωνιακούς φορείς και διαμορφώνει μια πιο ισορροπημένη κατάσταση. Συμφωνώ επίσης με τις προτάσεις για βελτίωση του άρθρου 6 της ίδιας οδηγίας, ώστε να διαμορφωθεί ένα πιο ισόρροπο κανονιστικό πλαίσιο για όλα τα κράτη μέλη μέσω της απαίτησης για συνεργασία και συντονισμό μεταξύ των ΕΚΑ και της Επιτροπής. Προσωπικά, προτιμώ την προσέγγιση της παροχής δικαιώματος επιλογής για την υιοθέτηση κοινών προτύπων για την ψηφιακή τηλεόραση από την προσπάθεια επιβολής μίας μόνο λύσης. Η γνώμη μου είναι ας αφήσουμε την αγορά να δώσει την απάντηση.
<P>
Η δέσμη μέτρων, όπως έχει πλέον διαμορφωθεί, συνιστά τεράστια πρόοδο σε σχέση με την αρχική πρόταση, απομένει, ωστόσο, να αντιμετωπιστεί η ανησυχία των καταναλωτών σχετικά με τα επίπεδα ανταγωνισμού και υπηρεσιών, μέσω της ταχύτερης μετάβασης σε μία πραγματική εσωτερική αγορά που θα διέπεται από τους γενικούς κανόνες του ανταγωνισμού.

<SPEAKER ID=86 NAME="McCarthy">
Κύριε Πρόεδρε, θα ήθελα να ευχαριστήσω τον εισηγητή, κ. Harbour, για τον συνεργάσιμο και ρεαλιστικό τρόπο με τον οποίο εξεπόνησε την έκθεση για την καθολική υπηρεσία. Συγκεκριμένα, οι προσπάθειές του να επιτύχει συναίνεση οδήγησαν στην υιοθέτηση των τροπολογιών της Σοσιαλιστικής Ομάδας - τόσο για την ενίσχυση των διατάξεων σχετικά με τη "μεταφορά σήματος" όσο και για την παροχή ισχυρότερων δικαιωμάτων πρόσβασης σε χρήστες με ειδικές ανάγκες - από την Επιτροπή Νομικών Θεμάτων και Εσωτερικής Αγοράς.
<P>
Λόγω των ραγδαίων τεχνολογικών εξελίξεων στον τομέα των τηλεπικοινωνιών, η νομοθεσία πρέπει να ακολουθεί το ρυθμό των εξελίξεων. Πρέπει, ωστόσο, να αντικατοπτρίζει τις αυξανόμενες απαιτήσεις των χρηστών και των καταναλωτών για ένα ελάχιστο επίπεδο υπηρεσιών σε προσιτή τιμή, με εγγυημένη πρόσβαση για όλους. Η επανάσταση των τηλεπικοινωνιών επέτεινε τις προσδοκίες των καταναλωτών. Έργο δικό μας είναι να ανταποκριθούμε και να διασφαλίσουμε ότι το νομοθετικό πλαίσιο της ΕΕ μπορεί να αποφέρει οφέλη για τον ανταγωνισμό και τους καταναλωτές.
<P>
Οι καταναλωτές, για παράδειγμα, δεν επωφελήθηκαν από την ύπαρξη μεγάλου ανταγωνισμού στην αγορά της κινητής τηλεφωνίας. Οι τιμές δεν ακολούθησαν την πτωτική τάση του κόστους λειτουργίας των δικτύων, οδηγώντας στη σύσταση εξεταστικής επιτροπής από το Γραφείο Τηλεπικοινωνιών στο Ηνωμένο Βασίλειο και στη διεξαγωγή έρευνας από την Ευρωπαϊκή Επιτροπή. Η οδηγία αυτή πρέπει να διασφαλίσει πραγματικά καθολική πρόσβαση και να επεκταθεί σε όλους τους χρήστες, ιδιαίτερα σε εκείνους με ειδικές κοινωνικές ανάγκες, εκείνους που έχουν χαμηλό εισόδημα και εκείνους που πάσχουν από αναπηρίες. Τα άτομα με ειδικές ανάγκες θα αποκλειστούν από τις νέες ευκαιρίες, εάν δεν υπάρξει επαρκής διασφάλιση σε όλη την Ευρώπη της πρόσβασης σε δημόσια τηλέφωνα επί πληρωμή, υπηρεσίες καταλόγου και επιλογές ηλεκτρονικών προγραμμάτων. Μόνο στη χώρα μου, δύο εκατομμύρια τυφλοί και άτομα με προβλήματα όρασης θα μπορέσουν να επωφεληθούν από την οδηγία αυτή, εάν το Συμβούλιο και η Επιτροπή αποδεχτούν τις τροπολογίες μας.
<P>
Τέλος, όσον αφορά τις διατάξεις για την υποχρέωση "μεταφοράς σήματος" , θα πρέπει να βρούμε έναν τρόπο μεταφοράς των υπηρεσιών και των τηλεοπτικών σταθμών δημόσιου χαρακτήρα στις καλωδιακές και δορυφορικές πλατφόρμες. Εάν δεν το κάνουμε, φοβάμαι ότι το μέλλον της καλωδιακής τηλεόρασης θα κυριαρχείται από την τηλεοπτική κουλτούρα των τηλεπαιχνιδιών που παρουσιάζουν ημίγυμνες νοικοκυρές, παραγκωνίζοντας τα εκπαιδευτικά προγράμματα και τα προγράμματα δημόσιου ενδιαφέροντος. Ας είμαστε σαφείς: η τροπολογία αρ. 26 δεν προωθεί τη δωρεάν μεταφορά του σήματος των δημόσιων ραδιοτηλεοπτικών φορέων στις υπηρεσίες πρόσβασης υπό όρους ούτε και επιβάλλει κάτι τέτοιο. Γεγονός είναι ότι οι συνθήκες της αγοράς δεν διασφαλίζουν πάντα την υποχρέωση "μεταφοράς σήματος" . Είναι θεμιτό να δώσουμε στα κράτη μέλη τη δυνατότητα να παρεμβαίνουν, εάν και εφόσον χρειαστεί. Ελπίζω ότι η Επιτροπή και το Συμβούλιο θα αντιληφθούν το δίκαιο της πρότασης αυτής.
<P>
Είμαστε υπέρ μιας ταχείας απόφασης επί του θέματος, με την προϋπόθεση όμως ότι το Συμβούλιο και η Επιτροπή θα αποδεχτούν τις τροπολογίες μας, οι οποίες αποτελούν μία ειλικρινή και συνεπή προσπάθεια να διασφαλιστεί ότι ο γενναίος νέος κόσμος των ηλεκτρονικών επικοινωνιών θα είναι πραγματικά καθολικός.

<SPEAKER ID=87 LANGUAGE="SV" NAME="Thors">
Κύριε Πρόεδρε, κύριε Επίτροπε, κύριε Υπουργέ, εάν καταλήξουμε σε συμφωνία αυτήν την εβδομάδα, θα πρόκειται για μία από τις λίγες αποφάσεις κατά τις οποίες τηρήθηκαν τα χρονοδιαγράμματα του Ευρωπαϊκού Συμβουλίου. Έχουμε λοιπόν ένα σημαντικό λόγο για να προσπαθήσουμε να επιτύχουμε κάτι στον τομέα αυτόν, αντίθετα με ότι συνέβη κάποτε στο παρελθόν με κάποιες άλλες αποφάσεις για τη φιλελευθεροποίηση.
<P>
Θα ήθελα ιδιαίτερα να ευχαριστήσω τον εισηγητή, κ. Malcolm Harbour, με τον οποίο συνεργάσθηκα στενά. Συμφωνώ με τον προλαλήσαντα, ο οποίος ανέφερε ότι θεσπίζουμε τώρα σημαντικούς κανόνες για τους χρήστες με ειδικές ανάγκες. Σε ορισμένες περιπτώσεις αστειεύθηκα λέγοντας ότι οι κανόνες μας δεν ήταν το ίδιο προχωρημένοι όπως οι κανόνες που ισχύουν σε άλλες μεγάλες αγορές. Θα ήθελα επίσης να υπογραμμίσω αυτό που ανέφερε ο κ. Malcolm Harbour για την αρχή του must carry. Η ένταση των συζητήσεων για τα ζητήματα που αφορούν την τηλεόραση κατά τις τελευταίες εβδομάδες αποτελεί απόδειξη ότι δεν μπορούμε να διακρίνουμε απολύτως μεταξύ του περιεχομένου του ζητήματος και των αρχών που είχαμε όταν συζητήσαμε για πρώτη φορά περί συγκλίσεων. Συζητούμε εδώ για σημαντικές, πολιτιστικές αξίες, για τις οποίες η Επιτροπή και τα κράτη μέλη θα πρέπει να μπορούν να αποκλίνουν ακόμα και από αυστηρά εμπορικούς κανόνες.
<P>
Θα πρέπει να υποστηρίξουμε την συμβιβαστική πρόταση της έκθεσης Paasilinna. Στο πλαίσιο αυτό, ελπίζω ότι η Επιτροπή θα μπορέσει να εφαρμόσει μία δικαιότερη πολιτική περί ανταγωνισμού μεταξύ των μικρών και των μεγάλων χωρών σε σχέση με την πολιτική που είχαμε στο παρελθόν, έτσι ώστε να μην εξαφανισθούν μικρές και διαφορετικές αγορές. Δεν έχει ίσως δοθεί επαρκής προσοχή στο ζήτημα αυτό.
<P>
Κατόπιν, όσον αφορά την ψηφιακή τηλεόραση: λυπούμαι πραγματικά για την θέση του Συμβουλίου σχετικά με το API για τους δέκτες ψηφιακής τηλεόρασης. Το Ευρωπαϊκό Κοινοβούλιο υποστήριξε επανειλημμένα ένα ανοικτό, κοινό, αναγνωρισμένο πρότυπο. Εδώ δεν υπάρχει αγορά όπως για πολλά άλλα ζητήματα. Για αυτό δεν μπορεί να αναζητεί κανείς κάποια αγορά. Ελπίζω ότι η Επιτροπή, πριν προβούμε στην ψηφοφορία την Τετάρτη, θα μπορέσει να μας αναφέρει πότε και ποιά μέτρα προτίθεται να υιοθετήσει, προκειμένου να εξασφαλισθεί η διαλειτουργικότητα και πραγματική ελευθερία επιλογής για τους καταναλωτές. Ελπίζω έτσι ότι η Επιτροπή θα μπορέσει να κάνει μία δήλωση πριν προβούμε στην ψηφοφορία την Τετάρτη. Κάτι τέτοιο είναι σημαντικό για την ανταγωνιστικότητα του τομέα αυτού σε σχέση με άλλους τομείς στον τομέα των τηλεπικοινωνιών.

<SPEAKER ID=88 LANGUAGE="DE" NAME="Hieronymi">
Κύριε Πρόεδρε, ευχαριστώ και εγώ θερμά την Επιτροπή, το Συμβούλιο και όλους τους συναδέλφους. Με τη συμβολή τους, επέφεραν σημαντικές προόδους στην αγορά τηλεπικοινωνιών στην Ευρωπαϊκή Ένωση. Αλλά, σε αντίθεση με την έννοια που συνδέεται με τον όρο αυτό, η αγορά τηλεπικοινωνιών περιλαμβάνει ένα στοιχείο που λαμβάνεται υπόψη σε πολύ μικρό βαθμό, ιδίως στην παρούσα γνωμοδότηση του Συμβουλίου. Δηλαδή, την ψηφιακή τηλεόραση. Επιδοκιμάζω έντονα το γεγονός ότι όχι μόνο η Επιτροπή Πολιτισμού, Νεότητας, Παιδείας, Μέσων Ενημέρωσης και Αθλητισμού - τα συμπεράσματα της οποίας θα παρουσιάσω - αλλά και η Επιτροπή Βιομηχανίας, Εξωτερικού Εμπορίου, Έρευνας και Ενέργειας επισήμαναν ομόφωνα ότι δεν αρκεί να προσπαθούμε να αποφύγουμε θεωρητικά τον κίνδυνο ενός ψηφιακού χάσματος στην Ευρωπαϊκή Ένωση. Και δεν μιλώ για την πρόσβαση των ατόμων με ειδικές ανάγκες, όπου θεωρώ ότι επιτεύχθηκαν πραγματικά σημαντικές πρόοδοι. Μιλώ για την αρχή της ψηφιακής πρόσβασης για όλους, η οποία όμως καθιστά απαραίτητη και τη διαλειτουργικότητα των συσκευών, των διασυνδέσεων εφαρμογής και των υπηρεσιών.
<P>
Όσο και αν λυπάμαι, και θα ήθελα να επαινέσω ρητώς τη βελγική Προεδρία για όλη την άλλη δράση της, πρέπει να πω ότι αυτό είναι το μειονέκτημα του εν λόγω αποτελέσματος: το έδαφος για μια ίση πρόσβαση στην ψηφιακή τηλεόραση, μέσω ενός ενιαίου προτύπου, προετοιμάζεται τώρα και, ασφαλώς, χρειαζόμαστε μια ισορροπία μεταξύ της ανάπτυξης της αγοράς και της υποχρέωσης για σεβασμό του κοινού συμφέροντος όμως αυτές οι δύο πτυχές ελήφθησαν υπόψη από την Επιτροπή Βιομηχανίας, Εξωτερικού Εμπορίου, Έρευνας και Ενέργειας και την Επιτροπή Νομικών Θεμάτων και Εσωτερικής Αγοράς στα συμπεράσματά τους. Γι' αυτό απευθύνω έντονα έκκληση στο Συμβούλιο όσον αφορά αυτή την ισορροπημένη συνεκτίμηση του πολιτιστικού αγαθού που αποτελεί η ισότιμη πρόσβαση για όλους. Σας παρακαλώ να βελτιώσετε το κείμενο στο σημείο αυτό και θα το υποστηρίξουμε όλοι με ενθουσιασμό.
<P>
(Χειροκροτήματα)

<SPEAKER ID=89 LANGUAGE="DE" NAME="Glante">
Κύριε Πρόεδρε, κύριε Πρόεδρε του Συμβουλίου, κύριε Επίτροπε, σύμφωνα με το γερμανικό ρητό "καλύφθηκαν ήδη όλες οι πτυχές, αλλά όχι από εμένα" , θέλω με την εξέταση δύο ή τριών σημείων απλά να υπογραμμίσω αυτά που ανέφεραν οι προηγούμενοι ομιλητές. Ανήκω στη μειοψηφία που δεν ήταν ικανοποιημένη από το άρθρο 6 κατά την πρώτη ανάγνωση. Ο συμβιβασμός που υποβλήθηκε τώρα είναι αποδεκτός και από εμένα. Πιστεύω ότι κατέστη δυνατό να βρεθεί μια ισορροπία μεταξύ της στενής παρακολούθησης της αγοράς από τις εθνικές κανονιστικές αρχές και του βέτο, δηλαδή του δικαιώματος αρνησικυρίας της Επιτροπής, για την περαιτέρω ανάπτυξη της εσωτερικής αγοράς, διότι αυτό επιθυμούν όλοι, δηλαδή και εμείς οι ίδιοι. Στον τομέα αυτό, πιστεύουμε ότι εξακολουθεί να υπάρχει πραγματικά ένας κατακερματισμός των αγορών.
<P>
Θέλω να διατυπώσω μια γενική παρατήρηση για τη διαδικαστική μέθοδο αυτή κάθε αυτή. Οπωσδήποτε, πρόκειται για μια ταχύτατα εξελισσόμενη αγορά και τεχνολογία και προσπαθήσαμε να λάβουμε αυτό το γεγονός υπόψη με την πραγματοποίηση σχετικά γρήγορων διαπραγματεύσεων. Θέλω όμως απλά να σας προειδοποιήσω άλλη μια φορά ρητώς. Ως Κοινοβούλιο - και αυτό μας αφορά - δεν πρέπει οπωσδήποτε να στερούμαστε πάντοτε των δικαιωμάτων που έχουμε όσον αφορά τη νομοθετική διαδικασία. Αυτό είναι κατανοητό ενίοτε, όταν πρόκειται για επείγουσες περιπτώσεις, αλλά πιστεύω ότι πρέπει να αποτελεί την εξαίρεση.
<P>
Θέλω επίσης να τονίσω ένα ακόμη θέμα. Η προηγούμενη ομιλήτρια υπογράμμισε σαφέστατα - και ως μέλος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, δεν μπορώ παρά να το τονίσω - ότι η καθιέρωση ενός ενιαίου προτύπου και η διαλειτουργικότητα στον τομέα της ψηφιακής τηλεόρασης δεν είναι μόνο ζήτημα βιομηχανικής πολιτικής, αλλά και ζήτημα που αφορά τον καταναλωτή. Υπόσχομαι πάντα στους καταναλωτές και τους πολίτες μου ότι θα μεριμνήσουμε για την υιοθέτηση ενός προτύπου, με το οποίο θα είναι δυνατό να λαμβάνουν οποιαδήποτε μετάδοση επιθυμούν μέσω μιας και όχι μέσω πολλών συσκευών. Πιστεύω ότι πρέπει να πραγματοποιήσουμε ένα περαιτέρω βήμα προς την κατεύθυνση αυτή. Θέλω να υπογραμμίσω αυτό ακριβώς που ζήτησε η προηγούμενη ομιλήτρια, κ. Hieronymi. Η Επιτροπή και το Κοινοβούλιο θα μπορούσαν ενδεχομένως να πραγματοποιήσουν ακόμη ένα μικρό βήμα όσον αφορά το συμβιβασμό για την ψηφιακή τηλεόραση. Έτσι θα μου ήταν πολύ πιο εύκολο να εγκρίνω τη δέσμη μέτρων στο σύνολό της. Ολοκληρώνω την ομιλία μου με τα σχόλια αυτά και εφιστώ την προσοχή στο γεγονός ότι τήρησα το χρόνο ομιλίας που διέθετα.

<SPEAKER ID=90 NAME="Clegg">
Κύριε Πρόεδρε, πιστεύω ότι το αποτέλεσμα αποτελεί δικαίωση της κοινοτικής νομοθετικής μεθόδου. Μεγάλο μέρος της διαδικασίας ξεκίνησε και προωθήθηκε από τις διακηρύξεις στη Σύνοδο Κορυφής της Λισαβόνας, τίποτα όμως δεν θα είχε γίνει εάν οι διακηρύξεις αυτές δεν είχαν μετουσιωθεί σε εξαιρετικές και εφαρμόσιμες προτάσεις από την Επιτροπή. Οι προτάσεις αυτές προωθήθηκαν ακόμα περισσότερο χάρη στο εξαιρετικό διακομματικό έργο των εισηγητών του Κοινοβουλίου και παγιώθηκαν ως αποτέλεσμα των καινοτόμων διαπραγματευτικών ικανοτήτων της βελγικής Προεδρίας και του κ. Daems - που κατάφερε να συμπεριλάβει μία γαστρονομική περιήγηση των Βρυξελλών στο πλαίσιο των αξιέπαινων προσπαθειών του για διασφάλιση της συναίνεσης. Ο συνδυασμός αυτός επέτυχε να σύρει τα κράτη μέλη και τις εθνικές κανονιστικές αρχές - αν και μερικά εξ αυτών προέβαλαν σθεναρή αντίσταση - προς μία εφαρμόσιμη πανευρωπαϊκή προσέγγιση.
<P>
Από την πορεία αυτή, πιστεύω, ότι θα πρέπει να αποκομίσουμε ορισμένα μαθήματα για τη Σύνοδο Κορυφής της Βαρκελώνης τον επόμενο χρόνο: εάν θέλουμε να προωθήσουμε την ατζέντα οικονομικής μεταρρύθμισης στο τομέα αυτό, όπως και σε άλλους, θα πρέπει να συνεχίσουμε να βασιζόμαστε στη δοκιμασμένη κοινοτική μέθοδο και να μην καταφεύγουμε στη διακυβερνητική προσέγγιση η οποία, για να είμαι ειλικρινής, υποδηλώθηκε στο μεγαλύτερο μέρος των θέσεων του Συμβουλίου κατά τη διαπραγματευτική διαδικασία.

<SPEAKER ID=91 LANGUAGE="DE" NAME="Rόbig">
Κύριε Πρόεδρε, κυρίες και κύριοι, αυτή η δέσμη μέτρων αποτελεί στην πραγματικότητα ένα από τα κεντρικά σημεία του έργου της βελγικής Προεδρίας και θέλω να τη συγχαρώ για την επιμονή με την οποία τα χειρίστηκε. Χρειαζόμαστε κατάλληλους συμβιβασμούς και τους χρειαζόμαστε επειγόντως. Αυτή η αγορά εξελίσσεται ταχύτατα και γι' αυτό χρειαζόμαστε διαδικασίες λήψης αποφάσεων που είναι ταχείες, καταλήγουν σε ένα δεσμευτικό αποτέλεσμα και, ιδίως, προσφέρουν μεγαλύτερη νομική ασφάλεια. Διότι η τελευταία αποτελεί τη βάση για μακροπρόθεσμες επενδύσεις, τις οποίες χρειαζόμαστε ακριβώς τώρα, λαμβάνοντας υπόψη την τρέχουσα κατάσταση της οικονομικής συγκυρίας.
<P>
Αρκεί να υπενθυμίσω ότι μόνο στην Αυστρία, εκκρεμούν αυτή τη στιγμή 80 υποθέσεις, ενώ το Ανώτατο Δικαστήριο έχει αποφανθεί μόνο για δύο από αυτές μέχρι σήμερα. Αυτή δεν μπορεί να είναι η πορεία προς το μέλλον. Κατά τη γνώμη μου, το κεντρικό θέμα της οδηγίας για την αδειοδότηση είναι ότι η εναρμόνιση είναι πολύ θετικό στοιχείο όμως, ταυτόχρονα, πρέπει να διασφαλιστούν και τα δικαιώματα διέλευσης. Πρέπει να είναι δυνατό να βοηθούν οι αρχές τα διάφορα άτομα κατά την άσκηση των δικαιωμάτων αυτών, εφόσον καταβάλλεται ένα χρηματικό ποσό προς το σκοπό αυτό. Στην περίπτωση της οδηγίας για την πρόσβαση, η ανοικτή διασύνδεση έχει ιδιαίτερη σημασία. Στο μέλλον, δεν θα πρέπει να υποτιμούμε την ανεξαρτησία των εναλλακτικών φορέων εκμετάλλευσης, ιδίως από τη διασύνδεση. Για τις μικρομεσαίες επιχειρήσεις είναι ιδιαίτερα σημαντικό να υπάρξει μια δυναμική μελλοντική εξέλιξη και στον τομέα αυτό.
<P>
Στον τομέα της καθολικής υπηρεσίας χρειαζόμαστε ένα σαφή ορισμό των συναφών διατάξεων, ιδίως όσον αφορά τις υπηρεσίες που θα χρηματοδοτούν οι φορείς εκμετάλλευσης και εκείνες που θα χρηματοδοτεί το κράτος και στις περιπτώσεις που θα χορηγείται κρατική υποστήριξη, τίθεται το ερώτημα της πρόβλεψης μιας προκήρυξης δημόσιου διαγωνισμού.
<P>
Πιστεύω ότι αυτά τα βήματα ελευθέρωσης - από το στάδιο της εσωτερικής αγοράς προς το στάδιο μιας εγχώριας αγοράς - έχουν ιδιαίτερη σημασία για τους πολίτες. Διότι, πραγματικά, αδυνατώ να εξηγήσω στους πολίτες μου τη διαφορά μεταξύ μιας τηλεφωνικής συνομιλίας από το Kehl στο Στρασβούργο ή από το Στρασβούργο στο Παρίσι. Πιστεύω ότι στον τομέα αυτό πρέπει να πραγματοποιήσουμε ακόμη πολλές εργασίες.

<SPEAKER ID=92 NAME="Read">
Κύριε Πρόεδρε, ελπίζω πραγματικά ότι ακόμα και σε αυτό το τελευταίο στάδιο, ακριβώς πριν από το νήμα, θα καταφέρουμε να επιτύχουμε μία συμβιβαστική λύση μεταξύ των τριών οργάνων για αυτή τη δέσμη μέτρων. Ορισμένοι αναφέρθηκαν στα συμπεράσματα της Συνόδου Κορυφής της Λισαβόνας, ωστόσο υπάρχουν άλλες ανάγκες για τις οποίες πρέπει να εξαχθούν συμπεράσματα: οι ανάγκες της βιομηχανίας για έγκαιρη διασαφήνιση των νέων κανονισμών, η ανάγκη των ευρωπαίων πολιτών για φθηνές, αποτελεσματικές, ανταγωνιστικές τηλεπικοινωνιακές υπηρεσίες, οι ανάγκες των επιχειρήσεων της Ευρωπαϊκής Ένωσης για εκπαίδευση, έρευνα και κοινωνικές εφαρμογές.
<P>
Θέλω ιδιαίτερα να ρωτήσω για τα δικαιώματα των χρηστών με ειδικές ανάγκες και να θέσω ένα συγκεκριμένο ερώτημα προς την Επιτροπή σχετικά με το συμβιβαστικό κείμενο της Προεδρίας. Είναι σημαντικό, όχι μόνο για κοινωνικούς λόγους, αλλά και για την πρόσβαση των χρηστών με ειδικές ανάγκες στην απασχόληση. Θα ήθελα να ρωτήσω τον Επίτροπο Liikanen εάν, κατά την άποψή του, η συμβιβαστική πρόταση της βελγικής Προεδρίας περιλαμβάνει αυτά τα σημεία αρχής, τα οποία περιλαμβάνονται τόσο στην οδηγία πλαίσιο όσο και στην οδηγία για την καθολική υπηρεσία. Οι χρήστες με ειδικές ανάγκες έχουν ασκήσει σοβαρή κριτική σχετικά με τη μη εφαρμογή της οδηγίας για τον ραδιοεξοπλισμό και τον τηλεπικοινωνιακό τερματικό εξοπλισμό και το θέμα αυτό έχει εξαιρετική σημασία για πολλούς από εμάς. Το Κοινοβούλιο έχει δικαίως υποστηρίξει τον προσεκτικό καθορισμό των αρμοδιοτήτων της Επιτροπής και κατανοεί επίσης ότι κάποιοι περιοριστικοί όροι είναι απαραίτητοι. Υπάρχει ανάγκη θέσπισης σαφών κανονισμών που θα εφαρμόζονται με συνέπεια εντός και μεταξύ των εθνικών κανονιστικών αρχών. Οι αρμοδιότητες της Επιτροπής θα πρέπει να περισταλούν και να περιοριστούν χρονικά, όπως ακριβώς προβλέπεται στις τροπολογίες του Κοινοβουλίου και στη συμβιβαστική πρόταση της βελγικής Προεδρίας. Ελπίζω πραγματικά ότι όταν θα ψηφίσουμε την Τετάρτη, θα έχουμε επιτύχει συμφωνία μεταξύ των πολιτικών ομάδων και μεταξύ των τριών θεσμικών οργάνων.

<SPEAKER ID=93 NAME="Gill">
Οι εκθέσεις αυτές θα παίξουν καθοριστικό ρόλο, όχι μόνο για τη διαμόρφωση του μέλλοντος των τηλεπικοινωνιών, αλλά επίσης για τη διασφάλιση περισσότερων επιλογών όσον αφορά τον ανταγωνισμό στην ευρωπαϊκή αγορά. Ακόμα σημαντικότερο, ελπίζω ότι θα συμβάλουν σημαντικά στην προσπάθειά μας για διαμόρφωση μιας κοινωνίας βασισμένης στη γνώση, για μείωση του χάσματος μεταξύ εκείνων που έχουν πρόσβαση στην τεχνολογία της πληροφορίας και εκείνων που δεν έχουν.
<P>
Αναφέρομαι στην οδηγία για την πρόσβαση και τη διασύνδεση, η οποία έχει διευρυνθεί ώστε να παράσχει ένα εναρμονισμένο πλαίσιο υπέρ του ανταγωνισμού με στόχο την ενίσχυση του ανταγωνισμού των δικτυακών υποδομών και της διαλειτουργικότητας των υπηρεσιών. Ελπίζω ότι τα φαινόμενα συμφόρησης της αγοράς δεν θα περιορίσουν την ανάδυση και την ανάπτυξη καινοτόμων υπηρεσιών, ιδιαίτερα για τα άτομα με ειδικές ανάγκες, και υπηρεσιών που θα ωφελήσουν χρήστες και καταναλωτές.
<P>
Για να επιτύχουμε τους φιλόδοξους αυτούς στόχους, πρέπει πρώτα να επηρεάσουμε τον τρόπο με τον οποίο τα κράτη μέλη ρυθμίζουν την πρόσβαση και τη διασύνδεση και, στη συνέχεια, χρειαζόμαστε τηλεπικοινωνιακούς φορείς με σημαντική δύναμη στην αγορά, οι οποίοι θα παράσχουν στους υπόλοιπους φορείς εκμετάλλευσης δικτύου εγκαταστάσεις διασύνδεσης με διαφανή τρόπο.
<P>
Ένας τομέας στον οποίο συναντήσαμε προβλήματα και όπου στάθηκε δύσκολο να επιτευχθεί εναρμονισμένη προσέγγιση μεταξύ κρατών μελών υπό το ισχύον νομοθετικό πλαίσιο ήταν οι υπηρεσίες διεθνούς περιαγωγής και τερματισμού κλήσεων στα δίκτυα κινητής τηλεφωνίας. Ξέρω ότι η συζήτηση για την οδηγία αυτή μπορεί να μην ενδείκνυται για την παροχή τόσο λεπτομερών πληροφοριών, ωστόσο, εφόσον δεν έχει γίνει καμία κίνηση από τους τηλεπικοινωνιακούς φορείς, πιστεύω ότι είναι σημαντικό να τονίσουμε το θέμα. Το γεγονός είναι ότι το κόστος τερματισμού των κλήσεων στα δίκτυα κινητής τηλεφωνίας είναι δέκα φορές υψηλότερο από το αντίστοιχο κόστος στα δίκτυα σταθερής τηλεφωνίας.
<P>
Αντιλαμβάνομαι ορισμένα από τα προβλήματα που παρουσιάζουν οι υπηρεσίες διεθνούς περιαγωγής, αλλά οι διαφορές είναι πολύ μεγάλες για να δικαιολογούνται από άποψη πραγματικού κόστους και υπάρχει τεράστια διαφοροποίηση των τιμών σε όλη την Ευρώπη για την ίδια υπηρεσία. Στην ακριβότερη χώρα, το κόστος είναι σχεδόν διπλάσιο από ό,τι ισχύει στη φθηνότερη. Θέλω να προσπαθήσουμε να διασφαλίσουμε ότι, εάν επιδιώκουμε ίσους όρους παιχνιδιού και ενιαία αγορά, οι τιμές λιανικής θα πρέπει να βασίζονται στο κόστος, να είναι διαφανείς και προς όφελος του καταναλωτή, ιδιαίτερα των ΜΜΕ, οι οποίες προσπαθούν να αποκτήσουν πρόσβαση σε όλη την Ευρώπη και να εκμεταλλευτούν τις ευκαιρίες της ενιαίας αγοράς.
<P>
Ελπίζω ότι η Επιτροπή θα έχει μεγαλύτερη επιτυχία από όση είχε κατά την εφαρμογή της οδηγίας για τους τοπικούς βρόχους στα 15 κράτη μέλη, γιατί αυτή η οδηγία πρέπει να εφαρμοστεί άμεσα καθώς οι χαμηλότερες τιμές, οι μεγαλύτερες επιλογές και οι καλύτερες υπηρεσίες αποτελούν άμεση προτεραιότητα για την ΕΕ, εάν θέλουμε να επιτύχουμε μία Ευρώπη μίας μόνο ταχύτητας που θα αγκαλιάζει όλες τις κοινωνικές ομάδες.

<SPEAKER ID=94 LANGUAGE="ES" NAME="Westendorp y Cabeza">
Κύριε Πρόεδρε, από το Ευρωπαϊκό Συμβούλιο της Λισαβόνας έχουμε διανύσει μεγάλο δρόμο και σε σχετικά σύντομο χρονικό διάστημα. Τα τρία όργανα, Συμβούλιο, Κοινοβούλιο και Επιτροπή, είχαμε επίγνωση του γεγονότος ότι ο παράγοντας χρόνος είναι ζωτικός σε μία από τις τεχνολογίες με την ταχύτατη εξέλιξη.
<P>
Ήδη εγκρίθηκε η οδηγία σχετικά με το ηλεκτρονικό εμπόριο, εγκρίνουμε την οδηγία σχετικά με τον διαχωρισμό των λειτουργιών του τοπικού βρόχου - με την οποία, βέβαια, δεν έχουν συμμορφωθεί ακόμη πλήρως τα κράτη μέλη - τώρα, όμως, το εμπόριο των τηλεπικοινωνιών, το οποίο έμοιαζε ένα σίγουρο εμπόριο, γίνεται όλο και πιο προβληματικό, χωρίς να αποβαίνει ούτε προς όφελος των χρηστών. Γι' αυτό είναι απαραίτητο ένα νέο πλαίσιο. Και σ' αυτή την ανάγκη απαντά αυτή η δέσμη οδηγιών που έχουμε ενώπιόν μας.
<P>
Δεν πρόκειται για περισσότερες ρυθμίσεις. Πρόκειται για τις απαραίτητες ρυθμίσεις για μια ισορροπία μεταξύ επιχειρηματιών και καταναλωτών. Προπαντός, όμως, πρόκειται για ομοιόμορφες, για ίσες ρυθμίσεις, για να αποφευχθεί, ακριβώς, αυτό που πήγαινε να δημιουργηθεί: ένας κατακερματισμός της εσωτερικής αγοράς. Γι' αυτό και το Ευρωπαϊκό Κοινοβούλιο προσπαθούσε να λύσει αυτό το πρόβλημα και το Συμβούλιο, στην κοινή του θέση, έκανε μια αντιπροσφορά, η οποία πιστεύω ότι δεν πληρούσε τις ελάχιστες προδιαγραφές, αλλά τώρα η Προεδρία επέτυχε μια δέσμη που υπερβαίνει τις ελάχιστες προδιαγραφές.
<P>
Προφανώς, αυτό που μας προσφέρεται δεν είναι το ιδανικό, αυτό που θα άρεσε σε όλους μας να λάβουμε, αλλά όπως λέει η παροιμία, εχθρός του καλού είναι το καλύτερο και, έτσι, για την ασφάλεια των επιχειρηματιών, λόγω της ανάγκης να υπάρχει στην Επιτροπή ένα φίλτρο που θα διευθετεί τα προβλήματα της εσωτερικής αγοράς, καθώς επίσης - γιατί να το κρύψουμε; - για την καλή εικόνα της λειτουργίας των οργάνων μας, συνιστώ την έγκριση αυτής της δέσμης.

<SPEAKER ID=95 LANGUAGE="DE" NAME="Junker">
Κύριε Πρόεδρε, κυρίες και κύριοι, παρά τους επαίνους που επιθυμώ και εγώ βέβαια να εκφράσω, εξακολουθούν να υπάρχουν - και συζητήθηκε και αυτό ήδη - έντονα αισθήματα δυσαρέσκειας. Μιλώ ως αρμόδια εισηγήτρια της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού όσον αφορά την οδηγία για την αδειοδότηση και την οδηγία για τις ραδιοσυχνότητες, καθώς και ως σκιώδης εισηγήτρια της Ομάδας μου για την οδηγία πλαίσιο.
<P>
Η Επιτροπή Πολιτισμού ενέκρινε ομόφωνα τις εκθέσεις αυτές και μπόρεσε να προβάλει τη θέση της για σημεία βασικής σημασίας και στην αρμόδια επί της ουσίας επιτροπή. Αντίθετα, το Συμβούλιο απέρριψε εντελώς τα αιτήματά της και αυτό είναι περισσότερο από απογοητευτικό. Συγκεκριμένα, έστω και αν η δέσμη οδηγιών την οποία εξετάζουμε αποκαλείται εν συντομία "δέσμη για τις τηλεπικοινωνίες" , πρέπει να επισημανθεί ρητώς ότι δεν πρόκειται κατά κανένα τρόπο μόνο για θέματα τηλεπικοινωνίας με τη στενή έννοια του όρου. Η τεχνολογική σύγκλιση έχει στην πραγματικότητα ως αποτέλεσμα να μην γίνεται πλέον διάκριση μεταξύ ηλεκτρονικών προσφορών ανάλογα με τον τρόπο διανομής και τη συσκευή λήψης τους. Δηλαδή, σημασία έχει κυρίως η ψηφιακή τηλεόραση, κατά τη γνώμη μας, και άλλες σημαντικές προσφορές που συνδέονται με τα ΜΜΕ.
<P>
Για το λόγο αυτό, στόχος της Επιτροπής Πολιτισμού είναι η πολιτιστική ποικιλομορφία της Ευρώπης να καταλάβει σε όλο της το εύρος μια θέση στα δίκτυα, και να μην υπόκειται μόνο στους νόμους της αγοράς και του ανταγωνισμού. Αυτό σημαίνει ότι η διαλειτουργικότητα όπως και οι υποχρεώσεις μετάδοσης είναι, κατά τη γνώμη μας, απαραίτητες. Μόνο έτσι θα διαθέτουν τα κράτη μέλη και οι παράγοντες της αγοράς τη νομική ασφάλεια για να εξασφαλίζουν προσφορές που εξυπηρετούν το δημόσιο συμφέρον και μόνο έτσι θα διασφαλιστεί η διάθεση ολόκληρου του φάσματος προσφορών σε κάθε άτομο, από την πλευρά τόσο της ζήτησης όσο και της προσφοράς.
<P>
Ασφαλώς, δεν είναι καθήκον της ΕΕ να καθορίζει τα περιεχόμενα. Είναι όμως καθήκον της να μεριμνά ώστε το εμπόριο να μην εκτοπίζει τον πολιτισμό. Η παραίτηση από τη διαλειτουργικότητα δεν περιορίζει τελικά μόνο τον πολιτισμό αλλά επιβαρύνει πραγματικά και την εσωτερική αγορά. Επομένως, ο συμβιβασμός του Συμβουλίου δεν είναι κατά κανένα τρόπο επαρκής και υποθέτουμε ότι αυτή δεν ήταν η τελευταία λέξη του στον τομέα.

<SPEAKER ID=96 NAME="De Rossa">
Κύριε Πρόεδρε, και εγώ, όπως όλα ή μάλλον τα περισσότερα μέλη αυτού του Σώματος, θέλω μία ενιαία αγορά. Δεν θέλω όμως μία αγορά όπου θα κυριαρχούν οι κανόνες του ανταγωνισμού. Ένα κανονιστικό πλαίσιο είναι απαραίτητο, τόσο από οικονομική όσο και από κοινωνική άποψη. Εάν δεν υπάρχει ανταγωνισμός, δεν υπάρχει ανανέωση των υπηρεσιών, εάν υπάρχει όμως αμείλικτος ανταγωνισμός και πάλι δεν υπάρχει ανανέωση των υπηρεσιών. Πρέπει συνεπώς να βρούμε τη χρυσή τομή. Θα έλεγα, λοιπόν, στην Επιτροπή και στο Συμβούλιο ότι το Κοινοβούλιο τους προσφέρει την ευκαιρία να βελτιώσουν την ισορροπία της δέσμης προτάσεων που έχουν μπροστά τους και θα τους παρότρυνα να αποδεχτούν τις προτάσεις του Κοινοβουλίου.
<P>
Συμπτωματικά, η Επιτροπή κατέθεσε σήμερα ένα έγγραφο εργασίας για τις επιδόσεις των βιομηχανιών που παρέχουν υπηρεσίες γενικού οικονομικού ενδιαφέροντος, το οποίο καλύπτει και τις τηλεπικοινωνίες. Το έγγραφο αυτό υποδηλώνει ότι η απελευθέρωση της αγοράς, γενικά, έχει συνολικά θετική επίδραση, πιστεύω όμως πως η Επιτροπή θα πρέπει να διεξαγάγει περισσότερη έρευνα και να προσκομίσει αδιάσειστα στοιχεία όσον αφορά συγκεκριμένους τομείς για να με πείσει ότι κάτι τέτοιο ισχύει για όλες τις περιπτώσεις.
<P>
Τέλος, πιστεύω ότι η Επιτροπή θα πρέπει επειγόντως να εξετάσει τις υποψίες σχετικά με τον καθορισμό τιμών όσον αφορά την περιαγωγή των κλήσεων κινητής τηλεφωνίας.

<SPEAKER ID=97 LANGUAGE="DE" NAME="Martin, Hans-Peter">
Κύριε Πρόεδρε, κύριε Επίτροπε, κυρίες και κύριοι, πάντοτε όταν ολοκληρώνεται μια συζήτηση και ψηφίζεται μια δέσμη μέτρων για έναν τόσο σημαντικό τομέα όπως οι τηλεπικοινωνίες, πρέπει να παρέχεται η δυνατότητα μιας επισκόπησης των μελλοντικών προοπτικών. Στην προκειμένη περίπτωση, τίθενται μάλιστα ορισμένα ερωτήματα. Μπορεί η Επιτροπή να προβλέψει ήδη σε ποιο βαθμό θα μεταβληθεί τώρα η αγορά - και όχι μόνο από την άποψη της ενίσχυσης του ανταγωνισμού; Ποιες θα είναι οι συνέπειες για την αγορά απασχόλησης; Μπορείτε, βάσει της δέσμης μέτρων που πρόκειται να ψηφισθεί, να υπολογίσετε ήδη από τώρα αν το ψηφιακό χάσμα πράγματι θα περιοριστεί; Η τρέχουσα διαδικασία δεν προσφέρει μια ιδανική ευκαιρία για την εφαρμογή της διαφάνειας, τόσο από την άποψη του κόστους όσο και από την πλευρά της ζήτησης; Διότι διαπιστώνουμε αυτή τη στιγμή ότι οι νέες οδηγίες θα παράσχουν μια πληθώρα συγκεχυμένων πληροφοριών σε σχέση με τα τέλη στον τομέα των τηλεπικοινωνιών και, οπωσδήποτε, η διαφάνεια πρέπει να είναι τουλάχιστον τόσο σημαντική στην οικονομία όσο είναι στην πολιτική.

<SPEAKER ID=98 LANGUAGE="FR" NAME="Dehousse">
Το Συμβούλιο και η Επιτροπή άσκησαν σημαντικές πιέσεις στο Κοινοβούλιο προκειμένου να μην επέλθει καμία αλλαγή στην πρότασή τους. Ωστόσο, κατατέθηκαν οχτώ τροπολογίες από πέντε διαφορετικές Ομάδες, γεγονός που αποδεικνύει την ανεπάρκεια του αρχικού κειμένου.
<P>
Οι υπογράφοντες τις εν λόγω τροπολογίες, οι οποίοι έχουν την υποστήριξη της Επιτροπής Νομικών Θεμάτων, επιθυμούν κυρίως, ενδιαφερόμενοι για την τεχνική ουδετερότητα, να ισχύουν οι υποχρεώσεις "μεταφοράς σήματος" και για τις δορυφορικές μεταδόσεις, τα συστήματα υπό όρους πρόσβασης και τις επιχειρήσεις που παρέχουν πρόσβαση σε πλατφόρμες ψηφιακής τηλεόρασης. Ζητούμε, για λόγους νομικής συνοχής, την ενσωμάτωση των συστημάτων υπό όρους πρόσβασης και των άλλων συναφών ευκολιών στην παράγραφο 2, αυτό είναι το θέμα της τροπολογίας 26, της μόνης τροπολογίας που υπέβαλε η Ομάδα μου. Κύριε Πρόεδρε, επιμένουμε: μας αρέσουν πολύ, όπως σε όλους, οι εξαγγελίες περί μείωσης του ψηφιακού χάσματος, μας αρέσει όμως επίσης να εφαρμόζεται ενίοτε η διαδικασία της συναπόφασης ώστε να εξασφαλίζεται η συμμετοχή του Κοινοβουλίου.

<SPEAKER ID=99 NAME="Κουκιάδης">
Κύριε Πρόεδρε, οι ηλεκτρονικές υπηρεσίες αποτελούν σε μια κοινωνία της σύγχρονης γνώσης δημόσιο αγαθό. Συνεπώς, οι καλής ποιότητας και οικονομικά προσιτές υπηρεσίες, ανεξάρτητα από την γεωγραφική θέση και τις προσωπικές ιδιαιτερότητες των χρηστών, πρέπει να συγκεραστούν με τις απαιτήσεις του ανταγωνισμού, με βασικό όμως στόχο να εξασφαλίζεται η καθολική πρόσβαση. Ορθά λοιπόν δίνεται ιδιαίτερη έμφαση στη διευκόλυνση πρόσβασης των ατόμων με ειδικές ανάγκες.
<P>
Η διαβούλευση με τους χρήστες αποτελεί μια αναγκαία προϋπόθεση προκειμένου να εξασφαλιστούν οι βέλτιστες ρυθμίσεις από κοινωνική άποψη. Ιδιαίτερα θα πρέπει να χαιρετίσω την τροπολογία σύμφωνα με την οποία τα κράτη μέλη οφείλουν να προβαίνουν σε δημόσια διαβούλευση για τον ορισμό των χρηστών με ειδικές ανάγκες. Αυτό σημαίνει ότι πρέπει να ξεκινήσει ένας ευρύς διάλογος με τους επιμέρους εκπροσώπους των ατόμων με ειδικές ανάγκες, ανάλογα με τις ιδιαιτερότητές τους.
<P>
Πρέπει λοιπόν να δοθεί ιδιαίτερη έμφαση στα μέτρα για μειονεκτούντες χρήστες, όπως η παροχή δημόσιου τηλεφώνου κειμενικής τηλεφωνίας, ή ανάλογα μέτρα για κωφούς ή για άτομα με προβλήματα ομιλίας. Ακόμη, από την στιγμή που γίνεται δεκτή η παράμετρος αυτή, θα πρέπει παράλληλα με τα πρότυπα γενικής απόδοσης, να αναπτυχθούν και πρότυπα απόδοσης των υπηρεσιών για μειονεκτούντα άτομα, γιατί μόνο έτσι θα έχουμε την δυνατότητα παρακολούθησης του βαθμού πρόσβασης των ατόμων αυτών στις ηλεκτρονικές υπηρεσίες.

<SPEAKER ID=100 LANGUAGE="EN" NAME="Liikanen">
. (EN) Οι τέσσερις οδηγίες που έχετε μπροστά σας σήμερα, μαζί με την Απόφαση Ραδιοφάσματος, αποτελούν το νέο κανονιστικό πλαίσιο για τις ηλεκτρονικές επικοινωνίες - ακρογωνιαία λίθο της στρατηγικής για την ηλεκτρονική Ευρώπη, την κοινωνία της πληροφορίας και όλα όσα συμφωνήθηκαν στο Ευρωπαϊκό Συμβούλιο της Λισαβόνας.
<P>
Όλα τα Ευρωπαϊκά Συμβούλια μετά τη Λισαβόνα ζήτησαν από την Επιτροπή, το Συμβούλιο και το Κοινοβούλιο να διασφαλίσουν ότι το νέο κανονιστικό πλαίσιο θα έχει τεθεί σε εφαρμογή μέχρι το τέλος του χρόνου. Μας απομένουν ακόμα δύο εβδομάδες. Ο χρόνος δεν είναι πολύς, η ΕΕ όμως έχει ακόμα τη δυνατότητα να τηρήσει την προθεσμία. Η δέσμη συμβιβαστικών τροπολογιών που έχετε μπροστά σας σήμερα πέτυχε την ευρεία υποστήριξη του Συμβουλίου, όπως μας ενημέρωσε σήμερα η Προεδρία.
<P>
Πρόκειται, φυσικά, για συμβιβασμό. Κανείς δεν πήρε όλα όσα ήθελε - ούτε το Κοινοβούλιο ούτε το Συμβούλιο ούτε η Επιτροπή. Η Επιτροπή, ωστόσο, πιστεύει ότι πρόκειται για έναν ισορροπημένο συμβιβασμό. Κατά την εκτίμησή μου, κανένα όργανο δεν θα μπορέσει να επιτύχει περισσότερα κατά τη διαδικασία συνδιαλλαγής.
<P>
Η συμφωνία για τη δέσμη αυτή προτάσεων θα απευθύνει ένα σημαντικό, θετικό μήνυμα προς τα έξω. Όλοι γνωρίζουμε ότι ο κλάδος των επικοινωνιών πέρασε αρκετές δυσκολίες τον τελευταίο χρόνο. Η ταχεία επίτευξη συμφωνίας επί αυτής της δέσμης μέτρων θα προσφέρει μία ευπρόσδεκτη ώθηση.
<P>
Η δέσμη μέτρων θα έχει θετική επίδραση στον τομέα με διάφορους τρόπους. Το νέο πλαίσιο θα απελευθερώσει την αγορά, απαιτώντας από τις ρυθμιστικές αρχές να άρουν σταδιακά τις κανονιστικές ρυθμίσεις, καθώς θα καθίστανται περιττές, επιτρέποντας τις κανονιστικές παρεμβάσεις μόνον όταν υπάρχει δυσλειτουργία της αγοράς. Με τον τρόπο αυτό, η δέσμη μέτρων διαμορφώνει τη διαδικασία μετάβασης προς τον τελικό στόχο που συμμεριζόμαστε όλοι μας: μία αγορά που θα βασίζεται στους νόμους του ανταγωνισμού για τη διαμόρφωση του συσχετισμού δυνάμεων στον τομέα των ηλεκτρονικών επικοινωνιών.
<P>
Το νέο κανονιστικό πλαίσιο απλοποιεί και απελευθερώνει τα εθνικά καθεστώτα χορήγησης αδειών, καταργώντας τους προηγούμενους κανονιστικούς ελέγχους της πρόσβασης στην αγορά για τις επιχειρήσεις παροχής δικτύων και υπηρεσιών, και εστιάζοντας τους ελέγχους αυτούς μόνον στη διάθεση ραδιοσυχνοτήτων και αριθμών.
<P>
Διατηρεί και ενισχύει το χαρακτήρα καθολικής υπηρεσίας, επιτυγχάνοντας τη σωστή ισορροπία ανάμεσα στα δικαιώματα των χρηστών και στην ανάγκη να μην επιβληθούν δυσανάλογα μεγάλα βάρη στους τηλεπικοινωνιακούς φορείς. Ιδιαίτερα, καθιστά σαφές ότι η λειτουργική πρόσβαση στο Διαδίκτυο είναι μία βασική πτυχή της δέσμης των υπηρεσιών που πρέπει να είναι οικονομικά προσιτές και διαθέσιμες για τους πολίτες της ΕΕ. Ο κ. Martin με ρώτησε για τον αντίκτυπο της λύσης αυτής όσον αφορά το ψηφιακό χάσμα και την απασχόληση. Είναι σαφές ότι η αρχή της παροχής καθολικών υπηρεσιών θα έχει καθοριστικό αντίκτυπο στην διαθεσιμότητα των υπηρεσιών. Χρειαζόμαστε, ωστόσο, και μέτρα πολιτικής που θα επικεντρώνονται στις ικανότητες των πολιτών και στο περιεχόμενο. Χρειαζόμαστε διαθεσιμότητα υπηρεσιών σε χαμηλή τιμή, χρειαζόμαστε ανάπτυξη ικανοτήτων και διαθεσιμότητα περιεχομένου σε όλες τις γλώσσες για να κλείσει το ψηφιακό χάσμα.
<P>
Τελευταίο - αλλά καθοριστικό - το νέο πλαίσιο, με τις τροπολογίες που περιλαμβάνονται στη συμβιβαστική δέσμη προτάσεων, θα πρέπει να περιλαμβάνει τις απαραίτητες διασφαλίσεις ώστε οι κανονιστικές αρχές σε όλη την Ευρώπη να ενεργούν με τον ίδιο τρόπο, ώστε οι επιχειρήσεις να μπορούν να αναμένουν την ίδια αντιμετώπιση σε παρόμοιες περιπτώσεις σε όλη την ΕΕ. Στο σημείο αυτό, θέλω να ευχαριστήσω ιδιαίτερα το Ευρωπαϊκό Κοινοβούλιο για την ισχυρή του υποστήριξη, χωρίς την οποία δεν θα είχαμε καταφέρει να επιτύχουμε αυτό τον συμβιβασμό με το Συμβούλιο.
<P>
Θα εξηγήσω τον τρόπο με τον οποίο η συμβιβαστική δέσμη προτάσεων χειρίζεται τα τρία βασικά θέματα που κυριάρχησαν στις συζητήσεις μεταξύ του Συμβουλίου και του Κοινοβουλίου κατά τη διαδικασία της δεύτερης ανάγνωσης: το δικαίωμα προσφυγής (άρθρο 4), τον μηχανισμό διαφάνειας (άρθρο 6 της οδηγίας πλαίσιο), καθώς και θέματα που αφορούν την πολιτική ραδιοφάσματος, και, τέλος, τη διαλειτουργικότητα του ψηφιακού τηλεοπτικού εξοπλισμού - ένα θέμα το οποίο τέθηκε από πολλούς συναδέλφους απόψε.
<P>
Όσον αφορά το δικαίωμα προσφυγής, η συμβιβαστική δέσμη προτάσεων υιοθετεί τη θέση του Κοινοβουλίου, απαιτώντας από τα κράτη μέλη να λαμβάνουν υπόψη και τα ουσιώδη χαρακτηριστικά της κάθε υπόθεσης.
<P>
Όσον αφορά το μηχανισμό διαφάνειας, η συμβιβαστική δέσμη υιοθετεί μεγάλο μέρος της θέσης του Κοινοβουλίου και της Επιτροπής. Το κείμενο δίνει στην Επιτροπή την εξουσία να απαιτεί από τις εθνικές ρυθμιστικές αρχές να αποσύρουν σχέδια μέτρων σε βασικούς τομείς που συνδέονται με τη λειτουργία της ενιαίας αγοράς: ορισμό αγορών και καθορισμό, ή μη, επιχειρήσεων με σημαντική ισχύ στην αγορά (SMP). Οι αποφάσεις της Επιτροπής υπόκεινται στη διαδικασία συμβουλευτικής επιτροπής.
<P>
Η πολιτική ραδιοφάσματος καλύπτεται από το άρθρο 6, παράγραφο 2, σύμφωνα με το οποίο οι ρυθμιστικές αρχές υποχρεούνται να συνεργάζονται μεταξύ τους ώστε να διασφαλιστεί η συνοχή της εφαρμογής του κανονιστικού πλαισίου. Ο συμβιβασμός δεν προβλέπει νομική εξουσία παρέμβασης της Επιτροπής για θέματα ραδιοφάσματος. Ωστόσο, η Επιτροπή πιστεύει ότι η διάταξη αυτή, μαζί με την Απόφαση Ραδιοφάσματος, θα βελτιώσει το συντονισμό για θέματα πολιτικής ραδιοφάσματος σε ολόκληρη την ΕΕ.
<P>
Όσον αφορά την Απόφαση Ραδιοφάσματος, η Επιτροπή ιδιαίτερα είναι ικανοποιημένη από τη συμβιβαστική πρόταση, καθώς τηρούνται οι βασικοί στόχοι της αρχικής πρότασης της Επιτροπής. Η έγκριση της Απόφασης Ραδιοφάσματος σε αυτή τη μορφή θα αποτελέσει ένα σημαντικό βήμα μπροστά. Επιπλέον, αποδεικνύει πόσο έχουν εξελιχθεί οι θέσεις στο σημαντικό αυτό ζήτημα, αν σκεφτούμε τη σχετικά πρόσφατη αποτυχία συναφών νομοθετικών προτάσεων.
<P>
Η Απόφαση Ραδιοφάσματος στην παρούσα μορφή της θα θεσπίσει ένα γενικό και μόνιμο πλαίσιο για τη διαμόρφωση της πολιτικής ραδιοφάσματος και την αντιμετώπιση νομικών θεμάτων σε όλους τους σχετικούς τομείς κοινοτικής πολιτικής. Αντικατοπτρίζει, συνεπώς, την αυξανόμενη σημασία του ραδιοφάσματος στο πλαίσιο των στόχων της κοινοτικής πολιτικής, οι οποίοι εξαρτώνται από τη διαθεσιμότητα και την αποτελεσματική διαχείριση των συχνοτήτων, ως ζωτικού πόρου για την παροχή σημαντικών από οικονομική και κοινωνική άποψη ασύρματων υπηρεσιών ηλεκτρονικής επικοινωνίας, μεταφοράς, αναμετάδοσης και ούτω καθεξής.
<P>
Η Απόφαση Ραδιοφάσματος καθιστά δυνατή την ανάληψη της κατάλληλης δράσης για τη διασφάλιση της αποτελεσματικής χρήσης και διαχείρισης του ραδιοφάσματος. Περιλαμβάνει επίσης προβλέψεις για την υιοθέτηση μέτρων τεχνικής εφαρμογής στο πλαίσιο της Απόφασης Ραδιοφάσματος ως μηχανισμό για τη διασφάλιση της νομικής ασφάλειας. Πολλά μέλη του Σώματος έθεσαν το θέμα της ψηφιακής τηλεόρασης. Το μήνυμα του Ευρωπαϊκού Κοινοβουλίου είναι ξεκάθαρο. Στο θέμα της διαλειτουργικότητας του εξοπλισμού ψηφιακής τηλεόρασης, το συμβιβαστικό πακέτο προσεγγίζει τη θέση του Κοινοβουλίου, υιοθετώντας το μεγαλύτερο μέρος του κειμένου του Ευρωπαϊκού Κοινοβουλίου. Ένα νέο άρθρο και η αντίστοιχη αιτιολογική σκέψη θα συμπεριληφθούν στην οδηγία πλαίσιο, τα οποία θα αναφέρονται συγκεκριμένα στη διαλειτουργικότητα των ψηφιακών αλληλεπιδραστικών τηλεοπτικών υπηρεσιών.
<P>
Θα επιβάλει στα κράτη μέλη την υποχρέωση να ενθαρρύνουν τη χρήση ανοικτών διασυνδέσεων προγραμμάτων εφαρμογής από τους φορείς εκμετάλλευσης πλατφόρμας και τους κατασκευαστές εξοπλισμού. Επιπλέον, τα κράτη μέλη θα είναι υποχρεωμένα να ενθαρρύνουν τους ιδιοκτήτες συστημάτων διασύνδεσης προγραμμάτων εφαρμογής να καθιστούν διαθέσιμη με δίκαιους, εύλογους και ισότιμους όρους κάθε αναγκαία πληροφορία που θα επιτρέψει στους φορείς παροχής υπηρεσιών να παρέχουν όλες τις υπηρεσίες που υποστηρίζονται από τα Συστήματα Διασύνδεσης Προγραμμάτων Εφαρμογής.
<P>
Φυσικά, η υποχρέωση για ενθάρρυνση δεν είναι το ίδιο δεσμευτική όσο η υποχρέωση για διασφάλιση. Ωστόσο, - και το τονίζω αυτό - οι διατάξεις του άρθρου 16 για την τυποποίηση δίνουν τη δυνατότητα μετατροπής των προτύπων σε υποχρεωτικά ένα χρόνο μετά την έναρξη ισχύος της οδηγίας, εάν δεν μπορεί να διασφαλιστεί η διαλειτουργικότητα με τη χρήση προαιρετικών προτύπων. Ο συνδυασμός των δύο αυτών διατάξεων αποτελεί ένα βήμα μπροστά όσον αφορά τη διαλειτουργικότητα της ψηφιακής τηλεόρασης, γεγονός το οποίο όλοι συμφωνούμε ότι είναι θετικό για τους ευρωπαίους καταναλωτές. Το άρθρο 16 σημαίνει ότι ένα χρόνο μετά την έναρξη ισχύος της οδηγίας, η Επιτροπή θα πρέπει να διοργανώσει δημόσια διαβούλευση, στη συνέχεια να προτείνει τη διαδικασία επιτροπολογίας, και να ακολουθήσει η έγκριση από την Επιτροπή. Επιπλέον, εφόσον κατανοήσαμε πλήρως την ισχυρή βούληση του Κοινοβουλίου να προχωρήσει με το θέμα της διαλειτουργικότητας, η Επιτροπή είναι έτοιμη να αρχίσει να προωθεί ενεργά τα ευρωπαϊκά πρότυπα διαλειτουργικότητας προς όλα τα ενδιαφερόμενα μέρη.
<P>
Η κ. Read και ο κ. Fitzsimons έθεσαν το θέμα των ατόμων με ειδικές ανάγκες. Καταρχάς, όσον αφορά τις τροπολογίες για τα άτομα με ειδικές ανάγκες, οι περισσότερες από αυτές έγιναν αποδεκτές από το Συμβούλιο, εκτός ίσως από δύο, οι οποίες αλληλεπικαλύπτονται με το κείμενο του Συμβουλίου. Κατά δεύτερον, είμαι προσωπικά πεπεισμένος ότι οι τεχνολογίες των πληροφοριών προσφέρουν περισσότερες δυνατότητες από πριν για την παροχή ίσων ευκαιριών στα άτομα με ειδικές ανάγκες. Όταν κάνουμε την κοινωνία καλύτερη για τα άτομα με ειδικές ανάγκες, γίνεται καλύτερη για όλους μας. Την περασμένη εβδομάδα, είχαμε το συνέδριο για τις τεχνολογίες της κοινωνίας των πληροφοριών, στο οποίο συμμετείχε και η κ. Read. Είδαμε εκπληκτικές εφαρμογές που διευκολύνουν τη ζωή των ατόμων με ειδικές ανάγκες. Πρέπει οπωσδήποτε να ενθαρρύνουμε τη χρήση τους. Το ίδιο ισχύει και για το συνέδριο για την ηλεκτρονική διακυβέρνηση. Προχωρούμε στο πλαίσιο αυτών των γραμμών. Η σύσταση της Επιτροπής για τις κατευθυντήριες γραμμές σχετικά με την προσπελασιμότητα πριν από μερικές εβδομάδες είναι άλλο ένα παράδειγμα.
<P>
Όσον αφορά τη σύνδεση μεταξύ της οδηγίας για τον ραδιοεξοπλισμό και τον τηλεπικοινωνιακό τερματικό εξοπλισμό και της παρούσας δέσμης προτάσεων, είμαστε έτοιμοι να εξετάσουμε και να μελετήσουμε το θέμα. Θα επανέλθω στο θέμα αυτό αργότερα.
<P>
Η συμβιβαστική δέσμη δεν παύει να αποτελεί συμβιβασμό. Κανένα όργανο δεν παίρνει όλα όσα θέλει. Ο συμβιβασμός ωστόσο είναι ισόρροπος. Αντιπροσωπεύει τη χρυσή τομή μεταξύ των απόψεων του Συμβουλίου και του Κοινοβουλίου. Υπ' αυτή την έννοια, η Επιτροπή συνιστά στο Κοινοβούλιο να τον αποδεχτεί.
<P>
Η Επιτροπή θα διαβιβάσει στις υπηρεσίες συνεδρίασης του Ευρωπαϊκού Κοινοβουλίου τη λεπτομερή της θέση σχετικά με τις τροπολογίες, συμπεριλαμβανομένων αυτών που δεν καλύπτονται από το συμβιβασμό του Συμβουλίου.
<P>
Τέλος, θα ήθελα να ευχαριστήσω το Ευρωπαϊκό Κοινοβούλιο και την Προεδρία για την ιδιαίτερα στενή και ουσιαστική συνεργασία τους για το φάκελο αυτό. Ιδιαίτερες ευχαριστίες θα ήθελα να απευθύνω στους εισηγητές, την κ. Niebler, τον κ. Paasilinna, τον κ. Harbour και τον κ. Brunetta, εισηγητές των πέντε οδηγιών για τον τομέα των τηλεπικοινωνιών, καθώς και προς τον πρόεδρο της επιτροπής, κ. Westendorp y Cabeza.
<P>
Δεν θα ήθελα, ωστόσο, να ξεχάσω τους σκιώδεις εισηγητές και τα υπόλοιπα μέλη του Ευρωπαϊκού Κοινοβουλίου που συμμετείχαν τόσο ενεργά στη συζήτηση για τη δέσμη μέτρων για τις τηλεπικοινωνίες. Αποτέλεσε εξαιρετικό παράδειγμα του άριστου τρόπου λειτουργίας της κοινοτικής μεθόδου. Αυτή η δέσμη νομοθετικών μέτρων ήταν εξαιρετικά περίπλοκη. Όλοι έπρεπε να διαδραματίσουν κάποιο ρόλο. Συνεργαστήκαμε προς την κατεύθυνση της ίδιας συμβιβαστικής λύσης και εργαστήκαμε - εάν τελικά η δέσμη εγκριθεί αυτή την εβδομάδα - με μεγάλη ταχύτητα.
<P>
Το αποτέλεσμα όλων αυτών θα είναι ότι η Ευρώπη θα έχει την πιο σύγχρονη, τεχνολογικά ουδέτερη νομοθεσία για το μέλλον. Είμαι βέβαιος ότι τα αποτελέσματα θα είναι θετικά για την απασχόληση, την ανάπτυξη, την ισότιμη πρόσβαση για όλους. Ελπίζω ότι η δέσμη προτάσεων θα γίνει δεκτή αυτήν την εβδομάδα από το Κοινοβούλιο.

<SPEAKER ID=101 NAME="Πρόεδρος">
Σας ευχαριστώ πολύ, κύριε Επίτροπε.
<P>
Γνωστοποιώ στις κυρίες και στους κυρίους βουλευτές ότι οι υπηρεσίες του Προεδρείου διαθέτουν τον κατάλογο των τροπολογιών που έχουν γίνει δεκτές και που έχουν απορριφθεί από την Επιτροπή. Οποιοσδήποτε από εσάς επιθυμεί τον εν λόγω κατάλογο, μπορεί να τον ζητήσει από τις υπηρεσίες του Προεδρείου, που θα του τον παράσχουν.
<P>
Η κοινή συζήτηση έληξε.
<P>
Η ψηφοφορία θα διεξαχθεί την Τετάρτη, στις 11.30.

<CHAPTER ID=6>
Χρηματοδοτική συνδρομή υπέρ των καινοτόμων ΜΜΕ που δημιουργούν θέσεις απασχόλησης
<SPEAKER ID=102 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0422/2001) του κ. Bushill-Matthews, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την έκθεση της Επιτροπής προς το Ευρωπαϊκό Κοινοβούλιο και το Συμβούλιο: Πρωτοβουλία για την ανάπτυξη και την απασχόληση - Μέτρα χρηματοδοτικής συνδρομής υπέρ των καινοτόμων μικρών και μεσαίων επιχειρήσεων (ΜΜΕ) που δημιουργούν θέσεις απασχόλησης (COM(2001) 399 - C5-0459/2001 - 2001/2183(COS)).

<SPEAKER ID=103 NAME="Bushill-Matthews">
. (ΕΝ) Αυτή είναι η δεύτερη έκθεση του Κοινοβουλίου σχετικά με την πρωτοβουλία για την ανάπτυξη και την απασχόληση, η οποία αποτελεί πολυετές πρόγραμμα. Είναι όμως επίσης, γεγονός ίσως ασυνήθιστο, η δεύτερη κατά το τρέχον ημερολογιακό έτος και ο λόγος γι' αυτό, είναι ότι η έκθεση για το 1999 καθυστέρησε μέχρι τον Ιανουάριο του τρέχοντος έτους, ουσιαστικά επειδή η Επιτροπή κινήθηκε μάλλον αργά - ένα σημείο το οποίο απ' ό,τι θυμάμαι έθιξα κατά την ομιλία μου τον Ιανουάριο. Φέτος, με ιδιαίτερη ικανοποίηση πρέπει να δηλώσω ότι η Επιτροπή συνέταξε μία ιδιαίτερα εμπεριστατωμένη και γενικά πολύ καλύτερη έκθεση και θα ήθελα να την ευχαριστήσω για το πνεύμα συνεργασίας που επέδειξε.
<P>
Κατά ειρωνικό τρόπο, μεγαλύτερο πρόβλημα όσον αφορά το χρονοδιάγραμμα των εργασιών δημιούργησε αυτή τη φορά το Κοινοβούλιο και αυτό οφείλεται εν μέρει στο γεγονός ότι η Επιτροπή Βιομηχανίας αποφάσισε ότι ήθελε να εκδώσει γνωμοδότηση και απέστειλε επιστολή στην Επιτροπή Απασχόλησης και Κοινωνικών Υποθέσεων, ζητώντας την αναβολή της ψηφοφορίας στην επιτροπή. Η ψηφοφορία αναβλήθηκε, και τότε η Επιτροπή Βιομηχανίας αποφάσισε ότι δεν ήθελε τελικά να γνωμοδοτήσει. Αυτά, όμως, συμβαίνουν. Θέλω πάντως να ευχαριστήσω τους συναδέλφους στην Επιτροπή Απασχόλησης και Κοινωνικών Υποθέσεων για τις τροπολογίες τους, οι οποίες συνέβαλαν γενικά στην ουσιαστική βελτίωση του κειμένου της έκθεσης. Θα ήθελα να ευχαριστήσω την Οικονομική Επιτροπή για τη γνωμοδότησή της, η οποία είχε την πλήρη υποστήριξη της επιτροπής μας και η οποία υιοθετείται πλήρως στο κείμενο της έκθεσης, και θα ήθελα επίσης να ευχαριστήσω την Επιτροπή Απασχόλησης και Κοινωνικών Υποθέσεων για την ομόφωνη έγκριση της έκθεσης πριν από μερικές εβδομάδες.
<P>
Είναι σαφές ότι το Κοινοβούλιο ελπίζει ότι οι απόψεις του, που εκφράζονται στην έκθεσή αυτή και πρόκειται να τεθούν σε ψηφοφορία αύριο, θα συνδράμουν ουσιαστικά την Επιτροπή και το ΕΤΑΕ στον προσδιορισμό τυχόν αλλαγών του προγράμματος για το επόμενο έτος. Αυτός είναι ο λόγος που οι ετήσιες εκθέσεις πρέπει να υποβάλλονται εγκαίρως, αρκετά πριν από τον επόμενο χρόνο, ώστε να μπορούν να επηρεάσουν τις εξελίξεις για τον επόμενο χρόνο. Στόχος όλων μας για το 2002 θα πρέπει, συνεπώς, να είναι η παρουσίαση της επόμενης έκθεσης στην Ολομέλεια το Νοέμβριο και όχι το Δεκέμβριο.
<P>
Η Επιτροπή μπορεί να βοηθήσει, όπως ελπίζω ότι θα κάνει, επιταχύνοντας τη διϋπηρεσιακή διαδικασία διαβουλεύσεων, η οποία απ' ό,τι φαίνεται εξακολουθεί να κινείται βραδέως. Γνωρίζω από αξιόπιστες πηγές ότι η έκθεση της ίδιας της Επιτροπής παρέμεινε στα συρτάρια ορισμένων ΓΔ επί αρκετές εβδομάδες πριν διεκπεραιωθεί. Συνεπώς, και εκεί υπάρχει περιθώριο επίτευξης προόδου. Μπορεί επίσης να βοηθήσει κοινοποιώντας στο Κοινοβούλιο τις τριμηνιαίες εκθέσεις προόδου του ΕΤΑΕ, και θέλω να ευχαριστήσω την Επιτροπή για τη δημόσια δέσμευσή της ως προς αυτό ενώπιον της Επιτροπής Απασχόλησης. Κάτι τέτοιο θα είναι πολύ χρήσιμο, αλλά και το Κοινοβούλιο μπορεί να βοηθήσει διεκπεραιώνοντας καλύτερα τις διαδικασίες του και τηρώντας καλύτερα το χρονοδιάγραμμα την επόμενη φορά.
<P>
Εν τω μεταξύ, θα ήθελα απλώς να τονίσω τρία σημεία της έκθεσης: την παράγραφο 13, όπου θα θέλαμε να δούμε στην έκθεση της Επιτροπής για τον επόμενο χρόνο πολύ πιο συγκεκριμένα στοιχεία για την πρόοδο που έχει σημειωθεί στον τομέα της απασχόλησης χάρις στο συγκεκριμένο πολυετές πρόγραμμα, όχι επειδή αμφιβάλλουμε για την πρόοδο αυτή, αλλά γιατί θα θέλαμε να δούμε λίγο πιο συγκεκριμένα στοιχεία την επόμενη φορά. Στην παράγραφο 14, γίνονται ορισμένες αναφορές σε άλλα στάδια ανάπτυξης του επιχειρηματικού κύκλου των ΜΜΕ. Θα θέλαμε να δοθεί προσοχή και στο σημείο αυτό. Τέλος, γυρίζοντας σε ένα προηγούμενο σημείο της έκθεσης, στην αιτιολογική σκέψη ΣΤ, όπου γίνεται ηθελημένη σύγκριση με τις Ηνωμένες Πολιτείες, επειδή εκεί, το πιο ευέλικτο κανονιστικό πλαίσιο επιτρέπει την καλύτερη ανάπτυξη του επιχειρηματικού πνεύματος. Πιστεύουμε ότι στην ΕΕ πρέπει να προσεγγίσουμε περισσότερο την αμερικάνικη νοοτροπία όσον αφορά τον τρόπο προσέγγισης των ΜΜΕ.
<P>
Παρατηρώ με τεράστιο ενδιαφέρον τα πρακτικά της συνεδρίασσης του Συμβουλίου Βιομηχανίας στις 4 και 5 Δεκεμβρίου, όπου με υπερηφάνεια ανακοινώνεται η πρόοδος που σημειώθηκε κατά τη διάρκεια της βελγικής Προεδρίας προς την κατεύθυνση της "υιοθέτησης καλύτερων πρακτικών για την εξάλειψη της γραφειοκρατίας" . Εάν κάτι τέτοιο αληθεύει, μας χαροποιεί ιδιαίτερα. Θέλω να το πιστέψω. Θα ήθελα πολύ να δω απτές αποδείξεις. Το βέβαιο είναι ότι όλοι πρέπει να κάνουμε ό,τι μπορούμε για να γίνει πραγματικότητα.
<P>
Οι ΜΜΕ αυτή τη στιγμή απασχολούν τα δύο τρίτα του εργατικού δυναμικού - την πλειονότητα των εργαζομένων που απασχολούνται στην Ευρωπαϊκή Ένωση. Ωστόσο, η ευρωπαϊκή εργατική νομοθεσία διαμορφώνεται ουσιαστικά από τους κοινωνικούς εταίρους που αντιπροσωπεύουν τους μεγάλους εργοδότες και τα μεγάλα εργατικά σωματεία, αλλά τη μειοψηφία των εργαζομένων. Πρέπει όλοι να αναγνωρίσουμε ότι οι ΜΜΕ είναι συνολικά ο μεγαλύτερος εργοδότης, ότι οι ΜΜΕ είναι η μεγαλύτερη κινητήριος δύναμη της ευρωπαϊκής οικονομίας. Δεν αρκεί μόνο να λέμε ότι προσέχουμε τις ΜΜΕ, ότι υιοθετήσαμε την πρωτοβουλία για την απασχόληση και την ανάπτυξη. Είναι σημαντική, αλλά πρέπει να κάνουμε πολύ περισσότερα.

<SPEAKER ID=104 LANGUAGE="DE" NAME="Radwan">
, συντάκτης γνωμοδότησης της Επιτροπής Οικονομικής και Νομισματικής Πολιτικής. (DE) Κύριε Πρόεδρε, κυρίες και κύριοι, κύριε Επίτροπε, ευχαριστώ θερμά τον αγαπητό μου συνάδελφο Bushill-Matthews για την εξαιρετική έκθεση που συνέταξε. Θέλω να παρουσιάσω εν συντομία τη γνωμοδότηση της Επιτροπής Οικονομικής και Νομισματικής Πολιτικής και δεν επιθυμώ να μακρηγορήσω ως προς το γεγονός ότι οι μικρομεσαίες επιχειρήσεις αποτελούν τη βάση της κοινωνίας μας στην Ευρώπη. Η χρηματοδότηση των ΜΜΕ καθίσταται όλο και πιο δύσκολη και αν λάβουμε υπόψη τις διατάξεις που θα θεσπιστούν βάσει της συμφωνίας Βασιλεία ΙΙ, τότε μπορούμε να υποθέσουμε ότι η χρηματοδότηση αυτή θα καταστεί ακόμη πιο δυσχερής. Οι νέες μέθοδοι χρηματοδότησης όπως τα κεφάλαια επιχειρηματικού κινδύνου, η εισαγωγή για διαπραγμάτευση στο χρηματιστήριο και πολλές άλλες, που δοκιμάζονται ή αποτελούν αντικείμενο συζήτησης αυτή τη στιγμή, προσφέρουν βέβαια μια εφικτή λύση την οποία πρέπει να εξετάσουμε στην Ευρώπη, αλλά η οποία είναι αδύνατο να εφαρμοστεί σε όλες τις μικρομεσαίες επιχειρήσεις. Επομένως, χαίρομαι διότι η Επιτροπή έχει επιληφθεί του ζητήματος αυτού στο όνομα της Ευρώπης.
<P>
Θέλω όμως λόγω της πρακτικής εμπειρίας μου - διότι συνομιλώ με πολλούς επικεφαλής ΜΜΕ - να απευθύνω μια βασική έκκληση προς την Επιτροπή: δηλαδή, θα ήθελα η μελλοντική χρηματική υποστήριξη των ΜΜΕ να είναι προσαρμοσμένη στις τελευταίες. Πολλoί διευθύνοντες μικρομεσαίων επιχειρήσεων δεν γνωρίζουν καν - ή δυσκολεύονται έντονα να εντοπίσουν - τους τομείς στους οποίους χορηγείται η κοινοτική υποστήριξη. Παρατηρούν ότι η βοήθεια αυτή θα έπρεπε να είναι διαφανής. Ακούω πολύ συχνά παράπονα για τον πολύπλοκο χαρακτήρα της κοινοτικής χρηματοδότησης, ότι είναι πολύ δύσκολο για τους επιχειρηματίες αυτούς να ανταποκριθούν στις απαιτήσεις και ότι κατά συνέπεια το κόστος είναι συχνά πολύ υψηλό.
<P>
Τρίτον, η χρηματική συνδρομή πρέπει να μπορεί να υπολογίζεται εγκαίρως. Οι διαδικασίες υποβολής αιτήσεων, που διαρκούν πολλά χρόνια, απλούστατα εξαντλούν οικονομικά τους διευθύνοντες ΜΜΕ, οι οποίοι δεν μπορούν να αντέξουν μέχρι το τέλος. Επομένως, η Επιτροπή πρέπει να καταβάλει κάθε δυνατή προσπάθεια ώστε η χρηματοδότηση των ΜΜΕ να ανταποκρίνεται στο μέλλον και στις ανάγκες των αιτούντων που ανήκουν στην ομάδα στόχο, που είναι πάλι οι ίδιοι οι επιχειρηματίες. Ωστόσο, σε ευρωπαϊκό επίπεδο, δεν μπορούμε να ανακουφίσουμε ή να προσαρμοστούμε στις ανάγκες των μικρομεσαίων επιχειρήσεων μόνο μέσω της χρηματοδότησής τους, αλλά πρέπει και να εξετάσουμε πώς θα τις απαλλάξουμε από διάφορες επιβαρύνσεις, καταργώντας την περιττή γραφειοκρατία και τις περιττές διατάξεις, οι οποίες πιέζουν όλο και περισσότερο τις επιχειρήσεις αυτές. Πιστεύω ότι είναι εξαιρετικά σκόπιμο να οργανωθεί στη Γενική Διεύθυνση για τις επιχειρήσεις μια μέθοδος εξονυχιστικής εξέτασης, βάσει της οποίας θα προβάλλεται εγκαίρως αρνησικυρία στον τομέα αυτό, ώστε να διατηρούνται οι χρήσιμες διατάξεις για τις μικρομεσαίες επιχειρήσεις και να καταργούνται εκείνες που είναι περιττές.

<SPEAKER ID=105 LANGUAGE="DE" NAME="Mann, Thomas">
Κύριε Πρόεδρε, το Συμβούλιο, η Επιτροπή και το Κοινοβούλιο συμφώνησαν επιτέλους μια φορά. Η ενίσχυση των ΜΜΕ συμβάλλει στην αύξηση των επενδύσεων και της καινοτομίας και στη δημιουργία νέων φιλοσοφιών σε σχέση με την επιχείρηση. Υπέρ μιας πρωτοβουλίας για την ανάπτυξη και την απασχόληση, τέθηκε σε εφαρμογή ένα πολυετές πρόγραμμα. Το Κοινοβούλιο ενέκρινε προϋπολογισμό 450 εκατομμυρίων ευρώ. Οι ΜΜΕ αποτελούν πηγή απασχόλησης στην Ευρώπη. Σε αυτές απασχολείται το 70% των εργαζομένων και εκεί καταρτίζεται ένα ποσοστό μεγαλύτερο του 80% των μαθητευόμενων. Ωστόσο, για να αυξηθούν οι ευκαιρίες τους στην αγορά, πρέπει να ανακουφιστούν περαιτέρω, τόσο από χρηματοδοτική όσο και από φορολογική άποψη. Χρειάζονται καλύτερη πρόσβαση στα κεφάλαια επιχειρηματικού κινδύνου. Η Ευρωπαϊκή Τράπεζα Επενδύσεων δεν πρέπει να διαθέτει τους πόρους της αποκλειστικά σε επιχειρήσεις που βασίζονται στη γνώση, όπως αυτές που δραστηριοποιούνται στους τομείς των πολυμέσων και της βιοτεχνολογίας, αλλά και στις υψηλές τεχνολογίες των τομέων του περιβάλλοντος και της ενέργειας όπως και στους καινοτόμους φορείς παροχής υπηρεσιών στο βιοτεχνικό, εμπορικό και τουριστικό τομέα. Ως επιδοτήσεις επιτοκίου καταβλήθηκαν περισσότερα από 93 εκατομμύρια ευρώ αντί για τα προβλεφθέντα 100 εκατομμύρια. Ωστόσο, δημιουργήθηκαν 54 000 νέες θέσεις απασχόλησης αντί για τις αναμενόμενες 33 000. Αυτό είναι πραγματικά μια επιτυχία.
<P>
Η Ομάδα του ΕΛΚ υποστηρίζει πλήρως την εξαιρετική έκθεση που εκπόνησε ο συνάδελφος Bushill-Matthews και η επιτροπή μου την ενέκρινε ομόφωνα. Συμμερίζομαι την κριτική του, σύμφωνα με την οποία, η έκθεση διαβιβάστηκε στην Επιτροπή Απασχόλησης και Κοινωνικών Υποθέσεων με πολύ μεγάλη καθυστέρηση. Το κείμενο αυτό εξεταζόταν προφανώς από πολλές υπηρεσίες. Όμως το Κοινοβούλιο δύναται να αναλάβει την ευθύνη του και να διαδραματίσει τον ελεγκτικό του ρόλο μόνο όταν έχει εγκαίρως στη διάθεσή του τις πληροφορίες. Μελλοντικές εκθέσεις θα πρέπει να εστιαστούν σε σημεία που επιτρέπουν μια αποτελεσματική ανάλυση. Ποια είναι η ποιότητα των θέσεων απασχόλησης καινοτόμου χαρακτήρα; Με ποιο τρόπο εξασφαλίζεται η βιωσιμότητα; Πόσες γυναίκες καλύπτονται; Σε τελική ανάλυση, οι τελευταίες αποτελούν βασικό μέρος της ευρωπαϊκής στρατηγικής για την απασχόληση. Παρά την κριτική αυτή, η έκθεση της Επιτροπής είναι ενθαρρυντική. Αποδεικνύει ότι οι επενδύσεις σε αυτό τον τομέα του μέλλοντος αποφέρουν οφέλη και αυτό είναι προς το συμφέρον των εργαζόμενων.

<SPEAKER ID=106 LANGUAGE="NL" NAME="van den Burg">
Σας ευχαριστώ, κύριε Πρόεδρε. Θα ήθελα να συγχαρώ τον κ. Bushill - Matthews για την έκθεσή του. Κατέβαλε κάθε δυνατή προσπάθεια προκειμένου να περιληφθεί η έκθεση αυτή το ταχύτερο δυνατό στην ημερήσια διάταξη, όπως ανέφερε ήδη και ο ίδιος, δεν ευθύνεται ωστόσο αυτός για το γεγονός ότι δεν περιελήφθηκε εγκαίρως στην ημερήσια διάταξη η έκθεσή του. Αλλά και η Επιτροπή συνέβαλε τη φορά αυτή περισσότερο, προκειμένου να μπορέσουμε να συζητήσουμε το ζήτημα αυτό εγκαίρως και επιπλέον, το περιεχόμενο της έκθεσης που υπέβαλε η Επιτροπή ήταν ουσιαστικότερο από ό,τι την πρώτη φορά που την συζητήσαμε, διότι συλλέχθηκε περισσότερη πείρα από την πρωτοβουλία για την ανάπτυξη και την απασχόληση.
<P>
Η έκθεση αφορά την πρωτοβουλία για την ανάπτυξη και την απασχόληση και τα τρία χρηματοδοτικά όργανα που αναπτύχθηκαν για την πρωτοβουλία αυτή, την ρύθμιση του ευρωπαϊκού μηχανισμού για τις τεχνολογίες, το πρόγραμμα JEV και τις εγγυήσεις υπέρ των ΜΜΕ. Όπως ακριβώς και πέρυσι, θα ήθελα εξ ονόματος της Ομάδας μου να δώσω έμφαση στην κοινωνική διάσταση. Η πρωτοβουλία αυτή προτάθηκε από το Ευρωπαϊκό Κοινοβούλιο ως συνέχεια της Συνόδου Κορυφής του Λουξεμβούργου του 1997 και τονίζεται στο πλαίσιο αυτό με απόλυτη σαφήνεια ότι οι σχετικές πρωτοβουλίες δεν θα πρέπει να περιορίζονται αποκλειστικά στον έντονα ανεπτυγμένο τεχνολογικό τομέα, αλλά θα πρέπει να περιλαμβάνουν και τον κοινωνικό τομέα, γεγονός που χρειάζεται να επαναλαμβάνεται ξανά και ξανά.
<P>
Ένα μόνο ζήτημα υπάρχει με το οποίο δεν συμφωνώ απολύτως με τον εισηγητή στην έκθεση αυτή: αφορά την αιτιολογική σκέψη στ'. Στο σημείο αυτό παραπέμπει στις Ηνωμένες Πολιτείες της Αμερικής. Εκεί γίνονται περισσότερες επενδύσεις σε νέες πρωτοβουλίες και είναι ευκολότερη η ίδρυση νέων επιχειρήσεων. Αναγνωρίζω ότι όντως συμβαίνει αυτό, δεν συμφωνώ όμως με την ανάλυση του εισηγητή, σύμφωνα με την οποία η κατάσταση αυτή οφείλεται στην ύπαρξη λιγότερων ρυθμίσεων στις Ηνωμένες Πολιτείες. Πιστεύω ότι το γεγονός αυτό οφείλεται σε ολόκληρη την παράδοση επιχειρηματικού πνεύματος που επικρατεί, στο γεγονός ότι οι άνθρωποι έχουν συνηθίσει περισσότερο να αναλαμβάνουν πρωτοβουλίες, ότι δεν τους πειράζει να αποτυγχάνουν μία φορά ή να κηρύττουν πτώχευση μία φορά, εφόσον μπορούν να συνεχίσουν εκ νέου. Πιστεύω ότι αυτοί οι πολιτιστικοί παράγοντες διαδραματίζουν ένα πολύ σημαντικότερο ρόλο από ό,τι το νομοθετικό κλίμα και μόνο. Πιστεύω ότι αγνοήθηκε η πτυχή αυτή. Ελπίζω αύριο κατά την ψηφοφορία να μπορέσουμε να συμφωνήσουμε για το ζήτημα αυτό, διότι θα ήταν κρίμα να μην υιοθετηθεί η πρόταση με ομοφωνία.

<SPEAKER ID=107 NAME="Evans, Jillian">
Κύριε Πρόεδρε, εκ μέρους της Ομάδας των Πρασίνων, θέλω να χαιρετίσω την έκθεση και να συγχαρώ τον εισηγητή. Συμφωνώ με την κριτική που ασκήθηκε όσον αφορά την έκθεση της Επιτροπής και με πολλές από τις παρατηρήσεις που διατυπώθηκαν όσον αφορά τη στήριξη που χρειάζονται οι ΜΜΕ, τόσο από τον εισηγητή όσο και από άλλους ομιλητές εδώ σήμερα. Ωστόσο, η έκθεση δεν ασχολείται επαρκώς με το κεντρικό ζήτημα του εάν όντως οι χρηματοδοτικοί αυτοί μηχανισμοί δημιούργησαν θέσεις απασχόλησης. Στην τροπολογία της Ομάδας μου υπάρχει σαφής αναφορά στο σημείο αυτό. Ο εκπεφρασμένος στόχος του μηχανισμού εγγυήσεων υπέρ των ΜΜΕ είναι να ενισχύσει τη δημιουργία θέσεων απασχόλησης, υποστηρίζοντας τις επενδυτικές δραστηριότητες των ΜΜΕ εντός της ΕΕ μέσω αυξημένης διαθεσιμότητας δανειακής χρηματοδότησης.
<P>
Η εκτίμηση για τη δημιουργία θέσεων απασχόλησης είναι κατά μέσο όρο 1,3 νέες θέσεις εργασίας ανά ΜΜΕ σε διάστημα 2 ετών, αύξηση η οποία χαρακτηρίζεται ως σημαντική. Δεν έχουμε όμως στη διάθεσή μας ανάλυση κόστους/ωφέλειας ούτε και αρκετά συγκεκριμένα στοιχεία. Θα ήθελα να ζητήσω από τους συναδέλφους να υποστηρίξουν την έκθεση, αλλά να υποστηρίξουν και την τροπολογία που διασαφηνίζει το θέμα αυτό.

<SPEAKER ID=108 LANGUAGE="FR" NAME="Cauquil">
Κύριε Πρόεδρε, θα ήθελα να διαψεύσω τα αποτελέσματα της ψηφοφορίας όπως παρουσιάζονται στο ιστορικό της διαδικασίας της υπό συζήτηση έκθεσης και τους προηγούμενους ομιλητές οι οποίοι, ισχυριζόμενοι ότι η Επιτροπή Απασχόλησης και Κοινωνικών Υποθέσεων ψήφισε ομόφωνα την έκθεση Bushill-Matthews, μου καταλογίζουν μία ψήφο που είναι αντίθετη με τις πεποιθήσεις μου.
<P>
Η έκθεση αυτή συνηγορεί υπέρ της παροχής μεγαλύτερης οικονομικής βοήθειας στις μικρές και μεσαίες επιχειρήσεις. Αντιτίθεμαι σθεναρά στη χορήγηση δημόσιου χρήματος σε ιδιωτικές επιχειρήσεις, καθώς πίσω από τον κοινότατο πλέον όρο ΜΜΕ, κρύβονται πολύ συχνά μεγάλοι χρηματοπιστωτικοί και βιομηχανικοί όμιλοι.
<P>
Δεν θα περνούσε ποτέ από το μυαλό του εισηγητή, ο οποίος, ως γνωστόν, υποστηρίζει σθεναρά τη λεγόμενη ελεύθερη αγορά, να προτείνει την παροχή οικονομικής στήριξης στους εργαζόμενους που απέλυσαν οι ίδιοι αυτοί βιομηχανικοί και χρηματοπιστωτικοί όμιλοι ή κάποιοι άλλοι παρόμοιοι. Αντίθετα, χωρίς κανένα ενδοιασμό, διακονεύει ώστε το δημόσιο χρήμα να καταλήξει, μέσω μηχανισμών εγγυήσεων ή προκαταρκτικών χρηματοδοτήσεων, στα χρηματοκιβώτια των μεγάλων ομίλων, και τελικά να προστεθεί στην ιδιωτική περιουσία των μετόχων.
<P>
Μάλιστα με τη γνωστή πλέον υποκρισία των εθνικών κρατών καθώς και των ευρωπαϊκών θεσμικών οργάνων, προτείνεται η χορήγηση της εν λόγω αυξημένης οικονομικής βοήθειας με στόχο τη δημιουργία νέων θέσεων απασχόλησης.
<P>
Σκοπεύω να καταψηφίσω την έκθεση. Το δημόσιο χρήμα θα έπρεπε να διατίθεται στις δημόσιες υπηρεσίες, στην υγεία, στην παιδεία, στα μέσα μαζικής μεταφοράς, που θα μπορούσαν και θα έπρεπε να μεριμνούν για τη δημιουργία πολλών περισσότερων χρήσιμων θέσεων εργασίας για όλους σε σχέση με τις νεοεμφανισθείσες ΜΜΕ που απορροφούν ασύστολα χρήματα χωρίς να έχουν αποδείξει την χρησιμότητά τους για την κοινωνία.
<P>
Ο τομέας της υγείας έχει καταλήξει να κάνει δημόσιο έρανο προκειμένου να αντιμετωπίσει ορισμένες ασθένειες. Ας κάνουν λοιπόν τα μεγάλα αφεντικά δημόσιο έρανο! Το Κοινοβούλιο δεν πρέπει να επιτρέψει να επωφεληθούν από τα χρήματα των φορολογούμενων.

<SPEAKER ID=109 LANGUAGE="EN" NAME="Liikanen">
. (EN) Κύριε Πρόεδρε, λάβαμε με μεγάλο ενδιαφέρον την έκθεση της Επιτροπής Απασχόλησης και Κοινωνικών Υποθέσεων του Κοινοβουλίου σχετικά με τη δεύτερη ετήσια έκθεση για τις πρωτοβουλίες ανάπτυξης και απασχόλησης. Εκτιμώ ιδιαίτερα το πνεύμα συνεργασίας που επέδειξε ο εισηγητής και τα θετικά σχόλια που διατυπώθηκαν για την ετήσια έκθεση. Συγκεκριμένα, γνωρίζω ότι η έκθεση της επιτροπής - όπως αναφέρει επί λέξει: "χαιρετίζει σε γενικές γραμμές το περιεχόμενο και την ανάλυση της λεπτομερούς και περιεκτικότερης έκθεσης για το 2000 και επιδοκιμάζει την Επιτροπή και το ΕΤΑΕ για τη σημειωθείσα πρόοδο" .
<P>
Θα ήθελα να αναφερθώ στα βασικά σημεία που έθεσε η Επιτροπή Απασχόλησης και Κοινωνικών Υποθέσεων στην έκθεση που συνέταξε ο κ. Bushill-Matthews και έχω ομαδοποιήσει τις παρατηρήσεις μου σε τρία κεφάλαια: παροχή πληροφοριών προς το Κοινοβούλιο και έγκαιρη διάθεσή τους, γεωγραφική κάλυψη και εκσυγχρονισμός των μηχανισμών.
<P>
Καταρχάς, όσον αφορά την παροχή πληροφοριών. Η ολοκλήρωση των επίσημων διαδικασιών της Επιτροπής για την έγκριση παρόμοιων εκθέσεων μπορεί να φαίνεται πολύ βραδεία και, ειλικρινά, είναι όντως μερικές φορές. Η Επιτροπή προσπάθησε να βοηθήσει τον εισηγητή παρέχοντάς του εκ των προτέρων αντίγραφο της έκθεσης πριν τη δημοσίευσή της. Σκοπεύουμε να συνεχίσουμε αυτή την πρακτική της ενημέρωσης του εισηγητή πριν από την ολοκλήρωση της επίσημης διαδικασίας της Επιτροπής. Εξετάσαμε επίσης το βαθμό στον οποίο θα μπορούσαμε να κοινοποιήσουμε στον εισηγητή τις τριμηνιαίες εκθέσεις προόδου του ΕΤΑΕ χωρίς να περάσουμε από τις επίσημες διαδικασίες της Επιτροπής. Πρέπει να επισημανθεί ότι οι τριμηνιαίες αυτές εκθέσεις χρησιμοποιούνται, κατά κύριο λόγο, για επιχειρησιακούς σκοπούς. Σκοπός τους είναι να διασφαλίσουν την αποτελεσματική παρακολούθηση των προγραμμάτων από τις υπηρεσίες της Επιτροπής και δεν μπορεί να θεωρηθεί ότι παρέχουν εξίσου ακριβή και λεπτομερή στοιχεία όπως αυτά των ετήσιων εκθέσεων.
<P>
Δεύτερον, όσον αφορά τη γεωγραφική κάλυψη. Η γεωγραφική κατανομή των έργων που ανατέθηκαν στο πλαίσιο των προγραμμάτων ενισχύσεων εκκίνησης του ευρωπαϊκού μηχανισμού για τις τεχνολογίες (ΕΜΤ) και παροχής εγγυήσεων υπέρ των ΜΜΕ εμφανίζει σημαντική διαφοροποίηση. Οι δυσκολίες στην εφαρμογή ενισχύσεων εκκίνησης του ΕΜΤ σε όλες τις χώρες της Ένωσης πηγάζουν από τα διαφορετικά στάδια ανάπτυξης της αγοράς επιχειρηματικού κεφαλαίου στις διάφορες χώρες, σε συνδυασμό με την υποχρέωση του προγράμματος ενισχύσεων εκκίνησης του ΕΜΤ να επενδύει μόνο επί ίσοις όροις με τουλάχιστον το 50% του κεφαλαίου να προέρχεται από τον ιδιωτικό τομέα. Στις χώρες εκείνες όπου υπάρχει περιορισμένη δραστηριότητα επιχειρηματικής χρηματοδότησης είναι δύσκολο, αν όχι αδύνατον, να επιτευχθεί η δεύτερη αυτή προϋπόθεση. Εν τω μεταξύ, η ανάληψη της διευκόλυνσης συνεχίζεται με επιτυχία, καθώς υπεγράφη ακόμα μία ξένη επένδυση και τρεις ακόμα βρίσκονται υπό εξέταση, επιτυγχάνοντας συνολικά τη γεωγραφική κάλυψη έντεκα κρατών.
<P>
Όπως μπορείτε να δείτε και στην ετήσια έκθεσή μας, η κατανομή του μηχανισμού εγγυήσεων υπέρ των ΜΜΕ είναι εξαιρετικά ικανοποιητική. Η αρχική ραγδαία ανάληψη στη Γερμανία και στη Γαλλία αποδόθηκε στην ύπαρξη καλά οργανωμένων εθνικών προγραμμάτων εγγυήσεων στις δυο αυτές χώρες, οι οποίες κατάφεραν να αξιοποιήσουν πολύ γρήγορα αυτή τη διευκόλυνση.
<P>
Τρίτον, όσον αφορά τους μηχανισμούς. Οι τρεις μηχανισμοί της πρωτοβουλίας για την ανάπτυξη και την απασχόληση ενσωματώθηκαν στο νέο πολυετές πρόγραμμα για τις επιχειρήσεις και την επιχειρηματική πρωτοβουλία και συγκεκριμένα στο πρόγραμμα για τις ΜΜΕ 2001-2005. Μία αλλαγή στις συνθήκες της αγοράς οδήγησε την Επιτροπή να μετατοπίσει την εστίαση των ενισχύσεων εκκίνησης του ΕΜΤ σε ακόμα πρωιμότερο στάδιο: χρηματοδότηση εκκίνησης, αρχικής φάσης και φυτώρια επιχειρήσεων. Παρομοίως, οδήγησε την Επιτροπή να προτείνει τη διαφοροποίηση των χαρτοφυλακίων εγγυήσεων υπέρ των ΜΜΕ, προς την κατεύθυνση, για παράδειγμα, των μικροδανείων υπέρ των μικρότερων επιχειρήσεων και των δανείων στον τομέα της πληροφορικής και των τηλεπικοινωνιών, που επιτρέπουν στις μικρές επιχειρήσεις να εκμεταλλευτούν τις δυνατότητες του ηλεκτρονικού εμπορίου.
<P>
Τέλος, όσον αφορά την απλοποίηση του μηχανισμού JEV, οι σύμβουλοί μας επί νομικών θεμάτων και θεμάτων προϋπολογισμού κατέληξαν στο συμπέρασμα ότι η απόφαση του Συμβουλίου για το πολυετές πρόγραμμα για τις επιχειρήσεις και την επιχειρηματική πρωτοβουλία δεν επιτρέπει καμία σημαντική απλοποίηση. Για να γίνει αυτό, απαιτείται νέα απόφαση του Συμβουλίου και η απόφαση αυτή θα απαιτήσει επίσης νέες πιστώσεις από τον προϋπολογισμό. Πριν καταθέσουμε την κατάλληλη πρόταση στο Συμβούλιο, για την οποία θα ζητήσουμε προηγουμένως τη γνώμη του Κοινοβουλίου, οι υπηρεσίες της Επιτροπής έχουν αναλάβει την πλήρη αξιολόγηση του μηχανισμού JEV.
<P>
Υπό το φως αυτής της αξιολόγησης, οι αρμόδιες υπηρεσίες της Επιτροπής ενδέχεται να υποβάλουν πρόταση για σημαντική περικοπή της διάρκειας του προγράμματος JEV και επίσης για τη μη χρησιμοποίηση όλου του προϋπολογισμού. Ωστόσο, οι υπηρεσίες μου και εγώ προσωπικά θα σας ενημερώνουμε σχετικά με τις εξελίξεις για το θέμα.

<CHAPTER ID=7>
Κυκλοφορία των σύνθετων ζωοτροφών
<SPEAKER ID=110 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0421/2001) του κ. Graefe zu Baringdorf, εξ ονόματος της Αντιπροσωπείας του Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο, οδηγίας του Ευρωπαϊκού Κοινοβουλίου και του Συμβουλίου για την τροποποίηση της οδηγίας 79/373/ΕΟΚ του Συμβουλίου περί κυκλοφορίας σύνθετων ζωοτροφών και την κατάργηση της οδηγίας 91/357/ΕΟΚ της Επιτροπής (PE-CONS 3653/2001 - C5-0491/2001 - 2000/0015(COD)).

<SPEAKER ID=111 LANGUAGE="DE" NAME="Graefe zu Baringdorf">
εισηγητής. (DE) Κύριε Πρόεδρε, κύριε Επίτροπε, επιβάλλαμε την ανοικτή δήλωση για τις ζωοτροφές. Και όταν λέω "επιβάλλαμε" , εννοώ το Ευρωπαϊκό Κοινοβούλιο, το οποίο υποστήριξε βεβαίως και η Επιτροπή, αν και η τελευταία παρουσίασε μια μικρή στιγμή αδυναμίας κατά τη διαδικασία όσον αφορά αυτό που θεωρούσαμε απαραίτητο σε σχέση με τη σήμανση των σύνθετων ζωοτροφών. Θα το πω σαφώς - και πιστεύω ότι οι συνάδελφοι θα το επιβεβαιώσουν: αν, ως Ευρωπαϊκό Κοινοβούλιο, δεν διαθέταμε το δικαίωμα συναπόφασης σε αυτό τον τομέα, δεν θα είχαμε επιβάλει τη δήλωση αυτή. Γι' αυτό, παράλληλα με το θέμα που εξετάζουμε, θέλω να εμμείνω ιδιαίτερα στο γεγονός ότι χρειαζόμαστε τη συναπόφαση σε όλα τα θέματα γεωργικής πολιτικής, ώστε να μπορούμε να καταλήγουμε σε θετικά και λογικά αποτελέσματα κατά τις συζητήσεις με το Συμβούλιο - όπως στην προκειμένη περίπτωση - με τη βοήθεια της εμπειρογνωμοσύνης και της πολιτικής οξυδέρκειας του Κοινοβουλίου και με την παροχή υποστήριξης στην Επιτροπή. Και θέλω να επισημάνω ρητώς ότι η θέση της τελευταίας ήταν αυτή τη φορά σταθερή.
<P>
Η υπόθεση της ανοικτής δήλωσης έχει ένα μακρύ ιστορικό. Το κείμενο που τροποποιούμε τώρα είναι μια οδηγία του 1979. Εκείνη την εποχή, η υφιστάμενη - στη Γερμανία τουλάχιστον - ανοικτή δήλωση καταργήθηκε σε ευρωπαϊκή κλίμακα. Από την εποχή εκείνη δραστηριοποιούμαι και εγώ σε αυτό τον τομέα και προσπαθώ να επανορθώσω την εσφαλμένη πορεία που επιλέχθηκε τότε. Χρειάστηκε πολύς καιρός, δηλαδή 25 χρόνια, αλλά ακόμη και στην πολιτική δεν πρέπει να είναι κανείς πολύ ανυπόμονος. Βεβαίως, επιτύχαμε το αποτέλεσμα αυτό λόγω της κρίσης της ΣΕΒ. Η τελευταία κατέστησε σαφές ότι οι γεωργοί πρέπει να γνωρίζουν το περιεχόμενο των ζωοτροφών, αν θέλουν να αναλάβουν την ευθύνη για τη διατροφή των ζώων τους. Εν τω μεταξύ, διαπιστώσαμε με την καταστροφή αυτή ότι όλες οι τροφές που παρέχουμε στα ζώα διεισδύουν επίσης στην αλυσίδα διατροφής και, ασφαλώς όχι άμεσα αλλά έμμεσα, και στον άνθρωπο. Επομένως, είναι επιτακτικά απαραίτητο να γνωρίζουν οι γεωργοί τη σύνθεση των ζωοτροφών.
<P>
Στη συνέχεια, κύριε Επίτροπε Byrne, ρωτήσαμε εσάς, αλλά και τον Επίτροπο Fischler, κατά τη διαδικασία στο Κοινοβούλιο επ' ευκαιρία της σύστασης της νέας Επιτροπής, για τη γνώμη σας σχετικά με την ανοικτή δήλωση. Απαντήσατε τότε τα εξής: "Ναι, θα καθιερώσουμε την ανοικτή δήλωση" . Πράγματι η ανοικτή δήλωση καθιερώθηκε, αλλά χρειάστηκαν τρία ή δυόμισι χρόνια έως την υποβολή των προτάσεων. Αλλά το καλό πράγμα αργεί να γίνει. Όπως ανέφερα, το Συμβούλιο διέγραψε σχεδόν όλες τις καλές προτάσεις που είχε υποβάλει η Επιτροπή, τις οποίες είχαμε βελτιώσει μόνο στο σημείο που αφορούσε το θετικό κατάλογο, και η Επιτροπή αποδέχτηκε την πρόταση του Συμβουλίου για την υποβολή και καθιέρωση μιας ημιανοικτής δήλωσης.
<P>
Με το παρόν αποτέλεσμα μεταβάλαμε αυτή την κατάσταση προς το καλύτερο. Τώρα διαθέτουμε την ανοικτή δήλωση. Με το περιθώριο ανοχής του 15% λάβαμε υπόψη τη βιομηχανία, όσον αφορά τις προσφορές της, και την εκτέλεση στην πραγματικότητα, ώστε να μην απορρίπτονται ορισμένες ύλες ζωοτροφών επιβάλαμε όμως και την υποχρέωση της γνωστοποίησης στους γεωργούς, κατόπιν αιτήσεώς τους, της επακριβούς σύνθεσης των ζωοτροφών. Κατά τον ίδιο τρόπο, καθιερώσαμε επίσης την υποχρέωση, σύμφωνα με την οποία, η Επιτροπή θα μας υποβάλει έως τα τέλη του επόμενου έτους ένα θετικό κατάλογο ή τουλάχιστον ένα σχέδιο θετικού καταλόγου, ώστε να επιτευχθεί ένα θετικό αποτέλεσμα κατά τη διάρκεια της παρούσας νομοθετικής περιόδου. Πρέπει να καθοριστούν τα συστατικά που επιτρέπεται να περιλαμβάνονται στις ζωοτροφές.
<P>
Τέλος, θέλω να ευχαριστήσω θερμά τους συναδέλφους και ιδίως τον Αντιπρόεδρο Friedrich, που ανέλαβε την προεδρία, αλλά και το συνάδελφο Kindermann. Ως γνωστό, εμείς οι τρεις συνθέσαμε τη διαπραγματευτική αντιπροσωπεία και πρέπει να πω ότι αν δεν είχαμε αυτή τη συνεννόηση, την ομοφωνία, και δεν είχαμε αισθανθεί, ναι, και λίγη ευχαρίστηση σχεδόν για το έργο μας, προκειμένου να δείξουμε ότι μπορούμε και εμείς να μετατρέπουμε τις σκέψεις μας σε γραπτά κείμενα και νόμους, τότε δεν θα τα είχαμε καταφέρει. Σας ευχαριστώ θερμά λοιπόν. Πιστεύω ότι ήταν μια καλή εργασία και ότι ήταν ενδιαφέρον να συμμετάσχουμε σε μια τέτοια διαδικασία. Διαπιστώσαμε βέβαια ότι καταβάλαμε τεράστιες προσπάθειες για ένα τόσο μικρό αποτέλεσμα, διότι σε σύγκριση με το αντικείμενο των διαπραγματεύσεων, οι προσπάθειες που καταβλήθηκαν ήταν πράγματι τεράστιες. Αλλά ήταν ωραία εμπειρία ότι μπορέσαμε να συμμετάσχουμε μια φορά σε μια τέτοια διαπραγμάτευση. Γι' αυτό, ευχαριστώ όλους εκείνους που συνέβαλαν στη διαδικασία αυτή, όπως και τους άλλους συναδέλφους. Μπορούμε να παρουσιάσουμε το αποτέλεσμα με υπερηφάνεια στις χώρες και στους ψηφοφόρους μας.

<SPEAKER ID=112 LANGUAGE="DE" NAME="Mayer, Xaver">
Κύριε Πρόεδρε, κύριε Επίτροπε, κυρίες και κύριοι, υπάρχει ένα ρητό, σύμφωνα με το οποίο, το καλό πράγμα αργεί να γίνει, και ο εισηγητής, κ. Graefe zu Baringdorf, περιέγραψε με τρόπο κατάλληλο αυτή την ατελείωτη ιστορία. Ιδιαίτερα όσον αφορά τη συναπόφαση, κατέστη επιτέλους σαφές ότι το Κοινοβούλιο προσφέρει πάντοτε καλές ιδέες σε ένα εγχείρημα όπως αυτή η ατελείωτη υπόθεση της δήλωσης στον τομέα των σύνθετων ζωοτροφών. Σχετικά, διακυβεύονται μεγάλες ποσότητες - όπως πρέπει να έχουμε ήδη αντιληφθεί - και επομένως σημαντικά χρηματικά ποσά ποσά, όχι της Ευρωπαϊκής Ένωσης, αλλά των παραγόντων της αγοράς.
<P>
Πρόκειται για μια ποσότητα 400 περίπου εκατομμυρίων τόνων ζωοτροφών. Το μισό, δηλαδή 200 περίπου εκατομμύρια, είναι, ως γνωστό, εμπορικές ζωοτροφές και τα δύο τρίτα της ποσότητας αυτής, δηλαδή 115 περίπου εκατομμύρια τόνοι, είναι σύνθετες ζωοτροφές, για να καταλάβετε τη διάσταση για την οποία μιλούμε. Η διαδικασία συνδιαλλαγής κατέληξε τελικά κατά την τρίτη ανάγνωση, με τη συμβολή όλων των συμμετεχόντων - και θέλω να επαινέσω τη στάση αυτή - σε ένα αποδεκτό αποτέλεσμα όσον αφορά τα πιο σημαντικά σημεία. Ο κ. Graefe zu Baringdorf το ανέφερε. Όπως ζήτησε το Κοινοβούλιο, υπάρχει μια ανοικτή δήλωση στην οποία περιλαμβάνονται τα ποσοστά κατά τη γνώμη μου, το 15% αποτελεί, το ανώτατο δυνατό όριο του περιθωρίου ανοχής, αλλά τουλάχιστον επιτεύχθηκε συμφωνία σχετικά. Ο παραγωγός, και αυτό αναφέρθηκε σαφώς, πρέπει όμως - και δίνω ιδιαίτερη έμφαση στις λέξεις "πρέπει όμως" - να γνωστοποιεί τα ακριβή ποσοστά κατόπιν αιτήσεως του πελάτη.
<P>
Τρίτον: ο θετικός κατάλογος. Αναφέρονται 20 000 περίπου συστατικά και, ασφαλώς, η κατάρτιση αυτού του θετικού καταλόγου είναι ένα δύσκολο αλλά, όπως πιστεύω, ενδιαφέρον και σημαντικό εγχείρημα. Παραχωρήθηκε και περισσότερος χρόνος, μεταξύ άλλων βάσει της διατύπωσης "μετά την εφαρμογή της οδηγίας" , αλλά πιστεύω ότι είναι σημαντικό να υλοποιηθεί η κατάρτιση αυτή. Η έκθεση αξιολόγησης θα ήταν, ενδεχομένως, το κατάλληλο μέσο για την εισαγωγή περαιτέρω βελτιώσεων, όπως π.χ. μια ενδεχόμενη πιστοποίηση των παραγωγών σύνθετων ζωοτροφών.
<P>
Θέλω να αναφέρω ακόμη ένα σημείο: ο πρώτος θετικός κατάλογος σε ευρωπαϊκή κλίμακα ήταν ο νόμος περί καθαρότητας για την μπύρα. Το έχω ήδη αναφέρει: καταρτίστηκε το 1486 στην περιφέρεια από την οποία προέρχομαι και καθιερώθηκε στη συνέχεια το 1516 σε ολόκληρη τη Βαυαρία. Ήταν ένας καλός θετικός κατάλογος για την παραγωγή μπύρας και πρέπει με κάθε τρόπο να επιδιώξετε τώρα την εκπόνηση ενός εξίσου θετικού καταλόγου για τις σύνθετες ζωοτροφές.
<P>
Ευχαριστώ λοιπόν ιδιαιτέρως τον εισηγητή, κ. Graefe zu Baringdorf, τον πρόεδρο της επιτροπής συνδιαλλαγής, κ. Friedrich, και τον κ. Kindermann, και εκφράζω την εκτίμησή μου για τον αποφασιστικό και επίμονο τρόπο με τον οποίο πραγματοποίησαν τις διαπραγματεύσεις.

<SPEAKER ID=113 LANGUAGE="DE" NAME="Kindermann">
Κύριε Πρόεδρε, αγαπητοί συνάδελφοι, κύριε Επίτροπε, οι περισσότεροι από εμάς συμφωνούν ότι επιτύχαμε στην επιτροπή συνδιαλλαγής ένα πολύ θετικό αποτέλεσμα. Συνεπώς, εξ ονόματος της Ομάδας του Κόμματος των Ευρωπαίων Σοσιαλιστών, θέλω να ευχαριστήσω θερμά ιδίως τον εισηγητή, για το δυναμικό τρόπο με τον οποίο χειρίστηκε το θέμα αυτό, αλλά και όλους τους άλλους συναδέλφους για την καλή συνεργασία.
<P>
Αν επιβεβαιωθεί το αποτέλεσμα στην Ολομέλεια, τότε αυτό θα αποτελέσει ένα περαιτέρω σημαντικό βήμα προς την αύξηση της διαφάνειας και της ασφάλειας στον τομέα της παραγωγής ζωοτροφών. Όμως, εκτός από αυτή την πρόταση κανονισμού, υπάρχουν και άλλες εκθέσεις που πραγματεύονται τις ζωοτροφές και αποτελούν αυτή τη στιγμή αντικείμενο διαπραγματεύσεων από το Κοινοβούλιο, το Συμβούλιο και ιδιαίτερα την Επιτροπή. Εννοώ, για παράδειγμα, την πρόταση κανονισμού σχετικά με τα ζωικά υποπροϊόντα που δεν προορίζονται για κατανάλωση από τον άνθρωπο, ειδικά την κατηγορία ΙΙΙ, αλλά και τη μελλοντική χρησιμοποίηση των υπολειμμάτων και αποβλήτων διατροφής από την αλυσίδα παραγωγής τροφίμων.
<P>
Πιστεύω πραγματικά ότι μπορούμε να εξακολουθήσουμε να χρησιμοποιούμε αυτά τα υποπροϊόντα ως ζωοτροφές υψηλής ποιότητας στη διατροφή χοίρων και πουλερικών - εφόσον θα αποτελούν αντικείμενο επεξεργασίας βάσει ασφαλών μεθόδων, με τήρηση αυστηρών προτύπων, και, κυρίως, εφόσον θα διεξάγεται ένας αποτελεσματικός έλεγχος της βιομηχανίας επεξεργασίας - αν τα επιστημονικά αποτελέσματα στο μέλλον δεν τονίσουν την ανάγκη για εναλλακτικές λύσεις. Ελπίζω ότι το Κοινοβούλιο, αλλά και η Επιτροπή και το Συμβούλιο θα δείξουν στον τομέα αυτό την ίδια προθυμία για συμβιβασμό, την οποία επέδειξαν κατά τη διαδικασία που συζητούμε στην αίθουσα σήμερα το βράδυ.

<SPEAKER ID=114 LANGUAGE="FI" NAME="Pesδlδ">
Kύριε Πρόεδρε, κύριε Επίτροπε, καταρχάς θα ήθελα εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών να διαβιβάσω τις θερμότερες ευχαριστίες προς τον πρόεδρο Graefe zu Baringdorf, καθώς και την αντιπροσωπεία μας στην επιτροπή συνδιαλλαγής η οποία κατέβαλε εξαιρετική προσπάθεια και κατέδειξε με παραδειγματικό τρόπο πως όταν πιστεύουμε σε κάτι και προσπαθούμε γι' αυτό, τότε ο στόχος μας επιτυγχάνεται. Και σε αυτήν την περίπτωση το Κοινοβούλιο υλοποίησε την επιθυμία του. Τούτο είναι πολύ σημαντικό για τους αγρότες - τους ανθρώπους εκείνους που έχουν να αντιμετωπίσουν καθημερινά τα θέματα αυτά στη δουλειά τους. Αυτή η πληροφορία τούς είναι ιδιαίτερα σημαντική.
<P>
Όπως δήλωσε ο κ. Graefe zu Baringdorf, η ανοικτή δήλωση αποσύρθηκε στη Γερμανία το 1979, σε μας, στη Φινλανδία, αποσύρθηκε το 1995. Τώρα όμως επαναφέρεται. Το μόνο θέμα της συζήτησης στο οποίο αξίζει να σταθούμε για λίγο αφορά τον συγκεκριμένο κατάλογο επιτρεπομένων πρώτων υλών, και ιδιαίτερα δε το γεγονός ότι διάφορες πρώτες ύλες, όπως τα υποπροϊόντα της βιομηχανίας τροφίμων που ανέφερε ο κ. Kindermann, αλλάζουν διαρκώς. Νέα συστατικά ζωοτροφών εμφανίζονται συνεχώς ενώ άλλα αποσύρονται. Η συνεχής ενημέρωση του εν λόγω καταλόγου συνιστά ζήτημα εξαιρετικής σημασίας και ενέχει ενδεχομένως προβλήματα. Ως εκ τούτου, καλό θα ήταν στην περίπτωση αυτή να χρησιμοποιήσουμε την υγιή λογική των αγροτών μας. Ας αναλογιστούμε πρώτα και ας δούμε τι είναι ορθό και τι είναι καλό, και εν συνεχεία - με βάση την εμπειρία μας - να ξεκινήσουμε την υλοποίησή του.
<P>
Ευχαριστώ θερμώς ακόμη μία φορά την αντιπροσωπεία στην επιτροπή συνδιαλλαγής, η οποία εκπόνησε αυτήν την εξαιρετικά καλή έκθεση για το Κοινοβούλιο αλλά κυρίως για τους αγρότες.

<SPEAKER ID=115 LANGUAGE="DE" NAME="Fiebiger">
Κύριε Πρόεδρε, και εγώ θεωρώ ότι η έκθεση ήταν καλή και ότι με το αποτέλεσμα της επιτροπής συνδιαλλαγής προετοιμάστηκε το έδαφος για την εφαρμογή της οδηγίας. Ωστόσο, αντιλαμβάνομαι ότι η εφαρμογή αυτή θα καθυστερήσει ακόμη λίγο καιρό. Πάντως, τα κράτη μέλη της ΕΕ έχουν την ευθύνη για τον έλεγχο των ζωοτροφών και τα συμφέροντα των ενδιαφερόμενων σε όλη αυτή τη διεργασία είναι ποικίλα. Θα χρειαστεί λοιπόν να πραγματοποιηθεί στο εγγύς μέλλον μια συζήτηση για προγράμματα ελέγχου που θα τυποποιήσουν την εποπτεία της σύνθεσης των ζωοτροφών και τα πρότυπα.
<P>
Εκφράζω την ευγνωμοσύνη μου για το γεγονός ότι η επιτροπή συνδιαλλαγής καθόρισε ένα γενικότερο πλαίσιο που αντιστοιχεί ουσιαστικά στις εμπειρίες μου. Ωστόσο, εκφράζω την ανησυχία μου για την κατανομή του κόστους όσον αφορά τις δηλώσεις και τον έλεγχο της συμμόρφωσης με τις τελευταίες. Αντιτίθεμαι στην απλή μετακύληση του κόστους στους γεωργούς, όπως συμβαίνει ακόμη σήμερα. Πιστεύω ότι, κατά την υλοποίηση της όλης διαδικασίας, οι παραγωγοί ζωοτροφών, οι εισαγωγείς, οι έμποροι και ιδίως οι ελεγκτές - οι οποίοι θα είναι βέβαια πάρα πολλοί - θα πρέπει και αυτοί να διασφαλίσουν την κατανομή του κόστους τους σύμφωνα με την αρχή της διαφάνειας. Είμαι επίσης της άποψης ότι πρέπει να θεσπιστούν πρότυπα ασφαλείας στον τομέα της παραγωγής ζωοτροφών που προστατεύουν την υγεία των ανθρώπων και των ζώων και εξασφαλίζουν ότι δεν διατίθενται προϊόντα στην αγορά για τα οποία εκφράζονται έντονες επιφυλάξεις ως προς την υγεία και την προστασία του καταναλωτή. Αυτό προϋποθέτει βέβαια την τήρηση της αρχής ότι σύμφωνα με την καλή και εξειδικευμένη πρακτική η παραγωγή δεν αρχίζει και δεν διακόπτεται οπουδήποτε.
<P>
Θεωρώ ότι η κατανομή με βάση την αρχή αυτή πρέπει να δοκιμαστεί πρώτα κατά τα επόμενα έτη σε όλες τις εγκαταστάσεις παραγωγής και εύχομαι, ύστερα από την παρούσα έκθεση και το θετικό αποτέλεσμα που επιτεύχθηκε στην επιτροπή συνδιαλλαγής, να μην ξεσπάσει στο εγγύς μέλλον ένα νέο σκάνδαλο π.χ. για το κρασί, το μέλι ή το μεγάλο αριθμό ζωοτροφών που θα συμπεριληφθούν στον αναμενόμενο κατάλογο, είτε ο τελευταίος είναι θετικός, είτε αρνητικός, πράσινος ή οποιασδήποτε άλλης απόχρωσης, διότι, οπωσδήποτε, θα είναι πολύ μεγάλος.

<SPEAKER ID=116 LANGUAGE="ES" NAME="Redondo Jimιnez">
Κύριε Πρόεδρε, κύριε Επίτροπε, κυρία Πρoεδρεύουσα του Συμβουλίου, θέλω να συγχαρώ τα ευρωπαϊκά όργανα και τα μέλη της επιτροπής συνδιαλλαγής, τα οποία, υπό την προεδρία του κ. Graefe zu Baringdorf και της κ. Neyts-Uyttebroeck - η οποία θα ήθελα να είναι παρούσα - μπόρεσαν, χωρίς να φείδονται προσπαθειών, να ενώσουν τις βουλήσεις τους για να επιτύχουν ένα λογικό σημείο συνάντησης μεταξύ των δύο βασικών τροχοπεδών, οι οποίες στην αρχή έμοιαζαν αξεπέραστες. Πρόκειται, πρώτον, για την υποχρεωτική δήλωση όλων των πρώτων υλών, με περιθώριο ανοχής 15%, και την υποχρέωση των παραγωγών ζωοτροφών να γνωστοποιούν τα ακριβή ποσοστά, όποτε αυτά ζητούνται από τους κτηνοτρόφους, στα οποία, κατά τη γνώμη μου, θα έπρεπε να προστεθεί και μία προθεσμία, η οποία θα ορίζεται εκ των προτέρων από αυτή τη νομοθεσία, και, δεύτερον, για τον θετικό κατάλογο - στον οποίο αναφέρθηκαν όλοι οι προηγούμενοι ομιλητές - που πρέπει να παρουσιάσει η Επιτροπή πριν από το τέλος του 2002, μετά την ολοκλήρωση των μελετών βιωσιμότητας.
<P>
Όταν πρόκειται για την αποκατάσταση της εμπιστοσύνης των καταναλωτών, μετά τις πρόσφατες κρίσεις στον τομέα της διατροφής (ΣΕΒ, διοξίνες κλπ.), η απόλυτη διαφάνεια είναι αναγκαία, θα έλεγα μάλιστα άκρως απαραίτητη. Όμως, κυρίες και κύριοι, αυτό είναι ένα παράδειγμα του τρόπου με τον οποίο στον τομέα της εφαρμογής της διαδικασίας συναπόφασης είναι δυνατό να φτάσουμε σε λογικές - καλές, κατά τη γνώμη μου - συμφωνίες, πράγμα για το οποίο, ως Επιτροπή Γεωργίας, συνεχίζουμε και θα συνεχίσουμε να ζητούμε από το Συμβούλιο να επεκτείνει σταδιακά την εν λόγω διαδικασία σε όλες τις νομοθετικές πράξεις στον τομέα της κοινής γεωργικής πολιτικής.

<SPEAKER ID=117 LANGUAGE="DE" NAME="Schierhuber">
Κύριε Πρόεδρε, κύριε Επίτροπε, αγαπητοί κυρίες και κύριοι, καταρχάς, επιτρέψτε μου να συγχαρώ θερμά τον εισηγητή και την επιτροπή συνδιαλλαγής του Ευρωπαϊκού Κοινοβουλίου. Αυτή η επιμονή επέφερε τελικά ένα αποδεκτό αποτέλεσμα. Ύστερα από δύο σχεδόν χρόνια διαπραγματεύσεων με την Επιτροπή και το Συμβούλιο στο πλαίσιο της διαδικασίας συνδιαλλαγής, κατέστη επιτέλους δυνατή η επίτευξη συμβιβασμού όσον αφορά τις διατάξεις για τη σήμανση των ζωοτροφών. Πιστεύω ότι η Ολομέλεια μπορεί αύριο να ψηφίσει αυτή την οδηγία χωρίς να ανησυχεί.
<P>
Η παρούσα οδηγία αποτελεί για εμένα την απόδειξη ότι, στο μέλλον, το Ευρωπαϊκό Κοινοβούλιο πρέπει να διαθέτει το δικαίωμα συναπόφασης και σε θέματα γεωργίας. Τα βασικά σημεία ήταν, όπως γνωρίζουμε όλοι, η ανοικτή δήλωση, ο θετικός κατάλογος και η έκθεση αξιολόγησης. Το κύριο αίτημα του ΕΚ ήταν η θέσπιση επακριβών διατάξεων για τη σήμανση των ζωοτροφών που προβλέπουν υποχρεωτική δήλωση της ποσοτικής και ποιοτικής σύνθεσης των πρώτων υλών. Με το Συμβούλιο, το οποίο δεν συμφωνούσε αρχικά με τη θέση αυτή, κατέστη τελικά δυνατό να καταρτιστεί ένα συμβιβαστικό κείμενο. Σύμφωνα με το τελευταίο, πρέπει να δηλώνεται υποχρεωτικά το ποσοστιαίο βάρος των πρώτων υλών, με πρόβλεψη ενός περιθωρίου ανοχής, και να γνωστοποιούνται στους γεωργούς, κατόπιν αιτήσεώς τους, τα ακριβή ποσοστά. Μόνο με το δεσμευτικό καθορισμό των επιτρεπόμενων πρώτων υλών θα εξασφαλιστεί η αποκατάσταση της εμπιστοσύνης των καταναλωτών στα γεωργικά προϊόντα, και γνωρίζουμε πόσο χρειάζονται οι γεωργοί την εκτίμηση και την εμπιστοσύνη των καταναλωτών.
<P>
Ο θετικός κατάλογος που πρέπει να υποβληθεί μέχρι τα τέλη του 2002 θα επιτρέψει αυτή την προοπτική. Με χαρά μου διαπιστώνω ότι το Κοινοβούλιο θα πρέπει επίσης να συμμετάσχει στη διαδικασία μελλοντικών τροποποιήσεων της οδηγίας.

<SPEAKER ID=118 LANGUAGE="DE" NAME="Jeggle">
Κύριε Πρόεδρε, κύριε Επίτροπε, αγαπητοί κυρίες και κύριοι, ύστερα από δύο αναγνώσεις και τη διαδικασία συνδιαλλαγής, η έκθεση για την κυκλοφορία των σύνθετων ζωοτροφών υπαγορεύει την καθιέρωση της ανοικτής δήλωσης, ενώ μέχρι τα τέλη του 2002 η Επιτροπή πρέπει να υποβάλει πρόταση για ένα θετικό κατάλογο σχετικά με τις πρώτες ύλες των ζωοτροφών. Τα δύο αυτά σημεία αποτελούσαν κεντρικά αιτήματα του Ευρωπαϊκού Κοινοβουλίου, τα οποία το Συμβούλιο είχε αρχικά απορρίψει.
<P>
Η έκθεση του συναδέλφου Graefe zu Baringdorf αντιπροσωπεύει το υπόδειγμα επιτυχημένου νομοθετικού έργου του Συμβουλίου και του Κοινοβουλίου. Παρά τις κομματικές διαφορές, κατέστη δυνατό, μέσω μιας εποικοδομητικής συνεργασίας, να διατυπωθούν αιτήματα που ήταν σημαντικά για εμάς, τα μέλη της Επιτροπής Γεωργίας του Ευρωπαϊκού Κοινοβουλίου. Χάρη στη συνετή διαπραγμάτευση κατά τη διαδικασία συνδιαλλαγής, υπό την προεδρία του Αντιπροέδρου μας, Δρ. Friedrich, τον οποίο ευχαριστώ θερμά στο σημείο αυτό, επιτεύχθηκε τελικά ένα θετικό αποτέλεσμα. Πραγματοποιήθηκε δηλαδή ένα βήμα προς τη σωστή κατεύθυνση. Όχι μόνο το Κοινοβούλιο κατόρθωσε να επιβληθεί όσον αφορά τα δύο βασικά του αιτήματα, αλλά και το Συμβούλιο ενσωμάτωσε θετικά στοιχεία στο κείμενο. Θεωρώ το επιτρεπόμενο όριο ανοχής ±15% για όλες τις πρώτες ύλες των ζωοτροφών αποδεκτό, στο μέτρο που ο παραγωγός πρέπει να γνωστοποιεί τα ακριβή ποσοστά, κατόπιν αιτήσεως του πελάτη. Εξίσου πρακτική είναι η εκπόνηση μιας έκθεσης αξιολόγησης μετά από τρία χρόνια και η προσαρμογή, ενδεχομένως, του περιθωρίου ανοχής υπό το φως των επιστημονικών και τεχνολογικών εξελίξεων. Θα ήταν ευκταίο να συνεργαζόμαστε περισσότερο στο μέλλον με τόσο εποικοδομητικό τρόπο στον τομέα της ΚΓΠ, βάσει της διαδικασίας συναπόφασης.
<P>
Τέλος, παρά την επιτυχία αυτή, θέλω να διατυπώσω την εξής προειδοποίηση: οι αποτελεσματικοί ευρωπαϊκοί κανόνες δεν χρησιμεύουν σε τίποτε χωρίς ελέγχους. Η κρίση της ΣΕΒ και η κρίση της διοξίνης π.χ. δεν εκδηλώθηκαν ως αποτέλεσμα ατελών ευρωπαϊκών κανόνων, αλλά εγκληματικών και ύποπτων ραδιουργιών, οι οποίες πρέπει να αντιμετωπιστούν κατάλληλα με διαφορετικό τρόπο.

<SPEAKER ID=119 LANGUAGE="EN" NAME="Byrne">
. (EN) Κύριε Πρόεδρε, αξιότιμοι βουλευτές, συμφωνούμε όλοι ότι οι αγροτικές επιχειρήσεις της ΕΕ θα πρέπει να ανταποκριθούν στη δέσμευσή τους να ικανοποιούν τις νόμιμες προσδοκίες και απαιτήσεις τόσο της αγροτικής κοινότητας όσο και των καταναλωτών. Η εμπορία σύνθετων ζωοτροφών έχει πλέον σημαντικά βελτιωθεί όσον αφορά την ανιχνευσιμότητα και τη διαφάνεια της σύνθεσης των προϊόντων - δύο θέματα που απασχολούν ιδιαίτερα τον σημαντικότερο πελάτη μας, τον ευρωπαίο πολίτη. Οι αρχές αυτές μπορούν να εφαρμοστούν σε όλες τις ζωοτροφές. Ο κ. Graefe zu Baringdorf λέει ότι οι αγρότες πρέπει να γνωρίζουν τι περιέχεται μέσα στις ζωοτροφές τους, ο κ. Kindermann το επεκτείνει τα υπολείμματα και στα απορρίμματα και στα υπολείμματα εστίασης και συμφωνώ απόλυτα με τις δηλώσεις αυτές. Η νομοθεσία αυτή είναι κεφαλαιώδους σημασίας για την οικοδόμηση αισθήματος ασφάλειας και εμπιστοσύνης. Οι αγρότες έχουν δικαίωμα πρόσβασης σε βασικές πληροφορίες ώστε να μπορούν να ενημερώνουν κατάλληλα τους πελάτες τους.
<P>
Ήδη εξαρχής, το Συμβούλιο συνάντησε τεράστιες δυσκολίες στην προσπάθεια επίτευξης κοινής θέσης. Τα περισσότερα κράτη μέλη διαφωνούσαν με την υποχρέωση αυτή και οι θέσεις του Κοινοβουλίου και του Συμβουλίου απέκλιναν σημαντικά. Στη φάση αυτή, και με απώτερο στόχο την επίτευξη μιας συμβιβαστικής λύσης, η Επιτροπή αποδέχτηκε τη θέση του Συμβουλίου, η οποία είχε επιτέλους την ομόφωνη υποστήριξη όλων των κρατών μελών. Το γεγονός αυτό οδήγησε σε διάσταση απόψεων μεταξύ του Συμβουλίου και του Κοινοβουλίου μετά τη διαδικασία δεύτερης ανάγνωσης τον Απρίλιο. Χαίρομαι, ωστόσο, που βρέθηκε μία ικανοποιητική λύση κατά τη διαδικασία συνδιαλλαγής με την υποχρέωση δήλωσης όλων των πρώτων υλών για τις ζωοτροφές με την ειδική ονομασία τους και την ακριβή ποσοστιαία περιεκτικότητά τους με απόκλιση της τάξης του 15% περίπου.
<P>
Ωστόσο, όσον αφορά την κατάρτιση ενός θετικού καταλόγου για τις πρώτες ύλες των ζωοτροφών, έχω ήδη με διάφορες ευκαιρίες εξηγήσει τις επιφυλάξεις της Επιτροπής. Οι επιφυλάξεις μας αφορούν κυρίως την προθεσμία κατάθεσης της πρότασης μέχρι το τέλος του επόμενου έτους. Το εγχείρημα είναι εξαιρετικά πολύπλοκο. Η Επιτροπή έχει ήδη ξεκινήσει μία μελέτη σκοπιμότητας για το θέμα αυτό. Η πρόσκληση για υποβολή προσφορών δημοσιεύτηκε τον περασμένο Ιούνιο και ο ανάδοχος έχει ήδη ξεκινήσει τις εργασίες του και θα έλθει επίσης σε επαφή με μέλη του Κοινοβουλίου.
<P>
Κατά συνέπεια, αναλαμβάνω να αποστείλω την έκθεση των πορισμάτων της έρευνας αυτής στο Συμβούλιο και στο Κοινοβούλιο το συντομότερο δυνατόν και πάντως πριν από την 31η Δεκεμβρίου 2002. Δεν μπορώ, ωστόσο, να εγγυηθώ ότι θα είμαι σε θέση να παρουσιάσω μία νομοθετική πρόταση για την κατάρτιση ενός θετικού καταλόγου. Για το λόγο αυτό, η Επιτροπή θεώρησε αναγκαίο να κάνει δήλωση για το θέμα αυτό.

<SPEAKER ID=120 NAME="Πρόεδρος">
Ευχαριστώ πολύ, Επίτροπε κύριε Erkki Liikanen.
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.30.
<P>
(Η συνεδρίαση λήγει στις 21.30)

