<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="EN" NAME="Kerr">
Kυρία Πρόεδρε, βάσει του άρθρου 108 του Κανονισμού δικαιούμαι να παρέμβω επί προσωπικού θέματος εξαιτίας της επίθεσης που έγινε εναντίον μου και εναντίον του κ. Coates από τον Προεδρεύοντα του Συμβουλίου κατά την απάντησή του στη χθεσινή συζήτηση. Στη σελίδα 28 υπαινίσσεται, όσον αφορά το κόμμα του Ουρανίου Τόξου, ότι δεν έχουμε λάβει δημοκρατική εντολή και στερούμαστε νομιμότητας επειδή εκλεγήκαμε ως Εργατικοί και, επομένως, δεν θα πρέπει να είμαστε βουλευτές του Ευρωπαϊκού Κοινοβουλίου.
<P>
Πρόκειται για σοβαρή προσωπική επίθεση και, βάσει του άρθρου 108 του Κανονισμού, δικαιούμαι να απαντήσω. Θα ήθελα να παρατηρήσω ότι εκλέχθηκα ως Εργατικός - και όχι ως Νεοεργατικός - όταν του κόμματος ηγούνταν ο John Smith και η Margaret Beckett, και εκλέχθηκα επίσης από τα δύο τρίτα των μελών του κόμματός μου σε τοπικό επίπεδο, αντίθετα με τους ευρωβουλευτές του Εργατικού Κόμματος που θα εκλεγούν τον επόμενο χρόνο από τον κ. Blair προσωπικά. Συνεπώς, θα έλεγα ότι η εντολή που έλαβα είναι κατά πολύ δημοκρατικότερη από τη δική τους.

<SPEAKER ID=3 LANGUAGE="DE" NAME="Rόbig">
Κυρία Πρόεδρε, θα ήθελα να συγχαρώ τις γαλλικές υπηρεσίες ασφαλείας για την υποδειγματική εργασία που πραγματοποίησαν με την ευκαιρία της επίσκεψης του Tony Blair. Δεύτερον, θα ήθελα να σας ανακοινώσω ότι ο Πρόεδρος Gil-Robles μου διαβίβασε αντίγραφο μιας επιστολής του πρωθυπουργού Dehaene, ο οποίος ενέκρινε την εγκατάσταση αστυνομικού τμήματος κοντά στα κτήρια του Κοινοβουλίου στις Βρυξέλλες.

<SPEAKER ID=4 LANGUAGE="EN" NAME="Wynn">
Kυρία Πρόεδρε, αναφέρομαι στις ελλείψεις των πρακτικών καθ' όλη την εβδομάδα: συγκεκριμένα, δεν ακούσαμε καθόλου τον κ. Falconer να μας λέει εάν ψηφίζει ή όχι. Διερωτώμαι εάν υπήρξαν τροποποιήσεις διατάξεων από το Προεδρείο όσον αφορά τις καταγεγραμμένες ψήφους.

<SPEAKER ID=5 NAME="Πρόεδρος">
Κύριε Wynn, σας ευχαριστώ που παρακολουθείτε τόσο προσεκτικά!

<SPEAKER ID=6 LANGUAGE="EN" NAME="Falconer">
Κυρία Πρόεδρε, ευχαριστώ τον συνάδελφο κ. Wynn που έθιξε το θέμα αυτό και φυσικά επιθυμώ να καθησυχάσω την ανησυχία των βουλευτών. Με χαρά διαπιστώνω ότι η ομάδα που παρέστη από Δευτέρα έως Παρασκευή εξακολουθεί να παρευρίσκεται. Είμαστε παρόντες όλη την εβδομάδα και συμμετέχουμε στις ψηφοφορίες όλης της εβδομάδας, σε αντίθεση με ορισμένους βουλευτές οι οποίοι παρίστανται μερικώς και μετακινούνται διαρκώς έως το απόγευμα της Πέμπτης.
<P>
Η απάντηση είναι απλούστατη. Απηύθυνα στον Πρόεδρο γραπτή ερώτηση ως προς τον αριθμό των βουλευτών που επηρεάσθηκαν από τις τροποποιήσεις των διατάξεων, και εκείνος με ενημέρωσε ότι ανά περίοδο συνόδου από τον Φεβρουάριο και μετά αναπροσαρμόσθηκαν τα επιδόματα 120 βουλευτών.
<P>
Παρίσταμαι κάθε μήνα από Δευτέρα έως Παρασκευή, δηλαδή ολόκληρη την εβδομάδα. Είμαι αντίθετος με την αρχή βάσει της οποίας το Προεδρείο κατέληξε στην απόφαση αυτή χωρίς να θέσει το θέμα στο Σώμα, αλλά και συγκλονισμένος από το γεγονός ότι οι 120 αυτοί βουλευτές δεν είχαν τη δύναμη να κοινοποιήσουν το θέμα αυτό και δεν διαμαρτυρήθηκαν ενώπιον του Σώματος.
<P>
Έχοντας το γεγονός αυτό κατά νου, αποφάσισα να τους αφήσω να τα βρουν μόνοι τους με τη συνείδησή τους. Προσωπικά θα εξακολουθήσω να υποστηρίζω τις αρχές μου για τις οποίες αναμφίβολα θα επιχειρηματολογήσω στο πλαίσιο της Ομάδας του Ευρωπαϊκού Σοσιαλιστικού Κόμματος. Ελπίζω ότι κατ' αυτόν τον τρόπο μετριάζεται η ανησυχία του Σώματος.

<SPEAKER ID=7 NAME="Πρόεδρος">
Κύριε Falconer, ευχαριστούμε για την ενημέρωση, και θα την περιλάβουμε στα συνοπτικά πρακτικά.
<P>
(Το Σώμα εγκρίνει τα συνοπτικά πρακτικά.)

<CHAPTER ID=2>
Ψηφοφορίες
<SPEAKER ID=8 NAME="Souchet">
Η τροποποίηση του κανονισμού 1866/86 που καθορίζει τα τεχνικά μέτρα για τη διατήρηση των αλιευτικών πόρων στα ύδατα της Βαλτικής είναι το αποτέλεσμα των τελευταίων εισηγήσεων που εγκρίθηκαν στο πλαίσιο της Διεθνούς Επιτροπής για την Αλιεία στη Βαλτική (IBSFC).
<P>
Σε τί συνίστανται, όμως, τα τεχνικά αυτά μέτρα; Ουσιαστικά δεν πρόκειται παρά για δευτερεύουσες προσαρμογές των ήδη υφιστάμενων απαγορεύσεων αλίευσης γλωσσοειδών και πλατάκων κατά τη διάρκεια ορισμένων περιόδων και χρήσης ορισμένων μηχανικών μέσων για την αλίευση του σολωμού. Όπως επισημαίνει ο εισηγητής, ο οποίος υπενθυμίζω ότι είναι Δανός, "η έγκριση των μικρών αυτών τροποποιήσεων και, κατ' επέκταση, η πρόταση της Επιτροπής δεν θα δημιουργήσει κατά πάσα πιθανότητα πρόβλημα».
<P>
Ωστόσο, πρέπει να υπενθυμίσω ότι ο άγριος σολωμός είναι υπό εξαφάνιση στη Βαλτική και ότι η θάλασσα αυτή τυγχάνει ειδικής αντιμετώπισης εκ μέρους της Επιτροπής. Όπως είδαμε σχετικά με την έκθεση Kindermann, η αλιεία για βιομηχανικούς σκοπούς ασκείται εντατικά στη Βαλτική. Στην αλιεία αυτή χρησιμοποιούνται δίχτυα με μικρούς βρόχους και, παρά τις καταγγελίες της Greenpeace, εξακολουθεί να εφαρμόζεται χωρίς κανέναν ιδιαίτερο περιορισμό. Η χρήση των παρασυρόμενων απλαδιών διχτυών μεγάλου μήκους δεν έχει απαγορευθεί στη Βαλτική, γεγονός που αποτελεί πλήρη παραβίαση της διεθνούς νομοθεσίας, η οποία επιβάλλει όριο 2, 5 km. Αντίθετα, στη θάλασσα αυτή δεν αλιεύουν μέχρι σήμερα πολλά ισπανικά σκάφη. Αναρωτιέμαι μήπως το ένα γεγονός εξηγεί το άλλο.
<P>
Η πολιτική ομάδα μας υποστηρίζει κατ' ουσία αυτήν την έκθεση, καθώς και την πρόταση κανονισμού, αλλά οφείλει να υπενθυμίσει ότι η Επιτροπή πρέπει να διασφαλίσει την ίση μεταχείριση των αλιέων των διαφόρων κρατών μελών. Είμαστε, συνεπώς, σφόδρα αντίθετοι με τη στάση της Επιτροπής, η οποία "λησμονεί» την αλιεία για βιομηχανικούς σκοπούς όταν θεσπίζει νέα τεχνικά μέτρα για την αλιεία στην Ευρώπη και η οποία "λησμονεί» να ζητήσει από τους χρήστες παρασυρόμενων απλαδιών διχτύων να συμμορφώνονται προς τη διεθνή νομοθεσία. Είναι απαράδεκτο το γεγονός ότι η Επιτροπή, προκειμένου να επιτύχει επαρκή πλειοψηφία στο Συμβούλιο, αψηφά τις επιστημονικές μελέτες στις οποίες βασίζεται η κοινή αλιευτική πολιτική, ευνοεί αδικαιολόγητα ορισμένους αλιείς και κάνει σκανδαλώδεις διακρίσεις εις βάρος άλλων Ευρωπαίων αλιέων.
<P>
Έκθεση Kindermann
<SPEAKER ID=9 NAME="Souchet">
H πολιτική ομάδα μας οφείλει να συγχαρεί τον συνάδελφό μας κ. Kindermann για την πολύ καλή έκθεσή του αναφορικά με τη βιομηχανική αλιεία.
<P>
Υπενθυμίζω ότι η βιομηχανική αλιεία ασκείται με δίχτυα με μικρούς βρόχους και τα αλιεύματά της προορίζονται για τη βιομηχανική παραγωγή αλεύρων και ελαίων. Σε επίπεδο Ευρωπαϊκής Ένωσης η Δανία αποτελεί τον μεγαλύτερο παραγωγό ιχθυάλευρου, εφόσον αντιπροσωπεύει μόνη της ποσοστό 80 % της βιομηχανικής παραγωγής και 6 % της παγκόσμιας αγοράς. Αυτό το ιχθυάλευρο χρησιμοποιείται ως επί το πλείστον για την παρασκευή προϊόντων εκτροφής πουλερικών και χοίρων.
<P>
Δεν είναι κραυγαλέα η αντίθεση μεταξύ του προβαλλόμενου στόχου διατήρησης των πόρων και των τεράστιων ποσοτήτων ιχθύων που απορροφώνται από τη βιομηχανική αλιεία; Ο εισηγητής μας επισημαίνει όσον αφορά τη βιομηχανική αλιεία μια ιδιαίτερα εντυπωσιακή σειρά στατιστικών στοιχείων: 30 % των παγκόσμιων αλιεύσεων πραγματοποιούνται στο πλαίσιο της βιομηχανικής αλιείας. Το ποσοστό αυτό φθάνει το 60 % σε ορισμένες θάλασσες, όπως η Βόρεια Θάλασσα, για την οποία γνωρίζουμε, ωστόσο, ότι είναι εξαιρετικά ευάλωτη. Είναι αξιοσημείωτες δε οι δευτερεύουσες αλιεύσεις, οι οποίες υπερβαίνουν ενίοτε ακόμα και τις κατεξοχήν αλιεύσεις βάσει ποσοστώσεων.
<P>
Ακόμα συγκλονιστικότερη είναι η αντίθεση μεταξύ της υπερβολικής αυστηρότητας που παρατηρείται έναντι ορισμένων τύπων αλιείας και της ελαστικότητας με την οποία αντιμετωπίζει η Επιτροπή τη βιομηχανική αλιεία. Διερωτώμαι μήπως η διαφορετική αυτή αντιμετώπιση συνδέεται με το γεγονός ότι οι Ισπανοί αλιείς δεν δραστηριοποιούνται πολύ στις βόρειες θάλασσες. Μία τόσο μεροληπτική αντιμετώπιση εκ μέρους της Επιτροπής είναι εν πάση περιπτώσει απαράδεκτη. Αφενός είναι επιστημονικά αβάσιμη η απαγόρευση για τους αλιείς που χρησιμοποιούν παρασυρόμενα δίχτυα στον Ατλαντικό, όπου η αλίευση σε πολύ υγιείς αλιευτικούς πόρους είναι μικρή. Αφετέρου, όσον αφορά τη βιομηχανική αλιεία, όπου οι αλιεύσεις επί των αλιευτικών πόρων είναι εξαιρετικά μεγάλες, συσσωρεύουμε μελέτες επί μελετών, χωρίς όμως να λαμβάνονται μέτρα. Αναρωτιέμαι γιατί υπάρχουν δύο μέτρα και δύο σταθμά. Εάν η βιομηχανική αλιεία αποτελούσε σημαντική δραστηριότητα στον Ατλαντικό, σίγουρα θα αντιμετωπιζόταν διαφορετικά.
<P>
Έκθεση ΜcCartin
<SPEAKER ID=10 NAME="Souchet">
Όπως ανέφερα στην παρέμβασή μου, η πολιτική ομάδα μας κατέληξε στην κατάθεση 15 τροπολογιών επί της έκθεσης του συναδέλφου μας McCartin. Θεωρούμε πράγματι απαραίτητη, σε αντίθεση με τις αρχικές προτάσεις του εισηγητή, την ύπαρξη μιας ισχυρής Κοινής Οργάνωσης Αγοράς (ΚΟΑ) για τα αλιευτικά προϊόντα, και πιο συγκεκριμένα για όσα προορίζονται για την αγορά νωπών προϊόντων. Ο εισηγητής μας υιοθέτησε μία προσέγγιση υπερβολικά φιλελεύθερη, στην οποία φθάνει σε σημείο να επιθυμεί απερίφραστα περιορισμό της αρχής της κοινοτικής προτίμησης.
<P>
Γνωρίζω φυσικά ότι η Ευρωπαϊκή Ένωση υπέγραψε και φρόντισε να υπογράψουν και τα κράτη μέλη ορισμένες συμφωνίες ελεύθερων συναλλαγών, ότι φρόντισε να προσχωρήσουν σε συστήματα "γενικευμένων προτιμήσεων» (ιδιαίτερα με τις χώρες παραγωγούς ναρκωτικών) και ότι δεσμευόμαστε με τις συμφωνίες της ΓΣΔΕ που εφαρμόζονται στο πλαίσιο του ΠΟΕ, αφού, κατόπιν ενός μείζονος πολιτικού λάθους, τα προϊόντα αλιείας, σε αντιδιαστολή με τα αγροτικά προϊόντα, παγιώθηκαν εξ αρχής στη ΓΣΔΕ.
<P>
Λαμβανομένου υπόψη του βάρους αυτών των περιορισμών, οι οποίοι περιορίζουν ήδη πάρα πολύ την κοινοτική προτίμηση, είναι απαραίτητη η ύπαρξη μιας ΚΟΑ η οποία να ενισχύει στον μέγιστο δυνατό βαθμό ολόκληρο τον τομέα της αλιείας. Διαθέτουμε ακόμα ορισμένα μέσα, όπως αυτά που επιτρέπουν την αξιοποίηση της αγοράς νωπών προϊόντων μέσω μιας καλύτερης οργάνωσης του κλάδου και της προστασίας των μέσων παρέμβασης της αγοράς. Τί προτείνει, όμως, ο εισηγητής; Τίποτα σημαντικό όσον αφορά την αξιοποίηση, ενώ, ως προς την προστασία των μηχανισμών απομάκρυνσης, επιθυμεί την κατάργησή τους. Δικαιολογημένα αναρωτιέται κάποιος τι θα απομείνει από την ΚΟΑ.
<P>
Η ΚΟΑ δεν πρέπει να λειτουργεί αποκλειστικά προς όφελος των μεταποιητών, για τους οποίους η βασική παράμετρος εξακολουθεί να είναι ο κανονικός εφοδιασμός με τη μικρότερη τιμή, ανεξάρτητα από την προέλευση της πρώτης ύλης. Είναι, επομένως, απαραίτητη η πρόβλεψη από τον ΠΟΕ ειδικών μέτρων για την αγορά νωπών προϊόντων.
<P>
Έκθεση Varela Suanzes-Carpegna
<SPEAKER ID=11 NAME="Souchet">
Η πολιτική ομάδα μας υποστηρίζει τη γενική προσέγγιση που υιοθέτησε στην έκθεσή του ο συνάδελφος Varela. Είναι σαφώς απαραίτητο να διασφαλίσουμε, άρα και να προστατεύσουμε, εν ανάγκη, τη βιομηχανία κονσερβοποίησης των προϊόντων αλιείας και υδατοκαλλιέργειας στην Ευρωπαϊκή Ένωση. Γι' αυτόν τον λόγο η πολιτική ομάδα μας κατέθεσε δεκαέξι τροπολογίες επί της έκθεσης McCartin όσον αφορά την ΚΟΑ για τα αλιευτικά προϊόντα.
<P>
Ο τομέας της αλιείας πρέπει να αναλυθεί ως ενιαίο σύνολο: ο αλιευτικός τομέας χρειάζεται βεβαίως τον τομέα της μεταποίησης, αλλά εξίσου - πρέπει να το γνωρίζει η Επιτροπή - δεν θα υπάρχει πλέον ευρωπαϊκός τομέας μεταποίησης αλιευτικών προϊόντων εάν σταματήσει να υπάρχει ευρωπαϊκή παραγωγή. Κατά συνέπεια, δεν μπορούμε παρά να υποστηρίξουμε τις προτάσεις του εισηγητή οι οποίες στοχεύουν στην ενίσχυση των βιομηχανιών κονσερβοποίησης και στην παρεμπόδιση της μεταφοράς τους σε χώρες με χαμηλούς μισθούς.
<P>
Στην έκθεσή του ο κ. Varela επικεντρώνει την ανάλυσή του σε δύο σημαντικούς τομείς της βιομηχανίας κονσερβοποίησης: στη βιομηχανία της σαρδέλας και στη βιομηχανία του τόνου. Η βιομηχανία της σαρδέλας, την οποία αφήσαμε να εξαφανισθεί σχεδόν στη Γαλλία, εξακολουθεί να παραμένει εξαιρετικά σημαντική στην Ιβηρική χερσόνησο. Οι προτάσεις του εισηγητή στοχεύουν στην προστασία αυτής της βιομηχανίας έναντι των εισαγόμενων μεταποιημένων προϊόντων από τις χώρες της Βορείου Αφρικής, και ιδιαίτερα από το Μαρόκο.
<P>
Αν και έχω επίγνωση των δυσκολιών ανταγωνισμού που αντιμετωπίζουν οι ισπανικές και πορτογαλικές βιομηχανίες, επιθυμώ εντούτοις να υπενθυμίσω ότι οι χώρες του Μαγκρέμπ έχουν να αντιπαραθέσουν ευάλωτες οικονομίες, σε αντιδιαστολή με ορισμένες χώρες, κυρίως της Λατινικής Αμερικής, με τις οποίες η Ευρωπαϊκή Ένωση σύναψε ευνοϊκές συμφωνίες εισαγωγής κονσερβών ψαριού, ιδιαίτερα μάλιστα στο πλαίσιο του επονομαζόμενου συστήματος "γενικευμένων προτιμήσεων».
<P>
Όσον αφορά τη βιομηχανία του τόνου, ο εισηγητής διευκρινίζει ότι είναι απαραίτητο "να εξασφαλίσουμε σωστό ανεφοδιασμό ως προς τις απαραίτητες πρώτες ύλες (τόνος νωπός, κατεψυγμένος και φιλέτο τόνου) αποδίδοντας προτεραιότητα στον κοινοτικό στόλο...», ανεφοδιασμό στον οποίο συνεισέφερε έως σήμερα ο ισπανικός, γαλλικός, ιρλανδικός και βρετανικός θυνναλιευτικός στόλος του Ατλαντικού. Ωστόσο, σημειώνω ότι μετά από μεγάλο αγώνα για να επιτευχθεί η απαγόρευση των ευρωπαϊκών σκαφών θυνναλιείας που χρησιμοποιούν παρασυρόμενο απλάδι δίχτυ, ο κ. Varela ζητεί σήμερα ειδικά μέτρα προστασίας της ευρωπαϊκής μεταποιητικής βιομηχανίας τόνου. Αναρωτιέμαι μήπως γίνει κι αυτή, μετά από τους αλιευτικούς πόρους, μονοπώλιο της Ισπανίας.
<P>
Τέλος, κ. Πρόεδρε, θα ήθελα να υπενθυμίσω ότι η βιομηχανία κονσερβοποίησης ψαριού χαρακτηρίζεται από διαφοροποίηση και ποικιλία, και δεν περιορίζεται μόνο στους δύο αυτούς τομείς δραστηριότητας. Εξάλλου, οι κονσερβοποιοί, όπως όλοι οι βιομήχανοι, αναζητούν παράλληλα πρώτες ύλες με το χαμηλότερο δυνατό κόστος και κανονικό ανεφοδιασμό. Είναι, επομένως, απαραίτητο, φροντίζοντας παράλληλα με μεγάλη προσοχή να διασφαλίσουμε το μέλλον του τομέα της μεταποίησης, να αποφύγουμε να βλάψουμε τον τομέα του νωπού ψαριού, ο οποίος καλείται να αναπτυχθεί ως απάντηση στις σημερινές ανησυχίες των καταναλωτών, οι οποίοι επιθυμούν να τρέφονται με νωπά και υγιεινά προϊόντα και όχι με προϊόντα που έχουν υποστεί επεξεργασία. Γι' αυτό είναι απολύτως απαραίτητο να διατηρήσουν οι Ευρωπαίοι αλιείς τον έλεγχο του τομέα του νωπού ψαριού.

<CHAPTER ID=3>
ΚΟΑ των λιπαρών ουσιών
<SPEAKER ID=12 NAME="Πρόεδρος">
Η ημερήσια διάταξη προβλέπει τη συζήτηση της πρότασης κανονισμού του Συμβουλίου για την τροποποίηση του κανονισμού 136/66/ΕΟΚ που θεσπίζει κοινή οργάνωση αγοράς στον τομέα των λιπαρών ουσιών (COM(98)0171 - C4-0229/98-98/0098(CNS)).

<SPEAKER ID=13 LANGUAGE="PT" NAME="Rosado Fernandes">
Κυρία Πρόεδρε, θα ήθελα να συγχαρώ τον κύριο Giansily και να προχωρήσω στην ανάγνωση του κειμένο που μου έδωσε στα γαλλικά:
<P>
Υπό την ιδιότητά μου ως συντάκτη γνωμοδότησης της Επιτροπής Ελέγχου του Προϋπολογισμού, θα ήθελα να επιμείνω πολύ σύντομα σε μερικά βασικά στοιχεία αυτού του ζητήματος, το οποίο θίγει σημαντικά οικονομικά συμφέροντα.
<P>
Κατ' αρχάς θα αναφερθώ στην επιτροπολογία. Πράγματι, συχνά γίνονται προσφυγές στην επιτροπή διαχείρισης των λιπαρών ουσιών, η οποία λόγω της δομής της λειτουργεί χωρίς το Ευρωπαϊκό Κοινοβούλιο να μπορεί να διαδραματίσει οποιονδήποτε ρόλο, παρά την πολιτική σημασία τμημάτων παραγωγής.
<P>
(Διακοπή του ομιλητή από την Πρόεδρο)

<SPEAKER ID=14 NAME="Πρόεδρος">
Ένα λεπτό, κύριε συνάδελφε! Ησυχία παρακαλώ! Δεν μπορούμε να ακούσουμε με την ησυχία μας όταν όλοι κουβεντιάζετε.

<SPEAKER ID=15 LANGUAGE="DE" NAME="Rosado Fernandes">
Αυτοί θα έπρεπε να είχαν πάρει λίγο ελαιόλαδο, πριν έρθουν εδώ!
<P>
(Γέλια)
<P>
Προτείνω, επομένως, να αντικατασταθεί η διαδικασία εμπλοκής της επιτροπής διαχείρισης των λιπαρών ουσιών από τη διαδικασία που προβλέπει το άρθρο 43, παράγραφος 2, της Συνθήκης της Ευρωπαϊκής Ένωσης. Προτείνω επίσης τροπολογίες με στόχο να καταστεί υποχρεωτική η γνωμοδότηση του Ευρωπαϊκού Κοινοβουλίου. Όσον αφορά το σύστημα των εθνικών εγγυημένων ποσοτήτων, μου φαίνεται ότι πρέπει να υπογραμμίσουμε την ανάγκη να γίνει σεβαστή η μέγιστη εγγυημένη ποσότητα προκειμένου να αποφύγουμε δυσάρεστες παρεκτροπές, όπως στην περίπτωση των ποσοστώσεων γάλακτος.
<P>
Τέλος, όσον αφορά τις παραβιάσεις των καθεστώτων ενίσχυσης, η δωδεκάμηνη προθεσμία που προτείνεται από την Επιτροπή για να αποφασισθεί η συνέχεια που θα επακολουθήσει της διαπίστωσης της παραβίασης, είναι υπερβολικά μεγάλη και βλάπτει την αποτελεσματικότητα της απόφασης. Θα ήταν προτιμότερο να καθορισθεί εξάμηνη προθεσμία, όπως εισηγείται η Επιτροπή Ελέγχου του Προϋπολογισμού.
<P>
Τέλος, θα υπενθυμίσω με μία λέξη την επείγουσα ανάγκη ύπαρξης ολοκληρωμένων και αξιόπιστων στατιστικών, σχετικά με την παραγωγή ελαιολάδου από τα διάφορα κράτη μέλη παραγωγούς. Πριν από την έγκριση του κανονισμού αυτού θα πρέπει μάλλον να έχει περατωθεί από το Ελεγκτικό Συνέδριο η εργασία στατιστικού ελέγχου.
<P>
Σας παρουσίασα τη συνοπτική αιτιολόγηση των τροπολογιών που εγκρίθηκαν για την έκθεσή μου από την Επιτροπή Ελέγχου του Προϋπολογισμού.

<SPEAKER ID=16 LANGUAGE="IT" NAME="Fantuzzi">
Κύριε Επίτροπε, βρισκόμαστε εδώ για να υπερασπισθούμε ένα θαυμάσιο δώρο της φύσης. Το ελαιόδενδρο φέρνει στο τραπέζι μας τον πιο ευγενή πρεσβευτή του κόσμου και ταυτόχρονα είναι σύμβολο ενός μοναδικού τοπίου, μιας ιστορίας και μιας ταυτότητας για την οποία μπορούμε να είμαστε περήφανοι ως Ευρωπαίοι. Θα μου επιτρέψετε, Επίτροπε Fischler, να επισημάνω βέβαια ότι ο χειρισμός αυτής της υπόθεσης εκ μέρους της Επιτροπής ήταν φρικτός: αναφέρω ως χείριστο παράδειγμα τη διαρροή πληροφοριών, εικασίες, διαψεύσεις και αναπομπές που επηρέασαν πολύ την πραγματική αξία των επισήμων εγγράφων και δηλητηρίασαν κάπως την ατμόσφαιρα. Μολονότι αυτή η πρόταση της Επιτροπής έχει ελλείψεις, διαθέτει κατά τη γνώμη μου και δύο πλεονεκτήματα: το πρώτο είναι ότι λαμβάνει υπόψη την άποψη της πλειοψηφίας του Κοινοβουλίου. Προσωπικά τήρησα κριτική στάση ως προς το συμβιβασμό Jovι Peres, αλλά πρέπει να αναγνωρίσω σήμερα ότι μετά από τις πολυτάραχες συζητήσεις του 1997 στα βασικά σημεία του συμβιβασμού του προηγούμενου Δεκεμβρίου η Επιτροπή αποδέχθηκε τη θέση του Κοινοβουλίου. Και τώρα αγαπητοί συνάδελφοι, δεν μπορεί να πει κανείς ότι αστειευτήκαμε. Δεν έχει νόημα σήμερα να παραπονιόμαστε ότι δεν μπορούμε να συζητήσουμε όπως πρέπει.
<P>
Το δεύτερο πλεονέκτημα της πρότασης αυτής είναι ότι θέτει τέρμα στις αβεβαιότητες και στην αδιαφορία όσων παρακολουθούν εδώ και καιρό. Δεν μπορεί με το άλλοθι της έλλειψης φυσικού πλεονάσματος στα μαγαζιά να αγνοούνται οι ενδείξεις των σημαντικών διαρθρωτικών δυσκολιών του τομέα.: πτώση τιμών, μεγάλες περικοπές στη βοήθεια, προβλέψεις παραγωγής της πρώτης παραγωγού χώρας που αφήνουν να δημιουργούνται ανησυχητικά σενάρια για παραγωγούς, οι οποίοι δεν φταίνε για όλα αυτά.
<P>
Δεν μπορούμε να κρατήσουμε για έναν ακόμα χρόνο μία ΚΟΑ του 1966, παλιά και ξεπερασμένη, τη μοναδική που δεν θέτει εθνικές ποσοστώσεις προκειμένου κάθε κράτος μέλος και κάθε παραγωγός να αναλάβει τις ευθύνες του. Όποιος δεν θέλει όλα αυτά, όποιος ζητά πεισματικά παράταση χρόνου, ημερομηνίες και αναπομπές, λέγοντας ότι φταίνε ως συνήθως οι γραφειοκράτες των Βρυξελλών, δεν υποστηρίζει, παρά ζημιώνει, τους ελαιοκαλλιεργητές. Εύχομαι σήμερα να συνειδητοποιήσουμε όλοι το γεγονός αυτό.

<SPEAKER ID=17 LANGUAGE="IT" NAME="Filippi">
Κυρία Πρόεδρε, κύριε Επίτροπε, θα ήθελα να θίξω τέσσερα σημεία. Πρώτον, θα ήθελα να εκφράσω κι εγώ, εξ ονόματος της πολιτικής ομάδας μου, την ικανοποίησή μου που τελικά πραγματοποιείται στο Κοινοβούλιο η συζήτηση που ζητούσαμε εμείς τη στιγμή που, όταν εγκρίθηκε το έγγραφο, το Κοινοβούλιο έλεγε αρχικά ότι έπρεπε να προχωρήσουμε γρήγορα σε μεταρρύθμιση. Εκφράζουμε επομένως την ικανοποίησή μας επειδή το Συμβούλιο των Υπουργών και η Επιτροπή αποδέχθηκαν το αίτημα μας και σήμερα το πρωί μπορούμε οριστικά να εκφράσουμε την άποψη μας.
<P>
Δεύτερον, είναι αλήθεια ότι η πρόταση της Επιτροπής περιέχει ορισμένα σημαντικά σημεία τα οποία είχαμε θίξει στο έγγραφο που ενέκρινε το Κοινοβούλιο: "όχι» στην ενίσχυση της κατανάλωσης, "ναι» στην ενίσχυση της παραγωγής, κάτι το οποίο επιβεβαιώνεται, "ναι» στον καθορισμό εθνικών ποσοστώσεων, χωρίς τις οποίες κινδυνεύουμε όχι μόνο να τιμωρήσουμε τους παραγωγούς, αλλά και να ξεσπάσει πόλεμος ανάμεσά τους και ανάμεσα στις διάφορες χώρες παραγωγούς. Συνεπώς, η Επιτροπή αποδέχεται τα αιτήματα μας, και εκφράζω την ικανοποίηση μου και την ικανοποίηση της πολιτικής ομάδας μου ως προς το σημείο αυτό.
<P>
Τρίτον, θα ήθελα εντούτοις να εκφράσω τη δυσαρέσκειά μας ως προς ένα σημείο. Σε όλα τα έγγραφα μελέτης για τη μεταρρύθμιση της ΚΓΠ τα οποία αφορούν και την Ατζέντα 2000 η Ομάδα του Ευρωπαϊκού Λαϊκού Κόμματος μιλά για επανεξισορρόπηση των πόρων στους διάφορους τομείς και στις διάφορες περιοχές της Ευρωπαϊκής Ένωσης. Ε, λοιπόν, κύριε Επίτροπε, μας δίδεται εδώ μία σημαντική ευκαιρία να δείξουμε μέσω μιας θετικής απάντησης για το ελαιόλαδο, ότι έχουμε πραγματικά την πρόθεση να επιβραβεύσουμε τους τομείς της παραγωγής που έχουν προοπτική - χωρίς διάκριση ανάμεσα στους τομείς του Βορρά και του Νότου και δίνοντας μία θετική απάντηση σε έναν βασικό μεσογειακό τομέα, που μπορεί να αναπτύσσεται, αλλά χρειάζεται σημαντικούς πόρους ώστε να μπορέσει να αυξήσει τα συνολικά επίπεδα παραγωγής - αλλά και να προωθήσουμε το προϊόν στις αγορές και να βελτιώσουμε την ποιότητα του.
<P>
Τέλος, θα ήθελα να πω ότι είναι απαραίτητο να εξευρεθεί λύση και για τις τρέχουσες περιόδους. Αποφασίζοντας με σύνεση, σήμερα εδώ στο Κοινοβούλιο και τις προσεχείς ημέρες στο Συμβούλιο των Υπουργών, θα επιλύσουμε ενδεχομένως το πρόβλημα για τη μελλοντική ελαιουργική περίοδο, αλλά υπάρχουν ήδη συνέπειες που επιβαρύνουν την τρέχουσα περίοδο και για τις οποίες οι παραγωγοί θα αναγκασθούν να πληρώσουν χωρίς έκτακτα μέτρα. Για τον λόγο αυτό, ζητώ την έγκριση της Επιτροπής.

<SPEAKER ID=18 LANGUAGE="ES" NAME="Vallvι">
Κύριε Πρόεδρε, κυρία Πρόεδρε, κύριε Επίτροπε, συζητάμε ένα ιδιαίτερα σημαντικό σημείο. Όλοι γνωρίζουμε τη σημασία της γεωργίας στην Ευρωπαϊκή Ένωση και τη σημασία ορισμένων γεωργικών τομέων όχι σε ολόκληρη την επικράτεια της Ένωσης αλλά σε πολύ συγκεκριμένες περιοχές.
<P>
Πέρυσι διεξήχθη μία συνεδρίαση στο Cork στην οποία συζητήθηκε επίσης η σημασία του αγροτικού χώρου. Κύριε Επίτροπε, σε κάποιες περιοχές η εξασφάλιση του αγροτικού χώρου σημαίνει την εξασφάλιση συγκεκριμένων καλλιεργειών οι οποίες αποτελούν ουσιαστικά μονοκαλλιέργειες σε αυτές τις περιοχές.
<P>
Η Επιτροπή εκπόνησε μία πρόταση η οποία συζητήθηκε από την Επιτροπή Γεωργίας και ενεκρίθη με μεγάλη πλειοψηφία από το Κοινοβούλιο τον περασμένο Δεκέμβριο.
<P>
Η Επιτροπή εκπόνησε μία νέα πρόταση και νομίζω ότι σε πολλές περιπτώσεις δεν τήρησε τις κατευθυντήριες γραμμές που είχε εγκρίνει το Κοινοβούλιο εκφράζοντας τις βασικές ανησυχίες των περιοχών που παράγουν ελαιόλαδο.
<P>
Συμφωνώ, κύριε Επίτροπε, πως το θέμα της απάτης είναι κάτι που πρέπει να αποφευχθεί και πως η απάτη δεν μπορεί να αποτελέσει τρόπο χρηματοδότησης, αλλά πιστεύω επίσης πως δεν μπορούν να θεσπισθούν και να καθορισθούν κανόνες, λαμβάνοντας υπόψη μόνο την καταπολέμηση της απάτης. Πρέπει να ληφθούν υπόψη οι ανάγκες του τομέα και οι ανάγκες των ευρωπαϊκών περιοχών που εξαρτώνται, ουσιαστικά, από κάποιον συγκεκριμένο τομέα, όπως είναι στην προκειμένη περίπτωση το ελαιόλαδο.
<P>
Πάντα λέγαμε πως πρέπει να εξασφαλισθεί γεωργία και γεωργικά προϊόντα υψηλής ποιότητας. Αν μιλάμε λοιπόν για ποιότητα των προϊόντων, για εγγύηση προέλευσης, πρέπει να απαγορεύσουμε την εμπορία νοθευμένων προϊόντων, γιατί αυτό αποτελεί παραποίηση της εγγύησης προέλευσης.
<P>
Πρέπει να καταρτίσουμε πολιτική προστασίας και προώθησης της κατανάλωσης με σκοπό τον προσανατολισμό των καταναλωτών, να παρέχουμε ειδικές ενισχύσεις σε συναφή με το ελαιόλαδο προϊόντα, όπως είναι οι επιτραπέζιες ελιές, και, να θεσπίσουμε για τον σκοπό αυτό αποτελεσματικά συστήματα ελέγχου.
<P>
Πιστεύω, κύριε Επίτροπε, πως η πρόταση η οποία μας υπεβλήθη μπορεί να βελτιωθεί κι ελπίζω κατά τη διάρκεια αυτής της συζήτησης, μέσω της ψηφοφορίας των τροπολογιών που κατέθεσαν οι διάφορες πολιτικές ομάδες, να μπορέσουμε να επιτύχουμε σημαντική βελτίωση της εν λόγω πρότασης ως προς αυτή την πτυχή, η οποία ίσως να μην είναι πολύ σημαντική για το σύνολο της ευρωπαϊκής γεωργίας, αλλά έχει μεγάλη σημασία για συγκεκριμένες περιοχές και για συγκεκριμένους ανθρώπους, οι οποίοι θέλουν πραγματικά να πιστέψουν σε μία πραγματικά ευρωπαϊκή γεωργική πολιτική.

<SPEAKER ID=19 NAME="Δασκαλάκη">
Κυρία Πρόεδρε, η Επιτροπή έχει παρουσιάσει σειρά προτάσεων για την τροποποίηση της ΚΟΑ ελαιολάδου, κυρίως επειδή διατυπώθηκαν αμφιβολίες ως προς την αποτελεσματικότητα και τη διαφάνεια ενός διπλού συστήματος ενίσχυσης προς τους παραγωγούς. Παράλληλα, σημειώθηκε αύξηση της κοινοτικής παραγωγής της τελευταίας περιόδου με δυσμενείς επιπτώσεις στη διαμόρφωση των τιμών, ενώ η μη κατανομή μέγιστων εγγυημένων ποσοτήτων σε εθνικό επίπεδο τιμωρεί το σύνολο των ελαιοπαραγωγών για τις παραβάσεις ενός μέρους.
<P>
Η μεγάλη αύξηση της κοινοτικής παραγωγής προκάλεσε τη δημιουργία μεγάλων αποθεμάτων, ενώ σε πολλές περιπτώσεις η διαφορά της τιμής από τον παραγωγό στο λιανικό εμπόριο δημιούργησε και προβλήματα ανταγωνισμού. Η αναμόρφωση της ΚΟΑ ελαιολάδου είναι επιτακτική και θα έπρεπε να γίνει σύντομα και με μακριά όμως διάρκεια έως το 2006, δηλαδή να έχει τον ίδιο χρονικό ορίζοντα με τα άλλα προϊόντα στα πλαίσια της ΑΤΖΕΝΤΑ 2000.
<P>
Η μεταβατική περίοδος εξυπηρετεί μόνον όσους επενδύουν στην υπερπαραγωγή, αντίθετα με τις κοινοτικές προοπτικές, και τιμωρεί τους άλλους, ενώ συνεπάγεται επίσης απώλειες απασχόλησης και περιβαλλοντικές ζημιές. Είναι απαραίτητη λοιπόν η καθιέρωση εθνικών ποσοστώσεων, λαμβάνοντας υπόψη και τη φετινή παραγωγή 98/99. Επίσης, είναι αναγκαίο να διατηρηθεί ο μηχανισμός παρέμβασης και η τιμή παρέμβασης, ώστε να διασφαλισθεί η σταθερότητα των αγορών και των τιμών σ' έναν τομέα όπου η παραγωγή ποικίλλει σημαντικά από χρόνο σε χρόνο. Απαιτείται η δημιουργία ενός συμπληρωματικού καθεστώτος ενισχύσεων για μικρές εκμεταλλεύσεις και μικρούς παραγωγούς, καθώς και η ενίσχυση για την κατάρτιση ελαιοκομικού μητρώου σε χώρες που δεν έχουν, και μάλιστα πριν από το έτος 2000.
<P>
Τέλος, κατά τη δική μας άποψη, είναι αναγκαία και η δημιουργία συστήματος ενίσχυσης της παραγωγής και για την επιτραπέζια ελιά.
<P>
(Χειροκροτήματα)

<SPEAKER ID=20 LANGUAGE="ES" NAME="Jovι Peres">
Κυρία Πρόεδρε, η Επιτροπή δεν ακολούθησε, στην πρόταση μεταρρύθμισης που υπέβαλλε, την πλειοψηφία των κατευθυντήριων γραμμών που περιλαμβάνονται στην έκθεση που ενεκρίθη από το Κοινοβούλιο τον Δεκέμβριο.
<P>
Η Επιτροπή προτείνει, σε αντίθεση με άλλες μεταρρυθμίσεις, την κατάργηση των παρεμβάσεων και διατηρεί τη μέγιστη εγγυημένη ποσότητα σε ένα επίπεδο πολύ κατώτερο από αυτό της ευρωπαϊκής κατανάλωσης - ενώ στο Κοινοβούλιο ζητούσαμε, κυρίες και κύριοι, αύξηση της μέγιστης εγγυημένης ποσότητας, ανάλογα με την κατανάλωση, την εξαγωγή και το περιθώριο ασφαλείας, και αυτή ήταν η προϋπόθεση, αγαπητοί συνάδελφοι, ώστε έπειτα να μπορέσουμε να καθορίσουμε εθνικές ποσότητες αναφοράς.
<P>
Από την ταπεινή μου θέση επικαλούμαι τη σοβαρότητα των συναδέλφων μου ώστε σήμερα κατά τη διάρκεια των ψηφοφοριών να λάβουν υπόψη τους αυτή τη σκέψη.
<P>
Η Επιτροπή δεν υποβάλλει προτάσεις για να απαγορεύσει τη νοθεία του ελαιόλαδου με άλλα έλαια, δεν διατυπώνει προτάσεις για να θεσπίσει ένα αξιόπιστο και αποτελεσματικό καθεστώς ελέγχου, ούτε διατυπώνει προτάσεις για τις επιτραπέζιες ελιές -παρόλο που ο κ. Fischler μας το είχε υποσχεθεί στο τέλος της συζήτησης που είχαμε στο Κοινοβούλιο τον Δεκέμβριο - ενώ προσεγγίζει τον έλεγχο των καλλιεργειών κατά τρόπο που μπορεί να δημιουργήσει σοβαρά προβλήματα νομικής ανασφάλειας.
<P>
Ο κατάλογος θα μπορούσε να είναι ακόμα μεγαλύτερος, όπως δείχνει ο μεγάλος αριθμός των τροπολογιών που έχουν υποβληθεί.
<P>
Πρόκειται, λοιπόν, για μία πρόταση σαν αυτές που υποβάλλει συνήθως η Επιτροπή για τις μεσογειακές παραγωγές, μία πρόταση δηλαδή απολύτως μεροληπτική συγκριτικά με τις ηπειρωτικές παραγωγές, παρότι υπάρχει και μία άλλη ιδιαιτερότητα: πρόκειται για την έγκριση της διαδικασίας κατεπείγοντος για ριζική μεταρρύθμιση μιας ΚΟΑ, γεγονός πρωτόγνωρο για το Κοινοβούλιο.
<P>
Αν σκοπός ήταν να τεθεί σε ισχύ η μεταρρύθμιση πριν από το επόμενο έτος συγκομιδής, έχουμε ακόμα λίγο καιρό στη διάθεσή μας για να διεξάγουμε καλύτερα το έργο μας.
<P>
Αφήνοντας κατά μέρους τη μεσολαβητική χρησιμότητα που μπορεί να έχει η ύπαρξη διαφορετικών προεδριών, η χρησιμότητα αυτής της διαδικασίας έχει μία πολύ σαφή πρακτική σημασία: η Επιτροπή διατυπώνει προτάσεις για την κατανομή της μέγιστης εγγυημένης ποσότητας μεταξύ των παραγωγών κρατών μελών χρησιμοποιώντας στοιχεία που η ίδια η Επιτροπή αναγνωρίζει ως ελάχιστα αξιόπιστα και παραβλέποντας πληροφορίες - οι οποίες θα παρουσιασθούν εντός των ημερών από το Ελεγκτικό Συνέδριο, κ.λ.π. οι οποίες θα μπορούσαν να είναι πολυτιμότατες για το έργο μας.
<P>
Αγαπητοί συνάδελφοι, οι τροπολογίες της πολιτικής ομάδας μου στοχεύουν να διορθώσουν, στο μέτρο του δυνατού, αυτήν την κατάσταση και, βέβαια, έχουμε φροντίσει ώστε να σέβονται απολύτως την εντολή που εξέδωσε το Κοινοβούλιο και τη δέσμευση ενότητας που αναλάβαμε τον Δεκέμβριο.
<P>
Πιστεύω πως αυτή η βούληση η οποία υπήρξε τον Δεκέμβριο για επίτευξη συμφωνίας θα γίνει σεβαστή σήμερα από όλους τους συναδέλφους μας.

<SPEAKER ID=21 LANGUAGE="DE" NAME="Graefe zu Baringdorf">
Κυρία Πρόεδρε, η καλλιέργεια της ελιάς είναι μεγάλης πολιτιστικής, αλλά και οικονομικής σημασίας και, ως εκ τούτου, πρέπει να εξασφαλισθεί η ταυτότητα της ευρωπαϊκής καλλιέργειας της ελιάς μέχρι και την περιφερειακή διάθεση. Ο αριθμός των ελαιοδένδρων, που αποτελεί και σημαντικό οικολογικό παράγοντα, είναι βέβαια σημαντικός για μας, αλλά δεν επαρκεί. Το θέμα είναι να αντιμετωπίσουμε την ελιά σαν κοινωνικό παράγοντα, δηλαδή σχετικά με τις θέσεις εργασίας στον εν λόγω τομέα. Επιπλέον, πρέπει να καταστεί σαφές στην πολιτική της Επιτροπής ότι εδώ πρόκειται για ένα σημαντικό προϊόν διατροφής.
<P>
Σύμφωνα με αυτά, ο στόχος δεν πρέπει να είναι η στήριξη κάποιου είδους καλλιέργειας που είναι δύσκολο να πωληθεί, αλλά η εμπορία, η μεταποίηση και η περιφερειακή διάθεση, λαμβάνοντας υπόψη το επίπεδο της ζήτησης του ελαιολάδου από τους καταναλωτές. Μόνον εφόσον κινηθούμε προς την κατεύθυνση της περιφερειακής αγοράς θα μπορέσουν να αρθούν οι δυσκολίες που αντιμετωπίζουμε, αν και ρίχνουμε δισεκατομμύρια στον τομέα αυτόν χωρίς να αναχαιτίζεται η μείωση των θέσεων εργασίας.

<SPEAKER ID=22 NAME="Trizza">
Κυρία Πρόεδρε, κύριε Επίτροπε, οι εθνικές ποσοστώσεις, η κατάργηση της ενίσχυσης της κατανάλωσης και η βελτίωση των καλλιεργειών και της ποιότητας των προϊόντων αποτελούν μερικά από τα θετικά σημεία της πρότασης αυτής, η οποία κερδίζει, ως εκ τούτου, τη συνολική αποδοχή μας. Βέβαια, η κατάργηση του κατ' αποκοπήν καθεστώτος για τους μικρούς παραγωγούς και η αβεβαιότητα ως προς το τελευταίο γεωργικό έτος μας οδηγούν να ζητούμε έκτακτα μέτρα για να αποφευχθεί και τη χρονιά αυτή η αρνητική επίδραση των σημαντικών περικοπών στις ασθενέστερες οικονομίες, τις οικονομίες των κρατών της Νότιας Ευρώπης.
<P>
Πρέπει ωστόσο να πεισθούμε ότι το ελαιόλαδο και η καλλιέργεια των ελαιοδένδρων αντιπροσωπεύει έναν σημαντικό ευρωπαϊκό πόρο, όχι μόνο από οικονομική αλλά και από περιβαλλοντική άποψη. Το πρόβλημα της "ελιάς» δεν είναι ένα πρόβλημα που αφορά μόνο τη Νότια Ευρώπη, παρά ένα πρόβλημα ευρωπαϊκό: το ελαιόλαδο αποτελεί ευρωπαϊκό πόρο και ένα δυνατό προϊόν μπορεί να είναι καθοριστικό για τη δημιουργία ευνοϊκών συνθηκών ανταγωνισμού για τις οικονομίες μας.
<P>
Για τον λόγο αυτό εκφράζω τη συναίνεση και τη θετική στάση του κόμματος της Εθνικής Συμμαχίας για το έργο που πραγματοποιήθηκε και πιστεύω ότι οι σκέψεις αυτές, μας κάνουν να αναλογισθούμε την ανάγκη επείγουσας δράσης ώστε να αποκτήσουμε βεβαιότητα. Βρισκόμαστε για πάρα πολλά χρόνια σε αβεβαιότητα, η οποία δημιούργησε συνθήκες κερδοσκοπίας. Το έγγραφο αυτό αντιπροσωπεύει ένα πρώτο σημαντικό βήμα ώστε να ηρεμήσουν οι παραγωγοί για να μπορέσουν να βελτιώσουν την παραγωγή τους και να δημιουργήσουν συνθήκες ανάπτυξης των ευρωπαϊκών οικονομιών.

<SPEAKER ID=23 LANGUAGE="ES" NAME="Colino Salamanca">
Κυρία Πρόεδρε, θα ήθελα εξ ονόματος των Ισπανών σοσιαλιστών βουλευτών να εκφράσω εν συντομία τους λόγους για τους οποίους προωθήθηκαν αυτές οι τροπολογίες.
<P>
Πρόσφατα το Ευρωπαϊκό Κοινοβούλιο εξέδωσε γνωμοδότηση σχετικά με το μέλλον της ΚΟΑ του ελαιόλαδου που έδειχνε να οδηγεί σε κάποια συμφωνία. Η απάντηση της Ευρωπαϊκής Επιτροπής δεν μπορούσε να είναι πιο συγκεχυμένη, εφόσον υπέβαλε μία πρόταση εντελώς διαφοροποιημένη από εκείνη τη συμφωνία.
<P>
Παρά τα όσα έχουν ειπωθεί, δεν υπάρχει εδώ καμία εθνική αξίωση: αν ζητάμε την αύξηση της μέγιστης εγγυημένης ποσότητας, το κάνουμε για το συμφέρον όλων των Ευρωπαίων παραγωγών, αν θέλουμε να διατηρήσουμε τις παρεμβάσεις, το κάνουμε εξ ονόματος όλων των Ευρωπαίων παραγωγών, αν ζητάμε ρητώς την απαγόρευση της νοθείας, το κάνουμε προς συμφέρον όλων των Ευρωπαίων καταναλωτών, αν ζητάμε ένα καθεστώς για τις επιτραπέζιες ελιές, το κάνουμε για όλους τους Ευρωπαίους καταναλωτές, αν ζητάμε ένα ειδικό καθεστώς για τους μικροπαραγωγούς, το κάνουμε ανεξάρτητα από την περιοχή στην οποία βρίσκονται.
<P>
Κύριε Επίτροπε, σας ευχαριστώ που είστε παρών στη συζήτηση. Θα ήθελα, όμως, να σας αναφέρω σαφώς, ότι οι παραγωγοί ελαιολάδου δεν μπορούν να καταλάβουν πως, ενώ σε άλλους τομείς της ΚΓΠ δεν φαίνεται να υπάρχουν δημοσιονομικά προβλήματα, σε αυτόν, παρά τη συμβολή του τομέα των ελαιώνων στην καταπολέμηση της διάβρωσης και της απερήμωσης, και παρά τη συνδρομή του στην απασχόληση και στη διατήρηση του πληθυσμού στην ύπαιθρο, οι προτάσεις της Επιτροπής κατευθύνονται προς την αντίθετη κατεύθυνση.
<P>
Είμαι σίγουρος πως μεγαλύτερη σκέψη εκ μέρους της Επιτροπής σχετικά με την πρότασή της θα οδηγούσε, όπως έχει συμβεί και σε άλλους τομείς - όπως στον τομέα του κρασιού - σε μία νέα πρόταση, η οποία θα διατηρεί την οικονομική και κοινωνική συνοχή που πρέπει να διέπει το σύνολο των κοινοτικών πολιτικών της Ευρωπαϊκής Ένωσης.

<SPEAKER ID=24 LANGUAGE="ES" NAME="Arias Caete">
Κυρία Πρόεδρε, δεν χρειάζεται να τονίσω την τεράστια οικονομική σημασία της ελαιοκαλλιέργειας στην Ευρωπαϊκή Ένωση.
<P>
Περισσότερα από 4 εκατομμύρια εκτάρια και 465.000 θέσεις εργασίας εξαρτώνται από αυτήν την καλλιέργεια. Μόνο στην αυτόνομη κοινότητά μου, στην Ανδαλουσία, 140.000 θέσεις εργασίας, σχεδόν το 50 % της συνολικής γεωργικής απασχόλησης, εξαρτώνται από αυτήν την ΚΟΑ, η οποία καθίσταται το βασικό στοιχείο της κοινωνικής και εδαφικής συνοχής.
<P>
Σε αυτό το πλαίσιο, η Επιτροπή μας υποβάλλει μία πρόταση η οποία, ως έχει αυτήν τη στιγμή, δεν επιδεικνύει σαφώς καμία αλληλεγγύη προς τη μεσογειακή γεωργία, παρουσιάζει έλλειψη ισορροπίας για κάποια κράτη μέλη, είναι από τεχνική άποψη λανθασμένη, γιατί εξαλείφει σημαντικά στοιχεία για τη σταθερότητα των τιμών και τα γεωργικά εισοδήματα, όπως είναι οι παρεμβάσεις, δεν προστατεύει τους καταναλωτές της Κοινότητας εφόσον δεν προβλέπει την απαγόρευση της νοθείας και αγνοεί πλήρως την κατάσταση των επιτραπέζιων ελιών.
<P>
Η Επιτροπή πρέπει να αρχίσει να αντιμετωπίζει επί ίσοις όροις τους αγρότες της Μεσογείου. Δεν πρέπει να επικαλούμαστε πάντα τη δημοσιονομική ουδετερότητα για τους λιγότερο ευνοημένους αγρότες και να είμαστε διατεθειμένοι να αυξάνουμε συστηματικά χωρίς περιορισμό τις ενισχύσεις προς τις ηπειρωτικές παραγωγές. Είναι απολύτως εφικτό, κύριε Επίτροπε, να αυξήσουμε τη μέγιστη εγγυημένη ποσότητα με μία πολύ περιορισμένη δημοσιονομική προσπάθεια, είναι απολύτως εφικτό, επιπλέον, να προσαρμόσουμε τις εθνικές ποσοστώσεις στην πραγματική παραγωγή των κρατών μελών, και η Επιτροπή γνωρίζει πως τα αριθμητικά στοιχεία, στα οποία βασίσθηκε η πρότασή της, είναι ανακριβή και ξεπερασμένα.
<P>
Προσωπικά εκφράζω την ικανοποίησή μου για το γεγονός ότι έχουμε υποβάλει τροπολογίες οι οποίες οδήγησαν σε σημαντικές συμφωνίες εντός των πολιτικών ομάδων και που, αν στην ψηφοφορία εκφρασθούν αυτές οι συμφωνίες, θα επιτρέψουν να δοθεί απάντηση στις φιλοδοξίες των αγροτών της Κοινότητας και να βελτιωθούν σημαντικά οι προτάσεις της Επιτροπής, θεσπίζοντας επίσης στοιχεία αυστηρού ελέγχου, τα οποία να μπορούν να καθησυχάσουν τους Ευρωπαίους φορολογούμενους.
<P>
Ελπίζω να λάβει υπόψη ο κ. Επίτροπος αυτές τις τροπολογίες και να επιδείξει ευελιξία στην τροποποίηση της πρότασής του.

<SPEAKER ID=25 LANGUAGE="PT" NAME="Novo">
Κυρία Πρόεδρε, κύριε Επίτροπε, όσα συνέβησαν αυτή την εβδομάδα όσον αφορά τη μεταρρύθμιση του τομέα του ελαιολάδου έρχονται να επιβεβαιώσουν ότι το Ευρωπαϊκό Κοινοβούλιο έλαβε μια σοβαρότατη απόφαση όταν ενέκρινε την αίτηση κατεπείγοντος, από τη στιγμή που δέχθηκε να εξεταστεί μια πολύ σημαντική μεταρρύθμιση δίχως τη σύνταξη μιας έκθεσης. Υπέκυψε έτσι σε συγκυριακές περιστάσεις και όχι σε κάποια ανάγκη τήρησης εξαιρετικά σφικτών προθεσμιών.
<P>
Σε ό, τι αφορά την πρόταση κανονισμού της Επιτροπής, σε αντίθεση με όσα ειπώθηκαν από ορισμένους εδώ μέσα, δεν ακολουθεί τις κατευθύνσεις της έκθεσης Jovι Peres που ενεκρίθη το Δεκέμβριο. Το μόνο που κάνει είναι να συγρατεί από την έκθεση κάποιες αποσπασματικές ιδέες, άσχετες με το γενικό πλαίσιο. Ευελπιστούμε ότι οι τροπολογίες που θα εγκρίνουμε σήμερα θα μπορέσουν να επαναφέρουν το πνεύμα και το γράμμα εκείνου του κειμένου, ιδίως όσον αφορά την αύξηση της μέγιστης εγγυημένης ποσότητας και την κατανομή της στα κράτη μέλη με βάση πραγματικά και αξιόπιστα στοιχεία, πράγμα που εξυπηρετεί και τα συμφέροντα της χώρας μου. Όντως, σχετικά με αυτό, η πρόταση της Επιτροπής δεν λαμβάνει υπόψη το πρόγραμμα ανάπτυξης των ελαιώνων. Ελπίζω ότι οι τροπολογίες θα επαναφέρουν το πνεύμα και το γράμμα της έκθεσης Jovι Peres σε ό, τι αφορά την επαναλειτουργία των μηχανισμών παρέμβασης, τις ενισχύσεις στους μικρούς παραγωγούς και στην κατανάλωση, την παραγωγή επιτραπέζιας ελιάς και τη λήψη αυστηρών μέτρων απαγόρευσης της ανάμειξης ελαιολάδου με άλλα προϊόντα.
<P>
Εάν σήμερα επιτύχουμε ξανά τη συναίνεση του Δεκεμβρίου, και αν το Σώμα δεν βάλει τα συμφέροντα του συνόλου των ελαιοπαραγωγών σε δεύτερη μοίρα σε σχέση με κάποια άλλα, ολίγον τι σκοτεινά εθνικά συμφέροντα που συχνά είναι εντελώς άσχετα με την παραγωγή ελαιολάδου, τότε θα υπάρξουν οι προϋποθέσεις για τροποποίηση της πρότασης κανονισμού της Επιτροπής, για να εγγυηθούμε την αειφορία του τομέα και για να ανταποκριθούμε θετικά στην προάσπιση των συμφερόντων των ελαιοπαραγωγών. Ας ελπίσουμε ότι, σε περίπτωση που γίνει κάτι τέτοιο, η Επιτροπή θα αποδεχθεί σήμερα αυτό που απέρριψε εμπράκτως το Δεκέμβριο.

<SPEAKER ID=26 NAME="Orlando">
Κυρία Πρόεδρε, η σαφήνεια είναι αρετή στην πολιτική και θα πρέπει να την χαρακτηρίζει. Βρισκόμαστε αντιμέτωποι με μία επιλογή πολύ καλή επειδή είναι σαφής, και είναι σαφής γιατί λαμβάνεται υπόψη η ποιότητα και η ποσότητα της αγροτικής παραγωγής με μηχανισμούς ενίσχυσης της παραγωγής, με μηχανισμούς προσδιορισμού των εθνικών ποσοστώσεων. Είναι σαφής γιατί λαμβάνει υπόψη την επείγουσα ανάγκη παρέμβασης. Τελευταίο, αλλά εξίσου σημαντικό, πρόκειται για σαφή πολιτική επιλογή γιατί λαμβάνεται υπόψη η μεσογειακή διάσταση και η αγροτική διάσταση της ευρωπαϊκής οικονομίας. Πιστεύω προσωπικά ότι την παρούσα στιγμή πρέπει να τονισθούν τα σημεία αυτά, με την ευχή ότι η συζήτηση θα ενισχύσει και δεν θα εξασθενίσει τη σαφήνεια της παρέμβασης αυτής.

<SPEAKER ID=27 NAME="Λαμπράκη">
Κυρία Πρόεδρε, η σημερινή μας συζήτηση, αποτέλεσμα μιας διαδικασίας που σίγουρα δεν ήταν η καλύτερη, αφορά ένα προϊόν σημαντικό από κάθε άποψη.
<P>
Η ελαιοκαλλιέργεια είναι παραδοσιακή και κυρίαρχη μορφή οικονομικής δραστηριότητας σε μεγάλες περιφέρειες του ευρωπαϊκού νότου, ενώ το ελαιόλαδο ως προϊόν αποτελεί τη βάση κάθε υγιεινού διαιτολογίου. Με δεδομένη την κυρίαρχη θέση της ευρωπαϊκής παραγωγής στην παγκόσμια αγορά, είναι πολύ σημαντική η ορθολογική και αποτελεσματική οργάνωση του τομέα στα πλαίσια της Ευρωπαϊκής Ένωσης. Με ευχάριστη, λοιπόν, έκπληξη είδαμε την Επιτροπή, και ελπίζω, κύριε Fischler, να συνεχίσετε αυτές τις ευχάριστες εκπλήξεις, να εγκαταλείπει κάποιες αρχικές σκέψεις που θα έβαζαν τον τομέα του ελαιολάδου σε περιπέτειες και να παρουσιάζει πρόταση αρκετά κοντά στις προτάσεις του Ευρωπαϊκού Κοινοβουλίου. Μία πρόταση που, με κάποιες βελτιώσεις, μπορεί να οδηγήσει στο ζητούμενο. Και το ζητούμενο είναι: ορθολογική οργάνωση της αγοράς ελαιολάδου, παραγωγή προϊόντος υψηλής και σταθερής ποιότητας, στήριξη του εισοδήματος και της απασχόλησης σε μεγάλες περιοχές της ευρωπαϊκής υπαίθρου.
<P>
Θα ήθελα να σας ζητήσω να δείτε και να εγκρίνετε ορισμένες τροπολογίες που έχουν κατατεθεί και αφορούν:
<P>
Πρώτον, την κατάργηση της παρέμβασης, η οποία θα δημιουργήσει, αντί να λύσει, προβλήματα. Το καθεστώς της παρέμβασης πρέπει να διατηρηθεί σαν ένας δείκτης ασφαλείας για τον παραγωγό.
<P>
Δεύτερον, το θέμα της προώθησης του ελαιολάδου, που είναι σημαντικό και θα πρέπει να δοθούν τα απαραίτητα κονδύλια γι' αυτό. Μία επιθετική πολιτική προώθησης θα επιβεβαιώσει την κυρίαρχη θέση της Ευρωπαϊκής Ένωσης και θα λύσει τα όποια προβλήματα πλεονασμάτων παρουσιάζονται.
<P>
Τρίτον, στα πλαίσια της ΑΤΖΕΝΤΑ 2000, οι τροποποιήσεις των ΚΟΑ έχουν ένα χρονικό ορίζοντα μέχρι το 2006. Ο ίδιος χρονικός ορίζοντας πρέπει να εφαρμοστεί και για την ΚΟΑ ελαιολάδου.
<P>
Τέταρτον, μαζί με τον προσδιορισμό εθνικών εγγυημένων ποσοτήτων, θα πρέπει να θεσπιστεί και η δυνατότητα μεταφοράς ποσοτήτων μεταξύ δύο περιόδων εμπορίας με δεδομένη και την ιδιαιτερότητα που παρουσιάζει η παραγωγή ελαιολάδου.
<P>
Τέλος, θα πρέπει η Επιτροπή να εξετάζει ξεχωριστά τον τομέα της επιτραπέζιας ελιάς, όχι απλώς σαν ευχή στην αιτιολογική έκθεση, αλλά και με την υποβολή σε σύντομο διάστημα συγκεκριμένων μέτρων στήριξης.

<SPEAKER ID=28 LANGUAGE="IT" NAME="Santini">
Κυρία Πρόεδρε, κύριε Επίτροπε, παρακολουθώ με μεγάλη ικανοποίηση αυτή τη συζήτηση, την οποία επιθυμούσαμε να διεξαχθεί. Στην Επιτροπή Γεωργίας επιθυμούσαμε τη διεξαγωγή της, όταν με 25 ψήφους έναντι μόνο 17 ψηφίσαμε για τον επείγοντα χαρακτήρα της. Το επιβεβαιώσαμε την περασμένη Δευτέρα, όταν το Κοινοβούλιο, με 196 ψήφους έναντι 154, θέλησε να δώσει μήνυμα για τη λήξη αυτής της διαμάχης. Δεν υπάρχει αμφιβολία ότι, είναι καιρός πια να αποσυρθεί αυτή η Κοινή Οργάνωση Αγοράς, η οποία έχει 32 χρόνια ζωής. Είναι ασύλληπτο να παρατείνονται ακόμα ορισμένα από τα στοιχεία της, όπως το καθεστώς των ανώτατων εγγυημένων ποσοστώσεων σε κοινοτικό επίπεδο. Δεύτερον, είναι ασύλληπτο να εξακολουθούν να καθορίζονται εθνικές ποσοστώσεις που δεν αντιστοιχούν πια ούτε στις παραγωγικές δυνατότητες των κρατών που παράγουν ελαιόλαδο, αλλά ούτε και στις απαιτήσεις της αγοράς.
<P>
Προκειμένου να μην επαναλάβω όσα έχουν ήδη αναφέρει οι συνάδελφοι που προηγήθηκαν, γιατί να μην ποντάρουμε σε ένα μέτρο που προβλέπεται σε αυτή την ΚΟΑ, δηλαδή στην προώθηση του προϊόντος η οποία θεωρείται κατ' εξαίρεση σε όλες τις ΚΟΑ προαιρετική, ένα παράρτημα σχεδόν περιττό; Γνωρίζουμε ότι η προώθηση του προϊόντος είναι ο καλύτερος τρόπος βελτίωσης της ποιότητάς του και ότι η ποιότητα είναι η καλύτερη διαφήμιση, ώστε να επιτευχθεί η προτίμηση των καταναλωτών. Συνεπώς, κατ' αυτόν τον τρόπο αντιμετωπίζεται και το θέμα της καλύτερης ποιότητας. Για τους λόγους αυτούς δεν με τρομάζουν κάποιοι τόνοι παραπάνω λάδι, αρκεί να είναι έξτρα παρθένο, δηλαδή λάδι καλής ποιότητας.
<P>
Είναι κοινό συμφέρον σήμερα να ανοίξουμε τον δρόμο προς τη μεταρρύθμιση αυτή πριν από την έναρξη της ελαιουργικής περιόδου που προβλέπεται τον Νοέμβριο. Ως εκ τούτου, πιστεύω ότι κανένας εδώ δεν έχει πια διάθεση - τουλάχιστον το ευχόμαστε - για πρωτοβουλίες ικανές να εμποδίσουν την πορεία που προσπαθούμε να επιτύχουμε. Κάθε υπόθεση αναπομπής σε επιτροπή ή κάτι παρόμοιο, θα ήταν αντίθετο στο συμφέρον όλων και θα προκαλούσε σοβαρές οικονομικές ζημίες, αλλά κυρίως, θα έπληττε σοβαρά την εικόνα του Κοινοβουλίου, το οποίο θα παρουσιάζονταν για άλλη μία φορά ανίκανο να αποφασίσει. Είναι αλήθεια ότι δεν πρόκειται για την τέλεια πρόταση, όμως πρέπει να αφήσουμε κάποιες λεπτομέρειες να καθορισθούν από την Επιτροπή και το Συμβούλιο, αλλιώς ποιός θα ήταν ο ρόλος τους; !

<SPEAKER ID=29 LANGUAGE="ES" NAME="Redondo Jimιnez">
Κυρία Πρόεδρε, κύριε Επίτροπε, κυρίες και κύριοι, εμείς που ήμασταν αντίθετοι στη συζήτηση αυτής της μεταρρύθμισης με τη διαδικασία του κατεπείγοντος, προσπαθήσαμε, εφόσον ενεκρίθη αυτή η διαδικασία από αυτό το κυρίαρχο Σώμα, να ακολουθήσουμε πιστά, κατά τρόπο εποικοδομητικό.
<P>
Όλες οι ουσιαστικές πτυχές αυτής της μεταρρύθμισης έχουν ήδη συζητηθεί από τους ομιλητές που προηγήθηκαν. Η μέγιστη εγγυημένη ποσότητα, οι παρεμβάσεις, η απαγόρευση της νοθείας, οι επιτραπέζιες ελιές, η κατανομή ανάμεσα στις χώρες, κ.λ.π., όλα αυτά έχουν ήδη συζητηθεί επαρκώς ώστε να ενσωματωθούν σε αυτή τη μεταρρύθμιση. Ωστόσο, κύριε Επίτροπε, λυπάμαι που δεν παρίσταται σήμερα κανένας εκπρόσωπος του Συμβουλίου, γιατί σε κάποιες δηλώσεις εχθές το απόγευμα - ελάχιστα θετικές βέβαια - το Συμβούλιο δήλωνε πως αυτή η μεταρρύθμιση πρέπει να γίνει με μηδενικό κόστος.
<P>
Κύριε Επίτροπε, εσείς γνωρίζετε πολύ καλά τον εν λόγω τομέα - γνωρίζουμε δε την ευαισθησία σας σχετικά με αυτό το θέμα - και πολλές φορές είχατε πει πως δεν θα προβαίνατε σε καμία μεταρρύθμιση η οποία θα ήταν εναντίον των παραγωγών χωρών. Κύριε Επίτροπε, έχετε την καταλληλότερη ευκαιρία για να το αποδείξετε. Πρέπει να δείξετε ευαισθησία και να δεχθείτε πως δεν γίνεται μεταρρύθμιση δίχως την αύξηση του προϋπολογισμού, πόσο μάλλον όταν αυτές οι περικοπές αφορούν τις χώρες του νοτίου τμήματος της Ένωσης. Πρέπει να εξετάσετε σοβαρά και να δεχθείτε τις συστάσεις στις οποίες προβαίνει το Κοινοβούλιο, με μεγάλη θυσία, ευθύνη και εποικοδομητικό πνεύμα εκ μέρους της πλειοψηφίας των μελών του, τα οποία θέτουν πάνω από τα πιθανά πολιτικά οφέλη το όφελος των πολιτών από τους οποίους έχουμε εκλεγεί.

<SPEAKER ID=30 NAME="Χατζηδάκης">
Κυρία Πρόεδρε, όταν μιλάμε για τους παραγωγούς ελαιολάδου δεν πρέπει να ξεχνάμε τρία πράγματα. Πρώτον, ότι μιλάμε για παραγωγούς που ζουν στις πιο φτωχές περιοχές της Ένωσης και που, κατά συνέπεια, έχουν ανάγκη στήριξης. Δεύτερον, ότι παράγουν ένα προϊόν το οποίο αποδεδειγμένα συμβάλλει στην προαγωγή της υγείας των καταναλωτών και, τρίτον, ότι η ελαιοκαλλιέργεια συμβάλλει σημαντικά στην περιβαλλοντική ισορροπία.
<P>
Η έγκριση του νέου κανονισμού έχει επείγοντα χαρακτήρα, όχι μόνο διότι ο κανονισμός που διέπει σήμερα το ελαιόλαδο είναι παλαιός, αλλά γιατί υπάρχουν σοβαρά προβλήματα που χρήζουν άμεσης αντιμετωπίσεως. Κυριότερο από αυτά είναι η υπέρβαση της μέσης εγγυημένης ποσότητας σε ευρωπαϊκό επίπεδο, και μάλιστα κατά πολύ, με αποτέλεσμα οι ενισχύσεις των παραγωγών να μειώνονται δραματικά σε όλες τις χώρες, ακόμη και όταν η παραγωγή σε μία χώρα είναι χαμηλή.
<P>
Το σύστημα που προτείνεται, δηλαδή το σύστημα των εθνικών ποσοστώσεων, είναι αναμφίβολα δίκαιο. Θα έπρεπε, όμως, αν δεν εξαντλείται η ποσόστωση σε κάποια χώρα μία χρονιά, να επιτρέπεται η μεταφορά της διαφοράς στην επόμενη περίοδο εμπορίας.
<P>
Θα ήθελα, επίσης, να εκφράσω την απορία μου γιατί, ενώ για τα προϊόντα του βορρά οι νέοι κανονισμοί ισχύουν μέχρι το 2005, στο ελαιόλαδο η πρόθεση είναι ο κανονισμός να ισχύσει μόνο μέχρι το 2001 και μετά να υπάρξει ένας νέος, πιο αυστηρός κανονισμός. Γιατί δύο μέτρα και δύο σταθμά;

<SPEAKER ID=31 NAME="Fischler">
Κυρία Πρόεδρε, αξιότιμοι κυρίες και κύριοι βουλευτές, επιτρέψτε μου κατ' αρχάς να ευχαριστήσω θερμά για την εποικοδομητική συζήτηση την οποία όλοι ζήσαμε σήμερα σχετικά με τον τομέα του ελαιολάδου. Θα ήθελα, μάλιστα, να υπενθυμίσω ότι το Ευρωπαϊκό Κοινοβούλιο συνέβαλε ουσιαστικά, ήδη από την 18η Δεκεμβρίου 1997 με ψήφισμα σχετικά με τον τομέα του ελαιολάδου, στη συζήτηση που αφορά την εν λόγω κοινή οργάνωση της αγοράς.
<P>
Η Επιτροπή στην πρότασή της 18ης Μαρτίου του τρέχοντος έτους ανταποκρίθηκε στις συστάσεις του ανωτέρω ψηφίσματος ως εξής: η Επιτροπή συμμερίζεται κατ' αρχήν την άποψη του Κοινοβουλίου σχετικά με την αναγκαιότητα μιας επείγουσας μεταρρύθμισης. Επίσης, αποδέχθηκε το επιχείρημα να εμβαθύνουμε σε ορισμένα στοιχεία που αφορούν την παραγωγή, ενόψει μιας τελικής μεταρρύθμισης, πριν από την εφαρμογή της. Συνεπώς, η πρόταση για μία συνολική μεταρρύθμιση θα υποβληθεί αργότερα και αφού υπάρξουν τα αντίστοιχα στοιχεία, ωστόσο εγκαίρως, ούτως ώστε να τεθεί σε ισχύ την 1η Νοεμβρίου 2001.
<P>
Είναι επίσης αναγκαίο, εμβαθύνοντας σε μία πρώτη φάση στην ανάλυση της παραγωγής στις αγορές και στις συγκεκριμένες απόψεις, να προσαρμοσθεί το υφιστάμενο καθεστώς για τα οικονομικά έτη 1998/99 έως τα οικονομικά έτη 2000/2001, ώστε να αντιμετωπισθούν τα πλέον σοβαρά και επίκαιρα προβλήματα των παραγωγών και κυρίως για να αποφευχθεί όξυνση της κατάστασης. Με αυτό το πρώτο βήμα ανταποκρίνεται η Επιτροπή στο επιχείρημα και την επιταγή του κατ' επείγοντος.
<P>
Συγκρίνοντας τώρα το ψήφισμα του Ευρωπαϊκού Κοινοβουλίου με την πρόταση της Επιτροπής, διαπιστώνουμε τα εξής: το Ευρωπαϊκό Κοινοβούλιο επιθυμεί μία και μόνο ενίσχυση προς τους παραγωγούς, σύμφωνα με την πραγματική ποσότητα ελαιολάδου που παράγεται. Η Επιτροπή προτείνει την κατάργηση του διπλού συστήματος ενίσχυσης προς τους παραγωγούς και άρα τη διατήρηση μίας μόνο ενίσχυσης για την πραγματικά παραγόμενη ποσότητα. Το Ευρωπαϊκό Κοινοβούλιο επιθυμεί αύξηση της μέγιστης εγγυημένης ποσότητας, η Επιτροπή προτείνει να αυξηθεί η μέγιστη εγγυημένη ποσότητα κατά 212.000 τόνους, σε 1.562.400 τόνους.
<P>
Το Ευρωπαϊκό Κοινοβούλιο επιθυμεί την καθιέρωση εθνικής ποσότητας αναφοράς. Η Επιτροπή προτείνει την κατανομή της μέγιστης εγγυημένης ποσότητας σε εθνικό επίπεδο. Το Ευρωπαϊκό Κοινοβούλιο επιθυμεί τη διατήρηση ενός μηχανισμού παρέμβασης με τη θέσπιση του μέτρου για την ιδιωτική αποθεματοποίηση. Η Επιτροπή προτείνει μία ισχυρή ενίσχυση και αποκλειστική χρήση της ιδιωτικής αποθεματοποίησης. Στόχος είναι τούτο το μέτρο να συμβάλει αποτελεσματικά στη ρύθμιση της αγοράς. Το Ευρωπαϊκό Κοινοβούλιο επιθυμεί την οριστική κατάργηση του συστήματος ενίσχυσης της κατανάλωσης. Η Επιτροπή ανταποκρίνεται στην ανωτέρω επιθυμία. Επομένως, σε τούτα τα 5 κεντρικά σημεία της μεταρρύθμισης η Επιτροπή και το Ευρωπαϊκό Κοινοβούλιο συμφωνούν. Ωστόσο, λαμβάνοντας υπόψη τον χρόνο που έχω στη διάθεσή μου, θα προτιμούσα να περιορισθώ κατά την περαιτέρω τοποθέτησή μου στα σημαντικότερα σημεία του ζητήματος, αντί να εξετάσω κάθε μία από τις 163 τροπολογίες.
<P>
Ορισμένες τροπολογίες αφορούν τις βασικές αρχές της μελλοντικής μεταρρύθμισης του 2001. Συμφωνώ ότι μία τέτοια μεταρρύθμιση είναι αναγκαία. Ωστόσο, θα πρέπει αρχικά να βελτιώσουμε τις γνώσεις μας όσον αφορά τον εν λόγω τομέα. Θα έχουμε, εγκαίρως, τα αποτελέσματα της νεότερης εξέτασης, ούτως ώστε να μπορούν να ληφθούν υπόψη στις προτάσεις που θα κατατεθούν το 2000 για την εκτέλεση της μεταρρύθμισης κατά το 2001. Δεν πιστεύω ότι μετά από αυτό θα έπρεπε να περιμένουμε περισσότερο όσον αφορά τη βασική μεταρρύθμιση. Τα μέτρα που προτείνονται για εφαρμογή από το επόμενο οικονομικό έτος ανταποκρίνονται - όπως ειπώθηκε - στον επείγοντα χαρακτήρα του προβλήματος. Για τον λόγο αυτό δεν μπορώ να αποδεχθώ όσες τροπολογίες αμφισβητούν τα ανωτέρω μέτρα.
<P>
Μία δεύτερη ομάδα τροπολογιών αφορά τη μέγιστη εγγυημένη ποσότητα και την κατανομή της στα κράτη μέλη. Επισημαίνω το γεγονός ότι μία σημαντική αύξηση της μέγιστης εγγυημένης ποσότητας θα υπερέβαινε τη μέση δυνατότητα απορρόφησης από την αγορά, εκτός κι αν αποδεχθούμε εξαιρετικά χαμηλές τιμές ελαιολάδου. Μία κατανομή στα κράτη μέλη μου φαίνεται απαραίτητη. Εξάλλου, ζητήθηκε από το Κοινοβούλιο προκειμένου να αναληφθεί μεγαλύτερη ευθύνη από τους παραγωγούς που παράγουν το πλεόνασμα.
<P>
Τα κριτήρια της εν λόγω κατανομής στηρίζονται σε στοιχεία του παρελθόντος, όπου ακολουθήθηκε μία διαδικασία σύμφωνα με τον συνήθη κανόνα που χρησιμοποιείται και σε άλλους τομείς. Ωστόσο, αυτά τα κριτήρια θα λαμβάνουν υπόψη τους τις νέες φυτεύσεις και το καθήκον της ρύθμισης όσον αφορά τους μικρούς παραγωγούς. Εδώ πρέπει να εξασφαλισθεί κάποια ισορροπία, πράγμα που είναι ασφαλώς δύσκολο.
<P>
Οι τροποποιήσεις που αφορούν τη χρησιμοποίηση των μη αξιοποιημένων μέγιστων εγγυημένων ποσοτήτων περιέχουν μία τεχνική δυνατότητα την οποία, ασφαλώς, θα εξετάσουμε στα πλαίσια μιας γενικής ισορροπίας. Όσον αφορά τις νέες φυτεύσεις, είναι απαραίτητο να περιορισθούν αυστηρά, μία και η εμπειρία επιβεβαιώνει ότι δεν αρκεί η καθιέρωση της μέγιστης εγγυημένης ποσότητας για τη διατήρηση της ισορροπίας της αγοράς. Για τον λόγο αυτό η Επιτροπή προτείνει να παρέχεται ενίσχυση μόνο σε μερικές εξαιρετικές περιπτώσεις. Δεν είναι δυνατόν να γενικευθούν αυτές οι παρεκκλίσεις, όπως ζητήθηκε εν μέρει. Από την άλλη πλευρά, θεωρώ ότι είναι εν τέλει ακόμα πιο δύσκολο να εφαρμοσθεί μία συνολική απαγόρευση, όπως προτείνουν άλλες τροπολογίες, καθώς κάτι τέτοιο ενέχει τον κίνδυνο οξύτατων αντιπαραθέσεων.
<P>
Πολυάριθμες τροποποιήσεις αφορούν τη ρύθμιση της παρέμβασης, καθώς και την ενίσχυση της ιδιωτικής αποθεματοποίησης. Αντίθετα με ορισμένες τροπολογίες, θεωρώ την κατάργηση της παρέμβασης απολύτως αναγκαία, ιδίως σε σχέση με την επιδίωξη αύξησης της μέγιστης εγγυημένης ποσότητας. Θεωρώ επίσης ότι δεν έχει νόημα να εισαγάγουμε ξανά κατά κάποιον τρόπο και από την πίσω πόρτα τον μηχανισμό παρέμβασης μέσω της αυτόματης απενεργοποίησης της ιδιωτικής αποθεματοποίησης, αντί να δημιουργήσουμε ένα ευέλικτο μέσο, σύμφωνα με τη σημερινή επιθυμία μας.
<P>
Όσον αφορά την επιθυμία για διατήρηση, με κάποια μορφή, της ενίσχυσης προς τους μικρούς παραγωγούς ή της ενίσχυσης της κατανάλωσης, κάτι τέτοιο δεν είναι δυνατόν, όπως ασφαλώς επιβεβαίωσε η εμπειρία. Διότι οι μοναδικές σημαντικές οικονομικές επιπτώσεις που θα επέφερε κάτι τέτοιο θα ήταν να δίδονται ευκαιρίες για καταχρηστική εφαρμογή εις βάρος του προϋπολογισμού.
<P>
Σε πολυάριθμες τροπολογίες απαιτείται η εισαγωγή ενός συστήματος ενίσχυσης για την επιτραπέζια ελιά. Η Επιτροπή κατέστησε φανερό ότι είναι ανοιχτή ως προς το ζήτημα αυτό. Θα πρέπει, ωστόσο, να εξευρεθεί ρύθμιση με την οποία να είναι δυνατή μία εύλογη, ελέγξιμη και οικονομικά ανεκτή ενίσχυση. Συμφωνώ απόλυτα με τις πολυάριθμες τροπολογίες σχετικά με τη βελτίωση και την ενίσχυση του ελέγχου. Υπάρχουν, ωστόσο, ήδη αντίστοιχοι κανονισμοί του Συμβουλίου και, σε πολλές περιπτώσεις, ακόμα και κανονισμοί της Επιτροπής, όπως για παράδειγμα σχετικά με την έγκριση και τον έλεγχο των ελαιοτριβείων.
<P>
Με τις προτεινόμενες διευκολύνσεις επιδιώκεται να επικεντρωθούν οι έλεγχοι στο καθεστώς ενίσχυσης της παραγωγής. Κατά τη διάρκεια της μεταβατικής περιόδου θα προσαρμοσθούν οι κανονισμοί της Επιτροπής, και, εν ανάγκη, θα ενταθούν, ούτως ώστε οι έλεγχοι αυτοί να μπορούν να εφαρμόζονται καλύτερα.
<P>
Σας εγγυώμαι ότι κατά την υλοποίηση της μεταρρύθμισης θα επανέλθουμε σε αυτούς τους συλλογισμούς σας. Το ζήτημα του πυρηνελαίου συνδέεται εν μέρει με τα προαναφερόμενα ζητήματα ελέγχου. Σε ορισμένους τομείς ή αντίστοιχες επιχειρήσεις είναι δύσκολο να διεξαχθεί ο έλεγχος του ελαιούχου πλακούντος. Εξάλλου, το συγκεκριμένο πρόβλημα απαρτίζεται από πολλές παραμέτρους, π.χ. ποιότητα του ελαίου, περιβαλλοντική προστασία και δυνατότητα απορρόφησης της αγοράς. Οι υπηρεσίες μου ελέγχουν στην παρούσα φάση το ζήτημα αυτό. Εκτός αυτού θα πρέπει κατά τη γνώμη μου να εξετασθούν περαιτέρω τα δύσκολα και περίπλοκα ζητήματα που αφορούν τα μείγματα ελαιολάδου με άλλα έλαια, που είναι νόμιμα και χαρακτηρίζονται σαφώς ως τέτοια.
<P>
Πολυάριθμες τροποποιήσεις αφορούν τα καθήκοντα και τις υποχρεώσεις των οργανώσεων των παραγωγών. Γνωρίζω ότι διεξάγονται έντονες συζητήσεις για το θέμα αυτό. Ωστόσο, η παρούσα πρόταση της Επιτροπής επικεντρώνεται, όπως ειπώθηκε, στα επείγοντα και αναγκαία μέτρα με τα οποία θα πρέπει να ξεπερασθεί μία κρίση στον τομέα του ελαιολάδου ή να αποφευχθεί μία ακόμη μεγαλύτερη κρίση.
<P>
Επιπλέον, και τα άλλα ζητήματα, όπως π.χ. η βελτίωση της ποιότητας, η διαβίβαση στατιστικών δεδομένων, ή διάφορα ζητήματα ελέγχου, πρόκειται να εξετασθούν κατά τη διάρκεια της μεταβατικής περιόδου. Είμαι φυσικά ανοιχτός όσον αφορά το ερώτημα σε ποιο βαθμό θα πρέπει τέτοιου είδους μέτρα, όπως και το ζήτημα του συνεταιρισμού των παραγωγών, να υπογραμμισθούν ακόμα περισσότερο στην τελική πρόταση της μεταρρύθμισης κατά το 2000.
<P>
Ορισμένες τροπολογίες ασχολούνται με το τρέχον οικονομικό έτος. Τούτο είναι ιδιαίτερα εποικοδομητικό. Οι τροπολογίες αυτές προτείνουν τον περιορισμό των επιπτώσεων που προκαλεί η περικοπή της ενίσχυσης. Ασφαλώς δεν μπορώ να επιτρέψω να περιορίζουμε το όλο ζήτημα της μεταρρύθμισης στο συγκεκριμένο σημείο και να συγκεντρώνουμε τις προσπάθειές μας στην περικοπή της ενίσχυσης, αντί στην ίδια τη μεταρρύθμιση. Οι θεσπισμένοι κανονισμοί πρέπει να τηρηθούν και να αποφευχθούν οι σημαντικές επιπτώσεις στον προϋπολογισμό. Θα πρέπει επίσης να ληφθεί υπόψη ότι το σχέδιο προϋπολογισμού για το 1999 δεν αφήνει προς το παρόν περιθώρια δράσης. Αλλες τροπολογίες επιδιώκουν να εξαρτήσουν την ενίσχυση από κριτήρια ξένα ως προς την παραγωγή, όπως π.χ. από την περιβαλλοντική προστασία. Στέκομαι κατ' αρχήν θετικά απέναντι σε αυτόν τον συλλογισμό. Ωστόσο, τούτη η σκέψη υπάρχει ήδη στα οριζόντια μέτρα της Ατζέντας 2000. Περαιτέρω ζητήματα, όπως π.χ. η επιστροφή όσον αφορά το ελαιόλαδο που φυλάσσεται σε κονσέρβες, η επιστροφή κατά την εξαγωγή στο συνόλό της, η συλλογή στατιστικών δεδομένων ή μέτρα προώθησης λιγότερο επιτακτικά θα πρέπει, συνεπώς, να εξετασθούν στην μετέπειτα πρόταση για το 2000.
<P>
Ορισμένες τροπολογίες ασχολούνται με τη διαδικασία του νομικού πλαισίου και απαιτούν να εισακουσθεί το Κοινοβούλιο σε όλα τα στάδια των αποφάσεων. Όσον αφορά τους γενικούς νομικούς κανονισμούς του Συμβουλίου, τούτο με βρίσκει κατ' αρχήν σύμφωνο. Η Επιτροπή, εξάλλου, δεν προτείνει νέους κανονισμούς αυτού του είδους. Στην προκειμένη περίπτωση, ωστόσο, αναμορφώνονται ήδη υπάρχοντα τεχνικά κείμενα, και στην περίπτωση αυτή δεν μπορώ να αποδεχθώ τροπολογίες, διότι κάτι τέτοιο θα έθετε υπό αμφισβήτηση το σύνολο των κειμένων και θα δυσκόλευε ακόμα περισσότερο την ήδη περίπλοκη συζήτηση.
<P>
Εξάλλου, στη μεταρρύθμιση που πρόκειται να εφαρμοσθεί προβλέπεται η αναίρεση των ανωτέρω γενικών κανονισμών. Όσον αφορά τους κανονισμούς εφαρμογής της Επιτροπής, εξακολουθεί να υφίσταται η ανάγκη ύπαρξης μιας ευέλικτης και σύντομης διαδικασίας στην οποία θα συμπεριληφθούν οι πραγματογνώμονες του αντίστοιχου τομέα. Θεωρώ καθόλα εύλογη την υποβολή μιας έκθεσης στο Κοινοβούλιο πριν από την τελική μεταρρύθμιση. Θα ήθελα, ωστόσο, να αποφύγω το ενδεχόμενο να πρέπει να υποβληθούν πολυάριθμες εκθέσεις.
<P>
Ορισμένες άλλες τροπολογίες συνίστανται σε επισημάνσεις χωρίς συγκεκριμένες νομοθετικές προτάσεις, ή σε παρατηρήσεις ως προς υφιστάμενους κανονισμούς. Αυτές δεν πρέπει κατά τη γνώμη μου να ληφθούν υπόψη.
<P>
Τέλος, θα ήθελα ακόμα μία φορά να σας ευχαριστήσω θερμά για την εργασία και τη συμβολή σας. Αντιμετωπίζω, όπως γνωρίζετε, θετικά πολλές από τις σκέψεις που εκφράσθηκαν εδώ. Είμαι διατεθειμένος να ελέγξω τα διάφορα ζητήματα που αναφέρθηκαν, και μπορείτε να είστε σίγουροι ότι θα θέσω τις παροτρύνσεις σας προς συζήτηση στο Συμβούλιο. Σας ευχαριστώ για το ενδιαφέρον.
<P>
(Χειροκροτήματα)

<SPEAKER ID=32 NAME="Πρόεδρος">
Ευχαριστώ πολύ, κύριε Fischler.
<P>
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει την πρόταση της Επιτροπής όπως τροποποιήθηκε)

<SPEAKER ID=33 NAME="Πρόεδρος">
Μου ζητά τον λόγο ο κ. Colino Salamanca.

<SPEAKER ID=34 NAME="Colino Salamanca">
Κύριε Πρόεδρε, μόλις ψηφίσαμε επί της έκθεσης της Επιτροπής η οποία τροποποιήθηκε με τις τροπολογίες που μόλις εισαγάγαμε, ενώ απομένει να ψηφίσουμε τη νομοθετική πρόταση. Πριν από αυτή τη διαδικασία θα ήθελα να θέσω στον κύριο Επίτροπο ένα ερώτημα.
<P>
Έχουν γίνει αποδεκτές πολύ σημαντικές τροπολογίες: αυτή που καθορίζει τη μέγιστη εγγυημένη ποσότητα σε 1.800.000 τόνους, αυτή που θεσπίζει τις ενισχύσεις για την παραγωγή επιτραπέζιων ελιών, αυτή που καθορίζει ότι για το έτος συγκομιδής 1998-1999 θα υπάρχει μία ενδεικτική τιμή, μία τιμή παρέμβασης και μία αντιπροσωπευτική τιμή. Και τέλος, καθορίσθηκε επίσης η απαγόρευση της νοθείας στο εσωτερικό της Ευρωπαϊκής Ένωσης.
<P>
Θα ήθελα να γνωρίζω τη θέση της Επιτροπής σχετικά με αυτά τα ζητήματα.

<SPEAKER ID=35 NAME="Πρόεδρος">
Επιθυμεί ο κ. Fischler να απαντήσει στην παρέμβαση του κυρίου Colino Salamanca, στην οποία εγώ θα πρέπει να κάνω στη συνέχεια μία παρατήρηση επί του κανονισμού;

<SPEAKER ID=36 NAME="Fischler">
Κύριε Πρόεδρε, ευχαρίστως θα απαντήσω. Κατ' αρχάς επιτρέψτε μου να διευκρινίσω ότι η Επιτροπή δεν μπορεί, φυσικά, να αναλάβει όλες τις τροπολογίες, καθώς πρέπει να επιληφθεί και του δικού της έργου. Ας μου επιτραπεί, όμως, να επισημάνω αυτό που είπα και στην ομιλία μου, το οποίο θα ήθελα να υπενθυμίσω άλλη μία φορά. Πρώτον, στην πρότασή μας αναφερθήκαμε σε πέντε βασικές επιθυμίες του Κοινοβουλίου. Δεύτερον, αντιμετωπίζουμε με συμπάθεια πολλές από τις τροπολογίες σας. Τρίτον, θα εξετάσουμε περαιτέρω και μία σειρά από προτάσεις.

<SPEAKER ID=37 LANGUAGE="ES" NAME="Colino Salamanca">
Κύριε Πρόεδρε, η απάντηση που μόλις μου έδωσε ο κ. Επίτροπος με υποχρεώνει να ζητήσω την αναπομπή σε επιτροπή.

<SPEAKER ID=38 NAME="Πρόεδρος">
Ο κ. Colino Salamanca ζήτησε αναπομπή σε επιτροπή.
<P>
Επιθυμεί κανείς να παρέμβει κατά;

<SPEAKER ID=39 LANGUAGE="ES" NAME="Galeote Quecedo">
Κύριε Πρόεδρε, πριν μιλήσω σχετικά με την πρόταση του κυρίου Colino, θα ήθελα να τον ρωτήσω, βάσει του άρθρου 129 του Κανονισμού, εάν προβαίνει σε αυτό το αίτημα αναπομπής σε επιτροπή εξ ονόματος της Ομάδας του Ευρωπαϊκού Σοσιαλιστικού Κόμματος ή εξ ονόματος 29 βουλευτών. Γιατί αν ισχύει το τελευταίο, θα πρέπει να το κάνει επισήμως.

<SPEAKER ID=40 NAME="Πρόεδρος">
Κύριε Galeote, επιτρέψτε μου να σας δώσω εγώ ο ίδιος την εξήγηση και να σας συστήσω να διαβάσετε το άρθρο 60, παράγραφος 2. Διότι σε αυτήν την περίπτωση δεν πρόκειται για αίτημα αναπομπής σε επιτροπή εκ μέρους μιας ομάδας 29 βουλευτών, παρά μπορεί να προβεί σε αυτό το αίτημα είτε ο πρόεδρος της επιτροπής, είτε ο εισηγητής, και ο κ. Colino είναι Πρόεδρος της Επιτροπής Γεωργίας.

<SPEAKER ID=41 LANGUAGE="ES" NAME="Galeote Quecedo">
Κύριε Πρόεδρε, προσωπικά σέβομαι την ερμηνεία σας, και θέλω να πω στον κύριο Colino πως την Τρίτη είχε ζητήσει από το Σώμα να μην ψηφίσει τη διαδικασία κατεπείγοντος. Κι εμείς σας υποστηρίξαμε, κύριε Colino, γιατί το επιχείρημα που είχατε θέσει για το αίτημά σας ήταν πως η μέγιστη εγγυημένη ποσότητα ήταν ανεπαρκής. Είχατε πει, επιπλέον, πως το κείμενο έπαυε τις παρεμβάσεις. Εσείς, κύριε Colino, είχατε πει πως η πρόταση της Επιτροπής θα σταματούσε την απαγόρευση της νοθείας του ελαιολάδου και είχατε τελειώσει, κύριε Colino, λέγοντας πως η πρόταση της Επιτροπής δεν περιείχε κάποια ρύθμιση για τις επιτραπέζιες ελιές. Όλα αυτά ήταν αλήθεια και για αυτόν τον λόγο σας είχαμε υποστηρίξει τότε. Κατά τη διάρκεια αυτής της εβδομάδας διεξήγαμε διαπραγματεύσεις, σε πολλές από τις οποίες συμμετείχατε κι εσείς. Σήμερα είχαμε μία πολύ σημαντική ψηφοφορία βάσει της οποίας διορθώνεται σημαντικά η πρόταση που είχε κάνει η Ευρωπαϊκή Επιτροπή. Και ακριβώς για αυτόν τον λόγο ζητώ από το Σώμα να μην ψηφίσει την αναπομπή, και από εσάς, κύριε Colino, ως Ισπανός, ζητώ να μην προσπαθήσετε να καταστήσετε άκυρη μία ψηφοφορία η οποία ευνοεί πάρα πολύ τους αγρότες της χώρας μας.
<P>
(Χειροκροτήματα)

<SPEAKER ID=42 NAME="Πρόεδρος">
Μου ζητά τον λόγο ο κ. Cabezσn για να παρέμβει υπέρ του αιτήματος αναπομπής σε επιτροπή.

<SPEAKER ID=43 LANGUAGE="ES" NAME="Cabezσn Alonso">
Κύριε Πρόεδρε, αυτή τη στιγμή, εφόσον έχουμε ψηφίσει - και γνωρίζουμε το αποτέλεσμα της ψηφοφορίας, το οποίο μας υπενθύμισε ο εκπρόσωπος της Ομάδας του Ευρωπαϊκού Λαϊκού Κόμματος - ας μένουν οι κατηγορίες αυτού του είδους, οι άμεσες και φθηνές επικλήσεις στην ισπανική εθνικότητα.
<P>
Υπάρχει μία πραγματικότητα και η Ολομέλεια έχει αποφανθεί για βασικά θέματα σχετικά με τη μεταρρύθμιση του τομέα του ελαιόλαδου.
<P>
Ο Πρόεδρος της Επιτροπής Γεωργίας ρώτησε τον Επίτροπο ποια είναι η γνώμη του σχετικά με το αποτέλεσμα της ψηφοφορίας στο Κοινοβούλιο, και ο Επίτροπος του απάντησε πως το αντιμετωπίζει με συμπάθεια. Αύριο, λοιπόν, θα πούμε στους παραγωγούς ελαιολάδου και στους Ευρωπαίους αγρότες πως ο Επίτροπος αντιμετωπίζει με συμπάθεια αυτό που ψήφισε το Κοινοβούλιο.
<P>
Ζητήσαμε, εντούτοις, από τον κύριο Επίτροπο κάτι περισσότερο από συμπάθεια. Η γνωμοδότηση του Κοινοβουλίου διαφοροποιείται από τη θέση της Επιτροπής. Αυτό που θέλουμε να γνωρίζουμε είναι εάν η Επιτροπή δέχεται τη γνωμοδότηση του Κοινοβουλίου, γιατί, εάν τη δέχεται, θα τη φέρει στο Συμβούλιο, εάν όμως δεν τη δέχεται, δεν θα φθάσει στο Συμβούλιο.
<P>
Γι' αυτόν τον λόγο, επομένως, ζητάμε να αναπεμφθεί η πρόταση σε επιτροπή, προκειμένου να διαπιστώσουμε αν είμαστε ικανοί να πείσουμε, για ακόμη μία φορά, τον κύριο Επίτροπο ότι είναι σημαντικό να δέχεται η Επιτροπή τη γνώμη του Κοινοβουλίου.
<P>
Αυτός είναι ο λόγος για τον οποίο ζητάμε τώρα την αναπομπή σε επιτροπή.

<SPEAKER ID=44 NAME="Πρόεδρος">
Μου ζητά τώρα τον λόγο ο κ. Fantuzzi.

<SPEAKER ID=45 LANGUAGE="IT" NAME="Fantuzzi">
Κύριε Πρόεδρε, θα ήθελα πρώτον να διευκρινίσω ότι ο συνάδελφος Colinο δεν υποβάλλει το αίτημα αυτό εξ ονόματος της Ομάδας του Ευρωπαϊκού Σοσιαλιστικού Κόμματος, γιατί η Ομάδα του ΕΣΚ είναι αντίθετη με την αναπομπή σε επιτροπή.
<P>
Δεύτερον, μία παρατήρηση επί της εφαρμογής του Κανονισμού: κατά τη γνώμη μου, σύμφωνα με την ερμηνεία της παραγράφου 2 του Αρθρου 60, ο πρόεδρος μιας επιτροπής μπορεί να ζητήσει την αναπομπή σε επιτροπή μόνον όταν η Επιτροπή ανακοινώνει ότι δεν προτίθεται να αποδεχθεί όλες - επαναλαμβάνω όλες - τις τροπολογίες του Κοινοβουλίου. Ο Επίτροπος Fischler δήλωσε στην αρχή της συζήτησης ότι αποδέχεται ορισμένες τροπολογίες ως έχουν. Συνεπώς, ας μην φθάνουν στα άκρα.

<SPEAKER ID=46 NAME="Πρόεδρος">
Ευχαριστώ, κύριε Fantuzzi.
<P>
Μου ζητά τον λόγο ο κ. Dell'Alba.

<SPEAKER ID=47 NAME="Dell'Alba">
Κύριε Πρόεδρε, ζήτησα τον λόγο για να συμφωνήσω απολύτως με τον συνάδελφο Fantuzzi ως προς το σημείο αυτό και να υπενθυμίσω ότι δεν έχω καταλάβει τι ψηφίζουμε. Είχαμε ψηφοφορία χωρίς έκθεση και ψηφίσαμε όλες τις τροπολογίες. Πρέπει να μου εξηγήσετε τι αναπέμπουμε στην επιτροπή, δεδομένου ότι απόφαση δεν υπάρχει, γιατί έχουμε μία διαδικασία χωρίς έκθεση. Ειλικρινά θεωρώ τον χειρισμό αυτό επιβραδυντικό και πέρα από κάθε κανονισμό. Δεν καταλαβαίνω τι πράγμα αναπέμπουμε στην επιτροπή.

<SPEAKER ID=48 NAME="Πρόεδρος">
Κύριε Dell'Alba, αυτό που θα αναπεμφθεί σε επιτροπή θα είναι οι τροπολογίες.
<P>
Υποβάλλω σε ψηφοφορία την αίτηση του κυρίου Colino Salamanca.
<P>
(Το Σώμα απορρίπτει την αίτηση)

<SPEAKER ID=49 NAME="Πρόεδρος">
Μου ζητά τον λόγο ο κ. Pasty.

<SPEAKER ID=50 LANGUAGE="FR" NAME="Pasty">
Kύριε Πρόεδρε, θα ήθελα να κάνω μία πρόταση για τη συνέχεια των εργασιών μας. Είναι πολύ σημαντικό να ψηφίσουμε σήμερα το πρωί επί της δεύτερης έκθεσης για την οποία ζητήθηκε διαδικασία κατεπείγοντος, δηλαδή για την αγρανάπαυση, και προτείνω να προσπεράσουμε τη συζήτηση και να προχωρήσουμε αμέσως στην ψηφοφορία, πράγμα που είναι δυνατόν βάσει του κανονισμού μας. Θα μπορούσαμε να κάνουμε το ίδιο και για την έκθεση που αφορά τις μπανάνες, διαφορετικά δεν θα προλάβουμε σήμερα το πρωί. Προτείνω, λοιπόν, να περάσουμε αμέσως στην ψηφοφορία - είναι πολύ σύντομη - για την αγρανάπαυση χωρίς συζήτηση.

<SPEAKER ID=51 NAME="Πρόεδρος">
Ο κ. Pasty προτείνει για το υπόλοιπο της ημερήσιας διάταξης να προχωρήσουμε αμέσως στις ψηφοφορίες, καταργώντας τις συζητήσεις.
<P>
Είναι κανείς αντίθετος με την πρόταση του κυρίου Pasty;
<P>
(Ο Πρόεδρος διαπιστώνει ότι δεν υπάρχει αντίρρηση στην εν λόγω πρόταση)

<SPEAKER ID=52 LANGUAGE="ES" NAME="Izquierdo Rojo">
Κύριε Πρόεδρε, είδαμε εδώ σήμερα ένα σαφές παράδειγμα του τρόπου με τον οποίο οι βελτιώσεις που εισάγονται από το Ευρωπαϊκό Κοινοβούλιο ακυρώνονται με συμπάθεια.
<P>
Κύριε Επίτροπε, ακούστε με σας παρακαλώ. Στην Ανδαλουσία και σε ολόκληρη την Ισπανία είναι αδιανόητο να υπάρχει αυτό το πισωγύρισμα, πολύ περισσότερο όταν πρόκειται για μία τόσο χαρακτηριστική και τόσο σημαντική παραγωγή όπως του ελαιολάδου.
<P>
Υποψιαζόμαστε τι θα κάνει η υπουργός γιατί, από την αρχή της διαδικασίας, έχει μπερδέψει τον ρόλο της και προβαίνει περισσότερο σε δηλώσεις παρά σε διαπραγματεύσεις, όπως είναι το καθήκον της.
<P>
Κύριε Επίτροπε, είστε πεπεισμένος για κάτι λανθασμένο και διαπράττετε το σοβαρό σφάλμα να κάνετε διακρίσεις ως προς τα μεσογειακά προϊόντα. Βρίσκεστε σε πλήρη άγνοια, και αυτό που ζήσαμε σήμερα είναι ένα ιστορικό λάθος της Ευρώπης κατά της Ισπανίας και της Ανδαλουσίας.

<SPEAKER ID=53 NAME="Novo">
Αποδεχόμενο την παρούσα διαδικασία κατεπείγοντος σχετικά με τη μεταρρύθμιση της ΚΟΑ ελαιολάδου, το Ευρωπαϊκό Κοινοβούλιο έλαβε μια πολύ σοβαρή απόφαση, δημιουργώντας συγχρόνως ένα σοβαρότατο προηγούμενο που θα έχει αντίκτυπο στο μέλλον.
<P>
Είναι απαράδεκτο το γεγονός ότι αυτό το Σώμα δέχθηκε να προχωρήσει στην ψηφοφορία επί της προτάσεως κανονισμού δίχως να περιμένει τη σύνταξη της έκθεσης του Κοινοβουλίου, η οποία, συν τοις άλλοις, θα μπορούσε να συζητηθεί και να ψηφιστεί στους κόλπους της Επιτροπής Γεωργίας μέσα στον τρέχοντα μήνα και να κατέβει προς συζήτηση και ψηφοφορία στη σύνοδο ολομελείας του Ιουλίου.
<P>
Είναι απαράδεκτο το ότι το Ευρωπαϊκό Κοινοβούλιο αποδέχθηκε την αίτηση κατεπείγοντος που του απηύθυνε το Συμβούλιο, κάτι εντελώς αδικαιολόγητο, εκτός κι αν υποθέσουμε ότι η βρετανική Προεδρία επιθυμούσε να κλείσει τη διαδικασία σχετικά με τη μεταρρύθμιση του τομέα του ελαιολάδου στη διάρκεια του πρώτου εξαμήνου του έτους. Είναι απαράδεκτη η στάση του Ευρωπαϊκού Κοινοβουλίου, που από μόνο του αποφάσισε να αποκλείσει τον εαυτό του από την ομαλή δημοκρατική διαδικασία συζήτησης επί ενός θέματος το οποίο δεν είναι απλώς περιστασιακό αλλά, αντιθέτως, αφορά τη μεταρρύθμιση ενός γεωργικού τομέα θεμελιώδους σημασίας για τέσσερα από τα κράτη μέλη μας. Το συγκεκριμένο γεγονός, αυτό καθεαυτό, συνιστά ένα σοβαρό προηγούμενο που το Ευρωπαϊκό Κοινοβούλιο θα κουβαλάει στην πλάτη του στο μέλλον. Είναι απαράδεκτο το ότι το Ευρωπαϊκό Κοινοβούλιο εξέφρασε τη συγκατάθεσή του σε μια αίτηση κατεπείγοντος όπου τίποτα δεν δικαιολογούσε, από άποψη προθεσμιών, τις εσπευσμένες διαδικασίες, εφόσον η υπό έγκριση μεταρρύθμιση θα πρέπει να αρχίσει να εφαρμόζεται το νωρίτερο τον προσεχή Νοέμβριο.
<P>
Το μόνο που κατάφερε η απόφαση αυτή είναι να διεξαχθεί μια περιορισμένη συζήτηση στην Ολομέλεια, ενώ άνοιξε μια διαδικασία υποβολής τροπολογιών (άνω των 160) στην πρόταση κανονισμού της Επιτροπής.
<P>
Παρά τη διαδικασία που ακολουθήθηκε, μια διαδικασία διόλου διαφανής ή δημοκρατική, οι εγκριθείσες τροπολογίες επέφεραν ουσιαστικές τροποποιήσεις στο κείμενο που πρότεινε η Επιτροπή, κινούμενες κατά βάση προς τις κατευθύνσεις και εμπνεόμενες από τις αρχές που διατρανώθηκαν πέρυσι το Δεκέμβριο με την έγκριση της έκθεσης του συναδέλφου μας S. Jovι Peres. Η μέγιστη εγγυημένη ποσότητα αυξάνεται, προσεγγίζοντας τις τιμές που αντιστοιχούν στην κατανάλωση και τις εξαγωγές, ενώ προβλέπεται η κατανομή της στα κράτη μέλη με βάση αξιόπιστα και ελέγξιμα στοιχεία. Επαναφέρονται οι μηχανισμοί παρέμβασης και, επιπλέον, προβλέπεται η θέσπιση καθεστώτων χορήγησης ενισχύσεων για την αποθεματοποίηση, αλλά επίσης για την παραγωγή επιτραπέζιας ελιάς. Προβλέπονται πρόσθετες ενισχύσεις στην παραγωγή προς όφελος των μικρών παραγωγών, ελεγκτικοί μηχανισμοί που θα παρακολουθούν την όλη διαδικασία, από την παραγωγή μέχρι την κατανάλωση, η απαγόρευση της ανάμειξης με σπορέλαια, η προαγωγή της κατανάλωσης. Όπως επίσης, παρέχεται η δυνατότητα να συνεχίσουν να φυτεύονται νέοι ελαιώνες σε χώρες όπου έχουν εγκριθεί αντίστοιχα αναπτυξιακά προγράμματα.
<P>
Για το λόγο αυτό, και παρ' ότι διαφωνούμε με την ακολουθούμενη διαδικασία, ψηφίζουμε υπέρ του κανονισμού έτσι όπως τροποποιήθηκε με την ενσωμάτωση μιας σειράς τροπολογιών που κατατέθηκαν από την Ομάδα μας. Η Επιτροπή δεν έχει άλλη επιλογή από το να αποδεχθεί τις τροπολογίες και να ενεργήσει αναλόγως. Και στο Συμβούλιο, κατόπιν της υποβολής της παρούσας αίτησης κατεπείγοντος, δεν μένει άλλη επιλογή από το να επικυρώσει τις τροποποιήσεις που εγκρίναμε σήμερα. Αυτό απαιτούμε, αυτό απαιτούν και οι Ευρωπαίοι ελαιοπαραγωγοί.

<CHAPTER ID=4>
Παρέκκλιση από την υποχρέωση αγρανάπαυσης
<SPEAKER ID=54 NAME="Πρόεδρος">
Η ημερήσια διάταξη προβλέπει τη συζήτηση της έκθεσης σχετικά με την πρόταση κανονισμού για παρέκκλιση όσον αφορά την υποχρέωση αγρανάπαυσης κατά την περίοδο 1999/2000 από τον κανονισμό (ΕΟΚ) αριθ. 1765/92 για τη θέσπιση καθεστώτος στήριξης των παραγωγών ορισμένων αροτραίων καλλιεργειών.
<P>
Σύμφωνα με την πρόταση του κυρίου Pasty, προχωρούμε αμέσως στην ψηφοφορία.
<P>
Μου ζητά τον λόγο ο κ. Graefe zu Baringdorf.

<SPEAKER ID=55 LANGUAGE="DE" NAME="Graefe zu Baringdorf">
Κύριε Πρόεδρε, θα ήθελα να συζητήσουμε επ' αυτής της έκθεσης όπως το είχαμε προτείνει και προγραμματίσει εμείς. Το γεγονός ότι βρισκόμαστε εδώ υπό πίεση χρόνου δεν πρέπει να αποβεί σε βάρος της αντιπαράθεσης ως προς τις εκθέσεις.

<SPEAKER ID=56 NAME="Πρόεδρος">
Την κατάλληλη στιγμή κανείς δεν ήταν αντίθετος. Ωστόσο, προκειμένου να μην υπάρχουν αμφιβολίες, υποβάλλω σε ψηφοφορία την πρόταση του κυρίου Pasty να προχωρήσουμε, για το υπόλοιπο της ημερήσιας διάταξης, αμέσως στις ψηφοφορίες.
<P>
(Το Σώμα εγκρίνει την πρόταση)

<SPEAKER ID=57 NAME="Πρόεδρος">
Προχωρούμε στην ψηφοφορία.
<P>
(Το Σώμα εγκρίνει την πρόταση της Επιτροπής όπως τροποποιήθηκε)

<SPEAKER ID=58 NAME="Πρόεδρος">
Τον λόγο έχει ο κ. Souchet.

<SPEAKER ID=59 LANGUAGE="FR" NAME="Souchet">
Κύριε Πρόεδρε, θα αιτιολογήσω γραπτώς την ψήφο μου, όπως το είχα προγραμματίσει, αλλά θα ήθελα να πω προφορικά ότι είναι σκανδαλώδες το γεγονός ότι το Κοινοβούλιο αποφαίνεται επί ενός τόσο σημαντικού θέματος χωρίς συζήτηση.

<SPEAKER ID=60 NAME="Πρόεδρος">
Ας μη συζητήσουμε γι' αυτό το ζήτημα. Το Κοινοβούλιο έχει εγκρίνει αυτή την αντιμετώπιση.

<SPEAKER ID=61 NAME="Funk">
Κατά την πορεία της γεωργικής μεταρρύθμισης του 1992 και με στόχο την καταπολέμηση των πλεονασμάτων σιτηρών αποφασίσθηκε οι αντισταθμιστικές πληρωμές ανά εκτάριο να συνδεθούν με την απόσυρση από την παραγωγή ορισμένου ποσοστού γαιών, στην οποία θα προέβαιναν οι παραγωγοί ορισμένων γεωργικών καλλιεργειών στους οποίους ανήκουν οι γαίες αυτές.
<P>
Με τον κανονισμό ΕΟΚ αριθ. 1765/92 η υποχρεωτική αγρανάπαυση καθορίσθηκε σε ποσοστό 17, 5 %. Ταυτόχρονα, εξαιρούνται από την υποχρέωση αγρανάπαυσης οι μικροπαραγωγοί για τους οποίους ισχύει ο απλουστευμένος κανονισμός. Το 1993 και το 1994 το υποχρεωτικό ποσοστό αγρανάπαυσης καθορίστηκε σε 15 % ανά έτος, ενώ για τα έτη 1997 και 1998, αντίστοιχα, σε 5 %.
<P>
Προς το παρόν η αγρανάπαυση εκπλήρωσε το σκοπό της ως μέτρο διαχείρισης της αγοράς. Τα πλεονάσματα μειώθηκαν μέσω της επιπλέον διατροφής των ζώων και της ταχείας εξυπηρέτησης της παγκόσμιας αγοράς. Η επιβολή από την Επιτροπή ενός φόρου εξαγωγής υπήρξε ατυχές μέτρο που εμπόδισε τη μείωση σιτηρών. Όποιος τα βάζει με την αγορά τιμωρείται. Έπειτα από δύο καλές σοδειές δημιουργούνται πάλι αποθέματα, και οι τιμές στην ενιαία αγορά έχουν πέσει πολύ.
<P>
Η επιπλέον διατροφή των ζώων προσκρούει σε κάποια όρια, διότι και οι αγορές κρεάτων παρουσιάζουν στάσιμη έως καθοδική τάση. Επικροτούμε τον καθορισμό του ποσοστού της συγκυριακής αγρανάπαυσης στο 10 % και τη μη έγκριση της άδειας για νέες καλλιέργειες φυτών που προορίζονται για ζωοτροφές. Η αξιοποίηση νέων ποσοτήτων ζωοτροφών δημιουργεί νέα προβλήματα στην αγορά κρεάτων και νέα προβλήματα στους ελέγχους.
<P>
Στις εκτάσεις υπό αγρανάπαυση δεν επιτρέπεται να καλλιεργηθεί ο, τιδήποτε άλλο εκτός από ανανεώσιμες φυτικές πρώτες ύλες, γεγονός που έχει αποδειχθεί καλό. Ιδίως τα φυτικά έλαια έχουν μεγάλη ζήτηση από τη βιομηχανία ως καύσιμα και λιπαντικές ουσίες φιλικές προς το περιβάλλον.
<P>
Παρακαλώ το Συμβούλιο και την Επιτροπή να εφαρμόσουν χωρίς καμία καθυστέρηση την απόφαση για το 10 %, ώστε να μπορέσουν έγκαιρα οι αγρότες να προβούν στον προγραμματισμό των καλλιεργειών τους.

<SPEAKER ID=62 NAME="Kofoed">
Η πρόταση της Επιτροπής που αφορά την υποχρεωτική αγρανάπαυση του 10 % της αρόσιμης γης για τον επόμενο χρόνο είναι αναπόφευκτη.
<P>
Η αποζημίωση εισοδήματος καθορίσθηκε το 1993 για έξι χρόνια. Με τις τρέχουσες προοπτικές παραγωγής, τα αυξημένα αποθέματα, σε συνδυασμό με τις περιορισμένες προοπτικές εξαγωγών, θα οδηγούσαν σε μία ανεπίτρεπτη πτώση της τιμής των σιτηρών.
<P>
Ωστόσο, η πρόταση φέρνει την Επιτροπή σε δύσκολη θέση, καθώς η Ατζέντα 2000 προτείνει μόνο την εκούσια αγρανάπαυση.
<P>
Θα πρέπει να καταβληθούν μεγαλύτερες προσπάθειες εκ μέρους της Επιτροπής για την εξεύρεση νέων αγορών γεωργικών προϊόντων. Οι πρώτες ύλες από τον γεωργικό τομέα μπορούν να χρησιμοποιηθούν για την παραγωγή βιοντίζελ, λιπαντικών, πλαστικών, κ.ά., που είναι όλα βιοδιασπώμενα και, συνεπώς, φιλικά προς το περιβάλλον. Η Ευρωπαϊκή Επιτροπή θα πρέπει να διερευνήσει αν η υποχρεωτική χρήση αυτών των προϊόντων αρχικά σε οικολογικά ευαίσθητες περιοχές είναι οικονομικά βιώσιμη - ειδικά από περιβαλλοντική άποψη. Αν μπορούν να δημιουργηθούν νέες αγορές, θα μειωθεί η εξάρτηση των γεωργών από τις δημόσιες επιδοτήσεις.

<SPEAKER ID=63 NAME="Μartinez">
Το 1992 μας είπαν ότι έπρεπε να επιστρέψουμε στην αγρανάπαυση που είχε εφαρμοσθεί δοκιμαστικά από το 1988, λόγω υπερπαραγωγής που δημιουργούσε αποθέματα.
<P>
Από το 1992 ως το 1997 μας έλεγαν ότι αυτός ο περιορισμός απέφερε θετικά αποτελέσματα: τα αποθέματα είχαν μειωθεί χάρη στην αγρανάπαυση.
<P>
Σήμερα, εν έτει 1998, μας λένε, ωστόσο, ότι πρέπει να καθορίσουμε ποσοστό αγρανάπαυσης 10 % επειδή τα αποθέματα αυξήθηκαν και πάλι σε 14 εκατομμύρια τόνους, ενώ οι προβλέψεις αναφέρονται ακόμα και σε 30 εκατομμύρια τόνους το 2000.
<P>
Ταυτόχρονα, όμως, η αναμόρφωση της ΚΓΠ περιλαμβάνει κατάργηση της αγρανάπαυσης. Στην Ατζέντα 2000 καταργείται η αγρανάπαυση και, την ίδια στιγμή, την επαναφέρουμε επειγόντως. Πρόκειται για περίεργη στάση. Ουσιαστικά η αγρανάπαυση, όπως η διαδικασία "Fine Tuning», χειρισμός "άνευ ορατότητας», δεν επηρεάζει καθόλου τη διεθνή αγορά. Η μείωση των αποθεμάτων οφείλεται στη μείωση της προσφοράς και στην αύξηση της ζήτησης. Η προσφορά μειώνεται λόγω κλιματικών φαινομένων στη Βόρεια Αμερική (χιόνι) και στις χώρες της ομάδας Cairns (η Αυστραλία μαστίζεται από ξηρασία). Το φαινόμενο "El Niρo» είναι πολύ αποτελεσματικότερο από την Ευρωπαϊκή Επιτροπή και τους σταθεροποιητές της στην αγορά. Επιπλέον, όταν η αναπτυσσόμενη ασιατική οικονομία αυξάνει την άμεση και έμμεση κατανάλωσή της σε σιτηρά, για την εκτροφή, παραδείγματος χάριν, πουλερικών και χοίρων, τα δυτικά αποθέματα μειώνονται. Αντίθετα, όταν τα ασιατικά νομίσματα υποχωρούν μειώνονται και οι αγορές σιτηρών στη Δύση.
<P>
Με άλλα λόγια, ο βολονταρισμός των Βρυξελλών, ο οποίος εκδηλώνεται μέσω διαδικασιών περιορισμού, που είναι γνωστές με διάφορες ονομασίες, Μέγιστη Εγγυημένη Ποσότητα, ποσοστώσεις, εκρίζωση και άλλες Εθνικές Εγγυημένες Ποσότητες, ανήκουν πολύ περισσότερο στη σφαίρα της ιδεολογίας, παρά στην πρακτική αποτελεσματικότητα.
<P>
Ωστόσο, η ιδεολογία αυτή είναι καταδικαστέα, γιατί είναι η ιδεολογία του Club της Ρώμης. Σύμφωνα με τις Βρυξέλλες, σταματάμε τις καλλιέργειες ελαιοδένδρων μετά από το 2001, τι στιγμή που η κατανάλωση ελαιολάδου αυξάνεται και που κατέχουμε παγκοσμίως την πρώτη θέση σε παραγωγή ελαιολάδου, με ποσοστό 80 %.
<P>
Όσον αφορά τα αμπέλια, εκριζώνουμε ή σταματάμε τις καλλιέργειες και τρυγούμε τα σταφύλια πριν ωριμάσουν. Στην περίπτωση των μηλιών, εκριζώνουμε τα δέντρα, στην περίπτωση του γάλακτος, προβαίνουμε σε μείωση, και για τα σιτηρά καταφεύγουμε σε αγρανάπαυση. Παντού και πάντα περιορισμοί. Εν τω μεταξύ κατά τις διεθνείς εμπορικές διαπραγματεύσεις, από τη ΓΣΔΕ ως τον ΠΟΕ, ξεπουλάμε τα συμφέροντά μας. Εγκαταλείπουμε αγορές και αρνούμαστε εξαγωγές.
<P>
Εάν πρόκειται λοιπόν να προβούμε σε εκρίζωμα, θα πρέπει να εκριζώσουμε την ιδεολογία της προσκόλλησης στον προϋπολογισμό (budgetarisme), της στενότητας και του μαλθουσιανισμού της Επιτροπής των Βρυξελλών.

<SPEAKER ID=64 NAME="Novo">
Είναι γνωστή η αντίθεσή μας στην καθιέρωση ενισχύσεων για την αγρανάπαυση, δεδομένου ότι η πρακτική αυτή έχει αρνητικές συνέπειες για την παραγωγή και την απασχόληση, αλλά επίσης επειδή από τις ενισχύσεις αυτές οι μόνοι ωφελημένοι ήταν οι μεγάλοι παραγωγοί, που κατέχουν αχανείς εκτάσεις τις οποίες μπορούν να αποσύρουν από την παραγωγή και, συν τοις άλλοις, να αποκομίσουν και οικονομικά οφέλη.
<P>
Γι' αυτό, τασσόμαστε κατά της πρότασης της Επιτροπής που προβλέπει την αύξηση από 5 % σε 10 % το ποσοστού γαιών υπό υποχρεωτική αγρανάπαυση στον τομέα των σιτηρών. Η συγκεκριμένη πρόταση είναι ακατανόητη για τον πρόσθετο λόγο ότι αφορά ακριβώς τη τελευταία περίοδο εσοδείας πριν από την εφαρμογή των προσανατολισμών που περιλαμβάνονται στην Ατζέντα 2000, όπου προβλέπεται ποσοστό 0 % γαιών υπό αγρανάπαυση. Την πρόταση αυτή δεν μπορούμε να την κατανοήσουμε παρά μόνο ως μία ακόμη προσπάθεια για πρόσθετη εξοικονόμηση πόρων, που εγγράφεται στις γενικές κατευθύνσεις για αδιάκριτες περικοπές των κονδυλίων του προϋπολογισμού.
<P>
Υπό την έννοια αυτή, και σαν μια μέθοδος αποτροπής της έγκρισης των προτάσεων της Επιτροπής, επιλέξαμε να υπερψηφίσουμε τις κατατεθείσες τροπολογίες, οι οποίες κατ' ουσίαν προσβλέπουν στη διατήρηση του σημερινού ποσοστού αγρανάπαυσης (5 %).

<SPEAKER ID=65 NAME="des Places">
Κατ' εξαίρεση, θα ήθελα να ευχαριστήσω την Επιτροπή που έλαβε υπόψη της το αίτημά μας για τον καθορισμό του ποσοστού αγρανάπαυσης ταυτόχρονα με τη δέσμη τιμών 98/99.
<P>
Η επιθυμία μου υποστηρίχθηκε από πολλούς συναδέλφους της Επιτροπής Γεωργίας, γεγονός για το οποίο εκφράζω την ικανοποίησή μου.
<P>
Δεν θα αναφερθώ περισσότερο στο θέμα του προτεινόμενου ποσοστού αγρανάπαυσης του 10 %, αν και κατανοώ την ανησυχία που προκαλείται από τα αποθέματα σιτηρών, τα οποία υπολογίζονται να φθάσουν στο τέλος του τρέχοντος έτους συγκομιδής τα 30 περίπου εκατομμύρια τόνους.
<P>
Παραδεχθείτε το σφάλμα σας, κύριε Επίτροπε, και αναγνωρίστε ότι κάνατε λάθος που χειρισθήκατε με πολύ μεγάλη δειλία το χρονοδιάγραμμα των πιστοποιητικών εξαγωγών όταν τούτο μας ευνοούσε!
<P>
Αναγνωρίστε ότι, υποτιμώντας την αφαίρεση από την ευρωπαϊκή εσοδεία σιτηρών του ειδικού της βάρους, δυσχεραίνετε τη σύναψη συμβάσεων. Αναγνωρίστε ότι η αφθονία σιτηρών για ζωοτροφές και της εσοδείας αραβοσίτου και σιτηρών τα οποία απαγορεύεται να εξαχθούν θα έπρεπε να σας ωθήσει να ανοίξετε τους κρουνούς των εξαγωγών.
<P>
Εν πάση περιπτώσει, δεν θα επιτύχουμε το μέγιστο υφιστάμενο όριο της ΓΣΔΕ για το έτος χωρίς να ανοίξουμε καν τον φάκελο των μεταφορών πιστώσεων που δεν χρησιμοποιήθηκαν.
<P>
Όλα τα παραπάνω βλάπτουν σοβαρά την ευρωπαϊκή γεωργία και οι γεωργοί που μας εμπιστεύθηκαν μία αποστολή, θα βρεθούν για ακόμα μία φορά στο εδώλιο κατηγορούμενοι για υπερπαραγωγή.
<P>
Η πολιτική ομάδα μας κατέθεσε δύο τροπολογίες επί της πρότασής σας. Η πρώτη στοχεύει στην παράταση της διακοπής της εφαρμογής του ποσοστού έκτακτης αγρανάπαυσης και με τη δεύτερη ζητείται το ποσοστό υποχρεωτικής αγρανάπαυσης να επανέλθει στο επίπεδο της προηγούμενης διετίας, δηλαδή στο 5 %.
<P>
Οι Ευρωπαίοι γεωργοί δεν θα κατανοήσουν μία αύξηση των ποσοστών αγρανάπαυσης ως αποτέλεσμα αυτών των σφαλμάτων διαχείρισης και της συγκυρίας της παγκόσμιας αγοράς, κυρίως όταν είναι γνωστό ότι, στο πλαίσιο της Ατζέντα 2000 και της ΚΓΠ 2000, η Επιτροπή προτείνει ποσοστό αγρανάπαυσης 0 %. Οι γεωργοί είναι άνθρωποι που δίδουν μεγάλη σημασία στη συνοχή.

<SPEAKER ID=66 NAME="Poisson">
Δεδομένου ότι έθεσα την προφορική ερώτηση στην Ευρωπαϊκή Επιτροπή και έτυχα της υποστήριξης της Επιτροπής Γεωργίας, τον Ιούνιο του 1997, όσον αφορά τον καθορισμό του ποσοστού αγρανάπαυσης πριν από τις 30 Ιουνίου κάθε έτους, δεν μπορώ παρά να χαιρετίσω την Ευρωπαϊκή Επιτροπή επειδή ζήτησε να τεθεί το θέμα ως κατεπείγον.
<P>
Ωστόσο, διερωτώμαι πώς γίνεται αφενός το πακέτο Santer να προβλέπει ποσοστό αγρανάπαυσης 0 % για το 2000 και αφετέρου να προτείνει σήμερα η Επιτροπή ποσοστό 10 %.
<P>
Γιατί υπάρχει αυτό το παράδοξο; Τί συμβαίνει; Μήπως έγινε κακή διαχείριση των αποθεμάτων;
<P>
Ως αποτέλεσμα της μείωσης των τιμών που εγκωμιάσθηκε πολύ από την Επιτροπή, οι γεωργοί ενθαρρύνθηκαν να παράγουν περισσότερο, παρά την αγρανάπαυση, ούτως ώστε να αντισταθμίσουν τη μείωση των εισοδημάτων τους, προκαλώντας κατ' αυτόν τον τρόπο ανισορροπία ορισμένων καλλιεργειών έναντι άλλων.
<P>
Η ιστορία των ελαιοειδών είναι παλιά, αλλά θα ήθελα να σας υπενθυμίσω μία τεχνική λεπτομέρεια: για ίση απόδοση χρειάζεται να καλλιεργηθεί για ένα ελαιοειδές διπλάσια έκταση από ό, τι για ένα από τα σιτηρά.
<P>
Κατά τις συμφωνίες του Blair House η Επιτροπή υπό τον κύριο Delors, εκπροσωπούμενη από τους Επιτρόπους McSharry και Brittan, μας έκλεισε σε γκέτο με την αποδοχή του περιορισμού της παραγωγής ελαιοειδών στην Ευρώπη.
<P>
Ωστόσο, η έκταση καλλιέργειας ελαιοειδών δι' αμειψισποράς θα αποτελούσε εξαιρετικό μέσο ρύθμισης της έκτασης καλλιέργειας σιτηρών δι' αμειψισποράς, χωρίς να καταφύγουμε στην αγρανάπαυση.
<P>
Αυτό θα επέτρεπε την ταχύτερη ανάπτυξη των καλλιεργειών για βιομηχανικούς σκοπούς, για τις οποίες δεν μιλάμε πλέον σχεδόν καθόλου και, κυρίως, την εκ νέου απόκτηση κάποιας ανεξαρτησίας για την εκτροφή των ζώων μας. Διερωτώμαι μήπως θα μπορούσαμε να εξετάσουμε αυτό το ενδεχόμενο για τις μελλοντικές διαπραγματεύσεις με τον ΠΟΥ.
<P>
Για να ολοκληρώσω και να επανέλθω στη συζήτηση που είχαμε σήμερα το πρωί, η πολιτική ομάδα μου θα υποστηρίξει το ποσοστό αγρανάπαυσης του 5 %.

<SPEAKER ID=67 NAME="Souchet">
Η πρόταση της Επιτροπής αναφορικά με το ποσοστό αγρανάπαυσης δεν μπορεί να γίνει αποδεκτή στην παρούσα μορφή. Γι' αυτόν τον λόγο η πολιτική μας ομάδα κατέθεσε τροπολογίες με στόχο την κατάργηση της εφαρμογής του ποσοστού έκτακτης αγρανάπαυσης και τη μείωση του ποσοστού υποχρεωτικής αγρανάπαυσης σε 5 %, αντί 10 % που προτείνει η Επιτροπή.
<P>
Η Επιτροπή λυπάται σήμερα για την ύπαρξη ενός ευρωπαϊκού αποθέματος 30 εκατομμυρίων τόνων σιτηρών, αλλά δεν πρέπει να λησμονά ότι φέρει γι' αυτό την άμεση ευθύνη, καθώς στην αρχή της περιόδου συγκομιδής, δηλαδή κατά το πρώτο τρίμηνο, εφάρμοσε φόρο εξαγωγής σιτηρών τη στιγμή που οι διεθνείς τιμές ήταν μεγαλύτερες από τις ευρωπαϊκές, και δεν χορήγησε τις απαραίτητες άδειες για την προμήθεια κριθαριού στην αγορά της Σαουδικής Αραβίας.
<P>
Οι Ευρωπαίοι γεωργοί δεν πρέπει να τιμωρούνται εξαιτίας των δυσλειτουργιών της Επιτροπής. Δεν θα κατανοήσουν κατά πάσα πιθανότητα την έγκριση αυξημένου ποσοστού αγρανάπαυσης και έχουν δίκιο.
<P>
Πώς μπορεί η Επιτροπή να προτείνει ταυτόχρονα αύξηση του ποσοστού υποχρεωτικής αγρανάπαυσης και του ποσοστού έκτακτης αγρανάπαυσης; Λάβαμε πριν από μερικές εβδομάδες τις προτάσεις μεταρρύθμισης της ΚΟΑ των μεγάλων καλλιεργειών, όπου η Επιτροπή προτείνει ποσοστό υποχρεωτικής αγρανάπαυσης 0 %. Επομένως, οι προτάσεις που μας υποβάλλει η Επιτροπή στερούνται κάθε συνοχής.
<P>
Αξίζει, ωστόσο, να υπογραμμισθεί ένα βήμα προς τη σωστή κατεύθυνση. Η Επιτροπή ανταποκρίθηκε, πράγματι, θετικά στο αίτημα που διατυπώσαμε, στο πλαίσιο της έκθεσης του συναδέλφου des Places σχετικά με τη δέσμη τιμών, να υπάρξει πρόταση για το ποσοστό αγρανάπαυσης πριν από το τέλος αυτού του μήνα. Ήταν πράγματι απαραίτητο για τους Ευρωπαίους γεωργούς να είναι σε θέση να γνωρίζουν πριν υλοποιήσουν τις καλλιέργειές τους το επίπεδο της υποχρεωτικής αγρανάπαυσης που θα τους επιβληθεί. Ζητούμε, τέλος, από την Επιτροπή να αποδεχθεί τις δύο τροπολογίες που καταθέσαμε, καθώς είναι απόλυτα συνεπείς, ως προς το ποσοστό αγρανάπαυσης, με τις προτάσεις που ψηφίσθηκαν στο πλαίσιο της έκθεσης του κ. des Places, καθώς και με τις προτάσεις της Επιτροπής που αφορούν τη μεταρρύθμιση της ΚΟΑ των μεγάλων καλλιεργειών.

<CHAPTER ID=5>
Μπανάνες ΑΚΕ
<SPEAKER ID=68 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0237/98) του κυρίου Liese, εξ ονόματος της Επιτροπής Ανάπτυξης και Συνεργασίας, σχετικά με την πρόταση κανονισμού του Συμβουλίου που αφορά τη θέσπιση ειδικού πλαισίου συνδρομής για παραδοσιακούς προμηθευτές μπανανών ΑΚΕ (COM(98)0005 - C4-0263/98-98/0014(SYN)).
<P>
Πριν από την ψηφοφορία της τροπολογίας αριθ. 31

<SPEAKER ID=69 LANGUAGE="DE" NAME="Liese">
Κύριε Πρόεδρε, θέλω να επισημάνω δύο πράγματα. Πρώτον: το κείμενο της τροπολογίας 31 που υπάρχει στα δικά μας έγγραφα δεν αντιστοιχεί στο κείμενο που ψηφίστηκε στην επιτροπή. Βέβαια, στην επιτροπή λέχθηκε ότι αυτή η τροπολογία πρέπει να τροποποιηθεί και να εισαχθεί ως άρθρο και όχι στον δημοσιονομικό πίνακα, για τυπικούς λόγους. Όμως η επιτροπή δεν ψήφισε αυτό το κείμενο όπως είναι γραμμένο εδώ. Μπορεί βέβαια να πει κανείς ότι η επιτροπή ψήφισε αυτό το νόημα, όχι όμως και το κείμενο. Ζητώ να καταχωρηθεί στα συνοπτικά πρακτικά και παρακαλώ τις υπηρεσίες να ελέγξουν ποια διαδικασία ακολουθείται σε παρόμοια περίπτωση.
<P>
Και για να ξέρουν όλοι για ποιο πράγμα ψηφίζουμε: πρόκειται για το κονδύλιο. Η επιτροπή προτείνει 500 εκ. Ecu. Όμως στο Σώμα η συνηθισμένη διαδικασία είναι - και κατά τη γνώμη μου έτσι το βλέπει και η Επιτροπή, ίσως ο Επίτροπος μπορεί να πει ακόμη κάτι σχετικά μ' αυτό - να καθορίζονται τα κονδύλια στην διαδικασία εκτέλεσης του προϋπολογισμού. Και οι συνάδελφοι της Επιτροπής Προϋπολογισμού με παρακάλεσαν επίσης να επισημάνω ξανά ότι αυτή είναι μία ασυνήθιστη διαδικασία και ότι ουσιαστικά δεν θα έπρεπε να εγκρίνουμε την τροπολογία. Όμως η επιτροπή είναι υπέρ, και γι' αυτό πρέπει κι εγώ ως εισηγητής να πω ότι έτσι αποφάσισε η επιτροπή ως προς το νόημα του κειμένου, δηλαδή να αυξηθεί το εν λόγω κονδύλιο.

<SPEAKER ID=70 LANGUAGE="DE" NAME="Graefe zu Baringdorf">
Κύριε Πρόεδρε, ως προς αυτό το θέμα έχω να πω το εξής: όπως ξέρετε, υπάρχει επίσης η τροπολογία αριθ. 38, η οποία όμως αποσύρθηκε, εάν δεν κάνω λάθος, κύριε Liese. Τότε αυτό πρέπει να καταγραφεί ρητώς. Στο θέμα της διάθεσης των ποσών δεν πρόκειται για κάποια διαδικασία εκτελέσεως του προϋπολογισμού ή την προεξόφλησή της, αλλά για μία πολιτική δήλωση προθέσεων. Γι' αυτόν τον λόγο θεωρώ σημαντικό να διενεργήσουμε σχετική ψηφοφορία. Στο ψήφισμα νομοθετικού περιεχομένου περιλαμβάνεται γι' άλλη μία φορά μία πρόταση που προβλέπει την αύξηση σε 500 εκατομμύρια. Μπορούμε, λοιπόν, να διενεργήσουμε ψηφοφορία ως προς αυτό και χωρίς να προπορευόμαστε της διαδικασίας εκτελέσεως του προϋπολογισμού. Με τον τρόπο αυτόν, όμως, εκφράζουμε την πρόθεσή μας να διαθέσουμε εδώ και οικονομικούς πόρους.
<P>
(Το Σώμα εγκρίνει το ψήφισμα νομοθετικού χαρακτήρα)

<SPEAKER ID=71 NAME="Aldo">
Κατά τη γνώμη μου είναι ιδιαιτέρως σημαντικό το ακόλουθο σχόλιο, που περιέχεται υπό μορφήν διαβεβαίωσης, στην αιτιολογική έκθεση του σχεδίου κανονισμού που μας υποβλήθηκε. Παραθέτω: "οι τροποποιήσεις της ΚΟΑ στον τομέα της μπανάνας που προτείνονται από την Επιτροπή, θα τροποποιήσουν σημαντικά τις συνθήκες της αγοράς για τους παραδοσιακούς προμηθευτές μπανανών των χωρών ΑΚΕ, και θα θέσουν σε κίνδυνο τη βιωσιμότητα των συναλλαγών ΑΚΕ, αν δεν αναληφθεί ειδική επί τούτου δράση. Οι διαφορές ανταγωνιστικότητας ανάμεσα στις μπανάνες που προέρχονται από τη Λατινική Αμερική αφενός, και τις μπανάνες ΑΚΕ αφετέρου, μπορεί να εμφανιστούν εκ νέου στην πρόταση διάλυσης του ιδιαίτερου καθεστώτος πιστοποιητικών εισαγωγής, έχοντας ως κυριότερη συνέπεια, την αδυναμία για τους παραγωγούς να παραμείνουν στην αγορά της κοινότητας αν δεν γίνει προσπάθεια να καλυφθούν αυτές οι διαφορές».
<P>
Εμείς οπωσδήποτε ασπαζόμαστε με χαρά αυτήν την άποψη που διατυπώθηκε μετά την ανα κοίνωση των πρώτων συμπερασμάτων της επιτροπής του ΠΟΕ, και μας επέτρεψε να καταλήξουμε σε αυτές τις ιδέες που αποτελούν το κύριο επιχείρημα στον αγώνα εναντίον αυτής της μεταρρύθμισης.
<P>
Κύριε Πρόεδρε, αγαπητοί συνάδελφοι, γνωρίζετε κι εσείς όπως κι εγώ ότι πολιτικοί και κοινωνικοεπαγγελματικοί παράγοντες προσπάθησαν αδιαλείπτως να ευαισθητοποιήσουν τη Διεύθυνση γεωργίας για τους κινδύνους που κρύβει μία τέτοια "κακώς εννοούμενη» μεταρρύθμιση, γνωρίζοντας ότι στο εσωτερικό της Επιτροπής υπάρχει μεγάλη διάσταση απόψεων σχετικά με τη μεταρρύθμιση αυτή.
<P>
Τολμώ να πω ότι η οικοδόμηση της Ευρώπης είναι μόνο μία ομαδική φιλοδοξία και όχι μία κατάκτηση της κοινοτικής νομοθεσίας. Η τελευταία κατευθύνεται με γνώμονα εθνικά συμφέροντα, που προκαλούν αντιφατικούς προσανατολισμούς.
<P>
Κλείνοντας, το μόνο που μπορώ να κάνω είναι:
<P>
να υπενθυμίσω τις δεσμεύσεις μας έναντι των χωρών ΑΚΕ, όπως προκύπτουν από το πρωτόκολλο V της Σύμβασης του Λομέ.-να διευκρινίσω ότι δεν έχουμε κανένα δικαίωμα να υπαγορεύουμε στος χώρες την οικονομική τους εξέλιξη.-να καταγγείλω την προώθηση του σχεδίου του ΠΟΕ μέσω της "διαφοροποίησης» που προτείνουν ορισμένοι από εμάς. Η τελευταία δεν μπορεί να θεωρηθεί ως μέσον υποκατάστασης της καλλιέργειας μπανανών σε ορισμένες περιοχές ΑΚΕ της Καραϊβικής, αν λάβουμε υπόψη την τοπογραφία του εδάφους αυτών των περιοχών.
<SPEAKER ID=72 NAME="Novo">
Ψηφίσαμε υπέρ της πρότασης κανονισμού του Συμβουλίου, δεδομένου ότι αυτή έχει σκοπό να καθιερώσει μια χρηματική ενίσχυση στην τιμή της μπανάνας που κατά παράδοση εισάγεται από τις χώρες ΑΚΕ.
<P>
Στην πραγματικότητα, οι εισαγωγές μπανάνας από εκείνες τις χώρες αμφισβητήθηκαν βάσει μιας πρόσφατης απόφασης του Παγκοσμίου Οργανισμού Εμπορίου (ΠΟΕ), συνεπεία της οποίας συζητιέται μια τροποποίηση της Κοινής Οργάνωσης Αγοράς (ΚΟΑ) στον τομέα της μπανάνας, ώστε να δοθεί η δυνατότητα αύξησης των εισαγωγών, σε χαμηλότερες τιμές, μπανανών της ζώνης του δολαρίου, που παράγονται από πολυεθνικές αμερικανικές επιχειρήσεις. Τη ζημιά θα υποστούν προφανώς οι μπανάνες που παράγονται στην Ευρωπαϊκή Ένωση - και συγκεκριμένα στη Μαδέρα - καθώς και αυτές που εισάγονται από χώρες της Αφρικής, της Καραϊβικής και του Ειρηνικού, που εδώ και πολλά χρόνια έχουν συνάψει συμφωνίες με την Ευρωπαϊκή Ένωση δυνάμει της Σύμβασης της Λομέ.
<P>
Κατά κάποιο τρόπο, σκοπός του κανονισμού είναι να κάνει ώστε η τιμή των μπανανών που προέρχονται από τις χώρες ΑΚΕ - και, κατ' επέκταση, το εισόδημα των αντίστοιχων παραγωγών - να μπορεί ελαχίστως να αντισταθμίζεται έναντι του αυξανόμενου ανταγωνισμού που θα προκύψει από τη μεγαλύτερη ποσόστωση μπανανών-δολαρίου που θα μπορεί στο εξής να εισάγεται ελεύθερα στην Ευρωπαϊκή Ένωση.
<P>
Οφείλουμε να υπογραμμίσουμε - όπως ήδη κάναμε στην αιτιολόγηση της ψήφου μας επί της έκθεσης Thomas σχετικά με τη νέα ΚΟΑ στον τομέα της μπανάνας - ότι μια τέτοια κατάσταση κατέστη δυνατή απλώς και μόνο διότι οι αποφάσεις του Παγκοσμίου Οργανισμού Εμπορίου, που όλο και περισσότερο υπηρετούν τα αμερικανικά συμφέροντα, επιβάλλονται στην Ευρωπαϊκή Ένωση δίχως αυτή να προβάλλει την παραμικρή αντίδραση ώστε να υπερασπιστεί τους δικούς της παραγωγούς και τους παραγωγούς των φτωχών χωρών ΑΚΕ.

<SPEAKER ID=73 NAME="Souchet">
Kύριε Πρόεδρε, είναι επιτακτική ανάγκη να διαφυλαχθούν οι ιστορικές εμπορικές σχέσεις που εσύναψαν τα κράτη μέλη της Ευρωπαϊκής Ένωσης με ορισμένες τρίτες χώρες της Αφρικής, της Καραϊβικής και του Ειρηνικού (ΑΚΕ), καθώς και η ίδια η αρχή των συμφωνιών Λομέ.
<P>
Δεν θέλουμε να καταλήξουμε σε αποδιοργάνωση της παγκόσμιας οικονομικής και πολιτικής ισορροπίας στο όνομα της παγκοσμιοποίησης και των ελεύθερων συναλλαγών. Πρέπει να προωθήσουμε το δίκαιο εμπόριο, δηλαδή ένα εμπόριο που θα σέβεται τους περιβαλλοντικούς, κοινωνικούς και υγειονομικούς όρους.
<P>
Θα αφήσουμε αδιαμαρτύρητα να εκδηλώνονται οι διαδοχικές επιθέσεις κατά του συστήματος Λομέ; Έχουμε κάθε λόγο να ανησυχούμε ενώπιον της αδυναμίας αντίδρασης της Επιτροπής. Η επίθεση που υφιστάμεθα σήμερα για τις μπανάνες μέσω των επιχειρήσεων που συνδέονται με την παραγωγή στη Λατινική Αμερική είναι ανάλογη των δυσκολιών που αντιμετωπίζουμε στην προσπάθειά μας να οριστικοποιήσουμε την υποχρεωτική χρήση του κακάο σε ποσοστό 100 % για την παρασκευή της σοκολάτας. Το ίδιο ισχύει και για τα ελαιοειδή. Η χρησιμοποίηση γενετικά τροποποιημένων οργανισμών για τη σόγια θα επιτρέψει να καταστεί η παραγωγή της μεγαλύτερη, άρα και αποδοτικότερη, και να ανταγωνισθεί την παραγωγή αραχίδος, και τούτο τη στιγμή που ούτε καν γνωρίζουμε τις παρενέργειες των ΓΤΟ τόσο ως προς το περιβάλλον όσο και ως προς την υγεία.
<P>
Πρέπει να συνειδητοποιήσει η Ευρωπαϊκή Ένωση ότι, υπογράφοντας ορισμένες διεθνείς συμφωνίες ελεύθερων συναλλαγών ή προσχωρώντας σε συστήματα γενικευμένων προτιμήσεων, κινδυνεύει να αποσταθεροποιήσει πολλές χώρες, ιδιαίτερα δε στην αφρικανική ήπειρο.
<P>
Η πολιτική μας ομάδα υποστηρίζει σχεδόν όλες τις τροπολογίες που προτείνονται από την Επιτροπή Ανάπτυξης και Συνεργασίας (με εξαίρεση την τροπολογία αριθ. 32). Πράγματι, η πολιτική ομάδα μας αντιτίθεται στη θέσπιση συντελεστή μείωσης που θα εφαρμοσθεί από το 2004 και μετά, για τους παραγωγούς που δεν κατέβαλαν επαρκείς προσπάθειες να καταστούν περισσότερο ανταγωνιστικοί. Θα εγκρίναμε την αρχή ενός συντελεστή μείωσης, εάν εφαρμοζόταν για τους παραγωγούς που δεν σέβονται τους περιβαλλοντικούς, κοινωνικούς και υγειονομικούς όρους.
<P>
Η διατύπωση αυτής της τροπολογίας βρίσκεται σε πλήρη αντίθεση με την αρχή του επονομαζόμενου δίκαιου εμπορίου. Τέλος, η πολιτική ομάδα μας είναι αντίθετη σε όλες τις τροπολογίες που κατέθεσε ο κ. Liese εξ ονόματος της Ομάδας του Ευρωπαϊκού Λαϊκού Κόμματος, οι οποίες στοχεύουν στο σύνολό τους στο να πλήξουν την παραγωγή μπανανών προερχόμενων από τις παραδοσιακές χώρες ΑΚΕ.

<CHAPTER ID=6>
Μέσα και προϊόντα εγκλημάτων
<SPEAKER ID=74 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0222/98) του κυρίου Orlando, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με το σχέδιο κοινής δράσης η οποία θεσπίζεται από το Συμβούλιο βάσει του άρθρου Κ.3 της συνθήκης για την Ευρωπαϊκή Ένωση που αφορά τους διακανονισμούς για συνεργασία μεταξύ των κρατών μελών όσον αφορά την αναγνώριση, παρακολούθηση, δέσμευση ή κατάσχεση και δήμευση των μέσων και των προϊόντων εγκλημάτων (6490/98 - C40184/98-98/0909(CNS)).
<P>
Μου ζητά τον λόγο ο κ. Nassauer.

<SPEAKER ID=75 LANGUAGE="DE" NAME="Nassauer">
Κύριε Πρόεδρε, εξ ονόματος της Ομάδας του Ευρωπαϊκού Λαϊκού Κόμματος ζητώ, σύμφωνα με το άρθρο 131 του Κανονισμού, την αναβολή της συζήτησης επί της έκθεσης Orlando για την επόμενη περίοδο συνόδου στις Βρυξέλλες. Αποδίδουμε μεγάλη σημασία σε αυτή τη συζήτηση, η οποία δεν μπορεί, προφανώς, να λάβει χώρα με τον δέοντα τρόπο υπό τις δεδομένες συνθήκες. Γι' αυτόν τον λόγο ζητάμε από το Σώμα να εγκρίνει την πρότασή μας για αναβολή.
<P>
(Χειροκροτήματα)

<SPEAKER ID=76 NAME="Πρόεδρος">
Είναι κανείς αντίθετος με την αίτηση του κυρίου Nassauer;

<SPEAKER ID=77 NAME="Orlando">
Κύριε Πρόεδρε, παρεμβαίνω μόνο για να αναφέρω ότι στην κοινοβουλευτική επιτροπή υπήρχε πνεύμα αρμονικής συνύπαρξης ανάμεσα στις διάφορες πολιτικές ομάδες και, ως εκ τούτου, δεν μπορώ παρά να παρακολουθήσω με προσοχή το αίτημα της Ομάδας του Ευρωπαϊκού Λαϊκού Κόμματος, που συνέβαλε σημαντικά στην επίλυση των προβλημάτων αυτών. Επαφίεμαι στην απόφαση της Προεδρίας, αλλά πιστεύω ότι, για ένα θέμα τόσο σημαντικό, δεν θα πρέπει ούτε να καταπνίξουμε συζήτηση, ούτε να εμποδίσουμε τη συμβολή κάθε πολιτικής ομάδας.

<SPEAKER ID=78 NAME="Πρόεδρος">
Ο κ. Schulz επιθυμεί να παρέμβει υπέρ της αίτησης.

<SPEAKER ID=79 LANGUAGE="DE" NAME="Schulz">
Κύριε Πρόεδρε, εξ ονόματος της πολιτικής Ομάδας μας θα ήθελα να υποστηρίξω ρητώς την πρόταση του συναδέλφου Nassauer. Προσθέτω, εντούτοις, μία παρατήρηση και ως προς τις άλλες αποφάσεις που λάβαμε σήμερα το πρωί: εάν το Σώμα δεν θέλει να καταντήσει ένα μεγάλο γυμναστήριο ενδυνάμωσης των μυών των βραχιόνων, και το λέω αυτό επειδή αναλώνουμε εδώ περισσότερο χρόνο για να καταλήξουμε σε μία συμφωνία σχετικά με το πού θα μπουν οι τελείες και τα κόμματα, παρά για την πολιτική συζήτηση...
<P>
(Χειροκροτήματα) ...κι αυτό συμβαίνει κάθε εβδομάδα που συνεδριάζει η ολομέλεια, τότε θα παρακαλέσω να σκεφτείτε επιτέλους πώς θα αποφευχθεί η επανάληψη τέτοιου είδους περιστατικών. Ενώ εδώ πρόκειται για διαβουλεύσεις στο πλαίσιο του τρίτου πυλώνα, όπου η συζήτηση στο Ευρωπαϊκό Κοινοβούλιο αποτελεί τη μοναδική δυνατότητα για εκδημοκρατισμό, εμείς δεν έχουμε να προσφέρουμε στο Συμβούλιο τίποτε άλλο εκτός από μία μη συζητηθείσα αλλά καλά εναρμονισμένη γνωμοδότηση. Το γεγονός αυτό κάθε άλλο παρά συμβάλλει στην ενίσχυση και τη φήμη του Ευρωπαϊκού Κοινοβουλίου. Γι' αυτό κι αν θέλουμε να διασώσουμε την αξιοπιστία μας, δεν μας απομένει άλλη επιλογή από το να προχωρήσουμε κατά τον τρόπο που πρότεινε ο κύριος Nassauer.
<P>
(Χειροκροτήματα)
<SPEAKER ID=80 NAME="Πρόεδρος">
Υποβάλλω σε ψηφοφορία την αίτηση αναβολής της συζήτησης της έκθεσης του κυρίου Orlando.
<P>
(Το Σώμα εγκρίνει την αίτηση)

<CHAPTER ID=7>
Πρόγραμμα TACIS
<SPEAKER ID=81 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0179/98) της κυρίας Καραμάνου, εξ ονόματος της Επιτροπής Περιφερειακής Πολιτικής, σχετικά με την ανακοίνωση της Επιτροπής προς το Συμβούλιο, το Ευρωπαϊκό Κοινοβούλιο και την Επιτροπή των Περιφερειών για τη διασυνοριακή συνεργασία στο πλαίσιο του προγράμματος TACIS (COM(97)0239 - C4-0280/97).
<P>
Μου ζητά τον λόγο η κυρία Καραμάνου.

<SPEAKER ID=82 NAME="Καραμάνου">
Κύριε Πρόεδρε, νομίζω ότι έτσι όπως έχει διαμορφωθεί η κατάσταση, επιθυμώ κι εγώ να ζητήσω να αναβληθεί η συζήτηση της έκθεσής μου.

<SPEAKER ID=83 NAME="Πρόεδρος">
Υποβάλλω σε ψηφοφορία την αίτηση για αναβολή της συζήτησης της έκθεσης της κυρίας Καραμάνου.
<P>
(Το Σώμα εγκρίνει την αίτηση)

<CHAPTER ID=8>
Ηλεκτρονικές επικοινωνίες
<SPEAKER ID=84 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0189/98) του κυρίου Ullmann, εξ ονόματος της Επιτροπής Νομικών Θεμάτων και Δικαιωμάτων των Πολιτών, σχετικά με την ανακοίνωση της Επιτροπής προς το Συμβούλιο, το Ευρωπαϊκό Κοινοβούλιο, την Οικονομική και Κοινωνική Επιτροπή και την Επιτροπή των Περιφερειών σχετικά με την κατοχύρωση ασφάλειας και εμπιστοσύνης στις ηλεκτρονικές επικοινωνίες - προς ένα ευρωπαϊκό πλαίσιο για ψηφιακές υπογραφές και κρυπτοθέτηση (COM(97)0503 - C4-0648/97).
<P>
Έχει ζητηθεί η αναβολή αυτής της έκθεσης. Υποβάλλω σε ψηφοφορία την εν λόγω αίτηση.
<P>
(Το Σώμα εγκρίνει την αίτηση αναβολής)

<CHAPTER ID=9>
Κοινωνία της πληροφορίας
<SPEAKER ID=85 NAME="Πρόεδρος">
Η ημερήσια διάταξη προβλέπει την κοινή συζήτηση των ακολούθων προφορικών ερωτήσεων:
<P>
Β4-0473/98 των κ.κ.Dupuis και Dell'Alba, εξ ονόματος της Ομάδας της Ευρωπαϊκής Ριζοσπαστικής Συμμαχίας, προς την Επιτροπή, σχετικά με την κοινωνία της πληροφορίας, -B4-0475/98 του κ. Pasty, εξ ονόματος της Ομάδας Ένωση για την Ευρώπη, προς την Επιτροπή, σχετικά με την κοινωνία της πληροφορίας, τη διαχείριση του Ιντερνέτ και τη δημοκρατία, -B4-0476/98 του κ. Martens και άλλων, εξ ονόματος της Ομάδας του Ευρωπαϊκού Λαϊκού Κόμματος, προς την Επιτροπή, σχετικά με την κοινωνία της πληροφορίας, τη διαχείριση του Ιντερνέτ και τη δημοκρατία·-B4-0477/98 του κ. Ryynδnen και άλλων, εξ ονόματος της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών, προς την Επιτροπή, σχετικά με την κοινωνία της πληροφορίας·-B4-0478/98 του κ. Elchlepp, εξ ονόματος της Ομάδας του Ευρωπαϊκού Σοσιαλιστικού Κόμματος, προς την Επιτροπή, σχετικά με την κοινωνία της πληροφορίας·-B4-0479/980 των βουλευτών Pailler και Sierra Gonzαlez, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστερά των Πρασίνων των Βορείων Χωρών, προς την Επιτροπή, σχετικά με την κοινωνία της πληροφορίας και τη δημοκρατία·-B4-0480/98 του κ. Wolf και άλλων, εξ ονόματος της Ομάδας των Πρασίνων στο Ευρωπαϊκό Κοινοβούλιο, προς την Επιτροπή, σχετικά με την κοινωνία της πληροφορίας.Έχω λάβει 7 προτάσεις ψηφίσματος .
<P>
Προχωρούμε τώρα στην ψηφοφορία.
<P>
Πρόταση κοινού ψηφίσματος σχετικά με την κοινωνία της πληροφορίας, τη διαχείριση του Ιντερνέτ και τη δημοκρατία.
<P>
(Το Σώμα εγκρίνει το κοινό ψήφισμα)

<SPEAKER ID=86 NAME="Myller">
Η Φινλανδία είναι πρωτοπόρος στην οικοδόμηση της κοινωνίας της πληροφορίας. Ένα τμήμα της συνίσταται στις λειτουργικές ηλεκτρονικές επικοινωνίες. Με τη βοήθειά τους μπορούμε να μικρύνουμε τις μεγάλες αποστάσεις στη χώρα μας. Επίσης, μέσω των ηλεκτρονικών επικοινωνιών καθίσταται δυνατόν να επωφελούνται των πλεονεκτημάτων της κοινωνίας της πληροφορίας οι απομονωμένες περιοχές, καθώς και τα άτομα που, λόγω αναπηρίας ή άλλων περιορισμών, δεν θα μπορούσαν διαφορετικά να έχουν πρόσβαση στις πηγές πληροφόρησης.
<P>
Στη χώρα μας υπάρχει ένα αποκεντρωμένο πανεπιστημιακό δίκτυο. Η σύνδεση σε πραγματικό χρόνο με μία κεντρική πόλη της περιοχής αποτελεί προϋπόθεση προκειμένου τα απομακρυσμένα από την πρωτεύουσα πανεπιστήμια να παραμένουν ανταγωνιστικά. Γι' αυτόν τον λόγο όλα τα πανεπιστήμια της Φινλανδίας είναι τα πρώτα στον κόσμο που έχουν συνδεθεί με ένα ταχύτατο δίκτυο ηλεκτρονικής επικοινωνίας. Το δίκτυό μας είναι τόσο γρήγορο, ώστε το χρησιμοποιούν πολλοί Αμερικανοί χρήστες δικτύων πληροφοριών.
<P>
Κατά συνέπεια, είναι δυνατόν να υπάρξει υγιής ανταγωνισμός με την Αμερική και σε αυτόν τον τομέα. Το μόνο πρόβλημα είναι ότι οι επικοινωνίες στο εσωτερικό της Ευρώπης δεν είναι αρκετά γρήγορες. Η κοινωνία της πληροφορίας δεν περιορίζεται στις ταχείες επικοινωνίες, αλλά, από την άλλη πλευρά, χωρίς τις τελευταίες, η υπομονή του κόσμου εξαντλείται. Το θέμα είναι και οικονομικό, διότι τα δίκτυα που λειτουργούν αργά αυξάνουν τον λογαριασμό που πληρώνουν οι καταναλωτές. Προκειμένου να αναπτυχθεί η ισότητα και η συνοχή, είναι καιρός η Ευρώπη να επενδύσει σε σωστές και ταχείες ηλεκτρονικές επικοινωνίες στην επικράτειά της, αλλά και πέρα από αυτή.

<CHAPTER ID=10>
Διακοπή της συνόδου
<SPEAKER ID=87 NAME="Πρόεδρος">
Κυρίες και κύριοι, το Κοινοβούλιο εξήντλησε την ημερήσια διάταξη.
<P>
Τα συνοπτικά πρακτικά της παρούσας συνεδρίασης θα υποβληθούν στο Κοινοβούλιο προς έγκριση στην αρχή της επόμενης συνεδρίασης.
<P>
Κυρίες και κύριοι, κατά τη λήξη των συνεδριάσεων η παρούσα προεδρία συνηθίζει να ευχαριστεί τις υπηρεσίες του Σώματος και τις υπηρεσίες διερμηνείας για την ανεκτίμητη συνεργασία τους. Σήμερα τους υποβάλαμε σε μία επιπλέον προσπάθεια. Επιτρέψτε μου, επομένως, να τονίσω τις ευχαριστίες μου, και επίσης, κυρίες και κύριοι, να ευχαριστήσω κι εσάς για τη βοήθεια που πάντα μου προσφέρετε, αλλά που σήμερα ήταν πολύ πιο σημαντική γιατί οι ψηφοφορίες μας ήταν πολλές και περίπλοκες, και, στις περιπτώσεις που δεν τα κατάφερα πολύ καλά, εσείς το ξεπεράσατε με τη γενναιοδωρία που σας χαρακτηρίζει. Κυρίες και κύριοι, σας εύχομαι να περάσετε όσο καλύτερα γίνεται αυτό το Σαββατοκύριακο και σας υπενθυμίζω πως έχουμε περάσει στην τελική ευθεία της τρέχουσας κοινοβουλευτικής περιόδου. Επομένως, εσείς που είστε τόσο εργατικοί επωφεληθείτε από τον χρόνο, γιατί μας απομένουν μόνο 11 μήνες.
<P>
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 12.43)

