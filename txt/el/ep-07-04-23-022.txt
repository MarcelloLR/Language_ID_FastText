<CHAPTER ID="022">
Καθεστώς ποσοστώσεων για την παραγωγή αμύλου γεωμήλων (συζήτηση) 
<SPEAKER ID="211" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Wojciechowski, εξ ονόματος της Επιτροπής Γεωργίας και Ανάπτυξης της Υπαίθρου, σχετικά µε την πρόταση κανονισμού του Συμβουλίου για την τροποποίηση του κανονισμού (ΕΚ) αριθ. 1868/94 που αφορά την καθιέρωση καθεστώτος ποσοστώσεων για την παραγωγή αμύλου γεωμήλων C6-0046/2007.
<SPEAKER ID="212" NAME="Mariann Fischer Boel">
μέλος της Επιτροπής. - (EN) Κύριε Πρόεδρε, θέλω να ευχαριστήσω τον εισηγητή, κ. Wojciechowski, και τα μέλη της Επιτροπής Γεωργίας και Ανάπτυξης της Υπαίθρου για το έργο που επιτέλεσαν σχετικά με αυτήν την έκθεση.
<P>
Θα ξεκινήσω τοποθετώντας αυτήν την πρόταση στο πλαίσιό της. Από τη θέσπιση των ποσοστώσεων παραγωγής αμύλου γεωμήλων το 1995, προσπαθούμε να καθορίσουμε μια στρατηγική η οποία θα μπορούσε να διασφαλίσει, να ενισχύσει και να προωθήσει την ανάπτυξη αυτού του σημαντικού τομέα. Εντούτοις, την τελευταία δεκαετία οι γεωργικές πολιτικές της Ευρωπαϊκής Ένωσης έχουν αλλάξει δραστικά, προσανατολιζόμενες περισσότερο προς την αγορά με την αποσύνδεση των περισσότερων ενισχύσεων και με μεταρρυθμίσεις των οργανώσεων της αγοράς σε όλους σχεδόν τους τομείς.
<P>
Παρά την ύπαρξη ποσοστώσεων, η παραγωγή αμύλου γεωμήλων υπερβαίνει τη ζήτηση στην ευρωπαϊκή αγορά, με αποτέλεσμα να είμαστε υποχρεωμένοι να εξάγουμε περίπου το 40% της παραγωγής μας στην παγκόσμια αγορά, συνήθως με το όφελος των επιστροφών κατά την εξαγωγή. Σχετικά με τις προτάσεις που συζητούμε σήμερα, είναι ζωτικής σημασίας να διατηρήσουμε τη σταθερότητα αυτού του πολύ ευάλωτου τομέα, λαμβάνοντας παράλληλα υπόψη τις θεμελιώδεις αλλαγές που οφείλονται στη μεταρρύθμιση της κοινής γεωργικής πολιτικής.
<P>
Οι κύριοι στόχοι των προτάσεων είναι, πρώτον, η ανανέωση των ποσοστώσεων για άλλα δύο χρόνια, κάτι που θα μας επιτρέψει να αναθεωρήσουμε το σύστημα αμύλου γεωμήλων στο πλαίσιο του υγειονομικού ελέγχου. Μια παράταση τεσσάρων ετών, όπως προτείνετε στην έκθεσή σας, δεν θα μας επέτρεπε να εκμεταλλευτούμε την ευκαιρία για να υπεισέλθουμε σε λεπτομέρειες όσον αφορά τον σημαντικό αυτόν τομέα κατά τον υγειονομικό έλεγχο, και συνεπώς όπως κατανοείτε δεν μπορούμε να δεχτούμε αυτήν την τροπολογία.
<P>
Ο δεύτερος κύριος στόχος είναι η ανανέωση των υφιστάμενων ποσοστώσεων, οι οποίες έχουν όντως δημιουργήσει μια σχετικά σταθερή αγορά για το άμυλο γεωμήλων στην Ευρωπαϊκή Ένωση. Γνωρίζω ότι υπήρξαν επανειλημμένα αιτήματα από ορισμένα κράτη μέλη για αύξηση των ποσοστώσεών τους, και δεν έχω λησμονήσει τη σχετική δήλωση του Συμβουλίου. Εντούτοις, η ανάλυση της τρέχουσας κατάστασης της αγοράς έδειξε ότι πρέπει να αποφευχθεί επί του παρόντος οιαδήποτε αύξηση των ποσοστώσεων παραγωγής αμύλου γεωμήλων. Εάν αυξήσουμε τις ποσοστώσεις σε μία περίοδο κατά την οποία παρατηρείται υπερπαραγωγή στο εσωτερικό της Ευρωπαϊκής Ένωσης, αυτό θα ασκήσει ακόμη μεγαλύτερη πίεση στις τιμές. Πρέπει να επωφεληθούμε από την ευκαιρία που προσφέρει η παράταση για δύο ακόμη χρόνια, όπως προτάθηκε, και στη συνέχεια, κατά τον υγειονομικό έλεγχο, να υπεισέλθουμε σε λεπτομέρειες προκειμένου να αναζητήσουμε τρόπους εξασφάλισης ενός βιώσιμου μέλλοντος για την ευρωπαϊκή παραγωγή αμύλου γεωμήλων.
<SPEAKER ID="213" NAME="Janusz Wojciechowski " AFFILIATION="UEN">
εισηγητής. - (PL) Κύριε Πρόεδρε, αυτή είναι η πέμπτη φορά που το Ευρωπαϊκό Κοινοβούλιο εξετάζει τον κανονισμό σχετικά με τις ποσοστώσεις για την παραγωγή αμύλου γεωμήλων. Είμαι υπερήφανος που παρουσιάζω την έκθεση για αυτόν τον κανονισμό για δεύτερη φορά. Ήταν ευχαρίστησή μου που το έπραξα και παλαιότερα το 2005.
<P>
Στην πράξη, απαιτείται λήψη αποφάσεων για δύο θέματα. Πρώτον, όσον αφορά το πόσο θα έπρεπε να παραταθεί το σύστημα περιορισμού της παραγωγής αμύλου γεωμήλων και, δεύτερον, εάν οι ποσοστώσεις παραγωγής που χορηγούνται στις επιμέρους χώρες θα έπρεπε να παραμείνουν αμετάβλητες ή να τροποποιηθούν. " Ευρωπαϊκή Επιτροπή πρότεινε τη διατήρηση του συστήματος ποσοστώσεων για ακόμη δύο χρόνια, αφήνοντας αμετάβλητες τις ποσοστώσεις. Πολλά μέλη της Επιτροπής Γεωργίας και Ανάπτυξης της Υπαίθρου επισήμαναν, ωστόσο, ότι δύο χρόνια είναι πολύ σύντομο χρονικό διάστημα για να καταστεί δυνατός ο συνετός σχεδιασμός. Ως αποτέλεσμα, η Επιτροπή συμφώνησε για τετραετή περίοδο.
<P>
Ως εισηγητής, υποστήριξα αυτήν την πρόταση. Είναι λογική πρόταση, επειδή δεν θα επιβληθούν ταχείες και άμεσες αλλαγές στους αγρότες και τους παραγωγούς αμύλου εντός σύντομης προθεσμίας.
<P>
Το ύψος των ποσοστώσεων για την παραγωγή αμύλου αποτελεί δύσκολο θέμα. Δύο νέα κράτη μέλη, η Πολωνία και η Λιθουανία, επισήμαναν ότι, καθώς τις είχαν ήδη δύο χρόνια νωρίτερα, οι ποσοστώσεις που τους χορηγήθηκαν είναι πολύ χαμηλές σε σχέση με τις δυνατότητες και τις ανάγκες τους. Οι ποσοστώσεις της Λιθουανίας είναι περίπου 1 200 τόνοι. Αυτό δεν είναι αρκετό ούτε για να διατηρηθεί έστω και ένα εργοστάσιο, και ως αποτέλεσμα η Λιθουανία σταμάτησε να παράγει άμυλο, παρόλο που χρειάζεται να παράγει περίπου 4 700 χιλιάδες τόνους και επιθυμεί να το πράξει. " Πολωνία είναι η μεγαλύτερη παραγωγός γεώμηλων στην Ευρώπη, ή ακριβέστερα, στην Ευρωπαϊκή Ένωση, της έχει χορηγηθεί όμως ποσόστωση ύψους 144 000 τόνων, η οποία είναι αρκετές φορές χαμηλότερη από τις υψηλότερες γαλλικές, γερμανικές και ολλανδικές ποσοστώσεις.
<P>
Υπό την ιδιότητα του εισηγητή, πρότεινα την αύξηση των ποσοστώσεων της Πολωνίας και της Λιθουανίας. Αθροιστικά, η προταθείσα αύξηση ανερχόταν λίγο πιο κάτω από τους 40 000 τόνους, η οποία είναι χαμηλότερη από το 2% του συνολικού ύψους της ποσόστωσης των 1 948 000 τόνων. Με μικρή πλειοψηφία, η επιτροπή καταψήφισε εντούτοις την πρόταση. Είκοσι μέλη ψήφισαν κατά και 17 υπέρ.
<P>
Ως εισηγητής, υποχρεούμαι να παρουσιάσω τα επιχειρήματα της πλειοψηφίας, παρόλο που είναι μικρή. Είμαι επίσης υποχρεωμένος να αναφέρω δύο επιχειρήματα που επικαλείται η μειοψηφία η οποία υπέβαλε τις τροπολογίες της. Υπήρχε διάσπαρτη ανησυχία στην επιτροπή ότι η αύξηση των ποσοστώσεων θα μπορούσε να αποσταθεροποιήσει την αγορά. Πιστεύω ότι αυτές οι ανησυχίες είναι αβάσιμες, για τους ακόλουθους λόγους. Πρώτον, δεν πρόκειται για μεγάλη αύξηση, δεδομένου ότι ανέρχεται μόλις στο 2% της συνολικής ποσόστωσης. Δεύτερον, η αγορά έχει αλλάξει. Παρόλο που η ποιότητα του αμύλου γεωμήλων είναι υψηλότερη, υποσκελίζεται από άμυλο δημητριακών χειρότερης ποιότητας. Το μερίδιο του αμύλου γεώμηλων στη συνολική παραγωγή έχει μειωθεί από 25% σε 20% τα τελευταία τρία χρόνια. Αυτό σημαίνει ότι υπάρχει όντως έλλειψη αμύλου γεωμήλων. Τρίτον, υπάρχει ανισορροπία στη σχέση μεταξύ των παλαιών και των νέων κρατών μελών. Το ενενήντα τοις εκατό της ποσόστωσης διατίθεται στα παλαιά κράτη μέλη και μόνο το 10% στα νέα, παρόλο που τα τελευταία αντιστοιχούν στο 25% και πλέον του ανθρώπινου κεφαλαίου της Ένωσης. Τέταρτον, οι ποσοστώσεις που χορηγούνται συχνά υποχρησιμοποιούνται. Κατά καιρούς, αρκετές δεκάδες ποσοστιαίες μονάδες δεν απορροφώνται. Εάν η συγκομιδή υποστεί ζημία, συνεπάγεται έλλειψη αμύλου στην αγορά. Αυτή δεν αντισταθμίζεται τα επόμενα έτη, τουλάχιστον όχι πέραν της επιτρεπόμενης αντιστάθμισης περίπου του 5% της ποσόστωσης. Πέμπτον, η ίδια η Επιτροπή έχει αναγνωρίσει τη ζημία που έχει υποστεί η Πολωνία και η Λιθουανία λόγω του συστήματος ποσοστώσεων. " Επίτροπος Fisher Boel είναι παρούσα στο Κοινοβούλιο σήμερα, και πριν από δύο χρόνια η ίδια υποσχέθηκε ότι θα λαμβάνονταν υπόψη οι ιδιαίτερες συνθήκες των δύο αυτών χωρών, αυτό όμως δεν συνέβη. Τέλος, η Ευρώπη πρέπει να επιδείξει αλληλεγγύη, και όχι εγωισμό, σε απάντηση των παρατηρούμενων αναγκών αυτών των δύο κρατών μελών που έχουν υποφέρει προφανώς υπό το ισχύον σύστημα. Ορισμένα θέματα έκλεισαν πριν από πέντε χρόνια κατά τη διάρκεια των ενταξιακών διαπραγματεύσεων, αυτό όμως δεν σημαίνει ότι θα πρέπει να παραμείνουμε αιωνίως δέσμιοι αυτών των συμφωνιών και να αγνοήσουμε τις οικονομικές αλλαγές που έχουν συντελεστεί έκτοτε.
<P>
Κυρίες και κύριοι, ολοκληρώνοντας, θα ήθελα να επιστήσω την προσοχή σας στην τροπολογία 8, που θα αποτελέσει τη βάση μίας καλής συμβιβαστικής λύσης. Αυτό το οποίο προτείνει είναι ότι, εάν ορισμένες ποσοστώσεις δεν χρησιμοποιηθούν ένα συγκεκριμένο έτος, τότε το επόμενο έτος τα ενδιαφερόμενα κράτη μέλη, μόνον τα νέα όμως, θα είναι σε θέση να υποβάλουν αίτηση στην Επιτροπή ζητώντας να τους χορηγηθούν πρόσθετες ποσοστώσεις ίσες με τις ποσοστώσεις που δεν χρησιμοποιήθηκαν το προηγούμενο έτος. Κατ' αυτόν τον τρόπο, η πραγματική παραγωγή εκτιμώμενη για αρκετά χρόνια δεν θα υπερβεί το μέγιστο όριο των 1 948 000 τόνων, και τα νέα κράτη μέλη θα είναι σε θέση να ζητήσουν υψηλότερες ποσοστώσεις. Σας προτρέπω να εξετάσετε το ενδεχόμενο έγκρισης αυτής της τροπολογίας, καθώς θα μπορούσε να οδηγήσει σε μία λογική συμβιβαστική λύση.
<SPEAKER ID="214" NAME="Esther de Lange">
εξ ονόματος της Ομάδας PPE-DE. - (NL) Κύριε Πρόεδρε, έχοντας ορκιστεί το απόγευμα, σκοπεύω, στον παρθενικό μου λόγο, να ασχοληθώ με το θέμα των γεωμήλων, των γεωμήλων για την παραγωγή αμύλου για να είμαι ακριβής. Ίσως αυτό έχει σχεδόν προκαθοριστεί, δεδομένου ότι μεγάλωσα με έναν πατέρα που του άρεσε να μου διαβάζει γερμανικά παιδικά βιβλία -κάτι που ενδεχομένως θα είναι της αρεσκείας του κ. Graefe zu Baringdorf- και πάντοτε υπήρχε μία ιστορία για τη "Die Bedeutung der Kartoffel" - τη σημασία του γεώμηλου. Δεν έχω ιδέα ποιος ήταν ο συγγραφέας, αλλά άρεσε στον πατέρα μου να μου την διαβάζει, και το γεγονός ότι ο παρθενικός μου λόγος είναι για τα γεώμηλα δεν μπορεί να είναι σύμπτωση.
<P>
Πέραν του αστεϊσμού, η παρούσα πρόταση της Επιτροπής είναι, ασφαλώς, μείζονος σημασίας για αρκετές περιφέρειες της Ευρώπης, συμπεριλαμβανομένου του βορειοανατολικού τμήματος και της δικής μου χώρας, όπου η βιομηχανία παραγωγής αμύλου γεώμηλων έχει δημιουργήσει σημαντική απασχόληση και παραγωγή. Αυτός ο τομέας, και συνεπώς οι παραγωγοί και οι περιφέρειές τους, προτίθενται να επωφεληθούν από τη σαφήνεια και την ασφάλεια όσον αφορά τον σχεδιασμό και τη διαχείριση των επιμέρους επιχειρήσεων, κατόπιν ασφαλώς των σαρωτικών μεταρρυθμίσεων της ΚΓΠ το 2003 και δεδομένων των αβεβαιοτήτων που συνδέονται με τις διαπραγματεύσεις του ΠΟΕ, οι οποίες εξακολουθούν να είναι υπό εξέλιξη.
<P>
Όπως ήδη επισήμανε κάποιος, όταν παρατάθηκε τελευταία το ισχύον σύστημα αμύλου γεώμηλων, το παρόν Κοινοβούλιο θα προτιμούσε να είχε παραταθεί για μεγαλύτερο χρονικό διάστημα. Ενώ η Επιτροπή προτείνει τώρα για μία ακόμη φορά παράταση κατά δύο έτη, ο εισηγητής το μετέβαλε αυτό σε τρία έτη και η Επιτροπή Γεωργίας και Ανάπτυξης της Υπαίθρου ήταν η τελευταία η οποία υπέβαλε την πρότασή της για τέσσερα έτη. Αυτό αποτελεί, κατά την άποψή μου, σαφές μήνυμα προς την κατεύθυνση της Επιτροπής και του Συμβουλίου. Καταρχήν, υπάρχει στήριξη για την προτεινόμενη παράταση, αλλά ιδεατά για μία ελαφρώς μεγαλύτερη χρονική περίοδο, ώστε όσοι εμπλέκονται να γνωρίζουν τη θέση τους τα επόμενα χρόνια. Το να γνωρίζει κανείς τη θέση του σημαίνει επίσης, κατά τη γνώμη μου, τον περιορισμό στις ισχύουσες ποσοστώσεις για αυτήν τη χρονική περίοδο. Υπό αυτό το πρίσμα, οι προτάσεις για την παράταση των ποσοστώσεων σε μεμονωμένα κράτη μέλη δεν χαίρουν επ' ουδενί της στήριξής μας.
<SPEAKER ID="215" NAME="Bogdan Golik">
εξ ονόματος της Ομάδας PSE. - (PL) Κύριε Πρόεδρε, αυτή είναι η δεύτερη συζήτηση στο Κοινοβούλιο αυτήν την κοινοβουλευτική περίοδο σχετικά με το θέμα των ποσοστώσεων για την παραγωγή αμύλου γεώμηλων. Το θέμα συζητήθηκε παλαιότερα τον Μάιο του 2005. Δυστυχώς, μικρή πρόοδος έχει σημειωθεί κατά τη διάρκεια των δύο αυτών τελευταίων ετών σε σχέση με την αύξηση των ποσοστώσεων παραγωγής αμύλου γεωμήλων για τα δύο νέα κράτη μέλη, την Πολωνία και τη Λιθουανία. Παρά τη δήλωση της Ευρωπαϊκής Επιτροπής το 2005 ότι θα ελέγχονταν οι ποσοστώσεις και θα εξετάζονταν τα αιτήματα αύξησης των ποσοστώσεων που χορηγούνται στις εν λόγω χώρες, τίποτα δεν έχει επιτευχθεί από αυτήν την άποψη.
<P>
Θα επαναλάβω, συνεπώς, όσα είπα στη δήλωσή μου πριν από δύο χρόνια, δηλαδή ότι οι ποσοστώσεις για την παραγωγή αμύλου γεωμήλων που χορηγούνται από την Επιτροπή δεν ανταποκρίνονται στις ικανότητες παραγωγής των πολωνικών και λιθουανικών εργοστασίων, τον εφοδιασμό τους σε πρώτη ύλη και την αυξανόμενη ζήτηση σε άμυλο.
<P>
Έχει εκφρασθεί η ανησυχία ότι η αύξηση των ποσοστώσεων παραγωγής ισοδυναμεί με το άνοιγμα του κουτιού της Πανδώρας, ώστε το ενδεχόμενο αύξησης των ποσοστώσεων της Πολωνίας και της Λιθουανίας θα οδηγούσε σε παρεμφερή αιτήματα από τα εναπομείναντα κράτη μέλη σχετικά με άλλα γεωργικά προϊόντα. Είναι σημαντικό, ωστόσο, να έχει κανείς κατά νου ότι η αγορά των προϊόντων αμύλου αναπτύσσεται διαρκώς και ότι η ζήτηση για τα προϊόντα αυτά αυξάνεται. Επιπλέον, επισημάνθηκε ότι, από τότε που η Πολωνία προσχώρησε στην Ευρωπαϊκή Ένωση, οι εισαγωγές αμύλου και προϊόντων αμύλου αυξάνονται σταθερά. Υπήρξε σημαντική επιδείνωση του εμπορικού ελλείμματος όσον αφορά το άμυλο, και αυτό οφείλεται ακριβώς στους περιορισμούς της παραγωγής.
<P>
" θέση της Ευρωπαϊκής Επιτροπής είναι ότι οι διαπραγματεύσεις του Παγκόσμιου Οργανισμού Εμπορίου είναι πιθανόν να οδηγήσουν σε μείωση του επιπέδου των επιστροφών στις εξαγωγές και μείωση της δασμολογικής προστασίας για την εισαγωγή αμύλου ταπιόκα, αυξάνοντας κατ' αυτόν τον τρόπο τη διαθεσιμότητα αμύλου στην κοινοτική αγορά. " Επιτροπή δεν έλαβε, ωστόσο, υπόψη ότι κατά τη διάρκεια ισχύος των ποσοστώσεων, δηλαδή για τα επόμενα δύο έτη εμπορίας, δεν υπάρχει στην πράξη δυνατότητα εφαρμογής οποιωνδήποτε διατάξεων μίας μελλοντικής συμφωνίας για τη γεωργία στο πλαίσιο του Παγκόσμιου Οργανισμού Εμπορίου. Ο αντίκτυπος των πολυμερών συμφωνιών στον εφοδιασμό της κοινοτικής αγοράς με εισαγόμενο άμυλο θα είναι, συνεπώς, αμελητέος. Ευελπιστώ ότι οι βουλευτές του παρόντος Κοινοβουλίου θα εγκρίνουν την έκθεση του κ. Wojciechowski και ότι η Ευρωπαϊκή Επιτροπή θα αποδεχτεί τα αιτήματα των κυβερνήσεων της Πολωνίας και της Λιθουανίας για την αύξηση των ποσοστώσεών τους.
<SPEAKER ID="216" NAME="Kyösti Virrankoski">
εξ ονόματος της Ομάδας ALDE. - (FI) Κύριε Πρόεδρε, κυρία Επίτροπε, πρώτα από όλα θέλω να ευχαριστήσω τον εισηγητή, κ. Wojciechowski, για μία εξαιρετική έκθεση. Θα έλεγα ότι το γεώμηλο είναι μία αρκετά επικίνδυνη καλλιέργεια. " ετήσια συγκομιδή του ποικίλλει σε σημαντικό βαθμό και η τιμή του παρουσιάζει επίσης σημαντική διακύμανση. Το γεώμηλο είναι επίσης πολύ κατάλληλο για δυσκολότερες περιφέρειες, συμπεριλαμβανομένου του βορειότατου τμήματος της Ευρωπαϊκής Ένωσης, και κατ' αυτήν την έννοια είναι μία άκρως πολύτιμη καλλιέργεια. Σε πολλά αγροκτήματα είναι σαφώς μία εμπορεύσιμη καλλιέργεια προοριζόμενη για το εμπόριο. Επί παραδείγματι, στη χώρα μου περίπου το ένα τρίτο του αμύλου γεωμήλων είναι εγχώριας παραγωγής και τα δύο τρίτα εισάγονται, επειδή η δασική βιομηχανία χρησιμοποιεί τη μερίδα του λέοντος. Συνεπώς, όταν εξετάζουμε τις ποσοστώσεις, ευελπιστούμε ότι θα λαμβάνεται καλύτερα υπόψη αυτή η χρήση του προϊόντος για σκοπούς εκτός της διατροφής.
<SPEAKER ID="217" NAME="Andrzej Tomasz Zapałowski">
εξ ονόματος της Ομάδας UEN. - (PL) Κύριε Πρόεδρε, αυτή η συζήτηση δίνει μία αρκετά σαφή ένδειξη του χαρακτήρα της αλληλεγγύης που επιδεικνύουν τα παλαιά δεκαπέντε κράτη μέλη στο πλαίσιο του να δοθεί η δυνατότητα στα νέα κράτη μέλη να διασφαλίσουν την παραγωγή αμύλου γεωμήλων, έστω και για εγχώριους μόνον λόγους. Αν και παραδοσιακή παραγωγός αμύλου γεωμήλων, η Πολωνία είναι αναγκασμένη τώρα να το εισάγει. Παρόμοια κατάσταση έχει ανακύψει σε σχέση με τις ποσοστώσεις γάλακτος για τις οποίες τα όρια που τέθηκαν από την Ευρωπαϊκή Επιτροπή είναι επίσης χαμηλότερα από την εγχώρια κατανάλωση.
<P>
Το Κοινοβούλιο συζήτησε προσφάτως το θέμα των σαρκωδών καρπών. Κατέστη προφανές στην αίθουσα πόσο λίγο ενδιαφέρεται η Επιτροπή να βοηθήσει τα νέα κράτη μέλη να προστατεύσουν τις αγορές τους. " Επιτροπή ανατρέχει διαρκώς στις συνθήκες προσχώρησης, οι οποίες ήταν αντικείμενο διαπραγματεύσεων υπό τεράστια πίεση και σε βάρος των νέων κρατών μελών όσον αφορά πολλές ποσοστώσεις. Αυτό καθιστά αδύνατον για τα νέα κράτη μέλη να ανταγωνιστούν επί ίσοις όροις στις κοινοτικές αγορές.
<P>
Πολλά έχουν ειπωθεί στο παρόν Κοινοβούλιο για την ανάγκη των νέων κρατών μελών να καλύψουν τα κενά ως προς την ανάπτυξη. Ενέργειες, όπως η επιμονή της Επιτροπής να διατηρήσει τις ποσοστώσεις παραγωγής οι οποίες έχουν ως αποτέλεσμα το κλείσιμο των εγκαταστάσεων παραγωγής και των γεωργικών εκμεταλλεύσεων, καταδεικνύουν ότι τα νέα κράτη μέλη δεν τυγχάνουν μεταχείρισης ως ισότιμοι εταίροι στο πλαίσιο της Ένωσης. Εάν το Κοινοβούλιο απορρίψει αυτήν τη συμβολική τροπολογία ακόμη μία φορά, θα αποδείξει ότι στην πραγματικότητα υπάρχουν δύο Ενώσεις. Όλη αυτή η κατάσταση θέτει ένα ερωτηματικό όσον αφορά τη διαδικασία της περαιτέρω διεύρυνσης της Ευρωπαϊκής Ένωσης. Μήπως θα έπρεπε να επιβραδυνθεί δραστικά;
<SPEAKER ID="218" NAME="Friedrich-Wilhelm Graefe zu Baringdorf">
εξ ονόματος της Ομάδας Verts/ALE. - (DE) Κύριε Πρόεδρε, κυρία Επίτροπε, οι ποσοστώσεις για άμυλο γεωμήλων δεν καθορίστηκαν αυθαίρετα από την Επιτροπή, αλλά ήταν αντικείμενο διαπραγμάτευσης και προσυπογράφησαν από την πολωνική κυβέρνηση κατά τη διάρκεια της ένταξης - επομένως, υπάρχει μια συμφωνία που πρέπει να τηρηθεί. Πιστεύω ότι, όπως άλλα κράτη έχουν τις δικές τους ευαισθησίες, έτσι και στην πολωνική ψυχή τής αρέσει να μεμψιμοιρεί. Κατά την εκτίμησή μου, αυτή η τροπολογία και η συμφωνία περί μεταφοράς θα εγκριθεί αύριο. Όπως ενδεχομένως θα θυμάστε, η τροπολογία είχε εγκριθεί μία ακόμα φορά στο παρελθόν, αλλά η Επιτροπή επικαλέστηκε τεχνικές δυσκολίες με την εφαρμογή.
<P>
Το ίδιο συνέβη και πάλι στην επιτροπή. Θα ήθελα να ζητήσω, κατά την αυριανή ψηφοφορία επί της τροπολογίας -η οποία δεν αφορά μια αύξηση στη συνολική ποσόστωση αλλά αντιθέτως μια μεταφορά- να πείτε στα άτομα που έχουν ασχοληθεί με το εν λόγω θέμα όχι πώς δεν θα λειτουργήσει αλλά πώς θα λειτουργήσει και έτσι να υιοθετήσετε μια πιο θετική προσέγγιση. Αυτό δεν σημαίνει απαραίτητα ότι η συνολική ποσότητα που θα μεταφερθεί θα είναι διαθέσιμη· ωστόσο, επιδεικνύοντας καλή θέληση επ' αυτού -και πιθανώς ενεργώντας έτσι εντός του κατάλληλου χρονικού πλαισίου- θα αποτελέσει αυτό μια εύλογη προσφορά εκ μέρους της Επιτροπής.
<SPEAKER ID="219" NAME="Czesław Adam Siekierski" AFFILIATION="PPE-DE">
- (PL) Κύριε Πρόεδρε, καθώς συζητούμε το σύστημα ποσοστώσεων για την παραγωγή αμύλου γεωμήλων, καλό θα ήταν να υπενθυμίσουμε κάποιους καίριους παράγοντες που αφορούν αυτήν την αγορά. Τα επιχειρήματα που επικαλούνται αυτοί που αντιτίθενται στην αύξηση των ποσοστώσεων, ισχυριζόμενοι πιθανές δυσκολίες για την αγορά και την ανάδυση σημαντικών πλεονασμάτων αμύλου γεωμήλων δεν έχουν σχέση με την πραγματικότητα. Επιπροσθέτως, τα επιχειρήματα σχετικά με τις διαπραγματεύσεις του ΠΟΕ δεν είναι πολύ συναφή. Ένα από τα αποτελέσματα αυτών των διαπραγματεύσεων υποτίθεται ότι είναι το τέλος των επιστροφών στις εξαγωγές, πιθανώς μετά το 2013, ενώ συζητούμε τις ποσοστώσεις για την επόμενη διετία 2007-2009.
<P>
Μου φαίνεται ότι δεν γνωρίζουν όλοι τις εκτεταμένες και ποικίλες εφαρμογές του αμύλου γεωμήλων. Θα ήθελα να υπενθυμίσω στο Κοινοβούλιο ότι το εν λόγω άμυλο χρησιμοποιείται στα τρόφιμα, τις ζωοτροφές, το χαρτί, τη φαρμακευτική βιομηχανία και την κλωστοϋφαντουργία. Χρησιμοποιείται επίσης ακόμη και στη χαλυβουργία. Καθώς η αγορά προϊόντων αμύλου αναπτύσσεται και αυξάνεται η ζήτηση για πολλά προϊόντα αμύλου, δεν βλέπω τον λόγο να μην αυξηθούν οι επιζήμιες χαμηλές πολωνικές και λιθουανικές ποσοστώσεις. Παρεμπιπτόντως, υπάρχουν πάνω από 600 προϊόντα αμύλου.
<P>
Κυρία Fisher Boel, η ποιότητα των πολωνικών προϊόντων αμύλου είναι υψηλή και μπορούν, συνεπώς, να ανταγωνιστούν στην εξωτερική αγορά. Ο δεδηλωμένος στόχος σας είναι να καταστεί η γεωργία της Ένωσης ανταγωνιστική σε παγκόσμιο επίπεδο, κυρία Επίτροπε, αλλά με ποιον τρόπο θα επιτευχθεί αυτό εάν η παραγωγή περιορίζεται μέσω χαμηλών ποσοστώσεων; Εάν οι ενδείξεις της αγοράς είναι ότι υπάρχει αυξανόμενη ανάγκη για αυτό το προϊόν, θα ήταν σκόπιμο να επιτραπούν υψηλότερες ποσοστώσεις για τις χώρες που ζητούν αύξηση. Λαμβανομένου υπόψη του γεγονότος ότι οι μεταρρυθμίσεις του 2003 είχαν ως στόχο να καταστήσουν τον γεωργικό τομέα της Ένωσης περισσότερο προσανατολισμένο προς την αγορά, οι ποσοστώσεις θα έπρεπε να αυξηθούν.
<SPEAKER ID="220" NAME="Marc Tarabella" AFFILIATION="PSE">
(FR) Κύριε Πρόεδρε, κυρία Επίτροπε, κυρίες και κύριοι, θα ήθελα να αποτίσω φόρο τιμής στον συνάδελφό μου, κ. Wojciechowski, για το έργο του ως εισηγητή για το σύστημα ποσοστώσεων σε σχέση με την παραγωγή αμύλου γεωμήλων. Θα ήθελα απλά να επικεντρωθώ στις τροπολογίες που αποσκοπούν στην αύξηση των ποσοστώσεων παραγωγής για τη Λιθουανία και την Πολωνία.
<P>
Πράγματι, ενώ κατανοώ τη βασική αρχή των τροπολογιών 5 και 6, καθώς και της τροπολογίας 7 -η οποία είναι το άθροισμα των δύο πρώτων, δεδομένου ότι αφορά τους μικρούς παραγωγούς- όσον αφορά την πρόταση για αύξηση της ποσόστωσης της Λιθουανίας από 1 211 σε 4 855 τόνους -ήτοι, να τετραπλασιαστεί- και την ποσόστωση της Πολωνίας να αυξηθεί από 144 985 σε 180 000 τόνους, αισθάνομαι ότι, αν εγκριθούν, αυτές οι τροπολογίες θα άνοιγαν το κουτί της Πανδώρας και θα έδιναν την ευκαιρία σε άλλα κράτη μέλη να ζητήσουν την αναθεώρηση των ποσοστώσεων για τα δικά τους προϊόντα στο υψηλότερο επίπεδο. Σκέπτομαι αυτήν τη στιγμή το ελαιόλαδο, το γάλα και πλήθος άλλων προϊόντων.
<P>
Ιδού γιατί, κυρίες και κύριοι, θα πράξω ό,τι έπραξα στην Επιτροπή Γεωργίας και Ανάπτυξης της Υπαίθρου και θα υποστηρίξω την έγκριση αυτής της εξαιρετικής έκθεσης, αλλά χωρίς τις τροπολογίες που προτάθηκαν για την περίοδο συνόδου. Το πρόγραμμα ως έχει σημαίνει ότι απόψε, στις 23 Απριλίου, συζητούμε στην Ολομέλεια ότι θα ψηφίσουμε αύριο στις 12.00 και ότι, μεταξύ των δύο, θα συγκαλέσουμε μία συνεδρίαση ομάδας εργασίας εντός της ομάδας μου σχετικά με το θέμα της γεωργίας. Θα συζητήσουμε αυτό το θέμα περαιτέρω με τους συναδέλφους μου στη συνεδρίαση, διότι οι απόψεις είναι, παρά ταύτα, σχετικά διχασμένες όσον αφορά αυτές τις τροπολογίες - ο σκιώδης εισηγητής, κ. Golik, δεν θα με αμφισβητήσει επ' αυτού. Χωρίς αμφιβολία, λοιπόν, θα εγκρίνουμε την οριστική θέση μας επί αυτών των τροπολογιών αύριο το πρωί, πριν από την ψηφοφορία.
<SPEAKER ID="221" NAME="Jan Mulder" AFFILIATION="ALDE">
(NL) Κύριε Πρόεδρε, και εγώ επίσης, θα ήθελα να επαινέσω τον εισηγητή, και ταυτόχρονα, να συγχαρώ τη νέα ολλανδή συνάδελφο βουλευτή, την κ. de Lange, για τον παρθενικό της λόγο. Δεν ήξερα ότι το θέμα των γεώμηλων ήταν τόσο σημαντικό.
<P>
Θα συνιστούσα στην Επιτροπή μία περίοδο τεσσάρων ετών. Γιατί τεσσάρων; Θεωρώ ότι όλοι επιθυμούν κάποιο επίπεδο βεβαιότητας, συμπεριλαμβανομένων των αγροτών. Τέσσερα χρόνια είναι επίσης ένα καλό χρονικό διάστημα για την αξιολόγηση των μεταρρυθμίσεων στον τομέα της ζάχαρης, η οποία επί του παρόντος, κάθε άλλο παρά σαφής είναι· υπάρχει μία ολοφάνερη σύνδεση μεταξύ της ισογλυκόζης και του αμύλου γεωμήλων. Θεωρώ ότι δεν θα ξέρουμε τη θέση μας προτού παρέλθουν τέσσερα χρόνια, και για αυτό είμαι τόσο πολύ υπέρ αυτών των τεσσάρων ετών.
<P>
Ενώ ορισμένοι ομιλητές πριν από εμένα είπαν ότι θεωρούσαν την τροπολογία του κ. Graefe zu Baringdorf ως ιδανική, δεν είμαι και τόσο βέβαιος για αυτό. Πώς μπορείτε να προβλέψετε τη φετινή συγκομιδή βάσει της περυσινής; Οι ποσοστώσεις δεν μπορούν να μεταφέρονται από το ένα έτος στο άλλο. Εάν εν πάση περιπτώσει γίνει αυτό, ακόμη και εάν η ποσόστωση είναι πολύ χαμηλή το ένα έτος και πολύ υψηλή το επόμενο, είναι περιορισμένης χρησιμότητας, επειδή ένας αγρότης δεν μπορεί ποτέ να προβλέψει την παραγωγή. Υπό αυτό το πρίσμα, δεν γνωρίζω εάν η τροπολογία είναι τεχνικά βιώσιμη.
<SPEAKER ID="222" NAME="Zdzisław Zbigniew Podkański" AFFILIATION="UEN">
- (PL) Κύριε Πρόεδρε, το θέμα του αμύλου γεωμήλων συζητείται από το Κοινοβούλιο για μία ακόμη φορά, και θα συνεχίσει να εμφανίζεται στην ημερήσιά μας διάταξη έως ότου ληφθούν δίκαιες και υπεύθυνες αποφάσεις. Το άμυλο των γεωμήλων θα παραμείνει ένα πρόβλημα, εφόσον ο μεγαλύτερος παραγωγός γεωμήλων στην Ευρωπαϊκή Ένωση, ήτοι η Πολωνία, συνεχίζει να υποφέρει ως αποτέλεσμα των ποσοστώσεων για την παραγωγή αμύλου και εφόσον η Επιτροπή συνεχίζει να αγνοεί το Κοινοβούλιο. Θα υπενθυμίσω στο Σώμα ότι πριν από δύο χρόνια το Ευρωπαϊκό Κοινοβούλιο σχεδόν ομόφωνα υποστήριξε την ιδέα ανακατανομής των αχρησιμοποίητων από τα παλαιά κράτη μέλη ποσοστώσεων στα νέα κράτη μέλη. " Επιτροπή παρέλειψε να ενεργήσει βάσει αυτής της σύστασης. Τώρα λέει και πάλι όχι. Αυτό δεν αποτελεί έκπληξη στους πολωνούς βουλευτές του Κοινοβουλίου. " Επίτροπος Fisher Boel λέει πάντοτε "όχι" όταν εμπλέκεται η Πολωνία. " απέχθειά της προς την Πολωνία και τους πολωνούς αγρότες αποτελεί σχεδόν κοινό τόπο. Δεν δείχνει έλεος ούτε στη μικρή Λιθουανία. " απόρριψη της χορήγησης στη Λιθουανία μίας πρόσθετης ποσόστωσης μόλις 3,5 χιλιάδων τόνων αμύλου αποσκοπεί στο να δείξει πως οι ισχυροί μπορούν να αποκτήσουν ό,τι επιθυμούν σε αυτήν την Ένωσή μας, ενώ οι αδύναμοι περιορίζονται στο να εκλιπαρούν. Παρόλα αυτά, υπάρχει μία αμυδρή ελπίδα. Τα λόγια του κ. Graefe zu Baringdorf σήμερα μαρτυρούν το γεγονός ότι ορισμένοι βουλευτές αυτού του Κοινοβουλίου είναι σε θέση να σκέφτονται από την άποψη της κοινωνίας στο σύνολό της και να κατανοούν τον αδικημένο. Είμαι πράγματι πολύ ευγνώμων στον κ. Graefe zu Baringdorf γι' αυτό.
<SPEAKER ID="223" NAME="Šarūnas Birutis" AFFILIATION="ALDE">
- (LT) Έχει αναπτυχθεί μία κατάσταση την οποία θα αποκαλούσα παράδοξη. Τέτοια πράγματα δεν μπορούν να συμβαίνουν μεταξύ εταίρων.
<P>
Λόγω των χαμηλών ποσοστώσεων αμύλου, τα εργοστάσια στη Λιθουανία παραμένουν ανενεργά, και οι άνθρωποι άνεργοι. Οι ποσοστώσεις που χορηγήθηκαν στη Λιθουανία είναι δέκα φορές μικρότερες από ό,τι χρειάζεται η χώρα. Ως εκ τούτου, είναι απαραίτητη η εισαγωγή αμύλου, ενώ οι γραμμές παραγωγής της Λιθουανίας παραμένουν ανενεργές. Ταυτόχρονα, υπάρχουν χώρες όπου οι ποσοστώσεις αμύλου είναι υπερβολικές, και δεν χρησιμοποιούνται. Πρέπει αυτό να είναι ανεκτό σε μία κοινή εσωτερική αγορά;
<P>
Σε σχέση με τη χρονική περίοδο υπό συζήτηση, οι ποσοστώσεις 1 200 τόνων παραγωγής αμύλου που χορηγήθηκαν στη Λιθουανία συνεπάγονται ότι τα εργοστάσια εργάζονται μόνον κατά το 9% της παραγωγικής τους ικανότητας. Ως εκ τούτου, ζητήθηκε από τα θεσμικά όργανά της ΕΕ να αυξήσουν τις ποσοστώσεις παραγωγής, πράγμα το οποίο θα δημιουργούσε προϋποθέσεις για οικονομικά αποδοτική λειτουργία των εργοστασίων και συνέχιση της παράδοσης όσον αφορά την καλλιέργεια γεωμήλων στη Λιθουανία. Ελήφθη αρνητική απάντηση.
<P>
Μία αύξηση στις ποσοστώσεις για τη Λιθουανία και την Πολωνία δεν θα έβλαπτε επ' ουδενί τα άλλα κράτη μέλη, και θα ήταν πολύ σημαντική για την οικονομία της Λιθουανίας. Θα αποτελούσε επίσης ένδειξη αλληλεγγύης και κοινών συμφερόντων.
<SPEAKER ID="224" NAME="Wiesław Stefan Kuc" AFFILIATION="UEN">
- (PL) Κύριε Πρόεδρε, η σημερινή συζήτηση σχετικά με το καθεστώς ποσοστώσεων για την παραγωγή αμύλου γεωμήλων αποτελεί εξαιρετικό παράδειγμα της αλήθειας της ρήσης, σύμφωνα με την οποία οι πλούσιοι δεν καταλαβαίνουν ποτέ τους φτωχούς. Είναι δύσκολο να κατανοήσει κανείς γιατί, όταν οι ποσοστώσεις παραγωγής παραμένουν αχρησιμοποίητες σε ορισμένα κράτη μέλη, δεν μπορούν να ανακατανεμηθούν σε άλλα κράτη στα οποία η κατανομή ποσοστώσεων είναι πολύ μικρή. Είναι ακόμη δυσκολότερο να το εξηγήσει κανείς αυτό στους αγρότες.
<P>
Γιατί θα πρέπει οι αμφιβολίες των γραφειοκρατών της Ένωσης να υπερέχουν της λογικής, των αναγκών και της αλληλεγγύης των κρατών μελών της Ευρωπαϊκής Ένωσης; Εάν οι αγρότες στη Δανία, τη Γαλλία, την Ιταλία ή τη Γερμανία τύγχαναν άσχημης μεταχείρισης, οι πολωνοί συνάδελφοί τους θα στέκονταν δίπλα τους. " αύξηση των ποσοστώσεων που προτείνεται από τον εισηγητή δεν θα βλάψει κανέναν και ούτε θα επιφέρει δημοσιονομικές αλλαγές. " αδυναμία εφαρμογής της θα καταστήσει, ωστόσο, απολύτως σαφές ότι η Ένωση διέπεται από την αρχή σύμφωνα με την οποία "το δικό σου δικό μου και το δικό μου άθικτο". Αυτό επιθυμούμε στην πραγματικότητα;
<SPEAKER ID="225" NAME="Zbigniew Krzysztof Kuźmiuk" AFFILIATION="UEN">
- (PL) Οι πολωνοί βουλευτές του ΕΚ θέτουν το θέμα της αύξησης των ποσοστώσεων για την παραγωγή αμύλου γεωμήλων της Πολωνίας και της Λιθουανίας στην Επίτροπο από τότε που η Πολωνία προσχώρησε στην Ευρωπαϊκή Ένωση. Στο Συμβούλιο που διεξήχθη στις 30 Μαΐου 2005, η Επιτροπή δήλωσε όντως ότι ήταν διατεθειμένη να εξετάσει το σχετικό αίτημα της Πολωνίας και της Λιθουανίας, μόνο όμως μετά τη διετία ισχύος των τρεχουσών ποσοστώσεων παραγωγής. Αυτή η περίοδος έχει σχεδόν παρέλθει. Συζητούμε τώρα τον σχετικό κανονισμό του Συμβουλίου, αλλά ούτε το Συμβούλιο ούτε η Επιτροπή έχει οποιαδήποτε πρόθεση να τηρήσει τις προηγούμενες δηλώσεις.
<P>
Υπάρχουν τουλάχιστον τρεις λόγοι για τους οποίους θα έπρεπε να αυξηθούν τα όρια παραγωγής αμύλου για τα νέα κράτη μέλη, ήτοι την Πολωνία και τη Λιθουανία. Πρώτον, στο πλαίσιο των ισχυουσών ποσοστώσεων για την παραγωγή αμύλου γεωμήλων το 90% των ποσοστώσεων χορηγείται στους δεκαπέντε, και λιγότερο από το 10% στα δέκα νέα κράτη μέλη. Αντιθέτως, όσον αφορά την παραγωγή γεωμήλων, τα παλαιά κράτη μέλη αντιστοιχούν μόνον στο 70% της παραγωγής, και τα νέα κράτη μέλη στο 30%. Δεύτερον, η παραγωγή αμύλου στα νέα κράτη μέλη συντελείται σε μικρές μονάδες μεταποίησης, που διαδραματίζουν σημαντικό ρόλο στην τοπική οικονομία και την ανάπτυξη των γεωργικών περιοχών. " αύξηση των ποσοστώσεων παραγωγής θα συντελούσαν, συνεπώς, σημαντικά στη μείωση της ανεργίας σε αυτές τις περιοχές. Τρίτον, έχουν σημειωθεί σημαντικές περικοπές στη γεωργική παραγωγή στα νέα κράτη μέλη, οι οποίες επηρεάζουν τόσο τον τομέα της γεωργίας όσο και της κτηνοτροφίας. Αυτές οι περικοπές έχουν αρνητικές επιπτώσεις στην ανάπτυξη των γεωργικών περιοχών.
<SPEAKER ID="226" NAME="Mariann Fischer Boel">
μέλος της Επιτροπής. - (EN) Κύριε Πρόεδρε, η συζήτηση αυτή ήταν πολύ ενδιαφέρουσα και δείχνει σαφώς ότι υπάρχουν τεράστιες διαφορές μεταξύ των διαφόρων βουλευτών του Ευρωπαϊκού Κοινοβουλίου ως προς το ενδεχόμενο τροποποίησης των ποσοστώσεων αμύλου για τα δύο κράτη μέλη: την Πολωνία και τη Λιθουανία.
<P>
Έχει ήδη αναφερθεί σήμερα ότι αυτές οι ποσοστώσεις χορηγήθηκαν στα νέα κράτη μέλη βάσει των ιστορικών επιπέδων παραγωγής. Έγιναν δεκτές από όλα τα νέα κράτη μέλη, περιλαμβανομένης της Πολωνίας και της Λιθουανίας. Δεν πρέπει να λησμονούμε ότι οφείλουμε να είμαστε πολύ προσεκτικοί όσον αφορά τη διατήρηση της ισορροπίας της αγοράς. Δεν θέλω να διαταράξω αυτήν την ισορροπία, ούτε και τα άλλα κράτη μέλη που παράγουν άμυλο.
<P>
Πιστεύω ότι η πρόταση μιας διετούς ανανέωσης μάς επιτρέπει, όπως είπα προηγουμένως, να συμπεριλάβουμε τη συζήτηση για το μέλλον των ποσοστώσεων για το άμυλο στον υγειονομικό μας έλεγχο. Θα μας επιτρέψει επίσης να αναλύσουμε τις πρώτες επιπτώσεις της μεταρρύθμισής μας στον τομέα της ζάχαρης, όπου οι γλυκαντικές ουσίες, οι οποίες βασίζονται επίσης στο άμυλο σιτηρών, θα αντιμετωπίσουν τώρα άγριο ανταγωνισμό από εκτός ποσόστωσης ζάχαρη στη χημική βιομηχανία και τη βιομηχανία παραγωγής προϊόντων ζύμωσης. Είμαι βέβαιη ότι αυτό δεν αποκλείεται να έχει επιπτώσεις στην αγορά αμύλου, οδηγώντας σε πρόσθετη πίεση στην αγορά αμύλου από γεώμηλα.
<P>
Τέλος, θέλω να απαντήσω συνοπτικά στο θέμα που έθεσε ο εισηγητής για την ανακατανομή των αχρησιμοποίητων ποσοστώσεων. Αυτό συμπεριλήφθηκε επίσης σε μια νέα τροπολογία. Είναι προφανές ότι αυτή η πρόταση θα οδηγήσει σε αύξηση της συνολικής παραγωγής αμύλου γεωμήλων. Ως εκ τούτου, πρέπει να εξεταστεί σε συνδυασμό με την κατάσταση εφοδιασμού της αγοράς αμύλου γεωμήλων, όπου, όπως προανέφερα, επί του παρόντος το 40% της παραγωγής πρέπει να εξάγεται. Εγείρει επίσης το ζήτημα της ίσης μεταχείρισης, καθώς οι ποσοστώσεις καθορίζονται με την ίδια μέθοδο για όλα τα κράτη μέλη. Πιστεύω ότι τα κράτη μέλη που έχουν δημιουργήσει αυτό το έλλειμμα θέλουν να επωφεληθούν από τη μεταφορά. Συνεπώς, η Επιτροπή δεν θα υποστηρίξει την ιδέα μιας τετραετούς ανανέωσης.
<SPEAKER ID="227" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Τρίτη στις 12.00.
<P>
Γραπτή δήλωση (άρθρο 142)
<SPEAKER ID="228" NAME="Witold Tomczak " AFFILIATION="IND/DEM">
γραπτώς. - (PL) Κύριε Πρόεδρε, μπορεί κανείς να ευελπιστεί ότι θα επιλύσει τα παγκόσμια προβλήματα χωρίς πρώτα να τακτοποιήσει τα του οίκου του; Στην περίπτωση της Ευρωπαϊκής Ένωσης, αυτή η σκέψη έρχεται αμέσως στον νου, εάν αναλογιστούμε τον τρόπο με τον οποίο αντιμετωπίζονται τα προβλήματα των νέων κρατών μελών.
<P>
Σήμερα συζητούμε ένα ακόμη πρόβλημα που αντιμετωπίζουν τα νέα κράτη μέλη. Σε αυτήν την περίπτωση η δυσκολία αφορά την αγορά αμύλου γεωμήλων και μόνον δύο χώρες πλήττονται. Τα αριθμητικά στοιχεία δείχνουν σαφώς ότι η παρούσα οργάνωση αυτής της αγοράς είναι τεχνητή, άδικη και δεν λαμβάνει υπόψη την πραγματική κατάσταση. " Πολωνία είναι η σημαντικότερη παραγωγός γεωμήλων στην Ένωση, εντούτοις κατέστη εισαγωγέας αμύλου γεωμήλων. Αυτό δεν συμβαίνει επειδή δεν μπορεί να παράγει άμυλο ή επειδή το άμυλό της είναι υπερβολικά ακριβό ή κακής ποιότητας. " Πολωνία εισάγει άμυλο ως αποτέλεσμα πολιτικών αποφάσεων για το μέγεθος των χορηγούμενων ποσοστώσεων. Θα έπρεπε να ντρεπόμαστε για αυτές τις αποφάσεις, επειδή είναι παράλογες και άτοπες. Οδήγησαν σε μία κατάσταση κατά την οποία το χειρότερης ποιότητας άμυλο δημητριακών αντικαθιστά το καλύτερης ποιότητας άμυλο γεωμήλων. Θα έπρεπε πράγματι να καταστήσουμε την Ένωση αντικείμενο χλεύης και να απολέσουμε την αξιοπιστία μας σε παγκόσμιο επίπεδο;
<P>
Έχει ειπωθεί ότι οι ευφυείς άνθρωποι διορθώνουν τα λάθη τους, ενώ οι ανόητοι τα επαναλαμβάνουν. Οι ισχύουσες ποσοστώσεις αμύλου αποτελούν ασφαλώς σφάλμα. Είμαι βέβαιος ότι η Ένωση είναι ικανή να το διορθώσει. " οικοδόμηση της διευρυμένης Ευρώπης θυμίζει συχνά την ανέγερση ενός σπιτιού από τη στέγη προς τα κάτω, αντί από τα θεμέλια προς τα πάνω.
