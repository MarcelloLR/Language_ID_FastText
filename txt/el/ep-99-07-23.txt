<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="DE" NAME="Posselt">
Κυρία Πρόεδρε, σήμερα στα πρακτικά υπάρχει ένα παράρτημα από το οποίο συνάγεται ότι τα προεδρεία των μεικτών κοινοβουλευτικών επιτροπών με τις συνδεδεμένες χώρες έχουν ήδη ψηφισθεί. Αν διαβάσετε όμως τον Κανονισμό, θα διαπιστώσετε ότι το άρθρο 170, παρ. 6, αναφέρει πως η συγκρότηση των μεικτών επιτροπών με τις συνδεδεμένες χώρες - που διαφέρουν από τις διακοινοβουλευτικές αντιπροσωπείες - η συγκρότηση λοιπόν των εν λόγω μεικτών επιτροπών πρέπει να γίνεται υπό τους ίδιους όρους με τη συγκρότηση των επιτροπών. Αυτό άλλωστε αποτελούσε τη μέχρι τώρα πρακτική μας. Πρέπει δηλαδή να γίνουν εκλογές όπως και για τις επιτροπές. Οι συνεννοήσεις που γίνονται μεταξύ των πολιτικών ομάδων είναι άλλο ζήτημα. Επομένως, για τις διακοινοβουλευτικές αντιπροσωπείες αποφασίζει η Ολομέλεια, ενώ για τις μεικτές επιτροπές με συνδεδεμένες χώρες ισχύει κατά την άποψή μου το άρθρο 170, παρ. 6. Παρακαλώ να σημειωθεί αυτό.
<P>
Υπάρχει έπειτα άλλο ένα σημείο που θέλω να παρατηρήσω. Η προθεσμία για την υποβολή των σχετικών τροπολογιών έληξε χθες στις δέκα. Όμως τις προτάσεις, δηλαδή το σχέδιο επί του οποίου ψηφίσαμε, τις λάβαμε χθες βράδυ μετά τις δέκα, και κατά συνέπεια δεν μπορώ παρά να θεωρήσω ότι η ψηφοφορία είναι αμφισβητήσιμη. Σας παρακαλώ να ελέγξετε και τα δύο σημεία και να με ενημερώσετε κατά την επόμενη συνεδρίαση.

<SPEAKER ID=3 NAME="Πρόεδρος">
Αγαπητέ συνάδελφε, θα επισημάνω το πρώτο ζήτημα στην κυρία Πρόεδρο, η οποία θα μιλήσει με τους προέδρους των πολιτικών ομάδων στη Διάσκεψη των Προέδρων. Ως προς το δεύτερο θέμα οι υπηρεσίες με ενημερώνουν ότι, κατά τη διανομή των συνοπτικών πρακτικών της προηγούμενης συνεδρίασης διαθέτατε το σύνολο των εγγράφων. Εν πάση περιπτώσει, σημειώνουμε τις παρατηρήσεις σας.

<SPEAKER ID=4 LANGUAGE="DE" NAME="Rόbig">
 Κυρία Πρόεδρε, θα ήθελα να παρακαλέσω να εμφανίζονται τα αποτελέσματα των ψηφοφοριών τουλάχιστον για δέκα δευτερόλεπτα στη σχετική οθόνη, ώστε μελλοντικά να μπορεί κανείς να τα σημειώνει. Διαθέτουμε πλέον ένα νέο σύστημα ψηφοφορίας και ίσως να μπορεί να προγραμματιστεί ώστε οι ενδείξεις να εμφανίζονται τουλάχιστον για δέκα δευτερόλεπτα.

<SPEAKER ID=5 NAME="Πρόεδρος">
Το σημειώνουμε, αγαπητέ συνάδελφε. Νομίζω πως πολλοί συμμερίζονται την ανησυχία σας. Είναι σημαντικό να γνωρίζουμε καλά τα αποτελέσματα της κάθε ψηφοφορίας.

<SPEAKER ID=6 LANGUAGE="DE" NAME="Langen">
Κυρία Πρόεδρε, έχω ένα ερώτημα σχετικά με τα συνοπτικά πρακτικά της Τετάρτης, και συγκεκριμένα σχετικά με το παράρτημα 3, που διανεμήθηκε μόλις χθες το απόγευμα και περιέχει τις προτάσεις για τον διορισμό των προεδρείων των διακοινοβουλευτικών αντιπροσωπειών. Θέλω να μάθω αν το τυπογραφικό λάθος, που είναι άλλωστε δεσμευτικό, έχει στο μεταξύ διορθωθεί. Το κείμενο ανέφερε ότι ο συνάδελφος Sumberg, της Ομάδας του Ευρωπαϊκού Λαϊκού Κόμματος, ήταν αντιπρόεδρος σε δύο από αυτές τις αντιπροσωπείες, της Ιαπωνίας και της Κίνας, ενώ το σωστό είναι ότι στην αντιπροσωπεία της Ιαπωνίας αντιπρόεδρος είναι ο συνάδελφος Jarzembowski. Έχει διορθωθεί αυτό, και είναι ή όχι δεσμευτικό;

<SPEAKER ID=7 NAME="Πρόεδρος">
Αγαπητέ συνάδελφε, έγινε αυτή η διόρθωση και όλα τακτοποιήθηκαν.

<SPEAKER ID=8 NAME="Valdivielso de Cuι">
 Κυρία Πρόεδρε, θα ήθελα να υπενθυμίσω το σχόλιο που είχε κάνει χθες η Πρόεδρος, η κ. Fontaine, σχετικά με την απαγόρευση της χρήσης κινητών τηλεφώνων μέσα σε αυτή την αίθουσα. Όντως πιστεύω πως τίποτα δεν είναι πιο σημαντικό στους κόλπους αυτού του Κοινοβουλίου από το να μιλάμε και να επικοινωνούμε μεταξύ μας. Αυτό όμως πρέπει να γίνεται στο πλαίσιο των συζητήσεων και όχι με τη χρήση εξωτερικών μέσων επικοινωνίας, όπως τα κινητά τηλέφωνα, με τα κουδουνίσματα και την επακόλουθη στρέβλωση.
<P>
Θα παρακαλούσα να ληφθούν μέτρα, και εννοώ πραγματικά μέτρα, με επιβολή κυρώσεων, εάν χρειαστεί, όπως συμβαίνει στην περίπτωση όσων δεν ψηφίζουν. Θα πρέπει να επιβάλλουμε τιμωρία σε όσους προκαλούν στρέβλωση της χρήσης του λόγου μέσα σε αυτή την αίθουσα, απαγορεύοντάς τους την είσοδο ή τουλάχιστον υποχρεώνοντάς τους να κλείνουν τα κινητά τους. Ζητώ να ληφθούν αποτελεσματικά μέτρα σχετικά με αυτό το θέμα.
<P>
Χειροκροτήματα

<SPEAKER ID=9 NAME="Πρόεδρος">
Κύριε βουλευτή, θα φροντίσω να το επισημάνω στην Πρόεδρο, νομίζω όμως ότι αυτό που πρέπει να γίνει αρχικά είναι μια έκκληση στην ευγένεια και στην πολιτική συνείδηση των συναδέλφων μας. Είμαι πεπεισμένη ότι σιγά σιγά όλοι θα είναι σε θέση να φροντίζουν να σέβονται τους άλλους. Εν πάση περιπτώσει, ελπίζω να μην αναγκαστούμε να φθάσουμε στην επιβολή κυρώσεων. Θα μιλήσουμε επί του θέματος στο Προεδρείο, ούτως ώστε να μπορέσει να αντιμετωπισθεί το πρόβλημα αυτό.

<SPEAKER ID=10 LANGUAGE="DE" NAME="Friedrich">
Κυρία Πρόεδρε, θα ήθελα κατ' αρχάς να επισημάνω πως μόλις τώρα δεν λειτούργησε προφανώς η γερμανική μετάφραση. Έχω όμως να κάνω και μια δεύτερη παρατήρηση. Συνειδητοποιήσατε τη σημασία της δήλωσης του κ. Posselt; Αν οι επικρίσεις του είναι όντως βάσιμες, τότε οι αντιπροσωπείες μας δεν έχουν κανονικά εκλεγμένους προέδρους και αντιπροέδρους. Αυτό είναι εξαιρετικά σοβαρό και πρέπει ως εκ τούτου να αντιμετωπιστεί άμεσα. Σας παρακαλώ να διασαφηνιστεί και να αντιμετωπιστεί το θέμα αυτό από το Προεδρείο το συντομότερο δυνατόν, διότι έτσι αρχίζουμε τις θερινές διακοπές με μια εντελώς συγκεχυμένη κατάσταση ως προς τις αντιπροσωπείες, κάτι που δεν επιτρέπεται να συμβαίνει στο Ευρωπαϊκό Κοινοβούλιο!
<P>
Χειροκροτήματα

<SPEAKER ID=11 NAME="Πρόεδρος">
Αγαπητέ συνάδελφε, όσον αφορά την πρώτη παρατήρηση, με ενημερώνουν ότι ευτυχώς η γερμανική μετάφραση φαίνεται να λειτουργεί εκ νέου, και χαίρομαι ιδιαιτέρως γι' αυτό. Ως προς το δεύτερο θέμα νομίζω ότι έχετε δίκιο, και θα επισημάνω την παρατήρησή σας και τις παρατηρήσεις των συναδέλφων μας στην Πρόεδρό μας. Δεδομένου ότι είστε στο Προεδρείο, ξέρω ότι θα φροντίσετε και εσείς να το επισημάνετε.

<SPEAKER ID=12 LANGUAGE="EN" NAME="Provan">
Κυρία Πρόεδρε, έχει γίνει πλέον συνήθεια κατά κάποιον τρόπο να σηκώνονται οι βουλευτές του Ευρωπαϊκού Κοινοβουλίου και να λένε πως το όνομά τους δεν περιλαμβάνεται στον κατάλογο παρουσιών της προηγούμενης συνεδρίασης. Το όνομά μου για τον άλφα ή βήτα λόγο δεν περιλαμβάνεται στον χθεσινό κατάλογο παρουσιών. Ίσως θα ήταν καλύτερα να μπορούσε κανείς απλά να απευθύνεται στο Προεδρείο επισημαίνοντας σε κάποιον από το προσωπικό την παράλειψη του ονόματός του από τον κατάλογο, αντί να πρέπει να παρεμβαίνει και να ενημερώνει την Ολομέλεια.

<SPEAKER ID=13 NAME="Πρόεδρος">
Κύριε συνάδελφε, θα το ρυθμίσουμε. Εξάλλου, δώσατε έτσι την ευκαιρία στους νέους συναδέλφους μας να μάθουν ότι μπορείτε να το κάνετε, ότι ήδη η διαδικασία που υποδεικνύετε είναι δυνατή για τους συναδέλφους μας βουλευτές και ότι έτσι περιορίζονται ελαφρώς οι δυσκολίες της συνεδρίασης και η ανάγκη να επισημαίνει προφορικά ο βουλευτής την παράλειψη.

<SPEAKER ID=14 LANGUAGE="NL" NAME="Vander Taelen">
Κυρία Πρόεδρε, άκουσα με μεγάλο ενδιαφέρον σήμερα το πρωί στο βελγικό ραδιόφωνο τα κυριότερα πορίσματα της δεύτερης έκθεσης της επιτροπής ανεξαρτήτων εμπειρογνωμόνων και θεωρώ κάπως λυπηρό το γεγονός ότι, σε αυτόν τον υψηλό ναό της επικοινωνίας η έκθεση φαίνεται πως φθάνει ευκολότερα στον Τύπο, ακόμα και σε μια πολύ απομακρυσμένη χώρα όπως το Βέλγιο, παρά στο τραπέζι των βουλευτών. Ο συνάδελφος κ. Staes έκανε χθες σχετική επερώτηση. Έμαθα ότι κατάφερε να πάρει την έκθεση στα χέρια του, και τον συγχαίρω γι' αυτό, αλλά περίμενα τουλάχιστον να έχουν λάβει όλοι οι βουλευτές την έκθεση από χθες.

<SPEAKER ID=15 NAME="Πρόεδρος">
Έτσι έγινε, αγαπητέ συνάδελφε, φαίνεται πως η έκθεση διανεμήθηκε σε όλους τους βουλευτές. Ίσως πρέπει να απευθυνθείτε στις υπηρεσίες διανομής. Εν πάση περιπτώσει, αυτό μου επισημαίνουν, και θα φροντίσω να επιβεβαιωθεί και να μπορεί στην πράξη ο καθένας να έχει πρόσβαση σε αυτή την έκθεση. Από εκεί και πέρα γνωρίζετε δυστυχώς ότι τα μέσα μαζικής ενημέρωσης καταφέρνουν ενίοτε να λαμβάνουν πληροφορίες πριν λειτουργήσουν τα επίσημα κυκλώματα. Είναι ένα μείζον θέμα που απασχολεί τις κοινωνίες μας.

<SPEAKER ID=16 LANGUAGE="NL" NAME="Maij-Weggen">
Κυρία Πρόεδρε, θα θέσω ένα διαδικαστικό ζήτημα που αφορά την παρουσία του Επιτρόπου και το οποίο ο ενδιαφερόμενος δεν πρέπει να πάρει προσωπικά. Το θέμα που θα συζητήσουμε σε λίγο εδώ είναι «οι κανόνες ανταγωνισμού στο ποδόσφαιρο». Αυτό είναι το θέμα μας σήμερα το πρωί και αρμόδιος είναι ο Επίτροπος επί θεμάτων ανταγωνισμού, ο κ. Van Miert. Έχουμε δει επανειλημμένα στο παρελθόν να εμφανίζονται εδώ Επίτροποι που δεν είναι οι ενδεδειγμένοι για το θέμα της ημερήσιας διάταξης. Σας ζητώ επειγόντως να συνεννοηθείτε ως Προεδρείο με τον Πρόεδρο της Επιτροπής κ. Prodi, ώστε όταν περιλαμβάνεται στην ημερήσια διάταξή μας ένα συγκεκριμένο θέμα να προσέρχονται οι Επίτροποι που είναι πραγματικά αρμόδιοι για το θέμα αυτό. Ο κ. Kinnock δεν πρέπει να το πάρει προσωπικά, διότι ίσως αγαπά πολύ το ποδόσφαιρο και ξέρω ότι είναι ένας άξιος Επίτροπος, αλλά θεωρώ το σημείο αυτό πολύ σημαντικό και χρειάζεται να αντιμετωπισθεί και πάλι από το νέο Κοινοβούλιο. Πρέπει να βρίσκονται εδώ οι Επίτροποι που είναι αρμόδιοι για το συγκεκριμένο αντικείμενο, όταν συζητείται το αντικείμενό τους.
<P>
Χειροκροτήματα

<SPEAKER ID=17 NAME="Πρόεδρος">
Κυρία βουλευτή, γνωρίζετε ότι στη νέα Επιτροπή ο κ. Prodi διόρισε έναν αρμόδιο Επίτροπο για τις σχέσεις με το Κοινοβούλιο. Θα είναι σημαντικό να μπορέσουμε να επισημάνουμε στον κ. Prodi και στη νέα Επίτροπο την πρόταση που κάνατε να προσέρχονται Επίτροποι που να μπορούν να απαντούν με πολύ λεπτομερή τρόπο στα θέματα που τους αφορούν. Γνωρίζω βεβαίως ότι η Επιτροπή είναι ένα συλλογικό όργανο και ότι ο κ. Kinnock έλαβε αναμφίβολα όλες τις απαραίτητες πληροφορίες για να μας απαντήσει σήμερα το πρωί, και τον ευχαριστώ για την παρουσία του.
<P>
Εγκρίνονται τα συνοπτικά πρακτικά

<CHAPTER ID=3>
Πρόστιμο στην Γαλλική Ποδοσφαιρική Ομοσπονδία
<SPEAKER ID=18 NAME="Πρόεδρος">
Η ημερήσια διάταξη προβλέπει τη δήλωση της Επιτροπής σχετικά με το πρόστιμο που επεβλήθη στη Γαλλική Ποδοσφαιρική Ομοσπονδία λόγω παραβίασης της ευρωπαϊκής νομοθεσίας σε θέματα ανταγωνισμού.

<SPEAKER ID=19 NAME="Kinnock, Neil">
Θα ήθελα να ξεκινήσω απαντώντας σε όσα είπε η κυρία Maij-Weggen. Η επισήμανση είναι ορθή και σωστά τεκμηριωμένη. Ξέρω πως αυτό είναι σοβαρό για την ίδια όπως και για άλλους.
<P>
Ενώ δεν μπορώ προφανώς να δεσμεύσω τη συνάδελφό μου κυρία Loyola de Palacio, η οποία κατά ευτυχή σύμπτωση είναι σήμερα βουλευτής του Ευρωπαϊκού Κοινοβουλίου, ως προς την ανάπτυξη της πολιτικής της και της προσέγγισής της στο Σώμα, υπάρχουν αρκετοί που θεωρούν ότι είναι η κατάλληλη στιγμή να διεξαχθεί περαιτέρω συζήτηση μεταξύ της Επιτροπής και του Κοινοβουλίου σχετικά με ορισμένες από τις διαδικασίες και κανόνες του Κοινοβουλίου που αντιμετωπίζονται προφανώς κατ' επανάληψη, καθώς και με τις διαδικασίες και κανόνες της Επιτροπής. Ελπίζω η συζήτηση να διεξαχθεί χωρίς μεγάλη καθυστέρηση, επειδή μπορεί να υπάρξουν εξελίξεις αμοιβαίου ενδιαφέροντος που ενδέχεται πράγματι να προωθήσουν την ανάληψη ευθυνών και τη διαφάνεια προς όφελος της Ένωσης.
<P>
Ως προς το συζητούμενο θέμα θα ήθελα να προβώ στην ακόλουθη δήλωση εκ μέρους της Επιτροπής. Την τρέχουσα εβδομάδα η Επιτροπή εξέδωσε μια επίσημη νομική απόφαση κατά των τοπικών διοργανωτών του περυσινού ποδοσφαιρικού πρωταθλήματος Παγκοσμίου Κυπέλλου στη Γαλλία, δηλαδή της γαλλικής ποδοσφαιρικής ομοσπονδίας (CFO). Η εν λόγω απόφαση ήταν αποτέλεσμα της εφαρμογής από την ομοσπονδία συστήματος πωλήσεων εισιτηρίων για τους αγώνες το οποίο εισήγαγε δυσμενείς διακρίσεις.
<P>
Όπως θα θυμάται το Κοινοβούλιο, κατά τα έτη 1996 και 1997 το σύστημα που εφάρμοζε η CFO ευνοούσε τους καταναλωτές που μπορούσαν να δώσουν διεύθυνση στη Γαλλία. Κατά την άποψη της Επιτροπής αυτό απετέλεσε κατάχρηση της κυρίαρχης θέσης της ομοσπονδίας στην αγορά και παραβίαση του άρθρου 82 της Συνθήκης. Ήταν η πρώτη φορά στην ιστορία της Κοινότητας που το άρθρο 82 της Συνθήκης χρησιμοποιείται για να τιμωρηθεί μια πρακτική διακρίσεων που βλάπτει τα συμφέροντα των καταναλωτών χωρίς σημαντικές επιπτώσεις για την αγορά. Η Επιτροπή, επομένως, προκειμένου να αποφανθεί έλαβε υπόψη της το γεγονός ότι δεν υπήρχαν προηγούμενες αποφάσεις της ίδιας ούτε νομολογία του Δικαστηρίου για να καθοδηγήσει τη CFO ως προς την πολιτική της σχετικά με τα εισιτήρια. Ήταν επιπλέον προφανές ότι το σύστημα που εφάρμοσε η CFO για τα εισιτήρια κατά τα έτη 1996 και 1997 ήταν πανομοιότυπο με αυτό που χρησιμοποιήθηκε σε προηγούμενα πρωταθλήματα Παγκοσμίου Κυπέλλου και σε άλλους παρόμοιους σημαντικούς διεθνείς αγώνες.
<P>
Το Κοινοβούλιο θα θυμάται πως η Επιτροπή ξεκίνησε έρευνα ως απάντηση σε παράπονα που δέχθηκε από ανθρώπους εκτός Γαλλίας που ήταν αδύνατον να αγοράσουν εισιτήρια. Στη συνέχεια η CFO άλλαξε γρήγορα την πολιτική της και κατέβαλε προσπάθειες να εξασφαλίσει πως τα εισιτήρια θα πωλούνταν το 1998 χωρίς διακρίσεις, με αποτέλεσμα να διατεθούν 100.000 εισιτήρια σε όλους κατά σειρά προτεραιότητας.
<P>
Η Επιτροπή έκρινε πως αυτοί οι παράγοντες - η εφαρμογή του νόμου για πρώτη φορά, τα ισχύοντα για προγενέστερες πωλήσεις εισιτηρίων σε διεθνή πρωταθλήματα και η εποικοδομητική δράση της CFO - δικαιολογούν ένα πρόστιμο μάλλον συμβολικό παρά κολαστήριο. Πρέπει να προστεθεί σχετικά πως ένα μεγαλύτερο πρόστιμο στους διοργανωτές του Παγκοσμίου Κυπέλλου του 1998 στη Γαλλία θα υποχρέωνε την Επιτροπή να εξετάσει το ενδεχόμενο λήψης μέτρων κατά των διοργανωτών προηγούμενων σημαντικών πρωταθλημάτων, οι οποίοι εφάρμοσαν τις ίδιες ακριβώς πολιτικές σχετικά με τα εισιτήρια. Αυτό θα σήμαινε π.χ. μέτρα κατά των διοργανωτών του Ευρωπαϊκού Πρωταθλήματος του 1996, επειδή στην περίπτωση αυτή οι φίλαθλοι ωφελήθηκαν από ένα σύστημα πωλήσεων που ευνοούσε τους υπηκόους της χώρας έναντι οπαδών από το εξωτερικό.
<P>
Η γαλλική οργανωτική επιτροπή δεν είναι μια συνηθισμένη εμπορική κερδοσκοπική εταιρεία. Υφίσταται για τα συμφέροντα του ποδοσφαίρου και είναι σημαντικό να αναγνωρίζεται πως όλα τα κέρδη επιστρέφουν στο ποδόσφαιρο. Η επιβολή προστίμου στη γαλλική οργανωτική επιτροπή σημαίνει αφαίρεση χρημάτων από το ποδόσφαιρο του λαού και από την προώθηση του παιχνιδιού προς όφελος των ταμείων της Ευρωπαϊκής Επιτροπής. Πιστεύω πως κανένας γνήσιος ποδοσφαιρόφιλος δεν θα θεωρούσε κάτι τέτοιο ούτε λογικό ούτε αποδεκτό.
<P>
Ξέρω πως οι οπαδοί του ποδοσφαίρου σε διάφορα μέρη της Ένωσης επέκριναν αυστηρά το ύψος του προστίμου, το οποίο ανέρχεται σε 1.000 ευρώ. Οι συνάδελφοί μου και εγώ μπορούμε βεβαίως να κατανοήσουμε τέτοιου είδους αντιδράσεις, όταν αυτές δεν διαμορφώνονται από τα γεγονότα. Ευελπιστώ εντούτοις πως και εντός του Κοινοβουλίου και αλλού θα αναγνωριστούν οι συγκεκριμένοι παράγοντες που σχετίζονται άμεσα με την εν λόγω υπόθεση. Το σημαντικό - και νομίζω εποικοδομητικό - αποτέλεσμα της υπόθεσης είναι προφανές. Όλοι οι διοργανωτές μελλοντικών αθλητικών πρωταθλημάτων γνωρίζουν πλέον σαφώς πως οποιοδήποτε σύστημα πώλησης εισιτηρίων πρέπει να συμμορφώνεται πλήρως με τους κανόνες ανταγωνισμού της Ευρωπαϊκής Κοινότητας και να είναι απαλλαγμένο από διακρίσεις. Δεύτερον, γνωρίζουν πως η Επιτροπή δεν θα διστάσει να προβεί σε διώξεις εναντίον οποιουδήποτε διοργανωτή δεν συμμορφώνεται με τους κανόνες αυτούς. Τρίτον, γνωρίζουν πως η συμβολική προσέγγιση μπορεί να εφαρμοστεί μία μόνο φορά και σε πολύ συγκεκριμένες περιστάσεις.
<P>
Κατά την άποψη της Επιτροπής αυτά τα πραγματικά στοιχεία σημαίνουν ότι τα πρότυπα ίσης μεταχείρισης των φιλάθλων διευκρινίσθηκαν και ενισχύθηκαν. Οι φίλαθλοι θα προστατεύονται αναμφίβολα κατά των διακρίσεων στο μέλλον. Οι διοργανωτές του Ευρωπαϊκού Κυπέλλου 2000 (Euro-2000) στο Βέλγιο και τις Κάτω Χώρες π.χ. επικοινώνησαν με την Επιτροπή με αποτέλεσμα να προσαρμόσουν το σύστημά τους για τις πωλήσεις εισιτηρίων ούτως ώστε να πληροί τις απαιτήσεις της κοινοτικής νομοθεσίας. Είναι η πρώτη φορά που τόσο μεγάλο ποσοστό εισιτηρίων διατίθεται στο ευρύ κοινό με απολύτως ίσα δικαιώματα για όλους τους πολίτες της Ευρωπαϊκής Ένωσης, και έχουμε την πρόθεση να φροντίσουμε να συνεχιστεί αυτή η πρακτική.
<P>
Εμφανίστηκε αυτή η ακτίδα φωτός, αλλά έπρεπε δυστυχώς να προηγηθεί σκοτεινό νέφος.

<SPEAKER ID=20 LANGUAGE="EN" NAME="Perry">
Κυρία Πρόεδρε, θέλω να συγχαρώ τον Επίτροπο Kinnock για τη δήλωση που μόλις έκανε. Δεν ξέρω απλά πώς κατάφερε να διατηρήσει τη σοβαρότητά του διαβάζοντας αυτά τα σχόλια. Η δήλωση της Επιτροπής ήταν πολύ αποθαρρυντική. Δεν κατηγορώ τον Επίτροπο Kinnock προσωπικά, αλλά κατηγορώ βεβαίως τις ενέργειες, τη στάση και την αδράνεια ουσιαστικά, της απερχόμενης Επιτροπής. Πρόκειται για ένα αξιολύπητο πρόστιμο από μια αξιολύπητη Επιτροπή. Το μόνο που μπορούμε να πούμε είναι ότι το γεγονός αυτό είναι απολύτως ενδεικτικό του τρόπου χειρισμού των υποθέσεων κατά την τελευταία πενταετία. Ελπίζω απλά ο νέος Πρόεδρος κ. Prodi να χρησιμοποιήσει την υπόθεση αυτή ως παράδειγμα προς αποφυγή.
<P>
Συγκαταλέγομαι μεταξύ των 32 βουλευτών του Ευρωπαϊκού Κοινοβουλίου που πέρυσι ασκήσαμε προσωπικά δίωξη ενώπιον των γαλλικών δικαστηρίων σε μια έσχατη προσπάθεια να εξασφαλίσουμε περισσότερα εισιτήρια για φιλάθλους σε ολόκληρη την Ευρώπη. Δυστυχώς, όταν προσφύγαμε στα γαλλικά δικαστήρια μάς είπαν πως ήταν πάρα πολύ αργά για να επιτύχουμε σε αυτό το στάδιο αναδιανομή των εισιτηρίων που είχαν παραγγελθεί, αν και τα ίδια τα γαλλικά δικαστήρια αναγνώρισαν ότι στη διαδικασία που εφαρμόσθηκε είχαν αγνοηθεί οι ευρωπαϊκοί κανόνες.
<P>
Θα ήθελα να υπογραμμίσω ότι η επιβάρυνση για τον κάθε βουλευτή του Ευρωπαϊκού Κοινοβουλίου που συμμετείχε σε αυτή την άσκηση δίωξης ανερχόταν - μαντέψτε - σε 1000 στερλίνες, κατά τι περισσότερο από το πρόστιμο που επιβλήθηκε στους διοργανωτές του Παγκοσμίου Κυπέλλου.
<P>
Η ίδια η Επιτροπή είχε τη δύναμη, εάν ήθελε, να επιβάλει πρόστιμο ύψους περίπου 20 εκατ. ευρώ - ίσως και λίγο μεγαλύτερο - εάν είχε πάρει στα σοβαρά την υπόθεση. Δεν την πήρε όμως στα σοβαρά το 1997, όταν θα μπορούσε να ενεργήσει ώστε να εξασφαλίσει δίκαιη διανομή. Δεν την πήρε επίσης σοβαρά το 1998, όταν αντιμετώπισε το πρόβλημα της άρνησης σε Ευρωπαίους φιλάθλους της ευκαιρίας να παρακολουθήσουν το Παγκόμιο Κύπελλο. Και συνεχίζει βέβαια να μην την παίρνει στα σοβαρά. Τί μήνυμα λαμβάνουν από αυτό οι διοργανωτές αθλητικών εκδηλώσεων; Ο Επίτροπος Kinnock μίλησε για συμβολικό πρόστιμο. Ε, λοιπόν, πρόκειται σαφώς για ένδειξη ότι η υπόθεση δεν αντιμετωπίζεται με καμία σοβαρότητα. Εδώ μιλάμε για μεγάλη επιχείρηση με πολλά λεφτά. Ακουσα πως ο τζίρος του Παγκοσμίου Κυπέλλου ήταν περίπου 300 εκατ. στερλίνες, ενώ το πρόστιμο είναι μόλις 1000 ευρώ. Αυτό είναι απλά εντελώς απαράδεκτο.
<P>
Το μήνυμα που προκύπτει είναι ότι η Επιτροπή κάνει πως δεν βλέπει, ότι δεν ανησυχεί πραγματικά. Λέει στους διοργανωτές εκδηλώσεων ευρείας κλίμακας πως μπορούν να συνεχίσουν να εκμεταλλεύονται τους φιλάθλους. Υποδεικνύει επίσης τον τρόπο προώθησης μιας μαύρης αγοράς για αυτά τα εισιτήρια - την οποία και προωθεί. Πρέπει να κάνει κάτι να σταματήσει αυτή την κατάσταση. Ο αθλητισμός είναι πλέον σημαντική επιχείρηση και η Επιτροπή πρέπει μελλοντικά να αποδείξει ότι προσπαθεί σοβαρά να εξασφαλίσει την τήρηση από τον αθλητισμό, όπως και από κάθε άλλη επιχείρηση στην Ευρώπη, των ευρωπαϊκών κανόνων και κανονισμών.

<SPEAKER ID=21 LANGUAGE="EN" NAME="Ford">
Κυρία Πρόεδρε, ευχαριστώ την Επιτροπή και τον Επίτροπο Kinnock για τη διάθεσή τους να προβούν σε αυτή τη δήλωση κατόπιν του αιτήματος που υπέβαλα ενωρίτερα κατά την τρέχουσα εβδομάδα. Ενώ χαιρετίζω το γεγονός ότι βρίσκονται εδώ για να κάνουν τη δήλωση, είμαι απογοητευμένος από το περιεχόμενό της.
<P>
Μου είπαν πως δεν μου αρέσει το ποδόσφαιρο: ε, λοιπόν, έχω εισιτήριο διαρκείας στην πόλη του Μάντσεστερ. Ακουσα πως και ο Επίτροπος έχει παρόμοια προβλήματα και φημολογείται κάποιος ενθουσιασμός για την πόλη του Κάρντιφ, γεγονός που μπορεί να εξηγεί ορισμένες από τις δυσκολίες που αντιμετωπίζουμε και οι δύο. Ωστόσο, συμφωνώ πως η γαλλική ποδοσφαιρική ομοσπονδία διοργάνωσε ένα υπέροχο ποδοσφαιρικό γλέντι. Η γαλλική «ομάδα «ουράνιο τόξο'» έκανε πολλά για να ανατρέψει τους οπαδούς της ξενοφοβίας και του ρατσισμού, οι οποίοι, όπως ο κ. Le Pen και ο πρώην συνάδελφός μας κ. Mθgret, για τον οποίο δεν υπήρξε καμία θλίψη, πιστεύουν πως για να είσαι Γάλλος πρέπει να είσαι λευκός. Είναι εντούτοις σημαντικό πως παραβιάστηκαν σαφώς οι κανόνες του ανταγωνισμού σε μεγάλη κλίμακα. Ο Επίτροπος Kinnock έκανε λόγο για τη διάθεση περίπου 180.000 εισιτηρίων σε οπαδούς ποδοσφαίρου σε ολόκληρη την Ευρώπη. Αυτό συνέβη μετά από την πώληση 600.000 εισιτηρίων βάσει διακρίσεων. Η οργανωτική επιτροπή αγνόησε εσκεμμένα και προκλητικά από την αρχή την απαίτηση για ίση μεταχείριση όλων των πολιτών της Ευρωπαϊκής Ένωσης και παραβίασε σαφώς το άρθρο 82 της Συνθήκης. Κατ' αυτόν τον τρόπο αύξησε πάρα πολύ τα κέρδη της πωλώντας δεσμίδες εισιτηρίων σε σωματεία. Δεν μπορούσες να αγοράσεις εισιτήριο παίρνοντας τηλέφωνο και πληρώνοντας 500 γαλλικά φράγκα, αλλά έναντι 5.000 φράγκων μπορούσες να προμηθευτείς το ίδιο εισιτήριο και το αντίστοιχο σχολικού γεύματος - γνωρίζω τη σωματειακή φιλοξενία από παλιά.
<P>
Εάν ο Επίτροπος Kinnock με ρωτά εάν πιστεύω πως η Ευρωπαϊκή Επιτροπή θα μπορούσε πραγματικά να βοηθήσει το ποδόσφαιρο του λαού περισσότερο από τα πολυεθνικά σωματεία τα οποία βασίζονται ουσιαστικά στα κέρδη, θα υποστήριζα όντως την Ευρωπαϊκή Επιτροπή. Μπορεί να μην είναι πολύ δημοφιλής κίνηση, αλλά δεν έχω καμία σχεδόν απόδειξη πως οι άνθρωποι που βγάζουν πολλά εκατομμύρια στερλίνες από το ποδόσφαιρο ξαναεπενδύουν τα κέρδη στο ποδόσφαιρο. Αντίθετα, τα επενδύουν σε franchising και αλλού.
<P>
Αυτό έθεσε επίσης σε κίνδυνο την ασφάλεια χιλιάδων οπαδών ποδοσφαίρου καθώς μετέτρεψε χιλιάδες Γάλλους και Γαλλίδες σε ερασιτέχνες κυνηγούς εισιτηρίων. Αγοράζοντας τα τέσσερα εισιτήρια που αναλογούσαν στον καθένα για έναν σημαντικό αγώνα και πωλώντας τα στη μαύρη αγορά εξασφάλιζαν αρκετά χρήματα ώστε, δύο από αυτούς να κάνουν διακοπές δύο εβδομάδων στην Αυστραλία. Ήταν πολύ δύσκολο να φανταστεί κανείς πως οι Γάλλους και οι Γαλλίδες δεν θα αγόραζαν εισιτήρια για να τα πωλήσουν κατ' αυτόν τον τρόπο, και αυτό συνέβαινε προφανώς.
<P>
Υπό αυτές τις συνθήκες επομένως δεν συμφωνεί ο Επίτροπος ότι οι οπαδοί του ποδοσφαίρου θα θεωρήσουν εντελώς γελοίο το πρόστιμο των 1000 ευρώ - που ήταν η τιμή πώλησης στη μαύρη αγορά ενός εισιτηρίου για τον αγώνα Αγγλία-Αργεντινή - ότι οι κυνηγοί εισιτηρίων θα σκεφτούν πως πρόκειται για καλά νέα και ότι οι αληθινοί ποδοσφαιρόφιλοι θα απογοητευτούν; Δεν μπορεί άραγε να επιβεβαιώσει πως θα μπορούσαμε να επιβάλουμε στις γαλλικές ποδοσφαιρικές αρχές πρόστιμο μεταξύ 100 και 200 εκατ. γαλλικών φράγκων, ποσό που αναλογεί σε 10 % περίπου των επιπλέον κερδών τους; Δεν θεωρεί άραγε φτηνή τη δικαιολογία πως η οργανωτική επιτροπή δεν υφίσταται πλέον, εφόσον την ευθύνη φέρει προφανώς η γαλλική ποδοσφαιρική ομοσπονδία;
<P>
Δεν συμφωνεί άραγε ότι το μήνυμα προς τους διοργανωτές του Ευρωπαϊκού Κυπέλλου 2000, προς τους διοργανωτές του Ευρωπαϊκού Κυπέλλου 2004 και προς τους πιθανούς διοργανωτές του Παγκοσμίου Κυπέλλου 2006, είτε στη Γερμανία είτε στο Ηνωμένο Βασίλειο, είναι πως μπορούν να αγνοούν τους κανόνες και να μεγιστοποιούν τα κέρδη με ένα μικρό μόνο αντάλλαγμα τελικά;
<P>
Πρέπει άραγε η Επιτροπή να αντιμετωπίζει το ποδόσφαιρο διαφορετικά από οποιαδήποτε άλλη βιομηχανία με κέρδη πολλών δισεκατομμυρίων στερλινών; Έχω την εντύπωση πως, εάν αυτό συνέβαινε στον τομέα των τηλεπικοινωνιών ή αλλού, η απάντηση της επιβολής ενός συμβολικού προστίμου σε κάποιους που είχαν αυξήσει τα κέρδη τους κατά 200 ή 300 εκατ. στερλίνες θα φαινόταν τόσο γελοία όσο φαίνεται και το συμβολικό πρόστιμο στους οπαδούς του ποδοσφαίρου.

<SPEAKER ID=22 LANGUAGE="EN" NAME="Watson">
Κυρία Πρόεδρε, μαζί με τον πρώην Βέλγο σοσιαλιστή συνάδελφό μας κ. De Coene ηγήθηκα της ομάδας των 30 βουλευτών του Ευρωπαϊκού Κοινοβουλίου που πήγαν πέρυσι την υπόθεση στο Ανώτατο Δικαστήριο του Παρισιού. Το δικαστήριο αποφάνθηκε υπέρ μας πιστοποιώντας την παραβίαση της ευρωπαϊκής νομοθεσίας από τη γαλλική ποδοσφαιρική ομοσπονδία (CFO), αν και απέρριψε την αγωγή μας για έναν τυπικό λόγο, κρίνοντάς μας μη αποδεκτούς ως διαδίκους. Η δραστηριοποίησή μας όμως οφείλεται στην αμφιβολία μας κατά πόσον η Ευρωπαϊκή Επιτροπή υποστηρίζει τα δικαιώματα των Ευρωπαίων πολιτών. Μετά από την αγωγή μας ο Επίτροπος Van Miert μας διαβεβαίωσε πως η Επιτροπή θα συνέχιζε τη δίωξη μέχρι τέλους. Η εν λόγω αγωγή κόστισε στον καθένα μας, όπως επεσήμανε ο κ. Perry, περισσότερο από 1000 ευρώ. Οι βουλευτές του Ευρωπαϊκού Κοινοβουλίου είναι πολύ δυσαρεστημένοι με το πρόστιμο που επέβαλε η Ευρωπαϊκή Επιτροπή στη CFO. Μπορώ να φανταστώ βέβαια γιατί ο Επίτροπος Van Miert δεν θέλησε να παραστεί προσωπικά για να προβεί στη σημερινή δήλωση.
<P>
Δεν είναι η πρώτη φορά που οι διοργανωτές του Παγκοσμίου Κυπέλλου προκαθορίζουν τις πωλήσεις εισιτηρίων εις βάρος του απλού οπαδού ποδοσφαίρου. Είναι όμως η πρώτη φορά που διατυμπάνισαν το πρωτάθλημά τους ως το πρώτο Παγκόσμιο Κύπελλο δισεκατομμυρίων δολαρίων. Κέρδισαν εκατομμύρια από ένα σύστημα πώλησης εισιτηρίων το οποίο εισήγαγε δυσμενείς διακρίσεις. Εάν η Επιτροπή είχε ασκήσει δίωξη γι' αυτή την παραβίαση του άρθρου 82 με την ίδια αυστηρότητα που επιδεικνύει στις διώξεις εναντίον καταχρήσεων σε άλλους τομείς της βιομηχανίας, τότε το εν λόγω πρόστιμο δεν θα ήταν 600 στερλίνες αλλά 6 εκατ. στερλίνες ή μεγαλύτερο.
<P>
Ο Επίτροπος μάς λέει πως επλήγησαν τα συμφέροντα των καταναλωτών χωρίς όμως σοβαρές επιπτώσεις για την αγορά. Θυμίζω στον Επίτροπο ότι το γεγονός αυτό πλήττει σοβαρά τη φήμη της Ευρωπαϊκής Ένωσης. Μας λέει πως δεν υπήρχε τίποτα να καθοδηγήσει τη CFO. Τί έχει να πει για το πρόστιμο που επέβαλε η Επιτροπή στους Ιταλούς διοργανωτές του Παγκοσμίου Κυπέλλου το 1990, πρόστιμο που ήταν ουσιαστικά μεγαλύτερο από αυτό που επιβάλλεται εφέτος στη CFO; Τί έχει να πει για την αλληλογραφία μεταξύ της CFO και της Ευρωπαϊκής Επιτροπής, η οποία ξεκίνησε τον Ιούλιο του προηγούμενου έτους;
<P>
Αντίθετα με τον κ. Ford, που εκπροσωπεί τη νοτιοδυτική περιοχή αλλά υποστηρίζει την πόλη του Μάνστεστερ, προσωπικά δεν υποστηρίζω κανέναν ποδοσφαιρικό σύλλογο, αλλά προασπίζομαι το δικαίωμα των Ευρωπαίων πολιτών να προστατεύονται έναντι κάθε πρακτικής διακρίσεων και της κατάχρησης μιας κυρίαρχης θέσης στην αγορά. Υποστηρίζω την ενίσχυση του ρόλου της Ευρωπαϊκής Ένωσης ως προς την προστασία των Ευρωπαίων πολιτών. Θεωρώ πως αυτό το πρόστιμο στέλνει στους Ευρωπαίους το μήνυμα ότι η Ευρώπη είναι με το μέρος των μεγάλων επιχειρήσεων και όχι με το μέρος των απλών πολιτών.
<P>
Πιστεύω πως αυτό είναι ένα οικτρό τέλος μιας οικτρής Επιτροπής και ελπίζω οι νέοι μας Επίτροποι, μετά από την έγκρισή τους τον Σεπτέμβριο, να έχουν τα κότσια να αναλάβουν αυτή την υπόθεση για λογαριασμό των Ευρωπαίων.
<P>
Χειροκροτήματα

<SPEAKER ID=23 LANGUAGE="FR" NAME="Berthu">
Κυρία Πρόεδρε, σε αντίθεση με τους προηγούμενους ομιλητές, οι οποίοι ήταν μάλιστα όλοι Βρετανοί - για κοίτα σύμπτωση! - θα ήθελα προσωπικά να διαμαρτυρηθώ για την απόφαση της Επιτροπής, την οποία θεωρώ αρκετά παράλογη, να επιβάλει ποινή στη γαλλική ποδοσφαιρική ομοσπονδία για μια υποτιθέμενη διάκριση που έκανε κατά την πώληση των εισιτηρίων στο τελευταίο Παγκόσμιο Κύπελλο ποδοσφαίρου. Ο Επίτροπος Kinnock υπενθύμισε, σωστά ωστόσο, ότι επρόκειτο για μια πρακτική που συνηθιζόταν στα προηγούμενα Παγκόσμια Κύπελλα.
<P>
Γιατί συνηθίζεται αυτή η πρακτική, αγαπητοί συνάδελφοι; Γιατί απλούστατα ένα Παγκόσμιο Κύπελλο όπως αυτό διοργανώνεται από μια χώρα και πληρώνεται από τους φορολογούμενους της χώρας αυτής. Υπό τις συνθήκες αυτές εκτιμούμε πως για λόγους ευγένειας και καλής πρακτικής πρέπει να εξασφαλίζεται ένα κάπως μεγαλύτερο ποσοστό εισιτηρίων για τους υπηκόους αυτής της χώρας. Όταν π.χ. μια επιχείρηση διαθέτει μετοχές στην αγορά, προβαίνει σε αύξηση κεφαλαίου και πωλεί μετοχές, δεν θεωρείται παράνομο να εξασφαλίζει ένα ποσοστό για τους εργαζομένους της, οι οποίοι συμμετέχουν με προνομιακό τρόπο στη λειτουργία αυτής της επιχείρησης. Βέβαια το ποσοστό αυτό αποτελεί διάκριση, στην προκειμένη περίπτωση όμως νομίζω πως πρόκειται για θεμιτή διάκριση. Συνεπώς, πιστεύω πως η Επιτροπή εφάρμοσε εσφαλμένα το άρθρο 82 της Συνθήκης, γιατί εν προκειμένω δεν επρόκειτο για την κατάχρηση κυρίαρχης θέσης παρά για την καθ' όλα θεμιτή και κατανοητή χρήση μιας πολύ ιδιάζουσας από φορολογική άποψη περίπτωσης.
<P>
Ωστόσο, θα ήθελα να επανέλθω, κυρία Πρόεδρε, γιατί εδώ πρόκειται τελικά για μια μικρή υπόθεση χωρίς μεγάλες επιπτώσεις για τη ζωή των χωρών μας, αλλά υπάρχουν άλλες πολύ πιο σημαντικές υποθέσεις όπου η Επιτροπή καθοδηγείται από την ίδια εξτρεμιστική διάθεση, η οποία μπορεί να επιφέρει πολύ σοβαρές στρεβλώσεις στην οικονομία των χωρών μας και στην κατάσταση της απασχόλησης.
<P>
Αναφέρομαι, για παράδειγμα, στην κύρωση που επεβλήθη, και πάλι στη Γαλλία, επειδή παραχώρησε μειώσεις κοινωνικών εισφορών σε ορισμένες επιχειρήσεις υφαντουργίας που προέβαιναν σε προσλήψεις στα πλαίσια μιας διεθνούς κατάστασης η οποία, όπως γνωρίζετε, αγαπητοί συνάδελφοι, είναι πολύ δύσκολη, κυρίως λόγω των διεθνών συμφωνιών που διαπραγματεύθηκε η ίδια η Επιτροπή. Συνεπώς, οι εν λόγω επιχειρήσεις υφαντουργίας θα πρέπει, κατ' εφαρμογή μιας άποψης άκρως εξτρεμιστικής και στενόμυαλης η οποία αγγίζει τα όρια της ηλιθιότητας, να επιστρέψουν τις κοινωνικές ενισχύσεις που έλαβαν. Είναι απολύτως σκανδαλώδες. Νομίζω ότι στο μέλλον το παρόν Κοινοβούλιο θα πρέπει να γίνει ο συνήγορος μιας πιο συνετής, πιο σωστής και πιο δίκαιης άποψης του ανταγωνισμού.
<P>
Χειροκροτήματα

<SPEAKER ID=24 LANGUAGE="NL" NAME="Vander Taelen">
Κυρία Πρόεδρε, θα ήθελα κατ' αρχάς να επικαλεσθώ έναν μεγάλο Ολλανδό φιλόσοφο, τον Michels, έναν γνωστό προπονητή ποδοσφαίρου που είπε κάποτε ότι το ποδόσφαιρο είναι πόλεμος. Προσωπικά θα προτιμούσα να πω ότι, αν το ποδόσφαιρο είναι εναλλακτική λύση για τον πόλεμο, τότε μπορώ να συμφωνήσω απόλυτα. Δεν πρόκειται να μιλήσω εδώ για το παγκόσμιο πρωτάθλημα στη Γαλλία, αλλά θα το θίξω εν παρόδω.
<P>
Πιστεύω πως το ποδόσφαιρο, και ιδιαίτερα οι διεθνείς συναντήσεις, είναι πράγματι μια ισχυρή εναλλακτική λύση για τους πολέμους, όσο περίεργο κι αν ακούγεται αυτό. Το ποδόσφαιρο θα έπρεπε να είναι γιορτή και οι διεθνείς συναντήσεις, όπως το παγκόσμιο πρωτάθλημα ή ένα ευρωπαϊκό πρωτάθλημα, θα έπρεπε να απευθύνονται στον λαό. Αυτό που βλέπουμε τώρα και αυτό που συνέβη πέρυσι στη Γαλλία αποτελεί ένα πολύ χαρακτηριστικό παράδειγμα. Κάτι που θα έπρεπε να είναι λαϊκή γιορτή κατάντησε μια πλήρως εμπορευματοποιημένη γιορτή. Αντιλαμβάνεται κανείς αυτή την τάση και στους εθνικούς αγώνες ποδοσφαίρου σε όλη την Ευρώπη. Βλέπει κανείς εδώ ότι το ποδόσφαιρο είναι όλο και πιο δυσπρόσιτο για τους κοινούς ανθρώπους και ότι έχει καταντήσει μια γιορτή του εμπορίου, όπου οι άνθρωποι είναι κρυμμένοι πίσω από γυαλί ή σε ωραία επαγγελματικά σαλόνια.
<P>
Θα ήθελα να απευθύνω και εγώ έκκληση στον Επίτροπο να ενεργήσει αποφασιστικά υπέρ ενός αθλήματος που παραμένει προσιτό στον κοινό λαό, υπέρ ενός αθλήματος που παραμένει ανεξάρτητο από εμπορικά συμφέροντα. Αυτό που ισχύει για το ποδόσφαιρο ισχύει φυσικά και για την αγωνιστική ποδηλασία, οι αθλητές της οποίας κάνουν συχνά στον εαυτό τους ενέσεις με τις ίδιες ορμόνες που χρησιμοποιούνται και για τα ζώα.
<P>
Ζητώ λοιπόν επίσης από τον Επίτροπο να αναπτύξει μια πολιτική η οποία να μη συνίσταται πλέον στην επιβολή προστίμου σε όποια οργάνωση παραβαίνει κάποιον κανόνα, αλλά να εφαρμόσει μια πολιτική για τον έλεγχο αυτών των μεγάλων οργανώσεων και για να παραμείνει το ευρωπαϊκό και το παγκόσμιο πρωτάθλημα στην Ευρώπη μια γιορτή του λαού και όχι μια γιορτή του εμπορίου.

<SPEAKER ID=25 LANGUAGE="FR" NAME="Dιsir">
Κυρία Πρόεδρε, αγαπητοί συνάδελφοι, νομίζω ότι στην οργάνωση της αθλητικής ζωής η αγορά δεν μπορεί να αποτελεί το μοναδικό κριτήριο που πρέπει να λαμβάνεται υπόψη. Κατά τη διάρκεια του Παγκοσμίου Κυπέλλου του 1998 τη διαχείριση του μεγαλύτερου μέρους των δύο εκατομμυρίων εισιτηρίων που πωλήθηκαν άσκησε άμεσα η διεθνής ποδοσφαιρική ομοσπονδία, η οποία έστειλε η ίδια ποσοστώσεις στις 203 εθνικές ποδοσφαιρικές οργανώσεις με ένα μεγαλύτερο ποσοστό για τις 24 χώρες που προκρίθηκαν, μεταξύ των οποίων το Ηνωμένο Βασίλειο. Τη διαχείριση ενός άλλου μέρους, 600.000 εισιτηρίων, άσκησε η διοργανώτρια χώρα, η οποία κράτησε το 37 % επί αυτής της ποσόστωσης.
<P>
Η πρόταση για συνολική διάθεση των εισιτηρίων στην ευρωπαϊκή αγορά δεν εφαρμόστηκε ποτέ και πουθενά σε αθλητικές εκδηλώσεις τέτοιας εμβέλειας, όπως υπενθύμισε πριν από λίγο ο Επίτροπος Neil Kinnock. Το 1996 π.χ. στο Ευρωπαϊκό Κύπελλο ποδοσφαίρου που διοργανώθηκε στο Ηνωμένο Βασίλειο το ποσοστό των εισιτηρίων που εξασφαλίστηκε για τη διοργανώτρια χώρα δεν ήταν 37 % αλλά 42 %.
<P>
Δεύτερον, ο έλεγχος των εισιτηρίων αποτελεί το 90 % του ελέγχου της ασφάλειας. Αν το Παγκόσμιο Κύπελλο είχε επιτυχία και σε αυτό το επίπεδο, αν μπορέσαμε να έχουμε έναν σχετικά περιορισμένο αριθμό επεισοδίων, είναι επειδή ο εν λόγω έλεγχος εισιτηρίων επέτρεψε π.χ. στη γάλλο-βρετανική συνεργασία σε θέματα ασφάλειας να είναι αποτελεσματική κατά την υποδοχή, την παρακολούθηση και την πλαισίωση των ομάδων των φιλάθλων και να αποφύγει αρκετά φαινόμενα χουλιγκανισμού που δεν θέλουμε να ξαναδούμε στην Ευρώπη.
<P>
Τρίτον, όσο περισσότερο πολλαπλασιάζουμε την ατομική πώληση, τόσο περισσότερο αυξάνουμε του κινδύνους ανάπτυξης της μαύρης αγοράς. Αυτό διδάχθηκαν οι ίδιοι οι Ιταλοί κατά την διοργάνωση του Παγκοσμίου Κυπέλλου του 1990, και η γαλλική διοργανωτική επιτροπή το έλαβε προφανώς υπόψη της.
<P>
Τέταρτον, τέλος, είναι φυσικό όσον αφορά ένα λαϊκό άθλημα, όσον αφορά μια διοργανώτρια χώρα η οποία επένδυσε εννέα δισεκατομμύρια φράγκα σε αυτό το γεγονός, να είμαστε προσεκτικοί ώστε οι κάτοικοι της διοργανώτριας χώρας να προσέλθουν και να συμμετέχουν θετικά στο γεγονός, κάτι που αποτελεί επίσης σημαντικό στοιχείο της επιτυχίας. Είναι όμως εξίσου φυσικό να είμαστε προσεκτικοί ως προς την ασφάλεια των ίδιων αυτών κατοίκων, καθώς και όλων των ομάδων που έρχονται από το εξωτερικό και που φιλοξενούνται από τη χώρα υποδοχής με αυτή την ευκαιρία.
<P>
Κατά τη διάρκεια αυτού του Παγκοσμίου Κυπέλλου ποδοσφαίρου, αγαπητοί συνάδελφοι, είδατε χιλιάδες μικρούς Zidane και μικρούς Marcel Dessailly, οι οποίοι ήλθαν από τις λαϊκές συνοικίες της Μασσαλίας, της Τουλούζης και του Στρασβούργου για να χειροκροτήσουν τα κατορθώματα του μεγάλου Zidane, του μεγάλου Dessailly, αλλά και του μεγάλου Owen, του μεγάλου Beckam, του μεγάλου Di Pietro. Κανένας δεν μπορεί να πει ότι το θαυμάσιο αυτό Κύπελλο στιγματίστηκε από τη φυλετική ή κοινωνική διάκριση. Ήταν μια λαϊκή, ανοιχτή και φιλόξενη γιορτή. Έδωσε μια ωραία εικόνα του αθλητισμού, μια εικόνα της διαφορετικότητας των ομάδων μας και των εθνών μας, μια εικόνα της αδελφοσύνης στην Ευρώπη. Γνωρίζετε ότι η ομάδα των φιλάθλων η οποία είχε την πιο μεγάλη επιτυχία και εκτιμήθηκε περισσότερο από τους Γάλλους ήταν αυτή που ήλθε από την Σκωτία. Εμείς, οι Γάλλοι πολίτες, δεν πήγαμε διακοπές στην Αυστραλία τον Ιούλιο του 1998, γιατί ο κόσμος ήλθε στη Γαλλία και ήμαστε στο Stade de France, στο St-Denis, στο στάδιο Vιlodrome, στη Μασσαλία, μαζί με τους κατοίκους των λαϊκών συνοικιών μας.
<P>
Κυρίες και κύριοι, σήμερα νομίζω πως η προτεραιότητα που πρέπει να θέσει η Ευρωπαϊκή Ένωση σε αθλητικά ζητήματα δεν είναι τόσο η επιβολή κυρώσεων σε μια χώρα μέλος που κατάφερε να οργανώσει με επιτυχία ένα τέτοιο γεγονός, παρά, όπως είπε χθες και ο Romano Prodi, η έναρξη μιας πραγματικής καταπολέμησης σε ευρωπαϊκό επίπεδο του ντοπαρίσματος π.χ., η εξουδετέρωση δηλαδή του κινδύνου να καταστραφεί τελικά η ομορφιά και το ίδιο το πνεύμα του αθλητισμού από τη μοναδική λογική του χρήματος.
<P>
Χειροκροτήματα

<SPEAKER ID=26 LANGUAGE="EN" NAME="Gill">
Κυρία Πρόεδρε, βρίσκομαι εδώ για να μιλήσω εκ μέρους εκατομμυρίων γυναικών οπαδών του ποδοσφαίρου. Χαιρετίζω τις διαβεβαιώσεις του Επιτρόπου Kinnock.
<P>
Οφείλω να ομολογήσω ότι με συγκλόνισε ο τρόπος που χειρίστηκαν οι γαλλικές αρχές τη διάθεση των εισιτηρίων. Ξέρω πως και πολλοί Βρετανοί απογοητεύθηκαν. Η κυκλοφορία των εισιτηρίων καθυστέρησε πράγματι υπερβολικά και οι περισσότεροι δεν μπόρεσαν να εκμεταλλευτούν τις ευκαιρίες, δεδομένων των εργασιακών τους υποχρεώσεων. Πιστεύω πως αυτό που χρειαζόμαστε είναι να σκεφθούμε λίγο το κοινό συμφέρον.
<P>
Ένας από τους βασικούς στόχους των θεσμικών οργάνων της ΕΕ είναι να εξασφαλίζουν την ίση και δίκαιη μεταχείριση των πολιτών όλων των χωρών της ΕΕ. Στην προκειμένη περίπτωση έγιναν διακρίσεις εναντίον εκατομμυρίων οπαδών ποδοσφαίρου, και εντούτοις αυτή η παράβαση αντιμετωπίζεται επιπόλαια. Όποιοι κι αν είναι οι λόγοι επιβολής αυτού του ασήμαντου προστίμου, θα απομακρύνει πολλούς φιλάθλους. Χάθηκε άλλη μια ευκαιρία σύνδεσης με τους Ευρωπαίους. Το ποδόσφαιρο είναι ένα πάθος που ενώνει όλες τις χώρες. Είναι ο καλύτερος τρόπος που διαθέτουμε για να αλλάξουμε την εικόνα μας και να συνδεθούμε με τους Ευρωπαίους, αντί να λέμε ότι αντιμετωπίζουμε το ποδόσφαιρο τόσο σοβαρά όσο και οποιονδήποτε κλάδο εμπορίου.

<SPEAKER ID=27 NAME="Kinnock Neil">
Θα ήθελα να ξεκινήσω από το σημείο που σταμάτησε η κ. Gill συγχαίροντάς τη κατ' αρχάς για τον παρθενικό της λόγο στο Ευρωπαϊκό Κοινοβούλιο. Δεν θα ξανανιώσει ποτέ τέτοιον φόβο ούτε θα αποκομίσει τέτοια ικανοποίηση. Είμαι βέβαιος πως ολόκληρο το Σώμα την ευχαριστεί για όσα είπε. Συνόψισε πράγματι τα αισθήματα της Επιτροπής από πολλές απόψεις εκφράζοντας τη βαθιά της απογοήτευση για τις σημειωθείσες διακρίσεις. Αυτό είναι το γενικό αίσθημα της Επιτροπής και γι' αυτόν τον λόγο ο συνάδελφός μου κ. Van Miert και οι συνεργάτες του στην Επιτροπή κατέβαλαν ιδιαίτερες προσπάθειες να επιτύχουν κάτι αποτελεσματικό προκειμένου να προληφθεί μελλοντικά, και βέβαια το 1998, η χρησιμοποίηση πρακτικής διακρίσεων εκ μέρους της γαλλικής ποδοσφαιρικής ομοσπονδίας (CFO).
<P>
Θα ήθελα να συνεχίσω από το σημείο που σταμάτησε ο κ. Vander Taelen. Όταν ανέφερε πως το ποδόσφαιρο είναι μια ισχυρή εναλλακτική για τον πόλεμο θυμήθηκα το απόφθεγμα που λέει ότι το πρώτο που χάνεται στον πόλεμο είναι η αλήθεια. Ακούγοντας ορισμένες από τις ομιλίες κατά τη διάρκεια της παρούσας συζήτησης σχημάτισα αναπόφευκτα την εντύπωση πως μερικές φορές το πρώτο που χάνεται στο ποδόσφαιρο είναι η αλήθεια, επειδή υπήρξαν μια δυο παθιασμένες ομιλίες που αγνοούσαν όμως σε μεγάλο βαθμό την πραγματικότητα. Θα ήθελα να απαντήσω εκ μέρους της Επιτροπής επαναλαμβάνοντας εν μέρει τα γεγονότα. Λυπάμαι για την επανάληψη, αλλά, εάν κανείς δεν ακούει με την πρώτη, ίσως ακούσει με τη δεύτερη.
<P>
Ξεκινώ από τον κ. Perry. Απόλαυσα τους χαρακτηρισμούς αξιολύπητος, αποθαρρυντικός και τα συναφή που παρέθεσε. Τί εννοεί όμως λέγοντας πως η Ευρωπαϊκή Επιτροπή έχει τη δύναμη να επιβάλει πρόστιμο 20 εκατ. ευρώ; Θεωρητικά και συνταγματικά έχει δίκιο. Αραγε όμως προτείνει ουσιαστικά να πάρει η Ευρωπαϊκή Επιτροπή 20 ή 30 εκατ. ευρώ από το ποδόσφαιρο και να γεμίσει τα ταμεία της; Ο κ. Ford λέει «ναι», καθώς θα προτιμούσε να έχει τα χρήματα η Ευρωπαϊκή Επιτροπή και όχι η CFO. Απέδειξε όμως πως τον χωρίζει τεράστια απόσταση από την πραγματικότητα της κοινής γνώμης. Ο άνθρωπος αυτός είναι φίλος μου πολλά χρόνια και θαυμάζω τα πάντα σε αυτόν εκτός από την προτίμησή του σε ποδοσφαιρικούς συλλόγους. Παραμένει όμως γεγονός πως, εάν είχαν γίνει τέτοιου είδους ενέργειες, γνωρίζει τι θα έγραφαν τα πρωτοσέλιδα. Το ίδιο και ο κ. Watson, ο οποίος ανησυχεί για τη φήμη της Ευρωπαϊκής Ένωσης. Γνωρίζει πως οι πρωτοσέλιδοι τίτλοι θα ήταν «βούτηξαν ευρώ από το ποδόσφαιρο».
<P>
Ας είμαστε ορθολογιστές. Είναι άραγε λογικό υπό τις παρούσες συνθήκες να αφαιρέσουμε μεγάλα χρηματικά ποσά από το ποδόσφαιρο και να τα καταθέσουμε στα ταμεία της Ευρωπαϊκής Επιτροπής ή μήπως είναι λογικό να λάβουμε μέτρα που θα εγγυώνται πως ποτέ στο μέλλον δεν θα σημειωθούν διακρίσεις στις πωλήσεις εισιτηρίων για ποδοσφαιρικά ή άλλα διεθνή πρωταθλήματα; Εν συνεχεία ο κ. Perry εκφράζει την επιθυμία του να χαρακτηρίζονται αυτά τα μέτρα από εξαιρετική αποφασιστικότητα και σκληρότητα. Μπορώ να κατανοήσω την άποψη αυτή. Προκειμένου όμως να επιδειχθεί συνέπεια, θα έπρεπε να ληφθούν τα ίδια μέτρα εναντίον των διοργανωτών του Ευρωπαϊκού Κυπέλλου που έτυχε να διεξαχθεί στο Ηνωμένο Βασίλειο το 1996. Ειπώθηκε πως το ποδόσφαιρο γύρισε στην πατρίδα. Προτείνουμε πράγματι στο Ευρωπαϊκό Κοινοβούλιο ή κάπου αλλού να επιστρέψουμε στο 1996 ή σε ανάλογους αγώνες επιβάλλοντας πρόστιμα 20 εκατ. ευρώ στους διοργανωτές τους; Ελάτε τώρα, ας είμαστε ορθολογιστές.
<P>
Επιστρέψτε μου να επανέλθω πολύ σύντομα και πάλι στον κ. Ford, ο οποίος υποστήριξε ότι όσοι βγάζουν χρήματα από το ποδόσφαιρο πρέπει να τα ξαναεπενδύουν σε αυτό. Γνωρίζει πολύ καλά με πόσο ζήλο υποστηρίζω αυτή την άποψη. Θεωρώ όμως πως μάλλον πρέπει να κάνουμε περισσότερα αντί να στρεφόμαστε μόνο στις πωλήσεις εισιτηρίων για διεθνείς ποδοσφαιρικούς αγώνες προκειμένου να επιτύχουμε αυτή την ευφυή και απαραίτητη ανακύκλωση κεφαλαίων.
<P>
Από όσα είπε ο κ. Ford θέλω να επικεντρωθώ στον ισχυρισμό του πως η Επιτροπή στέλνει στους διοργανωτές του Ευρωπαϊκού Κυπέλλου 2000 και μελλοντικών ενδεχομένως Παγκοσμίων Κυπέλλων στην Ευρωπαϊκή Ένωση το μήνυμα πως μπορούν να αγνοούν τους κανόνες. Συμβαίνει ακριβώς το αντίθετο. Δέκα λεπτά πριν μιλήσει ο κ. Ford είχα ήδη πει ότι οι διοργανωτές του ευρωπαϊκού πρωταθλήματος στο Βέλγιο και τις Κάτω Χώρες βρίσκονται σε επαφή με την Επιτροπή και ούτε ένα εισιτήριο δεν θα πωληθεί βάσει διακρίσεων. Υπακούνε ήδη στους κανόνες δημιουργώντας προηγούμενο, και μελλοντικά θα ακολουθείται πάντα αυτό το σύστημα στην Ευρωπαϊκή Ένωση. Οι οπαδοί του ποδοσφαίρου και οι οπαδοί άλλων αθλημάτων θα γνωρίζουν στο εξής με πάσα εντιμότητα ότι προστατεύονται από τον νόμο και οι διοργανωτές πρωταθλημάτων θα γνωρίζουν ότι θα υφίστανται πραγματικά βαριές τιμωρίες, εάν παραβαίνουν τους γνωστούς πλέον κανόνες.
<P>
Αυτή είναι η ουσία. Δεν ήταν γνωστοί οι κανόνες. Δεν υφίσταται νομολογία του Δικαστηρίου. Δεν υπάρχει προηγούμενο δράσης εκ μέρους της Ευρωπαϊκής Επιτροπής. Τα χρήματα θα λαμβάνονταν εις βάρος του ποδοσφαίρου, εάν επιβαλλόταν μεγαλύτερο πρόστιμο. Θα χρειαζόταν περαιτέρω προσπάθεια για την επιβολή προστίμων σε προηγούμενους διοργανωτές. Είναι γεγονός ότι η CFO, τα μέλη της οποίας δεν παρουσιάζω σαν αγίους, σταμάτησε τις πωλήσεις εισιτηρίων βάσει διακρίσεων τη στιγμή που άρχισε η έρευνά μας. Όλοι θα ήθελαν αυτό να είχε συμβεί ενωρίτερα, αλλά όντως συνέβη. Όταν επομένως ο κ. Watson λέει πως δεν είναι η πρώτη φορά που διοργανωτές προκαθορίζουν τις πωλήσεις εισιτηρίων, μπορεί να έχει δίκιο. Είναι όμως η πρώτη φορά που η νόμιμη αρμόδια περί ανταγωνισμού αρχή σταμάτησε αυτή την πρακτική, σταμάτησε τις πωλήσεις βάσει διακρίσεων και είναι η πρώτη φορά που παγκοσμίως μια αρμόδια περί ανταγωνισμού αρχή ενήργησε προληπτικά για να αποφευχθεί οποιαδήποτε μελλοντική χρησιμοποίηση μεθόδου διακρίσεων κατά την πώληση εισιτηρίων.
<P>
Ο κ. Watson αποδέχθηκε την άποψή μου ότι πρόκειται για μια περίπτωση όπου επλήγησαν οι καταναλωτές αλλά χωρίς επιπτώσεις για την αγορά, όπως γίνεται εν γένει κατανοητό. Νομίζω πως το παραδέχθηκε, γιατί το ανέφερε ως ισχυρισμό μου υποστηρίζοντας πως το πρόβλημα είναι το πλήγμα που δέχθηκε η φήμη της Ευρώπης. Θα επισημάνω σε αυτόν, κάποιον που εκτιμώ πάρα πολύ, όπως και τους υπόλοιπους συμμετέχοντες στη συζήτηση, ότι η φήμη της Ευρώπης μπορεί να πληγεί μόνο εάν διαστρεβλωθεί ό, τι συνέβη. Ξέρω ότι κανείς από το Ευρωπαϊκό Κοινοβούλιο δεν θα θελήσει ποτέ να κάνει κάτι τέτοιο. Κάνω έκκληση επομένως να δώσουμε προσοχή στα γεγονότα. Αν και κατανοώ πλήρως, και μάλιστα συμμερίζομαι έως έναν βαθμό, την οργή που προκαλεί ο τρόπος με τον οποίο η μεγάλη επιχείρηση του ποδοσφαίρου λειτουργεί τόσο συχνά πλέον με τρόπο αντίθετο προς τα συμφέροντα των γνήσιων ποδοσφαιρόφιλων - τα δέχομαι όλα αυτά - ζητώ δίκαιη αντιμετώπιση στην προκειμένη περίπτωση, όπως άλλωστε και σε πολλές άλλες.
<P>
Είναι εντελώς ανάρμοστο για έναν αξιότιμο βουλευτή να λέει πως μπορεί να καταλάβει γιατί ο συνάδελφός μου κ. Van Miert δεν παρίσταται εξαιτίας της σοβαρότητας της υπόθεσης. Εάν στη σαρανταδυάχρονη ιστορία της Ευρωπαϊκής Ένωσης υπήρξε ποτέ Επίτροπος που επέδειξε δημοσίως ακεραιότητα και σθένος, αυτός είναι ο κ. Van Miert. Δεν βρίσκεται εδώ σήμερα το πρωί λόγω προσήλωσης στο καθήκον του και όχι λόγω δειλίας. Είναι ανήθικο ακόμα και να υπαινίσσεται κανείς πως αυτός είναι ο λόγος της απουσίας του.

<SPEAKER ID=28 NAME="Πρόεδρος">
Ευχαριστώ, Κύριε Επίτροπε.

<CHAPTER ID=4>
Διακοπή της συνόδου
<SPEAKER ID=29 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
Η συνεδρίαση λήγει στις 9.55

