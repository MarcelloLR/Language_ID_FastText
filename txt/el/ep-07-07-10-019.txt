<CHAPTER ID="019">
Κοινοί κανόνες εκμετάλλευσης των αεροπορικών γραμμών (συζήτηση) 
<SPEAKER ID="420" NAME="Πρόεδρος">
" ημερήσια διάταξη προβλέπει τη συζήτηση της έκθεσης του κ. Arūnas Degutis, εξ ονόματος της Επιτροπής Μεταφορών και Τουρισμού, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου που αφορά τους κοινούς κανόνες εκμετάλλευσης των αεροπορικών γραμμών στην Κοινότητα (αναδιατύπωση) - C6-0248/2006 -.
<SPEAKER ID="421" NAME="Arūnas Degutis " AFFILIATION="ALDE">
εισηγητής. - (LT) Αυτός ο μελλοντικός κανονισμός πρόκειται να αντικαταστήσει τρεις κανονισμούς οι οποίοι βρίσκονται σήμερα σε ισχύ και οι οποίοι αποτελούν την τρίτη δέσμη κατευθυντηρίων γραμμών για την εσωτερική μεταφορά εναερίων μεταφορών. Οι εν λόγω κανονισμοί καθορίζουν τις διαδικασίες έκδοσης και ακύρωσης των αδειών που χορηγούνται στις εταιρείες εναερίων μεταφορών και τις αρχές που διέπουν την ελεύθερη χρήση των κοινοτικών αεροδιαδρόμων από τις εταιρείες αερομεταφορών της Κοινότητας, καθώς και την ελευθέρωση των τιμών των εισιτηρίων.
<P>
Αφότου ξεκίνησε η εφαρμογή της τρίτης δέσμης κατευθυντηρίων γραμμών, παρατηρήθηκε μια χωρίς προηγούμενο επέκταση του ευρωπαϊκού τομέα των αερομεταφορών: τα παλαιά μονοπώλια εξαφανίστηκαν, δημιουργήθηκε ένα σύστημα τοπικών αερομεταφορών, ενώ ο φιλικός για τον καταναλωτή ανταγωνισμός εντάθηκε σε όλες τις αγορές, ιδίως όσον αφορά τα τιμολόγια. " ρυθμισμένη ευρωπαϊκή αγορά αερομεταφορών βάσει διμερών συμφωνιών μετατράπηκε σε μια ιδιαιτέρως ανταγωνιστική αγορά.
<P>
Είναι φυσικό, μετά από μερικά χρόνια εφαρμογής της τρίτης δέσμης κατευθυντηρίων γραμμών, ορισμένες κατευθυντήριες γραμμές να είναι πλέον παρωχημένες και άλλες να έχουν εφαρμοστεί άσχημα, οπότε χρήζουν αναθεώρησης, επανεξέτασης ή και πλήρους κατάργησης.
<P>
Στην υπό εξέταση πρόταση ζητείται η διόρθωση των τριών δεσμών κατευθυντηρίων γραμμών οι οποίες προαναφέρθηκαν προκειμένου να καταστούν πιο εύκολα εφαρμόσιμες, να απλουστευθούν οι νομικές βάσεις, να καταργηθούν τα παρωχημένα τμήματα και να θεσπιστούν νέες, αυστηρότερες απαιτήσεις.
<P>
Κατά τη γνώμη μου, η πρόταση της Επιτροπής είναι λογική, και συμφωνώ ότι δεν είναι απλώς εύλογο αλλά και σκόπιμο να αναθεωρηθούν οι κανόνες που ισχύουν επί του παρόντος. Εν πάση περιπτώσει, κατά τη γνώμη της Επιτροπής Μεταφορών και Τουρισμού, την οποία βεβαίως υποστηρίζω, ορισμένες σημαντικές παράμετροι των κανονισμών πρέπει να καταστούν πιο ακριβείς.
<P>
Επιτρέψτε μου να αναφέρω ορισμένες από αυτές τις παραμέτρους:
<P>
Εκμισθώσεις. Υπάρχουν διαφορές μεταξύ των κρατών μελών όσον αφορά τις πρακτικές που εφαρμόζονται στις συμφωνίες εκμίσθωσης. Αυτό ενδέχεται να στρεβλώσει την αγορά και να δημιουργήσει κοινωνικά προβλήματα και προβλήματα στην ασφάλεια των πτήσεων. Συνεπώς, απαιτείται αναμφίβολα η θέσπιση νέων γενικών υποχρεώσεων. Οι κανόνες που προτείνονται στο άρθρο 13 είναι υπερβολικά αυστηροί και δεν λαμβάνουν υπόψη ορισμένα χαρακτηριστικά της βιομηχανίας αερομεταφορών, ιδίως τα εποχικά της χαρακτηριστικά. Ως εκ τούτου, θα ήταν σκόπιμο να αναζητηθεί ένας λογικός συμβιβασμός μεταξύ των κοινωνικών πτυχών και της ασφάλειας, με παράλληλη βελτίωση των επιδόσεων των αερογραμμών. Κατά τη γνώμη μου, η συμβιβαστική θέση στην οποία κατέληξε η Επιτροπή Μεταφορών μπορεί να συμβάλει στην επίλυση αυτού του προβλήματος.
<P>
Διαφάνεια των τιμών. Στηρίζουμε τον στόχο της Επιτροπής να απαγορευτούν η διαφήμιση και η δημοσιότητα σχετικά με αεροπορικά εισιτήρια τα οποία δεν περιλαμβάνουν τα πρόσθετα κόστη και επιβαρύνσεις, καθώς και τα ειδικά τέλη και κρατήσεις. Φρονώ ότι η δέσμευση των αερομεταφορέων να δημοσιεύουν μόνο τις τελικές τιμές πρέπει να θεσπιστεί με ξεκάθαρο τρόπο. Και σε αυτόν τον τομέα έχουμε καταλήξει σε μια συμβιβαστική θέση η οποία αντικατοπτρίζει επίσης τις ανάγκες των καταναλωτών.
<P>
Κοινωνικές πτυχές. Οι προτάσεις σχετικά με συγκεκριμένες κοινωνικές πτυχές τις οποίες κατέθεσαν συνάδελφοι από άλλες πολιτικές ομάδες είναι, κατά τη γνώμη μου, πρόωρες εάν δεν αναλυθούν προηγουμένως οι πιθανές επιπτώσεις από την έγκριση των μέτρων. Συνεπώς, καλούμε την Επιτροπή να εκπονήσει μελέτη, με βάση την οποία θα είναι δυνατή η ρύθμιση αυτών των θεμάτων χωρίς να ορθώνονται εμπόδια στις προσπάθειες βελτίωσης της ανταγωνιστικότητας της βιομηχανίας αερομεταφορών.
<P>
Ασφάλεια των επιβατών. " πρόταση της Επιτροπής δεν περιλαμβάνει κανένα μηχανισμό που να εξασφαλίζει ότι οι επιβάτες δεν θα υφίστανται δυσμενείς επιπτώσεις στην περίπτωση χρεοκοπίας των αεροπορικών εταιρειών, όπως για παράδειγμα να μην τους επιστραφούν τα ποσά που έχουν καταβάλει για διαδρομές που δεν πραγματοποιήθηκαν ή να αποκλειστούν στο εξωτερικό. Συνεπώς, θεωρούμε ότι στους κανονισμούς πρέπει να συμπεριληφθούν διατάξεις οι οποίες να αποβλέπουν στην προστασία των επιβατών (τροπολογίες 15-16).
<P>
Υποχρεώσεις δημόσιας υπηρεσίας και περιφερειακοί αερολιμένες. Φρονώ ότι οιοσδήποτε ορισμός των "περιφερειακών αερολιμένων" για λόγους υποχρεώσεων δημόσιας υπηρεσίας, αναπόφευκτα θα περιλάβει ορισμένους αερολιμένες σε οικονομικά βιώσιμες περιοχές και θα αποκλείσει ορισμένους αερολιμένες σε περιοχές που έχουν ανάγκη από οικονομική ή κοινωνική στήριξη. Δεδομένου ότι οι υποχρεώσεις δημόσιας υπηρεσίας δικαιολογούνται μόνο για αερολιμένες οι οποίοι εξυπηρετούν περιφέρειες με οικονομικές ή κοινωνικές ανάγκες, προτείνω να διαγραφεί από το έγγραφο η έννοια του περιφερειακού αερολιμένα, η οποία είναι ούτως ή άλλως δύσκολο να οριστεί με ακρίβεια.
<P>
Εκτός από τα σημεία που αναφέρθηκαν ανωτέρω, πρέπει να διευκρινιστούν αρκετοί ορισμοί και προϋποθέσεις προκειμένου να αποφευχθούν παρανοήσεις ή εσφαλμένη εφαρμογή των κανονισμών.
<P>
Ενδοκοινοτικές αεροπορικές γραμμές. Αν και προτείναμε αρκετές τροποποιήσεις σχετικά με τα προαναφερθέντα θέματα, στηρίζουμε την προτεινόμενη διεύρυνση των αρμοδιοτήτων της Επιτροπής όσον αφορά τη λήψη αποφάσεων για θέματα που άπτονται της παροχής ενδοκοινοτικών υπηρεσιών αερομεταφορών. Δεδομένου ότι η Επιτροπή είναι σε θέση να διαπραγματεύεται ορισμένα δικαιώματα πιο αποτελεσματικά από ό,τι τα κράτη μέλη, πρέπει να έχει τη δυνατότητα να το πράξει. Αυτό το απέδειξε άλλωστε η συμφωνία με τη Ρωσία σχετικά με τα δικαιώματα πτήσεων στη Σιβηρία.
<P>
Συνεπώς, προτείνεται να γίνει δεκτή η διατύπωση του άρθρου 15 σύμφωνα με την πρόταση της Επιτροπής. Πρόκειται για έναν σύντομο χαρακτηρισμό της παροχής υπηρεσιών.
<SPEAKER ID="422" NAME="Jacques Barrot">
Αντιπρόεδρος της Επιτροπής. (FR) Κύριε Πρόεδρε, κυρίες και κύριοι, η πρόταση την οποία συζητούμε σήμερα αποτελεί μια μεγάλη επιτυχία για την Ευρωπαϊκή Κοινότητα. Επιδιώκει, πράγματι, τον εκσυγχρονισμό και τη συμπλήρωση του κανονισμού του 1992, με τον οποίο δημιουργήθηκε η ενιαία αεροπορική αγορά στην Ευρώπη. " δημιουργία αυτής της ενιαίας αεροπορικής αγοράς επέτρεψε στις αερομεταφορές της Ευρώπης να επωφεληθούν μιας άνευ προηγουμένου επέκτασης.
<P>
Ο αριθμός των αεροπορικών εταιρειών αυξήθηκε και υπήρξε γενική αύξηση της κυκλοφορίας και του ανταγωνισμού. Από την πλήρη ελευθέρωση το 1997, ο αριθμός των δρομολογίων αυξήθηκε κατά περισσότερο από 60%· εξυπηρετούνται περισσότερες πόλεις, ιδίως στις απομονωμένες περιοχές. " εμφάνιση νέων ανταγωνιστών επέφερε σημαντική μείωση στις τιμές των εισιτηρίων σε πολλούς προορισμούς. Ολοένα και περισσότεροι Ευρωπαίοι μπορούν να ταξιδεύουν αεροπορικώς. Αυτή η εξέλιξη συμβάλλει στην οικονομική ανάπτυξη, καθώς και στη δημιουργία άμεσων και έμμεσων θέσεων απασχόλησης.
<P>
Λαμβάνοντας υπόψη αυτήν την επιτυχία, η Επιτροπή προτίθεται να διατηρήσει τις θεμελιώδεις αρχές αυτής της απελευθερωμένης αγοράς. Με την πρόταση επιδιώκεται απλώς η απλούστευση της ενοποίησης της τρέχουσας νομοθεσίας. Προτείνονται, επίσης, ορισμένες προσαρμογές με στόχο τη βελτίωση της αποτελεσματικότητας της εφαρμογής της. Πρώτον, η αναθεώρηση καθιστά δυνατή την απλούστευση του κειμένου και την απάλειψη των παρωχημένων μερών που αφορούν τη φάση μετάβασης στην απελευθερωμένη αγορά. Το κείμενο αποσαφηνίστηκε, οι αμφισημίες απαλείφθηκαν και ενοποιήθηκαν τρεις κανονισμοί σε ένα ενιαίο κείμενο.
<P>
Δεύτερον, με την πρόταση επιδιώκεται η επίτευξη αποτελεσματικής και ομοιόμορφης εφαρμογής των κοινοτικών κανόνων. Επί του παρόντος, υπάρχουν αποκλίσεις μεταξύ των κρατών μελών στην εφαρμογή της τρίτης δέσμης μέτρων. Χάρη σε αυτήν την αναθεώρηση, θα έχουμε μια πιο ομοιόμορφη εφαρμογή, ιδίως σε σχέση με τη χορήγηση και την εποπτεία αδειών λειτουργίας. Με την πρόταση ενισχύεται, επιπλέον, η παρακολούθηση της χρηματοοικονομικής βιωσιμότητας των εταιρειών, ιδίως των νεοεισερχόμενων στην αγορά.
<P>
Τρίτον, η πρόταση ενισχύει τον συντονισμό των κρατών μελών όσον αφορά τις ενδοκοινοτικές υπηρεσίες και τις υπερπτήσεις διέλευσης από αεροπορικές εταιρείες τρίτων χωρών. Είναι σημαντικό να ενθαρρύνουμε μια συντονισμένη κοινοτική προσέγγιση ώστε να διασφαλίσουμε την ολοκλήρωση της ευρωπαϊκής αγοράς και να διευκολύνουμε το έργο των διαπραγματευτών με τις τρίτες χώρες.
<P>
Τέταρτο, τέλος, σημείο, η πρόταση συνηγορεί υπέρ της θέσπισης νέων δικαιωμάτων για τους επιβάτες. Το δικαίωμα των επιβατών να έχουν πλήρη ενημέρωση για τις πραγματικές τιμές ενός εισιτηρίου, περιλαμβανομένων των φόρων, των προσαυξημένων τελών και του κόστους. Το δικαίωμα να μην υφίστανται οι επιβάτες διάκριση λόγω εθνικότητας ή τόπου κατοικίας όταν αγοράζουν ένα εισιτήριο.
<P>
Κατά συνέπεια, αυτή η επικαιροποιημένη εκδοχή θα ενισχύσει περαιτέρω την έλξη της ενιαίας ευρωπαϊκής αγοράς σε πολλές τρίτες χώρες. Αυτές οι αρχές ισχύουν όχι μόνο για την Ελβετία και για χώρες του Ευρωπαϊκού Οικονομικού Χώρου, αλλά και για το Μαρόκο και τις χώρες της Νοτιοανατολικής Ευρώπης και χρησιμεύουν ως σημείο αναφοράς σε διεθνές επίπεδο.
<P>
Γι' αυτό ευχαριστώ, κύριε Πρόεδρε, το Ευρωπαϊκό Κοινοβούλιο για την ταχύτητα με την οποία διεκπεραίωσε αυτήν την υπόθεση. Θέλω να εξάρω το έργο που επιτέλεσε ο εισηγητής σας, ο κ. Degutis, και να ευχαριστήσω τον Πρόεδρο της Επιτροπής Μεταφορών και Τουρισμού, τον κ. Paolo Costa, καθώς και τα μέλη της εν λόγω επιτροπής, διότι οφείλω να πω ότι το Κοινοβούλιο πραγματικά βελτίωσε το κείμενό μας.
<SPEAKER ID="423" NAME="Elisabeth Jeggle">
εξ ονόματος της Ομάδας PPE-DE. - (DE) Κύριε Πρόεδρε, κύριε Επίτροπε, κυρίες και κύριοι, καταρχάς θα ήθελα να ευχαριστήσω θερμά για την καλή συνεργασία τον εισηγητή κ. Degutis και όλους τους συναδέλφους που συμμετείχαν. Είμαι βαθύτατα πεπεισμένη ότι μετά την ψηφοφορία στην επιτροπή παρουσιάσαμε μια ισορροπημένη και εφαρμόσιμη έκθεση για την παροχή των αεροπορικών υπηρεσιών. Στην περίπτωση αυτή, η Επιτροπή είχε ήδη παρουσιάσει μια πρόταση που είχε εξετάσει καλά και ήταν στοχοθετημένη, και την ευχαριστώ θερμά γι' αυτό.
<P>
Καθώς είμαι γενικά ευχαριστημένη με το αποτέλεσμα της ψηφοφορίας στην επιτροπή, θα ήθελα να αναφερθώ μόνο στις απαιτήσεις ως προς τη διαφάνεια των τιμών των πτήσεων. Είχα συνηγορήσει από την αρχή στο να δημιουργήσουμε διαφάνεια χωρίς περαιτέρω γραφειοκρατία και να συμπεριλάβουμε με τον ίδιο, δίκαιο τρόπο όλους τους ενδιαφερομένους. Στην τιμή της πτήσης που διαφημίζεται, πρέπει να φαίνονται καθαρά τα τέλη, οι κρατήσεις και οι φόροι που περιλαμβάνει, καθώς και το πώς χρησιμοποιούνται. Οι τιμές των πτήσεων πρέπει να είναι κατανοητές για τον καταναλωτή και διαφανείς. Αυτό ισχύει ιδίως για τη διαφήμιση τιμών πτήσεων σε σελίδες του Διαδικτύου.
<P>
Εδώ, όμως, εξακολουθεί να μην υπάρχει συμφωνία για τον τρόπο και την ακριβή έκταση. " τροπολογία 48 ορίζει ότι τα στοιχεία και τα τέλη πρέπει να παρουσιάζονται σε τέσσερις κατηγορίες: πρώτον, φόροι και άλλες κρατικές επιβαρύνσεις και τέλη, δεύτερον, επιβαρύνσεις ελέγχου εναέριας κυκλοφορίας, τρίτον, επιβαρύνσεις, δασμοί, τέλη και άλλα στοιχεία κόστους υπέρ των αεροπορικών εταιρειών, και τέταρτον, τέλη, υπερτιμήματα, επιβαρύνσεις και άλλα στοιχεία κόστους υπέρ των φορέων εκμετάλλευσης των αερολιμένων. Όμως, οι επιβαρύνσεις ελέγχου εναέριας κυκλοφορίας δεν μπορούν να δηλωθούν ακριβώς εκ των προτέρων, και γι' αυτό θα ζητήσω αύριο εξ ονόματος της Ομάδας μου να διαγραφεί αυτή η δεύτερη κατηγορία των τελών ελέγχου εναέριας κυκλοφορίας με χωριστή ψηφοφορία.
<P>
Παρά την τροπολογία αυτήν, ο συμβιβασμός που επιτεύχθηκε ικανοποιεί απόλυτα το αίτημα για διαφάνεια, και μάλιστα λαμβάνοντας υπόψη τα συμφέροντα και των επιβατών και των αεροπορικών εταιρειών. Γι' αυτό, δεν μπορώ να υποστηρίξω εξ ονόματος της Ομάδας μας τις νέες τροπολογίες 54 και 55 του εισηγητή.
<SPEAKER ID="424" NAME="Ulrich Stockmann">
εξ ονόματος της Ομάδας PSE. - (DE) Κύριε Πρόεδρε, κύριε Επίτροπε, κυρίες και κύριοι, επικροτούμε την πρόταση της Επιτροπής και, φυσικά, την παρούσα έκθεση, γιατί και οι δύο συμβάλλουν στην ολοκλήρωση της ευρωπαϊκής εσωτερικής αγοράς των αερομεταφορών και στην αύξηση του επιπέδου ασφαλείας. Θα επικεντρωθώ και θα δώσω έμφαση σε τέσσερα σημεία.
<P>
Πρώτον, η ρύθμιση που αποφασίστηκε για τη διαφάνεια των τιμών είναι σαφής νίκη υπέρ των καταναλωτών. Στο μέλλον δεν θα είναι πια δυνατή η προσέλκυση των πολιτών με παραπλανητικές προσφορές. Όλοι οι αεροπορικοί ναύλοι θα παρουσιάζονται διεξοδικά και αναλυτικά, ανεξάρτητα από τον τρόπο διάθεσής τους. Φυσικά, οι τιμές για τις υπηρεσίες ελέγχου εναέριας κυκλοφορίας θα ορίζονται εφάπαξ, όμως οι τιμές πρέπει τελικά να είναι κατανοητές. Ωστόσο, δεν χρειάζεται να διαφωνήσουμε γι' αυτό. Γενικά, επιτυγχάνεται σαφήνεια για τους επιβάτες και ενισχύεται ο ανταγωνισμός.
<P>
Δεύτερον, σχετικά με τις συμφωνίες πλήρους μίσθωσης, δημιουργούμε μια ισορροπημένη ρύθμιση που, από τη μία, λαμβάνει υπόψη τις ανάγκες των αεροπορικών εταιρειών όταν σημειώνονται εποχιακές διακυμάνσεις ή κάποια έκτακτη ανάγκη και χρειάζονται ένα τέτοιο πρότυπο, ενώ, από την άλλη, καθίσταται σαφές ότι δεν μπορεί να γίνει αποδεκτή η παράκαμψη ευρωπαϊκών προδιαγραφών ασφαλείας και κοινωνικών προδιαγραφών.
<P>
Τρίτον, όπως σε πολλές εκθέσεις σχετικά με τη νομοθεσία για τις αερομεταφορές, έτσι και στη δική μας εμφανίζονται πολλές τροπολογίες που αφορούν κοινωνικές διατάξεις για τους εργαζομένους. Εδώ καλείται επειγόντως η Επιτροπή να παρουσιάσει επιτέλους ανάλογη πρόταση για να καταστεί δυνατό να καλυφθεί το κενό που αφήνει η οδηγία για τις υπηρεσίες και που δεν μπορούμε να καλύψουμε με τον παρόντα κανονισμό.
<P>
Τέταρτον, η νέα ενιαία διαδικασία για την κατανομή των μεταφορών είναι απλούστερη και πιο γρήγορη από κάθε προηγούμενη. Αυτή η απόφαση είναι καλή και σε σχέση με το μέλλον, γιατί καθιστά δυνατή μια πιο ευέλικτη απάντηση στην περιορισμένη ικανότητα των υποδομών.
<SPEAKER ID="425" NAME="Mieczysław Edmund Janowski">
εξ ονόματος της Ομάδας UEN. - (PL) Κύριε Πρόεδρε, ευχαριστώ τον κ. Degutis για την έκθεσή του. Πρέπει να συμφωνήσουμε με τα όσα ανέφερε ο Επίτροπος κ. Barrot, ότι δηλαδή η τρίτη δέσμη για την εσωτερική αγορά στον τομέα των εναερίων μεταφορών, η οποία είναι τώρα δεκαπέντε ετών, έχει συμβάλει σημαντικά στην ανάπτυξη της ευρωπαϊκής πολιτικής αεροπορίας.
<P>
Τώρα απαιτούνται αλλαγές, κυρίως όσον αφορά τη μίσθωση, τη χορήγηση αδειών για την παροχή υπηρεσιών αεροπορικών μεταφορών, τις κοινωνικές πτυχές, την προστασία των επιβατών έναντι χρεοκοπίας των αερομεταφορέων και ούτω καθεξής. Άλλοι σημαντικοί παράγοντες είναι η ορθή εφαρμογή των οκτώ ελευθεριών στον τομέα των αερομεταφορών.
<P>
Το ζήτημα που προκαλεί τις εντονότερες αντιδράσεις είναι η διαφάνεια στις τιμές των αεροπορικών εισιτηρίων. Οι επιβάτες ενδιαφέρονται να μάθουν πόσο ακριβώς θα πληρώσουν για τα εισιτήριά τους, και όχι για διαφημιστικά τεχνάσματα συγκάλυψης.
<P>
Συμφωνώ με την άποψη ότι ο κανονισμός και η οδηγία τις οποίες εγκρίναμε για την πρόληψη του αθέμιτου ανταγωνισμού και οι οποίες θα τεθούν σε ισχύ σε πέντε μήνες θα ενισχύσουν τα δικαιώματα των επιβατών. Ο επιβάτης πρέπει να βρίσκεται στο επίκεντρο της προσοχής τόσο των αερομεταφορέων όσο και των αερολιμένων. Δυστυχώς, πολύ συχνά οι επιβάτες αντιμετωπίζονται απλώς ως φορτίο.
<SPEAKER ID="426" NAME="Jaromír Kohlíček">
εξ ονόματος της Ομάδας GUE/NGL. - (CS) Κυρίες και κύριοι, έχω συνδέσει τους κοινούς κανόνες σχετικά με τη λειτουργία των υπηρεσιών εναερίων μεταφορών στην Κοινότητα με την τρίτη δέσμη μέτρων για τις αεροπορικές μεταφορές ή με τα προβλήματα που σχετίζονται με την πρακτική εφαρμογή της. Το μεγαλύτερο πρόβλημα εν προκειμένω ίσως να είναι η ασφάλεια των μεταφορών, η οποία συνεπάγεται τη διασφάλιση των συνθηκών εργασίας των εργαζομένων, περιλαμβανομένων των περιπτώσεων στις οποίες τα αεροσκάφη μισθώνονται μαζί με τα πληρώματα, καθώς και την ασφάλεια των επιβατών, οι οποίοι αποτελούν παραδοσιακά την προτεραιότητα. Συγχρόνως, τίθενται τα θέματα της οικονομικής υγείας των αερομεταφορέων και των αυστηρότερων απαιτήσεων ως προς τους όρους και τους προϋποθέσεις που ισχύουν για τη μίσθωση των αεροσκαφών, περιλαμβανομένων των προτεινόμενων χρονικών ορίων.
<P>
Θεωρώ ότι θα ήταν επίσης επιθυμητό να γνωρίζουν οι καταναλωτές τι ακριβώς έχουν αγοράσει με τα χρήματα που κατέβαλαν. Οιοσδήποτε θα αντιμετώπιζε με δυσπιστία διαφημίσεις αερομεταφορέων οι οποίοι υπόσχονται εισιτήρια του ενός ευρώ. Ένα άλλο θέμα είναι το πόσο λεπτομερής πρέπει να είναι η ανάλυση των χρεώσεων, και τι ακριβώς πρέπει να περιλαμβάνει. Επ' αυτού, είναι πολύ σημαντικό να διευκρινιστεί η κατανομή των χρεώσεων για την κάλυψη του κόστους των επιβατών και του αεροσκάφους, περιλαμβανομένων των ατελείωτων συζητήσεων σχετικά με την έννοια του εύλογου κέρδους. Τάσσομαι δε σαφώς κατά της ιδέας που ακούστηκε στη συζήτηση, ότι δηλαδή το θέμα μας εν προκειμένω είναι τα τεχνικά πρότυπα, οπότε τα κοινωνικά θέματα δεν πρέπει να εξεταστούν.
<P>
Θέλω να ευχαριστήσω τον εισηγητή κ. Degutis, ο οποίος στην ομιλία του αναφέρθηκε μεταξύ άλλων και στα κοινωνικά θέματα. Το έργο του υπήρξε εξαίρετο και η έκθεσή του αξίζει τη στήριξή μας. Όσον αφορά τις προτεινόμενες τροπολογίες, συμφωνούμε με όλες εκτός από τις τροπολογίες αριθ. 16, 29, 37, 40, 42, 49 και 50. Στις περισσότερες περιπτώσεις αυτό δεν οφείλεται σε ουσιαστική διαφωνία: οι αντιρρήσεις μας σχετίζονται κυρίως με περιπτώσεις στις οποίες προτείνεται το ίδιο σε δύο διαφορετικά σημεία ή στις οποίες είναι διαθέσιμες καλύτερες εναλλακτικές.
<SPEAKER ID="427" NAME="Georg Jarzembowski" AFFILIATION="PPE-DE">
(DE) Κύριε Πρόεδρε, κύριε Αντιπρόεδρε της Επιτροπής, κυρίες και κύριοι, θα ήθελα να αναφερθώ σε τρεις ακόμα πτυχές: κατά την ενοποίηση της τρίτης δέσμης για τις αερομεταφορές είναι ασφαλώς καθοριστικό, σε σχέση με τη διαφάνεια των αεροπορικών ναύλων, να μην γίνονται παραπλανητικές προσφορές, αλλά το ζητούμενο είναι επίσης εάν η επιβάρυνση για τον έλεγχο της εναέριας κυκλοφορίας που καταβάλλεται εφάπαξ από τους επιβάτες καλύπτει πραγματικά τις δαπάνες για τα μέτρα ασφαλείας. Μερικές φορές έχω την εντύπωση ότι τα τέλη ελέγχου εναέριας κυκλοφορίας είναι για τους αερολιμένες ένα επιπλέον έσοδο. Το να αντιστοιχούν τα τέλη αυτά πραγματικά στο κόστος των μέτρων για την ασφάλεια είναι πολύ σημαντικό για τη διαφάνεια του κόστους.
<P>
Δεύτερον, θα ήθελα να αναφερθώ στον ανταγωνισμό μεταξύ των αερολιμένων, και μάλιστα από δύο σκοπιές. Σας παρακαλώ να περιγράψετε σύντομα βάσει μίας ή δύο περιπτώσεων κατά πόσον εφαρμόζονται πραγματικά οι κατευθυντήριες γραμμές που διατυπώσατε για τις επιτρεπόμενες (ή μη) ενισχύσεις προς περιφερειακούς αερολιμένες της Κοινότητας. Κατά την άποψή μου, υπάρχουν πάρα πολλοί περιφερειακοί αερολιμένες που συντηρούνται μόνο με επιδοτήσεις και δεν πρόκειται ποτέ να είναι σε θέση να καλύψουν τα έξοδά τους. Στις περιπτώσεις αυτές θα πρέπει βασικά οι κατευθυντήριες γραμμές της Επιτροπής να οδηγήσουν σε κατάργηση των επιδοτήσεων.
<P>
Τρίτον, με την ενοποίηση της τρίτης δέσμης για τις αερομεταφορές τροποποιούμε κάπως τον ορισμό του "συστήματος αερολιμένων". Κύριε Επίτροπε, σας παρακαλώ να πείτε κάποια στιγμή περισσότερα και γι' αυτό το θέμα. Είναι απαράδεκτο να επιβάλλει ο νόμος ότι ένα σύστημα αερολιμένων μπορεί να υπάρχει μόνον εάν εξυπηρετεί την ίδια αστική περιοχή και μετά να ισχυρίζονται αερολιμένες όπως εκείνος της Φρανκφούρτης ή του Frankfurt Hahn ότι ναι μεν η μεταξύ τους απόσταση είναι 120 χιλιόμετρα, αλλά εξυπηρετούν την ίδια αστική περιοχή και γι' αυτό πρέπει να χαρακτηριστούν σύστημα αερολιμένων. Δεν πρέπει σε καμία περίπτωση να επιτρέψετε τέτοιες διαστρεβλώσεις της έννοιας του συστήματος αερολιμένων.
<SPEAKER ID="428" NAME="Inés Ayala Sender" AFFILIATION="PSE">
(ES) Κύριε Πρόεδρε, θέλω να ευχαριστήσω τον εισηγητή, κ. Degutis, για την εξαιρετική ευελιξία που επέδειξε αποδεχόμενος ορισμένες από τις προτάσεις των διαφόρων βουλευτών. Θέλω επίσης να συγχαρώ τον Επίτροπο για τη θαυμάσια παρουσίασή του, διότι κατέδειξε ότι αυτό το κείμενο αντιπροσωπεύει μια σημαντική βελτίωση της νομοθεσίας, καθώς εκσυγχρονίζει, απλοποιεί και εδραιώνει τις καλύτερες πτυχές κανονισμών που ήταν πλέον απαρχαιωμένοι και χρειάζονταν ταχεία ενημέρωση, δεδομένης της ανάπτυξης του τομέα.
<P>
Στην πραγματικότητα, όλα αυτά ωφελούν όλους τους εμπλεκόμενους φορείς στον τομέα, ιδιαίτερα τους επιβάτες, σε έναν τομέα που έχει πληγεί τόσο πολύ όπως η αεροπορία. Επιπλέον, η ασυνέπεια μεταξύ των κανονισμών αυτού του είδους συνήθως δεν στρεβλώνει μόνο τη λειτουργία της εσωτερικής αγοράς, αλλά πιστεύουμε ότι επιφέρει επίσης κινδύνους αναφορικά με την ποιότητα υπηρεσιών, την ασφάλεια και τις συνθήκες εργασίας.
<P>
Από τις βελτιώσεις και τα επιτεύγματα που έχει εισαγάγει το Κοινοβούλιο -τα περισσότερα από τα οποία έχουν αναφερθεί ήδη από άλλους βουλευτές- θέλω να υπογραμμίσω την απαίτηση για μεγαλύτερη διαφάνεια και έλεγχο της οικονομικής κατάστασης των εταιρειών και των φορέων εκμετάλλευσης του τομέα.
<P>
Λόγω της εκθετικής ανάπτυξης αυτού του τομέα και της εμφάνισης δελεαστικών θυλάκων πιθανών πελατών -όπως μετανάστες, οι οποίοι έχουν αυξανόμενη αγοραστική δύναμη χάρη στην εργασιακή νομιμοποίηση, στη χώρα μου για παράδειγμα- έχει γίνει πολύ πιο επείγον να εφαρμοστούν αυστηρά κανόνες και προϋποθέσεις προκειμένου να αποφευχθούν οι απάτες και οι καταχρήσεις που προκύπτουν συχνά στην πώληση εισιτηρίων και επίσης οι απατηλές προσφορές εταιρειών που εμφανίζονται παντού.
<P>
Πιστεύουμε επίσης ότι οι διατάξεις που αποτρέπουν και μετριάζουν τις κοινωνικές συνέπειες αυτής της απάτης και πιθανών χρεοκοπιών είναι πολύ λογικές. Επιπλέον, η διαφάνεια των τιμών και η αποφυγή διακρίσεων στην αγορά, μέσω οποιασδήποτε οδού και αν αγοράζει ο επιβάτης τα εισιτήρια, πιστεύουμε επίσης ότι είναι σημαντικές βελτιώσεις σε αυτό το κείμενο.
<P>
Άλλες πτυχές που πιστεύω ότι έχουν αναδυθεί και έχουν επίσης βελτιωθεί είναι εκείνες που σχετίζονται με τις κοινωνικές συνθήκες για τους εργαζομένους στον τομέα. " πρόληψη του κοινωνικού ντάμπινγκ, το οποίο στρεβλώνει την οικονομική και κοινωνική κατάσταση, και η αποτροπή παιχνιδιών που παίζονται με μετατοπισθέντες εργαζομένους που απασχολούνται από υπερεθνικές εταιρείες που λειτουργούν από διαφορετικές βάσεις, ήταν ένα θετικό επίτευγμα και μια βελτίωση.
<P>
Ακόμη καλύτερο είναι το γεγονός ότι η συζήτηση που άρχισε κατά τη διάρκεια της διαδικασίας εκπόνησης αυτής της έκθεσης οδήγησε στο αίτημα, στην τροπολογία 61, για μια νομοθετική πρόταση σχετικά με τις κοινωνικές και εργασιακές συνθήκες, που πιστεύω ότι πρέπει να παρουσιάσει επειγόντως η Επιτροπή.
<SPEAKER ID="429" NAME="Jim Higgins" AFFILIATION="PPE-DE">
(EN) Κύριε Πρόεδρε, η δυνατότητα χρήσης των αεροπορικών μεταφορών από εκατομμύρια πολίτες έχει επιτευχθεί χάρη στις εταιρείες χαμηλού κόστους. Συμφωνώ με την άποψη του κ. Επιτρόπου ότι η κοινή αγορά στον τομέα των αερομεταφορών υπήρξε εξαιρετικά επιτυχημένη. Αερομεταφορείς όπως η ιρλανδική εταιρεία Ryanair έχουν φέρει επανάσταση στις αερομεταφορές και έχουν ασκήσει πιέσεις στις παλαιότερες, πιο εδραιωμένες στην αγορά και πιο ακριβές εταιρείες αερομεταφορών να ακολουθήσουν το παράδειγμά τους. Ο ανταγωνισμός αυτός είναι ωφέλιμος για τους καταναλωτές και τα άτομα που ταξιδεύουν αεροπορικώς.
<P>
Εντούτοις, θέλω να εστιάσω την προσοχή μου σε κάτι που ανέφεραν ήδη τέσσερις ομιλητές απόψε, και αυτό είναι ότι βρισκόμαστε αντιμέτωποι με ένα πρόβλημα. Σε μια τόσο ανταγωνιστική αγορά, οι αερομεταφορείς έχουν επιδοθεί -και επιδίδονται ακόμη- σε εξαιρετικά ελκυστικές αλλά τραγικά παραπλανητικές διαφημιστικές πρακτικές σχετικά με τις τιμές τους. Ένα αεροπορικό εισιτήριο το οποίο διαφημίζεται ότι έχει κόστος πέντε λεπτών μοιάζει πραγματικά πολύ ελκυστικό, όμως όταν ο καταναλωτής πηγαίνει για να κλείσει τη θέση, μέσω του Διαδικτύου ή με άλλους τρόπους, ανακαλύπτει ότι το εισιτήριο των πέντε λεπτών μπορεί να κοστίζει αρκετές εκατοντάδες ευρώ όταν συνυπολογιστούν οι φόροι και άλλα πρόσθετα τέλη.
<P>
Έθιξα αυτό το θέμα μέσω κοινοβουλευτικής ερώτησης στο Σώμα τον περασμένο Ιανουάριο, και η απάντηση της Επιτροπής ήταν ότι "η Επιτροπή, αν και στηρίζει τον γενικό κανόνα της ελεύθερης διαμόρφωσης των τιμών, προτείνει ότι "οι αερομεταφορείς που εκτελούν ενδοκοινοτικά δρομολόγια πρέπει να παρέχουν στο κοινό αναλυτικές πληροφορίες για τους αεροπορικούς τους ναύλους και τα κόμιστρα, καθώς και για τους σχετικούς όρους”. Έτσι, οι καταναλωτές θα ενημερώνονται για την πραγματική τιμή (τιμή του εισιτηρίου συν τις διάφορες επιβαρύνσεις και φόρους)".
<P>
" έκθεση Degutis, την οποία συζητούμε απόψε, θα οδηγήσει στην πρακτική εφαρμογή αυτής της πρότασης, γεγονός εξαιρετικά ευπρόσδεκτο. " υποχρέωση των αερομεταφορέων να εφαρμόσουν καθεστώς πλήρους διαφάνειας είναι εξαιρετικά ευπρόσδεκτη και πολύ σημαντική, διότι ο καταναλωτής θα μπορεί έτσι να ενημερώνεται εξαρχής για το ακριβές αντίτιμο. Από μόνο του αυτό το μέτρο δεν πρόκειται να εμποδίσει τους ανθρώπους να ταξιδεύουν -όπως πολλοί νομίζουν ότι θα συμβεί- αλλά, κατά τη γνώμη μου, θα ενισχύσει περαιτέρω τον ανταγωνισμό και θα ωφελήσει το επιβατικό κοινό.
<P>
Τέλος, μπορεί ο Επίτροπος να μας πει πότε ακριβώς μπορούμε να αναμένουμε την εφαρμογή αυτού του μέτρου; Κατά τη γνώμη μου, όσο γρηγορότερα, τόσο το καλύτερο.
<SPEAKER ID="430" NAME="Jacques Barrot">
Αντιπρόεδρος της Επιτροπής. (FR) Κύριε Πρόεδρε, κυρίες και κύριοι, ευχαριστώ όλους τους ομιλητές και με χαροποιούν οι περισσότερες από τις τροπολογίες που προτάθηκαν. Αυτές οι τροπολογίες χρησιμεύουν στην αποσαφήνιση αρκετών σημείων, ιδίως όσον αφορά την οικονομική και χρηματοδοτική παρακολούθηση εταιρειών ή πάλι τα θέματα της μίσθωσης αεροσκαφών.
<P>
Στηρίζω πλήρως τις προτεινόμενες βελτιώσεις όσον αφορά τη βασική έδρα της επιχείρησης, προκειμένου να διασφαλιστεί η αποτελεσματική παρακολούθηση των εταιρειών για τις οποίες φέρει ευθύνη η εθνική αρχή. " Επιτροπή συμφωνεί επίσης με τις προτάσεις σας όσον αφορά τις προϋποθέσεις χορήγησης ή ανάκλησης αδειών, έστω και αν δεν μπορούμε να αποδεχθούμε ότι αυτή η δράση μπορεί να αναληφθεί βάσει υποψίας και μόνο. Οι απλουστεύσεις όσον αφορά τις υποχρεώσεις δημόσιας υπηρεσίας και συντονισμού αεροσκαφών θα επιτρέψουν μια πιο ευέλικτη και αποτελεσματική εφαρμογή αυτών των μέτρων.
<P>
Επιπλέον, παρόλο που η Επιτροπή δύναται να στηρίξει το μεγαλύτερο μέρος των τροπολογιών χωρίς κανένα πρόβλημα, θα σας εκφράσω, παρά ταύτα, ορισμένες επιφυλάξεις. Μπορώ να κατανοήσω και να στηρίξω την ανάγκη εξεύρεσης λύσεων για τους επιβάτες που ξεμένουν όταν πτωχεύει μια αεροπορική εταιρεία. " κ. Ayala αναφέρθηκε σε αυτό. Ανάλογες, πράγματι, καταστάσεις οδήγησαν σε αυτήν την επικαιροποίηση του κανονισμού, που επιδιώκει την ενίσχυση των προϋποθέσεων χορήγησης αδειών και την οικονομική και χρηματοδοτική παρακολούθηση εταιρειών. Ωστόσο, δεν μπορώ, σε αυτό το στάδιο, να αποδεχθώ μια νέα υποχρέωση, της οποίας δεν έχουμε ακόμη αναλύσει την εφικτότητα και το εύρος από οικονομικής και χρηματοδοτικής πλευράς. Γι' αυτό, κατά τη γνώμη μου, πρέπει να αναφερθούμε στην ανάγκη να θεσπιστούν προϋποθέσεις επιστροφής του αντιτίμου και επαναπατρισμού, χωρίς, παρά ταύτα, να λάβουμε απόφαση για μια λύση της οποίας δεν γνωρίζουμε ακόμη τον πραγματικό αντίκτυπο.
<P>
" δεύτερη επιφύλαξή μου αφορά την κοινωνική διάσταση. Είναι άκρως σημαντικό οι εθνικές αρχές να εφαρμόσουν ορθά την προσήκουσα εθνική και ευρωπαϊκή νομοθεσία. Είναι καλό να υπενθυμίσουμε στα κράτη μέλη αυτές τις υποχρεώσεις, οι οποίες ορίζονται στη Συνθήκη και στην εθνική νομοθεσία, αυτός όμως ο τομεακός κανονισμός δεν φαίνεται να είναι ο πλέον ενδεδειγμένος για τον χειρισμό του θέματος. Πρέπει να εξετάσουμε διεξοδικότερα αυτό το θέμα προκειμένου να κατανοήσουμε όλες τις συνέπειες και να καθορίσουμε τις πραγματικές ανάγκες που επιτάσσουν απάντηση σε κοινοτικό επίπεδο. Επίσης, θεωρώ ορθή την πρόταση που υπέβαλε ο εισηγητής σας, να γίνει δηλαδή αναφορά στις υποχρεώσεις των κρατών μελών σε μια αιτιολογική σκέψη.
<P>
Επιπλέον, θέλω να απαντήσω, βεβαίως, σε αυτούς που με ρώτησαν για την πρόταση. Όντως, η Επιτροπή διεξάγει μια μελέτη για τις συνέπειες της εσωτερικής αεροπορικής αγοράς στην απασχόληση και στις εργασιακές συνθήκες. Αυτή η μελέτη, η οποία θα ολοκληρωθεί στα τέλη του 2007, θα μας δώσει υλικό προς μελέτη και θα μας επιτρέψει να αποφασίσουμε τι πρακτικά μέτρα να λάβουμε.
<P>
Όπως ανέφερε ο κ. Jarzembowski, η Επιτροπή διστάζει σε σχέση με τις υποχρεώσεις που αφορούν όλως ιδιαιτέρως την κατανομή της κυκλοφορίας ανάμεσα στα αεροδρόμια. Είναι εύλογο να απαιτεί λογικά και αποτελεσματικά δρομολόγια σύνδεσης με τα αστικά κέντρα. Μήπως, όμως, παραείναι τραβηγμένο να επιμείνουμε σε καθορισμένες ώρες, καθώς και σε μια υποχρέωση να υπάρχουν συνδέσεις μεταξύ των αεροδρομίων;
<P>
Έρχομαι στο πρόβλημα των τιμών. Οι διατάξεις περί διαφάνειας στις τιμές και η πλήρης ενημέρωση για τους επιβάτες είναι αναγκαίες, πρέπει όμως να είναι εφικτές και εύληπτες. Ο εισηγητής σας έχει δίκιο που επιδιώκει να καλύπτονται όλες οι πτήσεις που αναχωρούν από αεροδρόμιο της Ευρωπαϊκής Κοινότητας. Ωστόσο, η επέκταση αυτής της υποχρέωσης μόνο στις κοινοτικές εταιρείες σε τρίτες χώρες εγείρει σοβαρά νομικά και εμπορικά προβλήματα.
<P>
Θέλω να απαντήσω στο ερώτημα που αφορά τα κόστη που συνδέονται με την ασφάλεια. Είναι γεγονός ότι η Επιτροπή είναι υπέρ του να είναι γνωστό το κόστος της ασφάλειας και η απορρέουσα προσαύξηση που διαμορφώνει την τελική τιμή. Επιπλέον, θέλει να αναγράφονται με σαφήνεια τα διάφορα στοιχεία κόστους, οι χρεώσεις, οι φόροι και τα συμπληρωματικά τέλη. Ωστόσο, αν και αληθεύει ότι αυτός ο κανονισμός επιδιώκει να εξασφαλίσει την ενημέρωση των επιβατών, δεν μπορούμε να τον χρησιμοποιήσουμε για να θεσπίσουμε τη χρήση και τα χαρακτηριστικά κάθε χρέωσης ή φόρου· διατάξεις αυτού του είδους θα περιληφθούν στην οδηγία για τα αεροπορικά τέλη, η οποία είναι υπό συζήτηση στα θεσμικά μας όργανα.
<P>
Κυρία Jeggle, όσον αφορά τη διαφήμιση στο Διαδίκτυο, συμφωνώ μαζί σας, θεωρούμε όμως ότι η τροπολογία αριθ. 48 είναι λίαν περίπλοκη. Πραγματικά πρέπει να είναι σαφής και πρακτική.
<P>
Θέλω, επίσης, να απαντήσω στον κ. Stockmann και στον κ. Kohliček αναφορικά με το θέμα της μίσθωσης αεροσκάφους με πλήρωμα. Είναι ανάγκη να επιτρέψουμε σχετική ευελιξία προκειμένου να ανταποκριθούμε στις εξαιρετικές ανάγκες, θεσπίζοντας παράλληλα αυστηρές προϋποθέσεις για την ασφάλεια και τη συχνότητα. Τάσσομαι υπέρ ενός συστήματος που καθιστά δυνατή τη συμφιλίωση των απαιτήσεων ασφαλείας με την ανάγκη προσφυγής στη μίσθωση αεροσκάφους με πλήρωμα σε εξαιρετικές περιστάσεις και για περιορισμένο χρονικό διάστημα.
<P>
Τέλος, για λόγους υγιούς ανταγωνισμού με τρίτες χώρες, θεωρώ δικαιολογημένο να υπάρξει αντιστάθμιση για την απάλειψη του άρθρου 23 σχετικά με το της ηγετικής θέσης σε θέματα τιμών μέσω της δυνατότητας επιβολής περιορισμών, όταν μια τρίτη χώρα, με την οποία υπεγράφη συμφωνία, δεν αναγνωρίζει τα ίδια δικαιώματα. Είναι μια αρχή που υπαγορεύεται από συνετή λογική και η οποία θα μας βοηθήσει στις διαπραγματεύσεις με τρίτες χώρες. Ευχαριστώ επίσης το Ευρωπαϊκό Κοινοβούλιο που υποστήριξε την προσέγγιση της Επιτροπής όσον αφορά τις σχέσεις με τρίτες χώρες, πράγμα που πρέπει να πραγματοποιηθεί με συντονισμένο τρόπο. Και επ' αυτού, θα χρειαστώ επίσης τη στήριξη του Κοινοβουλίου, κύριε Πρόεδρε, για τα επόμενα στάδια.
<P>
Δεν διατείνομαι ότι απάντησα σε όλα τα ερωτήματα. Σας λέω πάλι, πολύ απλά, ότι το έργο του Κοινοβουλίου βελτίωσε το κείμενό μας. Επομένως, κύριε Degutis, κύριε Costa, πραγματικά με μεγάλη ικανοποίηση ευχαριστώ το Κοινοβούλιο για το έργο του· τα ερωτήματα που θέσατε είναι επίσης πολύ τεκμηριωμένα. Παρατήρησα ότι, για μερικά από αυτά, δεν χρειαζόταν απαραιτήτως να δοθεί απάντηση σε αυτό το κείμενο. Σε κοινωνικό επίπεδο, επεσήμανα ότι βρισκόμαστε στη φάση της επεξεργασίας και ότι μέχρι τα τέλη του χρόνου θα έχω μια καλύτερη ιδέα για μια πιθανή πρόταση.
<P>
Κύριε Πρόεδρε, θεώρησα αναγκαίο να παράσχω μάλλον λεπτομερείς απαντήσεις προκειμένου να κλείσω μια συζήτηση υψηλής ποιότητας.
<P>
(FR) Θέση της Επιτροπής επί των τροπολογιών του Κοινοβουλίου:
<P>
Έκθεση Degutis
<P>
" Επιτροπή δύναται να αποδεχθεί τις ακόλουθες τροπολογίες: 3, 4, 5, 6, 7, 9, 11, 13, 14, 18, 19, 21, 22, 24, 26, 27, 28, 29, 30, 34, 37, 38, 39, 43, 51, 52, 53, 54, 55 και 56.
<P>
" Επιτροπή δύναται να αποδεχθεί καταρχήν τις ακόλουθες τροπολογίες: 1, 8, 10, 12, 20, 23, 31, 32, 36, 44 και 49.
<P>
" Επιτροπή δύναται να αποδεχθεί εν μέρει τις ακόλουθες τροπολογίες: 33, 45 και 47.
<P>
" Επιτροπή δεν δύναται να αποδεχθεί τις ακόλουθες τροπολογίες: 2, 15, 16, 17, 25, 35, 40, 41, 42, 46, 48, 50, 57, 58, 59, 60 και 61.
<SPEAKER ID="431" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Τετάρτη, 11 Ιουλίου 2007.
