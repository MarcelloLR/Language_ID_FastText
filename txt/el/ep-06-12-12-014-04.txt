<CHAPTER ID="014-04">
4. Πρόγραμμα κοινοτικής δράσης στον τομέα της πολιτικής για τους καταναλωτές (2007-2013) (ψηφοφορία) 
<P>
- Πριν από την ψηφοφορία
<SPEAKER ID="100" NAME="Marianne Thyssen " LANGUAGE="NL">
Κυρία Πρόεδρε, κυρίες και κύριοι, θέλω απλώς να σημειώσω ότι, εφόσον επιτύχαμε συμφωνία με το Συμβούλιο και την Επιτροπή έγκαιρα, μπορούμε να οριστικοποιήσουμε την παρούσα έκθεση στη δεύτερη ανάγνωση, γεγονός που θα καταστήσει δυνατό να τεθεί σε ισχύ το εν λόγω πρόγραμμα δράσης εγκαίρως, δηλαδή την 1η Ιανουαρίου του προσεχούς έτους.
<P>
Δεύτερον, θα ήθελα να επισημάνω ότι κατορθώσαμε τελικά να διασφαλίσουμε ένα χωριστό πρόγραμμα για τους καταναλωτές, με δικό του προϋπολογισμό, που θα μπορεί να αναπτύξει τη δική του ορμή, και πιστεύω ότι αυτό είναι κάτι που θα εκτιμήσουν οι καταναλωτές.
<P>
Τέλος, έχουμε εντοπίσει προς εξέταση τρεις σημαντικούς νέους τομείς:
<P>
Πρώτα από όλα, ζητήσαμε περισσότερη προσοχή για τα νέα κράτη μέλη που δεν έχουν μακρά παράδοση στον τομέα της προστασίας των καταναλωτών. Δεύτερον, κατορθώσαμε να στρέψουμε τον προβολέα στον πιο ηλικιωμένο καταναλωτή, επειδή, σε τελική ανάλυση, η νομοθεσία για τους καταναλωτές θα πρέπει να δώσει τη δέουσα προσοχή στις δημογραφικές εξελίξεις. Τρίτον, σε αυτό το πρόγραμμα δράσης, κατορθώσαμε -και το θεωρώ αυτό ιδιαίτερης σημασίας- να επιστήσουμε ιδιαίτερη προσοχή στον ευάλωτο καταναλωτή, στον οποίο σύμφωνα με το δίκαιο για τους καταναλωτές, όπου πρέπει να εργαστούμε βάσει της έννοιας του μέσου καταναλωτή, δεν μπορεί να δοθεί φωνή.
<P>
Όντως το θεωρώ αυτό σημαντικό. Μπορεί να μην διεξήγαμε μία συζήτηση, αλλά κρίνω ότι θα ήταν απαραίτητο ούτως ή άλλως να μοιραστούμε αυτές τις πληροφορίες και σας βοηθήσουμε να κατανοήσετε πλήρως αυτά τα σημαντικά θέματα. Μπορώ μόνο να σας απευθύνω ανεπιφύλακτα έκκληση να ψηφίσετε υπέρ της κοινής θέσης, επειδή αναπαράγει ακριβώς τη συμφωνία μας στο παρόν Κοινοβούλιο και μεταξύ των θεσμικών οργάνων.
