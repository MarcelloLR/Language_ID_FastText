<CHAPTER ID="008">
Πανηγυρική συνεδρίαση - Λετονία
<SPEAKER ID="093" NAME="Πρόεδρος">
Κύριε Πρόεδρε της Δημοκρατίας της Λετονίας, εξοχότατε Valdis Zatlers, είναι πολύ μεγάλη χαρά για όλους μας να σας υποδεχόμαστε σήμερα εδώ στην πρώτη σας επίσκεψη στο Ευρωπαϊκό Κοινοβούλιο. Θα ήθελα να ξεκινήσω ευχαριστώντας σας, ως Πρόεδρο μιας χώρας η οποία είναι ακόμα ένα σχετικά νέο κράτος μέλος της Ευρωπαϊκής Ένωσης, που δεχτήκατε την πρόσκληση του Ευρωπαϊκού Κοινοβουλίου να απευθύνετε ομιλία στο Σώμα σήμερα, την ημέρα εορτασμού της 10ης επετείου του κοινού μας νομίσματος, του ευρώ. Σήμερα είναι πρεμιέρα με όλη τη σημασία της λέξεως, καθώς ήταν η πρώτη φορά που ο ευρωπαϊκός ύμνος ακούστηκε για να υποδεχτούμε έναν φιλοξενούμενο στην ολομέλεια εδώ στο Ευρωπαϊκό Κοινοβούλιο.
<P>
(Χειροκροτήματα)
<P>
Θα εκμεταλλευτώ αυτήν την ευκαιρία για να αναφέρω για μία ακόμα φορά σήμερα την ιστορική σημασία της διεύρυνσης της Ευρωπαϊκής Ένωσης το 2004. Χρειάστηκαν πάνω από 60 χρόνια για να επανέλθει η χώρα σας σε μια ελεύθερη και δημοκρατική Ευρώπη και να ενώσουμε την ήπειρό μας.
<P>
Σήμερα ζούμε ειρηνικά, με ελευθερία και δημοκρατία. Οι πολίτες μας απολαμβάνουν προοπτικές που οι πρόγονοί μας μόνο στα όνειρά τους μπορούσαν να δουν. Πρέπει και οφείλουμε να χαιρόμαστε με αυτό το γεγονός.
<P>
Είναι αλήθεια ότι σήμερα η Ευρωπαϊκή Ένωση αντιμετωπίζει νέες και σοβαρές προκλήσεις. Ακόμα και ο λαός της Λετονίας το αισθάνεται αυτό πολύ ξεκάθαρα, για παράδειγμα εξαιτίας της χρηματοπιστωτικής κρίσης, η οποία έχει πλήξει σε μεγάλο βαθμό και τη δική σας χώρα, κύριε Πρόεδρε. " κρίση του φυσικού αερίου μεταξύ της Ρωσίας και της Ουκρανίας επίσης αποτελεί μια δικαιολογημένη αιτία ανησυχίας για τους πολίτες της Λετονίας.
<P>
Ακριβώς σε αυτήν την εποχή της κρίσης εκτιμά κανείς την αξία του να είναι μέλος μιας Ευρωπαϊκής Ένωσης η οποία βασίζεται στην αρχή της αλληλεγγύης μεταξύ των λαών. Είναι ακριβώς σε αυτήν την εποχή της κρίσης που όλοι αισθανόμαστε την ανάγκη για αλληλεγγύη και συνεργασία μεταξύ των χωρών μας και των ευρωπαϊκών θεσμικών οργάνων.
<P>
Μαζί είμαστε πιο δυνατοί, μαζί μπορούμε να υπερασπιστούμε τα συμφέροντα και τις αξίες μας καλύτερα παντού στον πλανήτη. Αυτός είναι και ο λόγος που το Ευρωπαϊκό Κοινοβούλιο ελπίζει ότι η Συνθήκη της Λισαβόνας, η οποία δίνει στην Ευρωπαϊκή Ένωση μεγαλύτερες δυνατότητες να ενεργεί έτσι ώστε να υπερβαίνει αυτές τις σοβαρές προκλήσεις, θα τεθεί σύντομα σε ισχύ.
<P>
Για το σκοπό αυτό, οι Ευρωεκλογές που πρόκειται να πραγματοποιηθούν φέτος τον Ιούνιο έχουν τεράστια σημασία, γιατί θέλουμε να προχωρήσουμε μπροστά με τις επιτυχίες του ευρωπαϊκού σχεδίου ειρήνης και ενοποίησης, σε μια δημοκρατική Ευρωπαϊκή Ένωση με ένα Ευρωπαϊκό Κοινοβούλιο με εξουσίες συναπόφασης σχεδόν σε κάθε τομέα.
<P>
Πραγματικά ελπίζω ότι οι πολίτες της Λετονίας - και όλων των άλλων κρατών μελών της Ευρωπαϊκής Ένωσης - θα κατανοήσουν ότι η ψήφος τους είναι σημαντική, γιατί τους δίνει ευρωπαϊκές εξουσίες συναπόφασης και υπό αυτήν την έννοια θα τεθεί σε ισχύ στις προσεχείς εκλογές για το Ευρωπαϊκό Κοινοβούλιο.
<P>
Κύριε Πρόεδρε, με μεγάλη μου χαρά σας καλώ τώρα να απευθυνθείτε στο Ευρωπαϊκό Κοινοβούλιο. Θα ήθελα να σας υποδεχτώ για μία ακόμα φορά θερμά στο Ευρωπαϊκό Κοινοβούλιο.
<P>
(Χειροκροτήματα)
<SPEAKER ID="094" NAME="Valdis Zatlers" LANGUAGE="LV">
Κύριε Πρόεδρε, κυρίες και κύριοι, ευχαριστώ τον Πρόεδρο για τα καλά εισαγωγικά του λόγια και την πρόσκλησή του να απευθυνθώ στους αιρετούς αντιπροσώπους των εθνών της Ευρώπης. Είναι μεγάλη μου τιμή που μου δίνεται αυτή η ευκαιρία. Με μεγάλη μου χαρά απευθύνομαι στο Ευρωπαϊκό Κοινοβούλιο στη μητρική μου γλώσσα, ειδικότερα γιατί εδώ και πέντε χρόνια, η λετονική γλώσσα είναι πλέον μία από τις επίσημες γλώσσες της Ευρωπαϊκής Ένωσης. Σας μιλάω εδώ σήμερα σε μια εποχή που η θητεία των πρώτων ευρωβουλευτών που εξέλεξε η Λετονία κοντεύει να λήξει. Σας ευχαριστώ που εκτελέσατε άριστα τα καθήκοντά σας.
<P>
Αγαπητοί φίλοι, φέτος, το 2009 είναι μια πολύ σημαντική χρονιά για τη Λετονία. Κλείσαμε πέντε χρόνια από τότε που η Λετονία προσχώρησε στην Ευρωπαϊκή Ένωση και το ΝΑΤΟ. " προσχώρηση σε αυτούς τους διεθνείς οργανισμούς κατέστη στρατηγικός στόχος της Λετονίας μετά την αποκατάσταση της ανεξαρτησίας το 1991. " Λετονία εξέφρασε ξεκάθαρα την επιθυμία της να συμμετέχει σε ευρωπαϊκές και διατλαντικές οικονομικές δομές και δομές ασφάλειας. " διεύρυνση της οικογένειας των ευρωπαϊκών δημοκρατικών εθνών την πρώτη δεκαετία του 21ου αιώνα αποτελούσε τις πιο δυναμικές αλλαγές στην Ευρώπη από την ίδρυση της Ευρωπαϊκής Ένωσης. Επρόκειτο για σημαντικές αλλαγές. Στις ευρωπαϊκές δομές προσχώρησαν έθνη τα οποία επί μακρό διάστημα είχαν απομονωθεί με τη βία από αυτές, αν και οι αξίες που βρίσκονται στην καρδιά της Ευρωπαϊκής Ένωσης έχουν τις ιστορικές τους ρίζες σε αυτά τα έθνη.
<P>
Στις 18 Νοεμβρίου πέρσι, η Λετονία γιόρτασε την 90η επέτειο της διακήρυξης της ανεξαρτησίας της. Αυτή η επέτειος ήταν εξαιρετικά σημαντική για το λαό μας. Για μία ακόμη φορά επιβεβαίωσε την ακλόνητη βούλησή μας να ζήσουμε ως ανεξάρτητο, ελεύθερο και δημοκρατικό έθνος. Στην πράξη διακήρυξης της ανεξαρτησίας της Δημοκρατίας της Λετονίας το 1918 σημειώνεται ότι: Όλοι οι πολίτες ανεξαρτήτως εθνικής καταγωγής καλούνται να συνδράμουν στη διασφάλιση των ανθρωπίνων δικαιωμάτων στη Λετονία. Θα είναι ένα δημοκρατικό και δίκαιο έθνος, όπου δεν θα υπάρχουν περιθώρια για καταπίεση και αδικία ...'. Αισθάνομαι πολύ υπερήφανος για αυτά τα λόγια. Τριάντα χρόνια πριν τη θέσπιση της Παγκόσμιας Διακήρυξης των Ανθρωπίνων Δικαιωμάτων, η Δημοκρατία της Λετονίας διακήρυξε την αφοσίωσή της στις θεμελιώδεις αξίες και αρχές της.
<P>
" Λετονία πάντα αισθανόταν ότι αποτελούσε κομμάτι της Ευρώπης και των αξιών της, ακόμα και όταν η Λετονία και άλλα έθνη της κεντρικής και ανατολικής Ευρώπης ήταν επί μακρόν δεσμευμένα σε ένα κράτος όπου πολλές αξίες εξετάζονταν υπό ένα ειδικό ιδεολογικό πρίσμα. Στα έθνη του Ανατολικού Μπλοκ βασίλευε η ειρήνη, αλλά ήταν η ειρήνη που επικρατεί στις αυλές των φυλακών. Επιβαλλόταν με την παρουσία των τανκς, της καταπίεσης και των απειλών. Πέρσι, κυρίες και κύριοι, υπενθυμίστηκε σε εσάς και σε ολόκληρη την Ευρώπη η απανθρωπιά της ολοκληρωτικής ιδεολογίας με την ταινία του Edvīns Šnore 'A Soviet Story'. Έχουμε κοινή ιστορία, αλλά οι μοίρες μας ακολούθησαν διαφορετικούς δρόμους. Πρέπει να κοιτάξουμε πίσω στο παρελθόν προκειμένου να κατανοήσουμε ο ένας τον άλλον και να κοιτάξουμε μαζί το μέλλον. Για αυτό θα ήθελα να ευχαριστήσω το Ευρωπαϊκό Κοινοβούλιο για τη γραπτή δήλωση που ενέκρινε στις 22 Σεπτεμβρίου πέρσι να ανακηρύξει την 23η Αυγούστου Ευρωπαϊκή "μέρα Μνήμης για τα Θύματα του Σταλινισμού και του Ναζισμού. Αυτή η γραπτή δήλωση υπενθυμίζει στους λαούς της Ευρώπης αυτά τα τραγικά γεγονότα στην ιστορία της Λετονίας και ολόκληρης της Ευρώπης.
<P>
Σήμερα, θα ήθελα να εξετάσουμε την πολύ πιο πρόσφατη ιστορία. Φέτος συμπληρώνονται πέντε χρόνια από τότε που η Λετονία προσχώρησε στην Ευρωπαϊκή Ένωση και το ΝΑΤΟ. Πώς πέρασε αυτό το διάστημα για τη Λετονία; Τι κέρδισε το έθνος μας; Ποια ήταν τα επιτεύγματα του έθνους μας και ποιες είναι οι προκλήσεις που συνεχίζουμε να αντιμετωπίζουμε; Πρώτον, η προσδοκία να γίνουμε μέλος της Ευρώπης ενθάρρυνε την εδραίωση της δημοκρατίας στην κοινωνία μας και συνέβαλλε στην ανάπτυξη δημοκρατικών θεσμικών οργάνων. Με την προσχώρησή μας στην Ευρωπαϊκή Ένωση, η Λετονία έδειξε την αποφασιστικότητά της για το μέλλον της, την αποφασιστικότητά της να βρει το μέλλον της σε μια ευρωπαϊκή ταυτότητα και στις κοινές μας αξίες: την ελευθερία και τη δημοκρατία, τη λογοδοσία, το κράτος δικαίου και τα ανθρώπινα δικαιώματα, την ισότητα, την ανεκτικότητα και την ευημερία. Δεύτερον, η συμμετοχή στην Ευρωπαϊκή Ένωση έχει βελτιώσει το επενδυτικό κλίμα στη Λετονία. Τα 'Ευρωπαϊκά χρήματα', όπως συνηθίζουμε να αποκαλούμε τα διαρθρωτικά ταμεία της Ευρωπαϊκής Ένωσης, έχουν συμβάλλει τα μέγιστα στην ανάπτυξη της οικονομίας της Λετονίας. Τρίτον, μπορούμε να χαιρόμαστε τα προνόμια που συνεπάγεται η ελεύθερη μετακίνηση των ανθρώπων. Τα ελεύθερα ταξίδια στο χώρο Σένγκεν έχουν γίνει τόσο συνηθισμένα και αυτονόητα. Έχει γίνει τόσο φυσιολογικό να εκπαιδεύεσαι, να εργάζεσαι και να αποκτάς εμπειρία σε άλλα κράτη μέλη της Ευρωπαϊκής Ένωσης. Τέταρτον, η ελεύθερη κυκλοφορία εμπορευμάτων και υπηρεσιών δημιούργησε νέες επιχειρηματικές δυνατότητες. Κάθε επιχειρηματίας και καταναλωτής μπορεί να λειτουργήσει σε ένα ελεύθερο περιβάλλον χωρίς σύνορα και χωρίς τελωνειακούς δασμούς. Για εμάς, σε μια χώρα με μικρή εσωτερική αγορά, αυτό είναι πολύ σημαντικό. Πέμπτον, και το σημαντικότερο από όλα, οι φωνές των Λετονών εισακούονται στην Ευρώπη και οι φωνές των Ευρωπαίων εισακούονται σε όλο τον πλανήτη. Μπορούμε να είμαστε περήφανοι που έχουμε στη διάθεσή μας έναν τόσο μοναδικό μηχανισμό συνεργασίας. Μας επιτρέπει σε όλους μας να αναζητήσουμε μαζί δυναμικές λύσεις σε παγκόσμιες προκλήσεις, την κλιματική και δημογραφική αλλαγή, την ενίσχυση της ενεργειακής ασφάλειας, τα προβλήματα της μετανάστευσης και στην περίπτωση της χρηματοπιστωτικής κρίσης σε παγκόσμια κλίμακα. " Λετονία σήμερα έχει στη διάθεσή της νέα πολιτικά και οικονομικά μέσα, αλλά πρέπει να σημειωθεί ότι η ευθύνη του έθνους μας για το κοινό μέλλον της Ευρώπης, μια ευθύνη προς όλους τους λαούς της Ευρώπης, επίσης έχει αυξηθεί σημαντικά.
<P>
Κοιτώντας τα επιτεύγματά μας έως σήμερα, θα πρέπει επίσης να ασκούμε κριτική και να παραδεχόμαστε τυχόν λάθη που διαπράττουμε. Μετά την προσχώρηση στην Ευρωπαϊκή Ένωση, η λετονική κυβέρνηση υπέπεσε στο σφάλμα του εφησυχασμού, είχε πετύχει το στόχο της. Δεν αναγνωρίσαμε ότι βρισκόμασταν μόλις στην αρχή και όχι στο τέλος της διαδικασίας. " Ευρωπαϊκή Ένωση προσφέρει μεγάλες ευκαιρίες, αλλά κάθε έθνος και κάθε κοινωνία πρέπει να τις αδράξει μόνο του. Εμείς στη Λετονία δεν αδράξαμε όλες τις ευκαιρίες. Δεν εφαρμόσαμε πάντα με σύνεση την πολιτική της σύγκλισης ή δεν αξιοποιήσαμε τις οικονομικές ευκαιρίες που μας προσφέρθηκαν. Τα κρατικά θεσμικά μας όργανα έπρεπε να μάθουν με ποιο τρόπο να ζουν στην Ευρωπαϊκή Ένωση. Δεν δείξαμε αρκετή αποφασιστικότητα στην υιοθέτηση του ευρώ. Αυτό είναι ένα από τα μεγαλύτερα λάθη που έχουμε διαπράξει στην διαδικασία ενσωμάτωσης του ευρώ, κάτι το οποίο είναι οξύτατα φανερό σήμερα υπό τις συνθήκες της χρηματοπιστωτικής κρίσης.
<P>
Κι όμως ακόμα και ο πιο σκληροπυρηνικός ευρωσκεπτικιστής οφείλει να παραδεχτεί ότι η συμμετοχή της Λετονίας στην Ευρωπαϊκή Ένωση υπήρξε εν γένει θετική. Υπάρχει κανείς στη Λετονία ο οποίος να θέλει να επιστρέψει σε μια Ευρώπη με τελωνειακούς φραγμούς μεταξύ των εθνών; Όχι! Υπάρχει κανείς που να θέλει να περιμένει στην ουρά στα σύνορα προκειμένου να περάσει σε μια γειτονική χώρα; Όχι! Υπάρχει κανείς που να θέλει να επιστρέψει σε ένα κόσμο όπου υπάρχουν περιορισμοί στην ελεύθερη κυκλοφορία των εργαζομένων και των φοιτητών που αναζητούν εκπαίδευση και κατάρτιση; Ασφαλώς και όχι! Ακόμα και οι ευρωσκεπτικιστές συνηθίζουν γρήγορα τα πλεονεκτήματα και γίνονται απλά σκεπτικιστές.
<P>
Κυρίες και κύριοι, η επιδείνωση της κατάστασης μέσα στο χρηματοπιστωτικό σύστημα και την οικονομία τους τελευταίους μήνες έχει αλλάξει ανεπιστρεπτί το ρόλο και τη σημασία των εθνικών κυβερνήσεων στο πλαίσιο των οικονομικών διαδικασιών. Έως τώρα, οι χρηματοπιστωτικές αγορές μπορούσαν να αναπτύσσονται με μεγάλη ελευθερία. Ήμασταν πεισμένοι ότι οι νόμοι της αγοράς θα ήταν από μόνοι τους επαρκώς αποτελεσματικοί στην προώθηση της οικονομικής ανάπτυξης. Πιστέψαμε ότι η αγορά από μόνη της θα έβαζε τα πράγματα στη θέση τους. Και πράγματι αυτό συμβαίνει. " αγορά αυτορυθμίζεται. Αυτό που μπορούμε να δούμε ωστόσο από αυτήν την παγκόσμια κρίση είναι ότι τα χρηματοπιστωτικά μας συστήματα και οι οικονομίες μας υποφέρουν από αυτήν την αγορά και το κυριότερο οι άνθρωποι υποφέρουν από αυτήν την κρίση. " εξέλιξη των γεγονότων στο τέλος του προηγούμενου έτους μας έδειξε ότι έχει ουσιαστική σημασία οι εθνικές κυβερνήσεις να συμμετέχουν πιο ενεργά στις οικονομικές διαδικασίες. " προηγούμενη προσέγγιση, το να γνέφουμε καταφατικά στον τροχό της οικονομικής διαχείρισης ήταν ανεύθυνη. Δυστυχώς, αυτό το καταλάβαμε πολύ καθυστερημένα. Τόσο αργά ώστε να διακρίνουμε ακόμα στο βάθος του δρόμου μπροστά μας τα εμπόδια - το χρηματοπιστωτικό τέλμα - αλλά να μη μπορούμε πλέον να τα αποφύγουμε.
<P>
Σε αυτήν την κατάσταση, μια σύνθετη προσέγγιση σε εθνικό, ευρωπαϊκό και παγκόσμιο επίπεδο είναι αυτό που χρειάζεται. Στο παγκόσμιο επίπεδο, ουσιαστικό ρόλο θα παίξουν οι συντονισμένες ενέργειες για να δοθεί και πάλι ώθηση στην οικονομική ανάπτυξη. Αυτό θα είναι δυνατόν μόνο σχεδιάζοντας μια νέα αρχιτεκτονική και μηχανισμούς για το χρηματοπιστωτικό σύστημα. Θα έχει ζωτική σημασία να υπάρχει αυστηρή εποπτεία του συστήματος, χωρίς να περιορίζονται ταυτόχρονα οι πρωτοβουλίες ή οι διεργασίες της αγοράς. " δυσκολότερη πρόκληση θα είναι να επιτευχθεί ακριβώς αυτή η ισορροπία. Σε ευρωπαϊκό επίπεδο, έχουμε ένα σημαντικό πλεονέκτημα, γιατί μπορούμε να εφαρμόσουμε συντονισμένα μέτρα, να λάβουμε κοινές ενέργειες και να επιτύχουμε μια βιώσιμη λύση. Χαιρετίζουμε το Σχέδιο Ευρωπαϊκής Οικονομικής Ανάκαμψης της Επιτροπής. Είναι ένα σημαντικό βήμα για να εξέλθουμε από το τέλμα στο οποίο βρισκόμαστε επί του παρόντος.
<P>
Θα αφιερώσω λίγο παραπάνω χρόνο σε λύσεις σε εθνικό επίπεδο. " παγκόσμια χρηματοπιστωτική κρίση έχει πλήξει και τη Λετονία. Υπάρχει μια σχολή σκέψης η οποία υποστηρίζει ότι η Λετονία βιώνει σήμερα μία από τις πιο δραματικές επιχειρήσεις διάσωσης χρηματοπιστωτικού συστήματος στη σύγχρονη ευρωπαϊκή ιστορία. Σήμερα, η Λετονία μελετά μέτρα για να τονώσει την οικονομία προκειμένου να σταθεροποιήσει τη χρηματοπιστωτική και οικονομική κατάσταση γρήγορα και αποτελεσματικά. Είναι μια δύσκολη αποστολή, αλλά θα κατορθώσουμε να ξεπεράσουμε την κρίση μόνο αν βρούμε ένα σαφή τρόπο εξόδου από αυτήν και όχι θεωρώντας εσφαλμένα βραχυπρόθεσμες λύσεις ως μακροπρόθεσμο όραμα οικονομικής ανάπτυξης.
<P>
Στο τέλος του προηγούμενου έτους, έξι πολιτικά κόμματα που εκπροσωπούνται στο Κοινοβούλιο της Λετονίας, και του κυβερνώντος κόμματος και της αντιπολίτευσης, συμφώνησαν σε μια κοινή θέση υποστήριξης του σχεδίου οικονομικής σταθεροποίησης που κατάρτισε η κυβέρνηση της Λετονίας. Αυτή η συμφωνία εξασφαλίζει να δοθεί ιδιαίτερη προσοχή στην παρακολούθηση του τρόπου με τον οποίο αξιοποιείται το δάνειο που χορηγήθηκε στη Λετονία. Το σχέδιο ορίζει τις μεσοπρόθεσμες προτεραιότητες στην οικονομία της Λετονίας: υποστήριξη των εξαγωγών, προώθηση του ελεύθερου και δίκαιου ανταγωνισμού, μια σημαντική μείωση του ελλείμματος στο ισοζύγιο τρεχουσών συναλλαγών και την εισαγωγή του ευρώ το 2012. " προσχώρηση στην ευρωζώνη έχει καταστεί ένας από τους πιο σημαντικούς στρατηγικούς στόχους του έθνους μας. Είναι σημαντικό για τη Λετονία να μη μείνει αβοήθητη στην παρούσα κατάσταση. Δεχόμαστε βοήθεια για να ξεπεράσουμε αυτήν τη δύσκολη εποχή όχι μόνο από διεθνείς οικονομικούς οργανισμούς αλλά και από τα θεσμικά όργανα της Ευρωπαϊκής Ένωσης και από τα έθνη της Ευρώπης. " Λετονία είναι ευγνώμων για αυτήν την έκφραση συμπαράστασης.
<P>
Κυρίες και κύριοι, κάθε διεύρυνση δεν έφερε στην Ευρωπαϊκή Ένωση μόνο νέα κράτη μέλη, αλλά εισήγαγε επίσης νέο ύφος στην ατζέντα της, συμπεριλαμβανομένης της εξωτερικής πολιτικής. " προσχώρηση της Λετονίας στην Ευρωπαϊκή Ένωση έλαβε χώρα σε μια εποχή που σχεδιαζόταν η ευρωπαϊκή πολιτική γειτονίας, οι στόχοι, οι αρχές και οι μηχανισμοί υλοποίησής της. Από τότε, σημειώθηκε μια ιδιαίτερη αύξηση των ενεργειών της Ευρωπαϊκής Ένωσης σε θέματα εξωτερικής πολιτικής με τους γείτονές της προς Ανατολάς. Αυτό έγινε χάρη στη δέσμευση και την εμπειρία των νέων κρατών μελών. " Λετονία ανέκαθεν αντιμετώπιζε τις σχέσεις γειτνίασης υπό μία ευρύτερη διάσταση. " Λετονία θα συνεχίσει να διαδραματίζει ενεργό ρόλο στον καθορισμό και την υλοποίηση αυτής της πολιτικής στο μέλλον.
<P>
Αυτή η πολιτική δεν αποτελεί απλά ένα ζήτημα σχέσεων της Ευρωπαϊκής Ένωσης με συγκεκριμένα κράτη, με άλλα λόγια, με εκείνα τα κράτη με τα οποία έχει χερσαία ή θαλάσσια σύνορα. Στο πλαίσιο αυτής της πολιτικής, πρέπει να εξετάσουμε τη θέση και το ρόλο της Ευρωπαϊκής Ένωσης στον πλανήτη. Μαζί με άλλα έθνη που συμμερίζονται τις ίδιες απόψεις, η Λετονία ενθάρρυνε ενεργά τη δημιουργία στενότερων σχέσεων της Ευρωπαϊκής Ένωσης με τους γείτονές της προς Ανατολάς. Έχει προκύψει μια νέα πολιτική πρωτοβουλία, η "Ανατολική Εταιρική Σχέση", η αποστολή της οποίας είναι να αναδιαμορφώσει την κοινή πολιτική γειτονίας της Ευρώπης και να την προσαρμόσει στα ιδιαίτερα χαρακτηριστικά αυτής της περιοχής, καθιστώντας έτσι αυτήν τη διαδικασία πιο δυναμική, πιο θαρραλέα και πιο φιλόδοξη. " Λετονία σημειώνει με χαρά τις προτάσεις της Ευρωπαϊκής Επιτροπής για το σκοπό αυτό. Στην πράξη, η Ανατολική Εταιρική Σχέση πρέπει να ενισχύσει τις πολιτικές και οικονομικές σχέσεις ανάμεσα στην Ευρωπαϊκή Ένωση και τα κράτη σε αυτήν την περιοχή κι επίσης να ενδυναμώσει την αμοιβαία συνεργασία μεταξύ αυτών των κρατών. Στην ανάπτυξη της Ανατολικής Εταιρικής Σχέσης, προσοχή πρέπει να δοθεί στην αρχή της διαφοροποίησης, τις εξατομικευμένες εκτιμήσεις και τη στάση προς καθένα εκ των εταίρων. Καθένα από αυτά τα κράτη ακολουθεί το δικό του δρόμο ανάπτυξης. Υπάρχουν εκείνα τα κράτη τα οποία επιθυμούν να γίνουν μέλη της Ευρωπαϊκής Ένωσης και υπάρχουν συνάμα και τα άλλα τα οποία έχουν θέσει διαφορετικούς στόχους. " πολιτική μας θα πετύχει μόνο εάν μπορέσουμε να συνεργαστούμε με όλα τα κράτη της περιοχής αυτής, βοηθώντας στην αμοιβαία κατανόηση όπου απαιτείται. Έλαβα επίσης θετικά μηνύματα για διεύρυνση και βάθυνση της συνεργασίας κατά την επίσκεψή μου στα έθνη της Κεντρικής Ασίας πέρσι τον Οκτώβριο, όταν επισκέφτηκα το Καζακστάν, το Ουζμπεκιστάν και το Τουρκμενιστάν. " Λετονία θα συνεχίσει να υποστηρίζει θερμά την Ευρωπαϊκή Πολιτική Γειτονίας και να διαδραματίζει ενεργό ρόλο στην υλοποίησή της. Κάθε ευρωπαϊκό έθνος έχει διαφορετική εμπειρία της ιστορίας και δικές του ευκαιρίες να καταβάλλει προσπάθειες για το κοινό μας σχέδιο προς όφελος της Ευρωπαϊκής Ένωσης. " ιδιαίτερη συμβολή της Λετονίας στην ανατολική διάσταση είναι η αμοιβαία εμπιστοσύνη που απέδειξαν οι διμερείς μας σχέσεις, οι οποίες έχουν ρίζες σε ένα κοινό παρελθόν και οι ειδικές γνώσεις που πηγάζουν από αυτήν την εμπιστοσύνη. Καθήκον της Λετονίας είναι να αξιοποιήσει αυτές τις ειδικές περιστάσεις οι οποίες μπορεί να έχουν χαθεί μέσα στα επόμενα 10 χρόνια. Μετά από αρκετές δεκαετίες, στα ανατολικά μάτια, η Λετονία δεν θα είναι παρά ένα ακόμα κράτος μέλος της Ευρωπαϊκής Ένωσης και όχι η πύλη προς την Ευρώπη. Αξιοποιώντας αυτά τα πλεονεκτήματα, η Λετονία θα διατηρήσει έναν ενεργό πολιτικό διάλογο προκειμένου να προάγει την καλύτερη κατανόηση της Ευρωπαϊκής Ένωσης και των αξιών της στα γειτονικά κράτη κι έτσι να καταστήσει ξεκάθαρους τους στόχους της Ευρωπαϊκής Πολιτικής Γειτονίας και της Ανατολικής Εταιρικής Σχέσης. Αυτό είναι προς όφελος όλων των πλευρών και μας δίνεται μια δυνατότητα να ακούσουμε με ποιο τρόπο τα γειτονικά κράτη αντιλαμβάνονται τις μελλοντικές τους σχέσεις με την Ευρωπαϊκή Ένωση. Είμαι πεπεισμένος ότι τα συμφέροντα της Ευρώπης θα εξυπηρετηθούν καλύτερα από έναν έγκαιρο εγκαινιασμό της Ανατολικής Εταιρικής Σχέσης στη διάρκεια της Προεδρίας της Δημοκρατίας της Τσεχίας.
<P>
Κυρίες και κύριοι, το θέμα της ενεργειακής ασφάλειας κατέστη πολύ πρόσφατα επίκαιρο στις πρώτες κιόλας μέρες της Τσεχικής Προεδρίας. " χρηματοπιστωτική και οικονομική κρίση είναι κυκλική με το δικό της τρόπο. Τα ζητήματα που συνδέονται με την ενεργειακή ασφάλεια και τις βιώσιμες πηγές ενέργειας βρίσκονται, όμως, πάντα στην πολιτική ατζέντα της Ευρώπης και του πλανήτη. Καθίστανται ολοένα και περισσότερο επιτακτικά. " ενεργειακή ασφάλεια έχει μια έκδηλη εξωτερική διάσταση. Αυτό σημαίνει ότι αυτό το ζήτημα δεν μπορεί να εξεταστεί χωριστά από την παγκόσμια κατάσταση. Αυτό αποδεικνύεται από τα πρόσφατα γεγονότα στην Ουκρανία και τη σύγκρουση στη Γεωργία. Ακόμα και πολύ πρόσφατα, τα κράτη μέλη της Ευρωπαϊκής Ένωσης θεωρούσαν την ενέργεια ως ένα ζήτημα προς επίλυση σε εθνικό επίπεδο και όχι σε επίπεδο Ευρωπαϊκής Ένωσης. Τα περσινά γεγονότα που αφορούσαν τον ενεργειακό τομέα, οι διακοπές της ενεργειακής τροφοδοσίας, η συρρίκνωση των ενεργειακών πόρων και η αστάθεια των τιμών έχουν συνδράμει στο να κατανοήσουν τα κράτη μέλη της Ευρωπαϊκής Ένωσης την ανάγκη ύπαρξης μιας κοινής ενεργειακής πολιτικής. Στο σημείο τομής της ενέργειας και της πολιτικής, κύρια αποστολή μας είναι να διασφαλίσουμε ομαλή, επαρκή, οικονομική, βιώσιμη και φιλική προς το περιβάλλον παροχή ενέργειας.
<P>
Οφείλετε να παραδεχτείτε ότι η Ευρωπαϊκή Ένωση έχει μόνο μεικτές επιτυχίες σε αυτόν τον τομέα. Σε ορισμένα ζητήματα, για παράδειγμα στην ανάπτυξη μιας οικονομίας βασισμένης σε φιλική προς το περιβάλλον ενέργεια, έχουμε θέσει φιλόδοξους στόχους σε ευρωπαϊκό επίπεδο, τους οποίους καλούμαστε πλέον να ξεκινήσουμε να επιδιώκουμε. Σε άλλα ζητήματα - η διαφοροποίηση των ενεργειακών πηγών σε ευρωπαϊκό επίπεδο και η δημιουργία μιας ενιαίας ενεργειακής αγοράς - βρισκόμαστε ακριβώς στην αρχή της πορείας μας. Τα γεγονότα των τελευταίων λίγων ημερών, δηλαδή η διακοπή της προμήθειας φυσικού αερίου από τη Ρωσία, μας άνοιξε τα μάτια ως προς την ανάγκη να βρούμε την ταχύτερη δυνατή λύση σε πανευρωπαϊκό επίπεδο. Όλοι μας έχουμε ευθύνη να αξιοποιήσουμε αυτήν την κοινή γνώση για να δημιουργήσουμε μια πραγματικά ολοκληρωμένη και διαφοροποιημένη ευρωπαϊκή αγορά ενέργειας. Δεν πρέπει να επιτρέψουμε στην αποφασιστικότητά μας να λιώσει μαζί με τα χιόνια την άνοιξη. Το ζήτημα της ενεργειακής ασφάλειας μπορεί να επιλυθεί επιτυχώς μόνο διαμέσου ενεργού διαλόγου με τις χώρες διέλευσης και προμήθειας των ενεργειακών πόρων. " Ευρωπαϊκή Ένωση διαθέτει τα μέσα εξωτερικής πολιτικής για να επιλύσει αυτό το ζήτημα. Ευθύνη μας είναι να τα χρησιμοποιήσουμε.
<P>
Μια άλλη κατεύθυνση προς την οποία πρέπει να καταβάλλουμε φιλότιμες προσπάθειες είναι η ενσωμάτωση της βαλτικής ενεργειακής αγοράς στην σκανδιναβική και την κεντρο-ευρωπαϊκή ενεργειακή αγορά. " ολοκλήρωση στην περιοχή της Βαλτικής είναι ανομοιογενής. Το εμπόριο και οι μεταφορές στην περιοχή αναπτύσσονται γοργά. Ωστόσο, η αγορά της ενέργειας είναι στάσιμη. Εδώ, η Ευρωπαϊκή Επιτροπή έχει επιτελέσει αξιοσημείωτο έργο. " πρωτοβουλία της να βελτιώσει την ενεργειακή ασφάλεια και την αλληλεγγύη επίσης περιλαμβάνει την ανάπτυξη του σχεδίου διασύνδεσης της βαλτικής ενεργειακής αγοράς. Αυτό θα επιτρέψει μια προοδευτική ενσωμάτωση των Βαλτικών Χωρών στην ενιαία ευρωπαϊκή ενεργειακή αγορά. Θεωρώ τη συμμετοχή της Σουηδίας στις στρατηγικές συζητήσεις για την περιοχή της Βαλτικής Θάλασσας πολύ σημαντική. " Σουηδία θα έχει σύντομα την ευκαιρία να το κάνει αυτό πράξη στη διάρκεια της προεδρίας της στο δεύτερο μισό αυτού του έτους. Είμαι πεπεισμένος ότι ισχυρές περιοχές από τη Μεσόγειο έως τη Βαλτική συνεπάγονται μια ισχυρή Ευρωπαϊκή Ένωση.
<P>
Κυρίες και κύριοι, ο αρχικό στόχος της Ευρωπαϊκής Ένωσης - η ασφάλεια και η ευημερία των λαών της Ευρώπης - δεν έχει αλλάξει. Αυτό που έχει αλλάξει είναι το περιβάλλον στο οποίο καλούμαστε να επιτύχουμε αυτόν το σκοπό. " παγκόσμια οικονομία είναι πολύ πιο στενά συνδεδεμένη από ότι ήταν πριν πενήντα χρόνια. Παράλληλα, ισχυροί νέοι οικονομικοί παίκτες έχουν κάνει την εμφάνισή τους στη διεθνή σκηνή. Μόνο με συνεπείς, διορατικές και, πάνω απ' όλα, κοινές δράσεις της Ευρωπαϊκής Ένωσης μπορούμε να ελπίζουμε ότι δεν θα είμαστε οι χαμένοι σε αυτήν την παγκόσμια πάλη ανταγωνισμού. Μόνο μαζί μπορούμε να πραγματοποιήσουμε τις υποσχέσεις της ασφάλειας και της ευημερίας για τους πολίτες μας. Μόνο έτσι μπορούμε να επιτύχουμε το στόχο για τον οποίο οι λαοί μας υποστήριξαν με τη θετική τους ψήφο τη συμμετοχή μας στην Ευρωπαϊκή Ένωση.
<P>
Το Ευρωπαϊκό Κοινοβούλιο έχει ήδη δείξει ότι έχει ένα μεγάλο όραμα για το μέλλον της Ευρωπαϊκής Ένωσης. Αυτό ισχύει ιδιαίτερα για την ομοιόμορφη και ισορροπημένη προσέγγιση της πολιτικής διεύρυνσης της Ένωσης. " δυναμική μεγέθυνση της Ευρώπης έχει δώσει στην Ευρώπη την ευκαιρία να ανταγωνίζεται σε παγκόσμιο επίπεδο. Αυτή η μεγέθυνση αποτελεί το δυναμικό της Ευρώπης, το οποίο οφείλει να εκμεταλλευτεί, ούτως ώστε η Ένωση να μπορεί, ακόμα και μετά από αρκετές δεκαετίες, να είναι ένας ίσος οικονομικός εταίρος των γρήγορα αναπτυσσόμενων οικονομιών της Ασίας και της Λατινικής Αμερικής. Ιδιαίτερα εσείς, ως δημοκρατικά εκλεγμένοι εκπρόσωποι των εθνών της Ευρώπης, εκείνοι οι οποίοι αισθάνονται πιο έντονα την ευθύνη για αυτήν τη διαδικασία. Είναι επίσης αδύνατο να υπερεκτιμήσουμε τη σημασία του Ευρωπαϊκού Κοινοβουλίου στο να φέρει το ευρωπαϊκό σχέδιο πιο κοντά στους λαούς μας και να επεκτείνει τη δημοκρατική του νομιμοποίηση. Στο μέλλον, ο ρόλος του Ευρωπαϊκού Κοινοβουλίου θα καταστεί ακόμα πιο σημαντικός.
<P>
Είναι σημαντικό να ενώσουμε τις δυνάμεις μας μέσα στην πολυμορφία και τη διαφορετικότητά μας. Είναι σημαντικό να συνεχίσουμε να εργαζόμαστε για τη βελτίωση της Ευρωπαϊκής Ένωσης. Είναι ένα καθήκον που πρέπει να αναλάβουν όλοι οι Ευρωπαίοι μαζί. Είναι η κοινή μας ευθύνη προς την Ευρώπη. Είναι σημαντικό να αποτρέψουμε το διαμελισμό της Ευρωπαϊκής Ένωσης. Τα κράτη μέλη πρέπει να αναζητήσουν λύσεις και να αποφύγουν την ανάπτυξη μια προσέγγισης πολλών ταχυτήτων του ευρωπαϊκού σχεδίου. Χαιρετίζω τη συμφωνία που επετεύχθη στο Συμβούλιο τον προηγούμενο μήνα όσον αφορά την προώθηση της Συνθήκης της Λισαβόνας. " Συνθήκη της Λισαβόνας αποτελεί τη νομική προϋπόθεση για τη μελλοντική απόλυτα αποτελεσματική λειτουργία της Ευρωπαϊκής Ένωσης. Μόνο εφαρμόζοντας στην πράξη τις αρχές της Συνθήκης της Λισαβόνας θα μπορέσουμε να πραγματοποιήσουμε όλες τις θετικές δυνατότητες που προσφέρει η νέα ενωμένη Ευρώπη. Το πόσο αποτελεσματικά θα λειτουργήσει η Συνθήκη της Λισαβόνας στην πράξη εξαρτάται από την πολιτική βούληση των κρατών μελών και των θεσμικών οργάνων και την ικανότητα τους να ενωθούν για την επίτευξη των στόχων της Ευρώπης.
<P>
Κυρίες και κύριοι, έως το 2004, ο στόχος της Λετονίας ήταν να γίνει μέλος της Ευρωπαϊκής Ένωσης. Έκτοτε, έχουμε διαμορφώσει τους στόχους της Λετονίας στο πλαίσιο των στόχων της Ευρώπης. Δεν μπορούμε πλέον να θεωρήσουμε και να αντιληφθούμε τους εαυτούς μας ως κάτι ξεχωριστό από την Ευρώπη. Μπορούμε να ορίσουμε και να πετύχουμε τους στόχους της Λετονίας μόνο εάν ταιριάζουν με το κοινό όραμα της Ευρώπης για το μέλλον. Από την πλευρά τους, οι στόχοι της Ευρώπης είναι επιτεύξιμοι εάν ανταποκρίνονται στο όραμα κάθε κράτους μέλους. " Ευρωπαϊκή Ένωση οικοδομήθηκε και πρέπει να ενισχυθεί πάνω σε μια βάση κοινών αξιών. Μόνο ο δημόσιος διάλογος μπορεί να φέρει στην επιφάνεια αυτές τις αξίες που είναι κοινές σε όλους μας. Μόνο με ομοφωνία μπορούμε να συμφωνήσουμε ποιες είναι αυτές οι αξίες τις οποίες θα βάλουμε δίπλα σε εκείνες πάνω στις οποίες θεμελιώθηκε η Ευρωπαϊκή Ένωση. Είναι καθήκον όλων των πολιτικών, αλλά ειδικότερα των ηγετών της Ευρώπης, να ορίσουν τις ευρωπαϊκές αξίες και να ξεκινήσουν το διάλογο πάνω σε αυτές.
<P>
Ας κοιτάξουμε το μέλλον. Πώς βλέπω την Ευρωπαϊκή Ένωση και τη Λετονία μακροπρόθεσμα; Ας πούμε το 2015; Ο οικονομικός κόσμος μετά την κρίση θα έχει συνασπιστεί σε αρκετά κέντρα οικονομικής ισχύος. Ένα από αυτά θα είναι η Ευρωπαϊκή Ένωση. " Ευρώπη θα έχει τη βούληση και την ικανότητα να σταθεί ενωμένη, γιατί μόνο η ενότητα θα μας δώσει την ευκαιρία να εκπληρώσουμε τους στόχους μας. Επιπλέον, η Ευρωπαϊκή Ένωση θα συνεχίσει να είναι ανοιχτή σε όλους εκείνους τους Ευρωπαίους που δέχονται τις αξίες της. Αυτή η ενότητα εν μέσω διαφορετικότητας θα αποτελέσει το κλειδί για τον ολοένα και σημαντικότερο ρόλο της Ευρώπης στον πλανήτη. " Ευρωπαϊκή Ένωση θα έχει επεκταθεί αλλά δεν θα έχει χάσει την ικανότητα αποτελεσματικής δράσης. " Ευρωπαϊκή Ένωση θα είναι σε θέση να φροντίζει για την ασφάλειά της και να προσφέρει σταθερότητα στους γείτονές της. " εκπαίδευση και ο πολιτισμός θα αποτελούν τη γέφυρα που θα ενώνει τις διαφορετικές εμπειρίες των κρατών μελών της Ευρωπαϊκής Ένωσης και αυτό θα βοηθήσει να κατακτηθεί και πάλι ο ηγετικός ρόλος της Ευρώπης στον πλανήτη στο πεδίο των επιστημών και του πολιτισμού. Δεν θα υπάρχουν πλέον παλιά και νέα, μικρά και μεγάλα ευρωπαϊκά έθνη. Στην Ευρώπη, τα έθνη θα κρίνονται ανάλογα με τα επιτεύγματά τους, όχι με βάση γεωγραφικά και γεωπολιτικά κριτήρια. " Ευρώπη θα είναι ενωμένη και αυτή η ενότητα θα διασφαλίζεται από ισχυρές περιφέρειες, οι οποίες ενώ θα υπερασπίζονται τα δικά τους συμφέροντα, θα συνεργάζονται στενά με τους άλλους, δημιουργώντας έτσι ένα δίκτυο ευημερίας και ανάπτυξης σε ολόκληρη την Ευρώπη. Κάθε έθνος θα συμβάλλει σε αυτήν την ανάπτυξη ανάλογα με τις ικανότητές του και τις ιδιαίτερες γνώσεις του.
<P>
Ποιος θα είναι ο ρόλος της Λετονίας στην Ευρωπαϊκή Ένωση του 2015; Θα είναι μια εποχή που η Λετονία θα έχει ξεπεράσει την κρίση. " πρωτεύουσα της Λετονίας, η Ρίγα, θα είναι ένα από τα ακμάζοντα κέντρα της βαλτικής οικονομικής περιφέρειας. " οικονομία της Λετονίας θα είναι πιο ισορροπημένη, πιο ανταγωνιστική και θα έχουν πραγματοποιηθεί διαρθρωτικές αλλαγές. Το 2015, για πρώτη φορά στην ιστορία του ανεξάρτητου κράτους, η Λετονία θα αναλάβει να επιλύσει σε ευρωπαϊκή και παγκόσμια κλίμακα ως το κράτος μέλος που θα προεδρεύει της Ευρωπαϊκής Ένωσης. " συμβολή μας στην Ευρώπη θα είναι οι ιδιαίτερες σχέσεις μας με τα έθνη της Ανατολικής Εταιρικής Σχέσης. " Λετονία και η περιοχή μας θα αποτελέσουν τη γέφυρα με την Ανατολή, ακριβώς όπως τα μεσογειακά κράτη θα γεφυρώνουν τις δύο ακτές της Μεσογείου. Το όραμά μας για μια ανοιχτή Ευρώπη και η εμπειρία μας της ολοκλήρωσης θα δώσουν ώθηση στο άνοιγμα της Ευρώπης.
<P>
Κυρίες και κύριοι, το 2015 δεν είναι πολύ μακριά, μόλις έξι χρόνια το χωρίζουν από το σήμερα. Πριν από έναν αιώνα, η Λετονός ποιητής Rainis έγραψε: 'Ό,τι αλλάζει αντέχει στο χρόνο'. Αυτά τα λόγια εξακολουθούν να είναι σοφά μέχρι σήμερα. Είμαι πεπεισμένος ότι η Ευρώπη θα αλλάξει ουσιαστικά. Θα γίνει πιο ισχυρή ως προς την οικονομία της, την ευημερία και την αμοιβαία συνεργασία. Θα εδραιώσει το σύστημα αξιών της. Οι Ευρωπαίοι θα είναι περήφανοι που ζουν στην Ευρώπη ενώ ταυτόχρονα ανήκουν στο δικό τους έθνος. " ενότητα εν μέσω διαφορετικότητας, η ανάπτυξη, η διαφύλαξη των αξιών και η ευθύνη κάθε πολίτη προς το έθνος του ή της και προς την ευρωπαϊκή οικογένεια συνολικά, αυτό είναι το μέλλον της Ευρώπης.
<P>
Κυρίες και κύριοι, η ανάπτυξη και η ευημερία της Ευρώπης αποτελεί το κριτήριο της επιτυχίας μας. Είναι ο τρόπος που θα κριθεί το έργο μας. Είναι ευθύνη μας. Σας καλώ, ως μέλη του Ευρωπαϊκού Κοινοβουλίου, να προάγετε την αντίληψη από μέρους των Ευρωπαίων των κοινών μας στόχων και του τρόπου που θα επηρεάσουν την ζωή κάθε Ευρωπαίου στο σπίτι του ή της. " υποστήριξη από τους ευρωπαίους πολίτες της ιδέας της Ευρώπης αποτελεί τη μεγαλύτερη εγγύηση για το μέλλον της Ευρώπης. Σας ευχαριστώ, κυρίες και κύριοι, για τις εργασίες σας σε αυτήν τη συνεδρίαση. Σας εύχομαι κάθε επιτυχία στις περαιτέρω εργασίες σας και στις προσεχείς Ευρωεκλογές.
<SPEAKER ID="095" NAME="Πρόεδρος">
Κύριε Πρόεδρε, θα ήθελα να σας ευχαριστήσω εκ μέρους του Ευρωπαϊκού Κοινοβουλίου για την ομιλία σας, για την ευρωπαϊκή σας ευψυχία και για την ευρωπαϊκή αποφασιστικότητα. Ασφαλώς με μεγάλη μας χαρά ακούσαμε ότι εκτιμάτε το Ευρωπαϊκό Κοινοβούλιο, και με το δίκιο σας.
<P>
Θυμάμαι επίσης πολύ καθαρά ότι, στη διάρκεια των διαπραγματεύσεων για την προσχώρηση κατά το δεύτερο μισό της δεκαετίας του '90, η Λετονία, η Λιθουανία και η Σλοβακία είχαν αρχικά αποκλειστεί. Το Ευρωπαϊκό Κοινοβούλιο ήταν αυτό που απηύθυνε έκκληση στις κυβερνήσεις να συμπεριλάβουν τη Λετονία, τη Λιθουανία και τη Σλοβακία στις διαπραγματεύσεις. Το αποτέλεσμα ήταν η Λετονία, η Λιθουανία και η Σλοβακία να μπορέσουν να γίνουν μέλη της Ευρωπαϊκής Ένωσης την 1 Μαΐου 2004.
<P>
Θίξατε το ζήτημα της ενέργειας και θα σας δώσω μια πολύ σύντομη απάντηση. Έχουμε έναν πολύ υπεύθυνο Επίτροπο, ένα συμπατριώτη σας, τον Andris Piebalgs, ο οποίος εξηγήθηκε άψογα την περασμένη εβδομάδα και στη διάρκεια της διαμάχης για το φυσικό αέριο με τη Ρωσία και την Ουκρανία, αλλά ειδικότερα με τη Ρωσία. Θα ήθελα να ευχαριστήσω τον Andris Piebalgs για το έργο του παρουσία του Προέδρου του.
<P>
(Χειροκροτήματα)
<P>
Κύριε Πρόεδρε, θα κλείσω με την εξής παρατήρηση: Αναφέρατε ότι και εσείς διδάσκεστε και η Λετονία διδάσκεται. Αυτό είναι απολύτως βέβαιο. Κι όμως ακόμα και αυτοί που ανήκαν στην Ευρωπαϊκή Κοινότητα, την Ευρωπαϊκή Ένωση από την αρχή διδάσκονται από εσάς και τις ιστορικές σας εμπειρίες. Εάν είμαστε προετοιμασμένοι να ακούσουμε ο ένας τον άλλον και να διδαχτούμε ο ένας από τον άλλον, τότε τόσο το καλύτερο για όλους μας. Με θεμέλιο τις κοινές μας αξίες, είμαστε ισχυροί, δημοκρατικοί και ελεύθεροι. Σας ευχαριστώ, Πρόεδρε Zatlers, ήταν μεγάλη μας χαρά να σας φιλοξενήσουμε σήμερα εδώ. Σας ευχαριστώ.
<P>
(Χειροκροτήματα)
