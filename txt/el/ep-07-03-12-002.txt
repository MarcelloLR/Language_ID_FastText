<CHAPTER ID="002">
Έγκριση των συνοπτικών πρακτικών της προηγούμενης συνεδρίασης: βλ. Συνοπτικά Πρακτικά
<P>

<SPEAKER ID="006" NAME="Martin Schulz" AFFILIATION="PSE">
(DE) Κύριε Πρόεδρε, θα ήθελα να υποβάλω ορισμένες ερωτήσεις σε εσάς και στον γενικό γραμματέα του Σώματος. Άκουσα ήδη την περασμένη Πέμπτη ότι σήμερα το απόγευμα θα γινόταν εδώ πριν από την έναρξη της συνεδρίασης της Ολομέλειας τελετή στη μνήμη των θυμάτων της τρομοκρατίας. Θεωρώ δεδομένο, και δεν έχω καμία αμφιβολία γι' αυτό, ότι η τελετή ήταν δεόντως αξιοπρεπής, γιατί θεωρώ σημαντική τόσο την αφορμή όσο και την ανάγκη για μια τέτοια τελετή.
<P>
Αυτό, ωστόσο, που δεν μπορώ να δεχτώ είναι ο τρόπος με τον οποίο προετοιμάστηκε και διεξήχθη. Θα ήθελα επίσης να σας πω κατηγορηματικά, κύριε Rømer, ότι θα εξετάσω διεξοδικά τη δήλωσή σας στη Διάσκεψη των Προέδρων της περασμένης Πέμπτης. Γι' αυτό θα ήθελα να πω στην Ολομέλεια το εξής: δεν είχα καμία προηγούμενη ενημέρωση ως πρόεδρος της ομάδας μου για την εν λόγω εκδήλωση. Δεν ξέρω αν ενημερώθηκαν οι συνάδελφοι των άλλων ομάδων - εγώ πάντως δεν ενημερώθηκα. Όταν ρώτησα την περασμένη Πέμπτη τον γενικό γραμματέα και εσάς πώς προετοιμάστηκε η τελετή αυτή, πήρα την απάντηση -γιατί εσείς αφήσατε τον γενικό γραμματέα να απαντήσει- ότι αυτό έγινε σε στενή συνεργασία με την Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων. Αυτό φαινόταν μια αποδεκτή εξήγηση και ικανοποιήθηκα από αυτήν.
<P>
Έκτοτε, έμαθα ότι ούτε ο αντιπρόεδρος της επιτροπής αυτής, ο κ. Λαμπρινίδης -που είναι μέλος της ομάδας μου- ούτε η συντονίστρια της ομάδας μου κ. Roure είχαν ενημερωθεί καθ' οιονδήποτε τρόπο για την εκδήλωση αυτή.
<P>
Θεωρώ ότι αξίζει στο Σώμα να έχει τη δυνατότητα να συμμετάσχει σε μία τέτοια εκδήλωση. Ως πρόεδρος ομάδας, θα ήθελα να είχα παρευρεθεί. Δεν θεωρώ ότι βοηθάει να διοργανώνονται κοινοβουλευτικές εργασίες ή πρωτοβουλίες τέτοιου είδους σε αυτό το κτίριο χωρίς την παρουσία των μελών του Σώματος, και γι' αυτό ζητώ την επόμενη φορά που θα προετοιμαστούν και θα διεξαχθούν παρόμοιες εκδηλώσεις -που όπως είπα, τις θεωρώ χρήσιμες- να γίνει αυτό καλύτερα.
<SPEAKER ID="007" NAME="Πρόεδρος">
Εγώ προσωπικά, ως Πρόεδρος του Ευρωπαϊκού Κοινοβουλίου, είχα θεωρήσει δεδομένο ότι η διαδικασία θα ήταν η ίδια με την περσινή. Θα εξετάσουμε αν τότε είχε ακολουθηθεί διαφορετική διαδικασία. Εγώ άσκησα την Προεδρία από τις 15.00 και μετά και ήθελα να διαρκέσει έως τις 15.30, αλλά η συνεδρίαση τελικά κράτησε περισσότερο, επειδή οι νέοι -που χάρηκα πολύ που τους είδα εδώ- και οι αρχηγοί των ομάδων δεν τήρησαν με μεγάλη ακρίβεια τον χρόνο ομιλίας τους και ο Πρόεδρος δεν μπορούσε να πει στους νέους να σταματήσουν να μιλούν μετά από τέσσερα λεπτά, με αποτέλεσμα να μην μπορέσω να τηρήσω ένα σημαντικό ραντεβού που είχα στις 15.30.
<P>
Όλο αυτό διήρκεσε έως λίγο πριν από τις 16.00. Στην έδρα ήταν έως τις 15.00 ο κ. Cavada, πρόεδρος της Επιτροπής Εσωτερικών Υποθέσεων του Σώματος, εισηγητής ήταν ο κ. Σηφουνάκης που είναι μέλος της ομάδας σας, ενώ παρών ήταν και ο Επίτροπος Špidla. Συνιστώ να εξετάσουμε και να συγκρίνουμε τις διαδικασίες του περασμένου και του τρέχοντος έτους. Για το επόμενο έτος ζητώ -και σας ευχαριστώ διότι λέτε ότι και εσείς το βρίσκετε πολύ χρήσιμο- να προσπαθήσουμε να υπάρξει την επόμενη φορά λίγο περισσότερη διαφάνεια. Ωστόσο, υπάρχει κάτι που είναι αδύνατο: η αίθουσα ήταν γεμάτη με 580 νέους και, αν προσκαλέσουμε όλα τα μέλη του Σώματος, δεν θα επαρκεί ο χώρος. Πρέπει όμως να εξετάσουμε πώς μπορεί το Σώμα να εκπροσωπηθεί δεόντως από τις πολιτικές ομάδες. Μπορούμε να συμφωνήσουμε σε αυτό;
