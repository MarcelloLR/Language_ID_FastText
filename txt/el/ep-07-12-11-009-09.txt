<CHAPTER ID="009-09">
9. Εμπορία του πολλαπλασιαστικού υλικού οπωροφόρων φυτών και οπωροφόρων δένδρων που προορίζονται για την παραγωγή φρούτων (Αναδιατύπωση) (ψηφοφορία) 
<P>
- Έκθεση Ιωάννης Γκλαβάκης
<P>
- Πριν από την ψηφοφορία:
<SPEAKER ID="103" NAME="Ιωάννης Γκλαβάκης">
εισηγητής. - Κυρία Πρόεδρε, θα ήθελα να ευχαριστήσω όλους τους συναδέλφους για τη στήριξή τους κατά τη σύνταξη της έκθεσης. Χαίρομαι που έρχεται προς ψήφιση στην ολομέλεια με ομοφωνία, όμως αυτό δεν μπορεί να μας εμποδίσει να καυτηριάσουμε τη διαδικασία της αναδιατύπωσης, που επέλεξε η Επιτροπή για τη συγκεκριμένη πρόταση οδηγίας.
<P>
" έκθεση αυτή είναι πολύ σημαντική, διότι επιδιώκει να βάλει σωστές βάσεις στη διακίνηση των οπωροφόρων δέντρων, ώστε να είναι πιστοποιημένα και εξασφαλισμένα από πλευράς φυτοϋγείας, με στόχο να προστατευθεί ο γεωργός, ο καταναλωτής και το περιβάλλον. Είναι κεφαλαιώδους σημασίας να μπορεί ο παραγωγός να προμηθεύεται υγιές πολλαπλασιαστικό υλικό, τόσο για την εξάπλωση νέων ασθενειών, όσο και για την εξασφάλιση του εισοδήματός του, αλλά και για τη μείωση της χρήσης φυτοφαρμάκων, που όλοι γνωρίζουμε πόσο επιβαρύνουν το περιβάλλον. Αυτός ήταν και ο λόγος που υποβάλαμε μια σειρά από τροπολογίες.
<P>
Ας μην ξεχνάμε ότι με τη διεύρυνση της Ευρωπαϊκής Ένωσης σε 27 χώρες, η διακίνηση αγαθών έγινε πιο εύκολη, πιο απλή και χωρίς διατυπώσεις. Αυτό κρύβει κινδύνους. Πρέπει να προσέξουμε, διότι η διακίνηση χωρίς ελέγχους στα φυτικά προϊόντα ενέχει τον κίνδυνο εξάπλωσης ασθενειών με ολέθριες συνέπειες στο περιβάλλον αλλά και στην οικονομία.
<P>
Τέλος, θα ήθελα να επαναλάβω την αντίθεσή μου στη διαδικασία της αναδιατύπωσης, που μας εμποδίζει να βελτιώσουμε όσα σημεία κρίνουμε αναγκαία. Πιστεύω ότι η τακτική αυτή είναι επικίνδυνη, ιδίως στην περίπτωση που η Επιτροπή την επιλέξει και σε μελλοντικές αναθεωρήσεις άλλων προτάσεων κανονισμών και οδηγιών.
