<CHAPTER ID="012-03">
3. Η υπόθεση της οικογένειας al-Kurd
<SPEAKER ID="266" NAME="Πρόεδρος">
" ημερήσια διάταξη προβλέπει τη συζήτηση σχετικά με τις έξι προτάσεις ψηφίσματος αναφορικά με την υπόθεση της οικογένειας al-Kurd.
<SPEAKER ID="267" NAME="Μάριος Ματσάκης">
συντάκτης. - Κύριε Πρόεδρε, καταρχάς θα ήθελα να δηλώσω ότι εκφράζω τις προσωπικές μου απόψεις επί του θέματος.
<P>
Γνωρίζω πολύ καλά, όπως θα πρέπει να γνωρίζετε όλοι, πως ο,τιδήποτε λέγεται μέσα σε αυτό το Σώμα σχετικά με το Ισραήλ εξετάζεται εξονυχιστικά από τις ισραηλινές αρχές, οι οποίες στη συνέχεια αδιαφορούν παντελώς για την ουσία του θέματος. " μοναδική ενέργεια στην οποία προβαίνουν είναι να επιτίθενται με διάφορους τρόπους εναντίον των βουλευτών του ΕΚ που άσκησαν οποιαδήποτε κριτική στις άδικες πράξεις του Ισραήλ.
<P>
Αυτό το βίωσα ο ίδιος προσωπικά. Κατά τις πρόσφατες συζητήσεις του Σώματος σχετικά με τους παλαιστίνιους κρατούμενους στο Ισραήλ, χρησιμοποίησα σκληρή γλώσσα εναντίον των αξιωματούχων της ισραηλινής κυβέρνησης. Με τον τρόπο αυτό θέλησα να τους τονίσω ότι η στάση τους απέναντι στους παλαιστίνιους κρατούμενους ήταν - και φοβάμαι πως παραμένει - εντελώς απάνθρωπη και εγκληματική.
<P>
Μετά από την ομιλία μου, ο Πρέσβης του Ισραήλ στην Κύπρο όχι μόνον εξαπέλυσε μια εκστρατεία πολιτικής δυσφήμισης εναντίον μου, αλλά το κυριότερο είναι ότι η Πρόεδρος της Κνεσέτ, κ. Dalia Itzik, απέστειλε επίσημη επιστολή διαμαρτυρίας εναντίον μου προς τον Πρόεδρο του Ευρωπαϊκού Κοινοβουλίου. Ο κ. Pöttering απάντησε όσο πιο διπλωματικά μπορούσε και θα ήθελα να τον ευχαριστήσω διότι υπερασπίστηκε το δικαίωμα της ελευθερίας του λόγου των βουλευτών του ΕΚ στις συζητήσεις που διεξάγονται σε αυτό το Σώμα. Τον ευχαριστώ επίσης διότι μου διαβίβασε αντίγραφο της απάντησής του προς την κ. Itzik. Έχω εδώ την επιστολή και την καταθέτω στη Γραμματεία προς απόδειξη των όσων ισχυρίζομαι.
<P>
Επιπλέον, θα ήθελα να απευθύνω στην κ. Itzik το εξής μήνυμα: τόσο στο Ευρωπαϊκό Κοινοβούλιο όσο και στην ΕΕ γενικότερα, έχουμε το δικαίωμα να εκφράζουμε τη γνώμη μας ελεύθερα και δημοκρατικά. Ίσως θα έπρεπε να κάνετε και εσείς το ίδιο, τόσο στο κοινοβούλιο όσο και στη χώρα σας.
<P>
Όσον αφορά την ουσία του παρόντος ψηφίσματος, θα ήθελα να δηλώσω τα εξής: καταρχάς, δεν πρόκειται για μια υπόθεση του αστικού δικαίου, όπως ενδεχομένως προτείνουν ορισμένοι βουλευτές, που είτε έχουν παραπλανηθεί είτε παραπλανούν οι ίδιοι. Είναι σαφές ότι πρόκειται για ένα πολιτικό θέμα, το οποίο αποτελεί συνέχεια της πολιτικής των διαδοχικών κυβερνήσεων του Ισραήλ για την εκδίωξη των Παλαιστινίων από τις εστίες και τη γη τους και την ενσωμάτωση στο κράτος του Ισραήλ είτε διά της βίας είτε μέσω νομικίστικων τεχνασμάτων του μεγαλύτερου δυνατού μέρους των Κατεχομένων.
<P>
Κατά δεύτερον, σε έγγραφο που απεστάλη επιλεκτικά σε ορισμένους βουλευτές του ΕΚ, η ισραηλινή αποστολή στην ΕΕ αποπειράται να ισχυριστεί ότι τα εν λόγω περιουσιακά στοιχεία ανήκουν στους Ισραηλινούς για ιστορικούς λόγους. Στο εν λόγω έγγραφο ισχυρίζονται ότι δύο εβραϊκές ΜΚΟ αγόρασαν την έκταση στην επίμαχη συνοικία όπου έχουν κατασκευαστεί τα κτίρια επί Οθωμανικής Αυτοκρατορίας. Πιστεύω ειλικρινά ότι αυτός ο ισχυρισμός δεν μπορεί να θεωρηθεί σοβαρός και ότι δεν αξίζει να εξεταστεί περαιτέρω.
<P>
Ολοκληρώνοντας, θα ήθελα να επαναλάβω τη θέση μου, προς αποφυγή παρανοήσεων: σέβομαι το δικαίωμα του εβραϊκού λαού να έχει το δικό του κράτος, αλλά και η εβραϊκή κυβέρνηση θα πρέπει να σεβαστεί το δικαίωμα του παλαιστινιακού λαού να έχει το δικό του κράτος.
<SPEAKER ID="268" NAME="Véronique De Keyser">
συντάκτρια. - (FR) Κύριε Πρόεδρε, το οδυνηρό πρόβλημα της έξωσης της οικογένειας al-Kurd έχει δύο διαστάσεις, μία πολιτική και μία ανθρωπιστική.
<P>
" πολιτική διάσταση αφορά το καθεστώς της Ανατολικής Ιερουσαλήμ, την οποία οι Ισραηλινοί διεκδικούν ως αναπόσπαστο τμήμα του Ισραήλ. Ας μην λησμονούμε ότι ούτε η Ευρώπη ούτε η διεθνής κοινότητα θεώρησαν ποτέ ότι αυτό ισχύει.
<P>
Στο ψήφισμα 252, το Συμβούλιο Ασφαλείας των "νωμένων Εθνών δηλώνει ρητά ότι όλα τα νομοθετικά και διοικητικά μέτρα και οι διατάξεις που εγκρίνονται από το Ισραήλ, συμπεριλαμβανομένων των απαλλοτριώσεων γης και περιουσιακών στοιχείων, τα οποία τείνουν μεταβάλουν το νομικό καθεστώς δεν έχουν ισχύ και δεν τροποποιούν αυτό το νομικό καθεστώς.
<P>
Το Συμβούλιο Ασφαλείας υπενθύμισε τα παραπάνω στο Ισραήλ το 1980, όταν αυτό ενέκρινε μέτρα για να καταστήσει πρωτεύουσα του κράτους του την ενοποιημένη Ιερουσαλήμ, ενώ το ψήφισμα 476 ζητεί την άμεση διακοπή των πολιτικών και των μέτρων που επηρεάζουν τη φύση και το καθεστώς της ιερής πόλης. Το ψήφισμα 478 επιβεβαιώνει ότι όλα τα μέτρα που λαμβάνονται για την τροποποίηση του καθεστώτος της πόλης δεν έχουν καμία ισχύ. Τόσο τα "νωμένα Έθνη όσο και η Ευρώπη δεν έχουν επανέλθει ποτέ σε αυτό το σημείο.
<P>
Για τον λόγο αυτό, και παρά το γεγονός ότι όλοι οι βουλευτές του Σώματος σεβόμαστε την ισραηλινή κυβέρνηση και δικαιοσύνη, αντιλαμβανόμαστε ότι αυτή μπορεί να βασίζεται μόνο στους νόμους της χώρας, οι οποίοι στο σημείο αυτό αντίκεινται στο διεθνές δίκαιο, καθώς και ότι βάσει του διεθνούς δικαίου δεν διαθέτει καμιά δικαιοδοσία στην Ανατολική Ιερουσαλήμ.
<P>
Συνεπώς, η έξωση της οικογένειας al-Kurd πρέπει να τοποθετηθεί σε αυτό το πολιτικό πλαίσιο και όχι να θεωρηθεί απλώς ως μια περιουσιακή διαφορά. " οικογένεια al-Kurd υπέστη έξωση προς όφελος μιας εβραϊκής οικογένειας που μόλις πρόσφατα μετανάστευσε στο Ισραήλ. Στερήθηκε την περιουσία της μετά από αγώνα σαράντα ετών και κάποιοι από τους βουλευτές που τη συνάντησαν μπορούν να περιγράψουν καλύτερα από εμένα το ανθρώπινο δράμα αυτής της έξωσης.
<P>
Εκφράζω την ικανοποίησή μου για το γεγονός ότι ζητούμε πέρα από τα κομματικά όρια να αποδοθεί δικαιοσύνη και να της επιστραφεί η περιουσία της.
<P>
(Χειροκροτήματα)
<SPEAKER ID="269" NAME="Luisa Morgantini">
συντάκτρια. - (IT) Κύριε Πρόεδρε, κυρίες και κύριοι, στις 9 Νοεμβρίου η ισραηλινή αστυνομία εκδίωξε μέσα στη νύχτα την παλαιστινιακή οικογένεια al-Kurd από το σπίτι της στη συνοικία Sheikh Jarah, στην Ανατολική Ιερουσαλήμ. " οικογένεια αποτελείται από τη μητέρα, τον ημιπαράλυτο καρδιοπαθή πατέρα και πέντε παιδιά -μια οικογένεια που το 1948 εκδιώχθηκε από την πατρίδα της και υπέστη έξωση από το σπίτι της στην Ανατολική Ιερουσαλήμ, μαζί με χιλιάδες άλλους Παλαιστινίους.
<P>
Σήμερα απομένει για άλλη μια φορά χωρίς σπίτι, μολονότι είχε αγοράσει το σπίτι και διέμενε σε αυτό από το 1956. Μια ομάδα εξτρεμιστών εποίκων - όχι φτωχοί Εβραίοι που υπέστησαν διωγμούς και σώθηκαν από τη φοβερή τραγωδία του Ολοκαυτώματος, αλλά φονταμενταλιστές που πιστεύουν ότι η συγκεκριμένη έκταση τους ανήκει ελέω θεού - διεκδικεί την ιδιοκτησία του σπιτιού καθώς και 26 ακόμη κατοικιών στην ίδια περιοχή, επικαλούμενη, όπως ανέφερε ο κ. Ματσάκης, έναν οθωμανικό κώδικα του δεκάτου ενάτου αιώνα αναμφίβολης γνησιότητας, που αμφισβητείται ακόμη και από τις αμερικανικές αρχές. Ωστόσο, υπάρχει ήδη ένα σχέδιο: μια ισραηλινή οργάνωση θέλει να κατασκευάσει 200 κατοικίες στα ερείπια των σπιτιών των Παλαιστινίων που πρόκειται να εκδιωχθούν.
<P>
Μόλις την προηγούμενη εβδομάδα, μαζί με την αντιπροσωπεία του Ευρωπαϊκού Κοινοβουλίου στα κατεχόμενα παλαιστινιακά εδάφη, στην οποία συμμετείχαν βουλευτές από όλες τις πολιτικές ομάδες, επισκεφτήκαμε την οικογένεια al-Kurd στο σπίτι της, και γίναμε αυτόπτες μάρτυρες του εκφοβισμού και της βίας που υφίσταται καθημερινά από τους εποίκους, οι οποίοι έχουν ήδη εγκατασταθεί σε κάποια από τα σπίτια.
<P>
Σήμερα είναι άστεγη και στην παράγραφο 4 του ψηφίσματός μας ζητούμε την επιστροφή του σπιτιού στην οικογένεια al-Kurd και λυπάμαι διότι η Ομάδα ΕΛΚ, που τάσσεται υπέρ του συμβιβασμού και είχε υπερψηφίσει την εν λόγω παράγραφο, ζητεί τώρα τη διεξαγωγή ψηφοφορίας κατά τμήματα, ενώ κατά τον συμβιβασμό υπήρξε ομοφωνία. Σήμερα όμως η εν λόγω οικογένεια δεν έχει χάσει μόνο το σπίτι της, αλλά και τη σκηνή που είχε στήσει στην αυλή ενός σπιτιού παλαιστινιακής ιδιοκτησίας, το οποίο καταστράφηκε δύο φορές από ισραηλινές μπουλντόζες. Την ίδια τύχη θα έχουν και άλλες 500 οικογένειες στη συνοικία Sheikh Jarah, εάν δεν επέμβουμε δραστικά εναντίον του εγκλήματος των αλλεπάλληλων κατεδαφίσεων που εγκρίνονται συνεχώς.
<P>
Ως εκ τούτου, όπως είπε και κ. De Keyser, η πολιτική που ακολουθεί το Ισραήλ όσον αφορά την Ανατολική Ιερουσαλήμ είναι μια πολιτική εποικισμών και δεν αναγνωρίζεται από τη διεθνή κοινότητα. Φρονώ ότι, εκτός από το να ζητούμε με τον πλέον κατηγορηματικό τρόπο από το Ισραήλ να σεβαστεί το διεθνές δίκαιο, είναι πλέον καιρός να λάβουμε συγκεκριμένα μέτρα ώστε να μην επιτρέψουμε στις ενέργειές του να συνεχίσουν να υπονομεύουν την ειρήνη μεταξύ Παλαιστινίων και Ισραηλινών.
<SPEAKER ID="270" NAME="Ryszard Czarnecki">
συντάκτης. - (PL) Κύριε Πρόεδρε, έχω την αίσθηση ότι αυτό το θέμα διαφέρει από τα θέματα που συζητήσαμε προηγουμένως. Το δράμα του δεκατριάχρονου κοριτσιού που δολοφονήθηκε μπροστά στα μάτια ενός εξαγριωμένου πλήθους στη Σομαλία και το ζήτημα της θανατικής ποινής και των εκατοντάδων ανθρώπων που περιμένουν να εκτελεστούν στη Νιγηρία διαφέρουν από το θέμα που συζητούμε τώρα.
<P>
Οφείλουμε να ομολογήσουμε ότι γινόμαστε μάρτυρες του δράματος μιας οικογένειας Παλαιστινίων και αυτό είναι κάτι στο οποίο πρέπει να στρέψουμε την προσοχή μας. Από την άλλη πλευρά, θα ήθελα να τονίσω ότι, σε αντίθεση με τις περιπτώσεις της Νιγηρίας και της Σομαλίας, το εν λόγω ζήτημα δεν είναι τόσο μονόπλευρο. Από την πολύπλοκη πενηνταετή προϊστορία της περιοχής φαίνεται ότι σε πολλές περιπτώσεις τα θύματα ήταν τόσο Εβραίοι όσο και Παλαιστίνιοι. Βεβαίως, οι ζημίες που έχουν προκληθεί από τις δύο πλευρές δεν είναι ισότιμες, αλλά τώρα δεν συζητούμε αυτό. Παρεμβαίνω για να δηλώσω ότι στο μέλλον θα πρέπει να εξετάζουμε αυτά τα θέματα σε ένα ευρύτερο πλαίσιο. Ίσως αυτό μας επιτρέψει να έχουμε μια πιο δίκαιη κρίση, σε αντίθεση με ό,τι συμβαίνει πολλές φορές σήμερα.
<SPEAKER ID="271" NAME="Bernd Posselt">
συντάκτης. - (DE) Κύριε Πρόεδρε, η ιστορία του λαού του Ισραήλ είναι μια σειρά ατέρμονων διωγμών. Πριν από δύο χιλιάδες χρόνια εκδιώχθηκαν από την πατρίδα τους και διασκορπίστηκαν σε όλο τον κόσμο. Ανά τους αιώνες υπέστησαν διωγμούς και απελάθηκαν από τις χώρες στις οποίες είχαν βρει καταφύγιο. Το φοβερό αποκορύφωμα αυτής της πορείας ήταν το Ολοκαύτωμα, ένα έγκλημα εναντίον της ανθρωπότητας που οδήγησε στην επιστροφή τεράστιου αριθμού Εβραίων στους Αγίους Τόπους, τη γη των προγόνων τους, με αποτέλεσμα να ξεσπάσουν νέες συγκρούσεις, εκδιώξεις και νομικές διαμάχες στην περιοχή.
<P>
Σε μια τέτοια κατάσταση, το μόνο που μπορεί να κάνει το Ευρωπαϊκό Κοινοβούλιο είναι να υποστηρίξει με όλες του τις δυνάμεις τη δεδηλωμένη πρόθεση του ισραηλινού κράτους και της φιλειρηνικής μερίδας του παλαιστινιακού πληθυσμού, το μέγεθος της οποίας δεν μπορώ να εικάσω, για την επίτευξη μιας ειρηνικής και συναινετικής λύσης. Δεν έχει κανένα νόημα να επιλέγουμε μια μεμονωμένη περίπτωση έκτακτης ανάγκης και στη συνέχεια να αποφασίζουμε με τρόπο απόλυτο ότι θα επιλυθεί την Πέμπτη στο Στρασβούργο. Ωστόσο, οι λόγοι για τους οποίους συμμετείχαμε σε αυτό το ψήφισμα είναι ξεκάθαροι. Θελήσαμε να συμμετάσχουμε σε αυτήν τη διαδικασία διαλόγου διότι πιστεύουμε ότι τα ανθρώπινα δικαιώματα είναι αδιαίρετα.
<P>
Φυσικά, δεν μας αφήνει αδιάφορους η τύχη της οικογένειας al-Kurd, για την οποία θέλουμε να συζητήσουμε. Ωστόσο, δεν πιστεύομε ότι αυτό μπορεί να γίνει με αυταρχικό τρόπο. Ως εκ τούτου, θεωρούμε ότι το σημείο 4 έχει δογματικό χαρακτήρα και αδικεί τη συγκεκριμένη υπόθεση. Για αυτόν το λόγο, η προσέγγισή μας είναι να παρέμβουμε εξ ονόματος των ανθρωπίνων δικαιωμάτων, της ειρηνευτικής διαδικασίας και, φυσικά, της οικογένειας al-Kurd, αλλά αυτό μπορούμε να το πράξουμε μόνο στο πλαίσιο ενός διαλόγου και με τις δύο πλευρές και όχι συντασσόμενοι μονομερώς με τη μία ή την άλλη πλευρά. Επομένως, υποστηρίζουμε σθεναρά την απόφαση, ζητούμε όμως να διεξαχθεί χωριστή ψηφοφορία για το σημείο 4, καθώς το συγκεκριμένο θέμα πρέπει να αποφασιστεί επί τόπου. Για αυτόν το σκοπό είμαστε στη διάθεσή σας.
<SPEAKER ID="272" NAME="Jana Hybášková">
εξ ονόματος της Ομάδας PPE-DE. - (CS) Κύριε πρόεδρε, επιτρέψτε μου να διαφωνήσω με τον τρόπο με τον οποίο το Κοινοβούλιο κακώς ενεπλάκη στα ιδιαίτερα πολιτικά συμφέροντα των παρατάξεων από τη σύγκρουση Παλαιστινίων και Ισραηλινών. Το όλο θέμα αφορά τη σοβαρή αμφισημία του ψηφίσματος 242 - που μετρά περισσότερα χρόνια και από εμένα την ίδια - το οποίο δεν προσδιορίζει τα όρια της νομικής δικαιοδοσίας για την Ανατολική Ιερουσαλήμ. Διερωτώμαι εάν αυτή είναι μια αστική διαφορά. " απάντηση είναι πως όχι. Διερωτώμαι επίσης εάν αφορά την τέταρτη Σύμβαση της Γενεύης. " απάντηση είναι πως όχι.
<P>
Προεξοφλούμε απερίσκεπτα τις διαπραγματεύσεις μιας μελλοντικής ειρηνευτικής διάσκεψης, χωρίς να έχουμε κανένα δικαίωμα. Ο επικεφαλής της αντιπροσωπείας στην Παλαιστίνη πείσθηκε να επισκεφτεί μια οικογένεια που είχε καταδικαστεί νόμιμα, γεγονός που αποτέλεσε τεράστια πρόκληση για τους ισραηλινούς αξιωματούχους, με αποτέλεσμα την κατάρτιση ενός ψηφίσματος με το οποίο, δυστυχώς, δεν θα επιτύχουμε τίποτα. Είναι αναγκαίο να δημιουργηθούν οι προϋποθέσεις για μια ουσιαστική πολιτική αλλαγή στις απόψεις του Ευρωπαϊκού Κοινοβουλίου όσον αφορά τη συμμετοχή του Ισραήλ σε κοινοτικά προγράμματα και να βελτιωθούν οι πολιτικές σχέσεις, κάτι το οποίο, δυστυχώς, δεν καταφέραμε να επιτύχουμε διά της δημοκρατικής οδού. Αντί μιας δημοκρατικής λύσης, τα μέλη του ΕΚ προσέφεραν στους Ισραηλινούς έναν λόγο για να εξαγριωθούν. Αντί να επιλύσουμε τα προβλήματα, ρίχνουμε λάδι στη φωτιά. Αυτός ο ρόλος δεν αρμόζει στο Κοινοβούλιό μας.
<SPEAKER ID="273" NAME="Proinsias De Rossa">
εξ ονόματος της Ομάδας PSE. - Κύριε Πρόεδρε, είχα τη χαρά να συμμετέχω και εγώ στην επίσημη αντιπροσωπεία του Κοινοβουλίου στο Παλαιστινιακό Νομοθετικό Συμβούλιο πριν από δύο εβδομάδες και να επισκεφτώ την οικογένεια al-Kurd. Τότε η οικογένεια ήλπιζε ακόμη ότι τα ισραηλινά δικαστήρια θα εξέδιδαν μια δίκαιη απόφαση. Είναι λυπηρό το γεγονός ότι οι ελπίδες τους ήταν φρούδες και ότι σήμερα έχουν υποχρεωθεί όχι μόνο να εγκαταλείψουν εντελώς το σπίτι τους, αλλά και να απομακρυνθούν από την ευρύτερη περιοχή στην οποία είχαν στήσει τη σκηνή όπου διέμεναν.
<P>
Είναι δύσκολο να ελπίζουμε ότι μια βιώσιμη λύση δύο κρατών παραμένει εφικτή, δεδομένου του πολέμου φθοράς εναντίον του παλαιστινιακού λαού, του οποίου γίναμε μάρτυρες κατά την πρόσφατη επίσκεψή μας και τον οποίο αντικατοπτρίζει αυτή η έξωση. Είναι αποκρουστικό το γεγονός ότι, σε αυτήν τη χρονική συγκυρία, μας περνάει και μόνον από τον νου να αναβαθμίσουμε τις σχέσεις μας με το Ισραήλ, με όλες αυτές τις παραβιάσεις του διεθνούς δικαίου, τις εξώσεις οικογενειών και των εποικισμών που εγκαθιδρύονται. Έντεκα χιλιάδες Παλαιστίνιοι κρατούνται σε φυλακές. Σαράντα εκλεγμένοι αντιπρόσωποι του παλαιστινιακού λαού, μεταξύ των οποίων και ο πρόεδρος του παλαιστινιακού κοινοβουλίου, έχουν φυλακιστεί, όπως και 300 παιδιά ηλικίας κάτω των 18 ετών, ακόμη και παιδιά ηλικίας 12 ετών. Αυτό είναι απαράδεκτο για ένα κράτος που διατείνεται ότι είναι δημοκρατικό και ότι συμμορφώνεται με τους κανόνες του διεθνούς δικαίου. Κάτι τέτοιο δεν ισχύει.
<P>
" ΕΕ πρέπει να πιέσει την ισραηλινή κυβέρνηση να επιστρέψει το σπίτι στην οικογένεια al-Kurd. Πρέπει να δηλώσουμε απερίφραστα στο Ισραήλ ότι, εάν θέλει να συνεχίσει να συνεργάζεται με την ΕΕ, θα πρέπει να συμμορφωθεί με τους ισχύοντες δημοκρατικούς και ανθρωπιστικούς κανόνες, τόσο στη θεωρία όσο και στην πράξη. Κάθε σκέψη περί αναβάθμισης των σχέσεων της ΕΕ με το Ισραήλ, όπως προτείνουν ορισμένα κράτη μέλη, πρέπει να εγκαταλειφθεί όσο συνεχίζονται τέτοιου είδους αδικίες.
<P>
Θα ήθελα να ολοκληρώσω με μια παρατήρηση επί της διαδικασίας. Πιστεύω ότι η πρόταση προφορικών τροπολογιών αυτό το απόγευμα της Πέμπτης - οι οποίες δεν αντικατοπτρίζουν τα πραγματικά γεγονότα και που δεν έχουν τη στήριξη των συντακτών του παρόντος ψηφίσματος - συνιστά κατάχρηση της δυνατότητας κατάθεσης προφορικών τροπολογιών.
<P>
Πιστεύω ότι αυτό το θέμα θα πρέπει να εξεταστεί από τη Γραμματεία του Κοινοβουλίου και ότι θα πρέπει να υποβληθούν προτάσεις ώστε να διασφαλιστεί ότι δεν θα επαναληφθεί.
<SPEAKER ID="274" NAME="Πρόεδρος">
Θα ήθελα να διαβεβαιώσω τον κ. De Rossa ότι η πρότασή του θα ληφθεί υπόψη. Θα διαβιβαστεί καταλλήλως, καθώς γνωρίζουμε ότι οι προφορικές τροπολογίες που υποβάλλονται την Πέμπτη το απόγευμα διέπονται από ειδικό καθεστώς δεδομένου ότι, ακόμη και στην περίπτωση που o αριθμός των βουλευτών είναι πολύ μικρός, το Σώμα μπορεί να τις καταψηφίσει.
<SPEAKER ID="275" NAME="Μάριος Ματσάκης" AFFILIATION="ALDE">
Κύριε Πρόεδρε, σε αυτό το σημείο, και παρά το γεγονός ότι διαφωνώ κάθετα με τις προφορικές τροπολογίες, θα ήθελα να υπεραμυνθώ του δικαιώματος των βουλευτών του ΕΚ να υποβάλλουν προφορικές τροπολογίες, ακόμη και την Πέμπτη το απόγευμα, και να καταδικάσω τις ομάδες - και πρώτα τη δική μου - που δεν κατορθώνουν να εξασφαλίσουν την παρουσία των βουλευτών τους την Πέμπτη το απόγευμα.
<SPEAKER ID="276" NAME="Πρόεδρος">
Δεν θα ήθελα να αρχίσω μια συζήτηση επ' αυτού, όπως καταλαβαίνετε.
<P>
Θέλω απλώς να σας ενημερώσω σχετικά με τους κανονισμούς που εφαρμόζονται στο Κοινοβούλιο. Φυσικά, κάθε βουλευτής έχει το δικαίωμα να καταθέτει προφορικές τροπολογίες κατά τη διάρκεια της ώρας των ψηφοφοριών που διεξάγονται την Πέμπτη το απόγευμα. Σύμφωνα με τους κανόνες μας, οι τροπολογίες αυτές μπορούν να καταψηφιστούν από συγκεκριμένο αριθμό βουλευτών. Θα ήθελα επίσης να σας επισημάνω ότι αυτά τα ζητήματα έχουν ήδη αποφασιστεί σε ανώτατο επίπεδο κατά το παρελθόν. Προφανώς, σε περίπτωση που λόγω αμέλειας των βουλευτών επιβαλλόταν μια προφορική τροπολογία στην οποία το Σώμα ήταν καταφανώς αντίθετο, απλώς και μόνο διότι δεν ήταν παρόντες αρκετοί βουλευτές για να την αντικρούσουν, τότε θα επιστρέφαμε στο αρχικό κείμενο, προκειμένου να αποφύγουμε να καταλήξουμε σε ένα προφορικά τροποποιημένο κείμενο το οποίο δεν είναι αποδεκτό.
<P>
Εάν το επιθυμείτε, μπορώ να παράσχω συγκεκριμένες και λεπτομερείς πληροφορίες σχετικά με προηγούμενες περιπτώσεις.
<SPEAKER ID="277" NAME="Charles Tannock">
, εξ ονόματος της Ομάδας PPE-DE. - Κύριε Πρόεδρε, πριν αρχίσει να μετρά ο χρόνος της ομιλίας μου θα ήθελα και εγώ να υποβάλω μια παρατήρηση επί της διαδικασίας σχετικά με αυτό το θέμα. Θεωρώ εντελώς παράτυπο και απαράδεκτο το γεγονός ότι ο Κανονισμός του Κοινοβουλίου μπορεί να μεταβάλλεται επειδή κάποια μέλη από τη μία πτέρυγα του Κοινοβουλίου επιλέγουν να μην εμφανίζονται την Πέμπτη το απόγευμα. Αυτό είναι δικό τους - όχι δικό μας - πρόβλημα και έχουμε κάθε δικαίωμα να λειτουργούμε σύμφωνα με τον Κανονισμό του Κοινοβουλίου, ο οποίος θα πρέπει να παραμένει ίδιος για κάθε περίοδο της εβδομάδας εργασίας κατά τις περιόδους των συνόδων του Στρασβούργου.
<P>
Θα σας παρακαλούσα να μηδενίσετε τώρα τον χρόνο της ομιλίας μου.
<P>
Κύριε Πρόεδρε, σε αυτές τις έκτακτες συνόδους συζητούμε για σοβαρότατες παραβιάσεις των ανθρωπίνων δικαιωμάτων, όπως βασανιστήρια, βιασμούς και δολοφονίες. " υπόθεση al-Kurd στην Ανατολική Ιερουσαλήμ δεν εμπίπτει σε αυτή την κατηγορία. Πρόκειται για μια αστική διαφορά μεταξύ ιδιωτών και εμείς δεν έχουμε πραγματικά κανένα λόγο να εμπλακούμε σε κάτι τέτοιο. " οικογένεια υπέστη έξωση από την αστυνομία, η οποία εκτελούσε μια απόφαση του Ανώτατου Δικαστηρίου του Ισραήλ. " οικογένεια γνώριζε προ πολλού ότι επρόκειτο να εφαρμοστεί η διαδικασία της έξωσης. " οικογένεια επί 40 χρόνια δεν κατέβαλλε ενοίκιο, παρά τη δικαστική απόφαση που επέβαλε το αντίθετο. " εν λόγω υπόθεση δεν συνδέεται με το ευρύτερο θέμα της επίλυσης της διαμάχης Ισραηλινών και Παλαιστινίων.
<P>
Συνήθως, οι συζητήσεις αυτές πραγματοποιούνται σε δικομματική βάση. Ωστόσο, η συγκεκριμένη συζήτηση αποτελεί απλώς άλλο ένα παράδειγμα εκμετάλλευσης των εχθρικών αισθημάτων εναντίον των Ισραηλινών, ιδιαίτερα στην απέναντι πτέρυγα του Κοινοβουλίου. Όσο και αν προσπαθούν, δεν μπορούν να συγκαλύψουν το γεγονός ότι το Ισραήλ αποτελεί μια δημοκρατία όπου το κράτος δικαίου και η ανεξαρτησία της δικαιοσύνης παραμένουν ύψιστης σημασίας. Μακάρι να μπορούσαμε να πούμε το ίδιο και για την αρχή που καθοδηγείται από τη Χαμάς στη Λωρίδα της Γάζας.
<P>
Αγαπητοί συνάδελφοι, δεν υπάρχουν άραγε πολύ περισσότερα και πιο επείγοντα ζητήματα στον υπόλοιπο κόσμο, με τα οποία θα άξιζε να ασχοληθούμε στο πλαίσιο μιας συζήτησης για τα ανθρώπινα δικαιώματα;
<SPEAKER ID="278" NAME="Πρόεδρος">
Κυρίες και κύριοι, θα ήθελα να διευκρινίσω κάτι, ώστε να γίνει κατανοητό.
<P>
Οι κανόνες του Ευρωπαϊκού Κοινοβουλίου δεν μεταβάλλονται για τις συνεδριάσεις που λαμβάνουν χώρα την Πέμπτη το απόγευμα. Την Πέμπτη το απόγευμα ισχύουν διαφορετικοί κανόνες και αυτό προβλέπεται από τον Κανονισμό. Παραδείγματος χάρη, κατά τη διάρκεια των συζητήσεων την Πέμπτη το απόγευμα, στο πλαίσιο της ελεύθερης υποβολής ερωτήσεων, οι ομιλητές είναι δύο και όχι πέντε.
<P>
Εάν υποβληθεί αίτημα παραπομπής λόγω μη απαρτίας, το συγκεκριμένο σημείο δεν μεταφέρεται, αλλά ακυρώνεται. Τα αιτήματα για τις προφορικές τροπολογίες διέπονται και αυτά από διαφορετικούς κανόνες, οι οποίοι δεν εναπόκεινται στη διακριτική ευχέρεια του προεδρεύοντος της συνεδρίασης, αλλά έχουν ήδη συμπεριληφθεί επίσημα στον Κανονισμό του Κοινοβουλίου.
<SPEAKER ID="279" NAME="Lidia Joanna Geringer de Oedenberg">
εξ ονόματος της Ομάδας PSE. - (PL) Κύριε Πρόεδρε, τη νύχτα της Κυριακής της 9ης Νοεμβρίου, ισραηλινά στρατεύματα εκδίωξαν την οικογένεια al-Kurd από το σπίτι της στη συνοικία Sheikh Jarrah στην Ανατολική Ιερουσαλήμ, όπου διέμεναν για περισσότερο από 50 χρόνια. " έξωση ήταν το αποτέλεσμα μιας δικαστικής απόφασης που εκδόθηκε από το Ανώτατο Δικαστήριο του Ισραήλ τον περασμένο Ιούλιο, με την οποία ολοκληρώθηκε μια μακρά και ιδιαίτερα αμφιλεγόμενη δίκη που διεξάχθηκε στα ισραηλινά δικαστήρια και ενώπιον των ισραηλινών αρχών.
<P>
Πρέπει να τονιστεί ότι η οικογένεια έχασε το σπίτι της παρά τις έντονες διαμαρτυρίες της διεθνούς κοινότητας, και ότι η απόφαση του Ανώτατου Δικαστηρίου ουσιαστικά ανοίγει τον δρόμο για την κατάσχεση 26 ακόμη σπιτιών στην ίδια περιοχή. " τύχη της οικογένειας al-Kurd και τα πολυάριθμα περιστατικά καταστροφής των σπιτιών όπου διαμένουν οικογένειες παλαιστινίων στην Ανατολική Ιερουσαλήμ από τις ισραηλινές αρχές προκαλούν μεγάλη ανησυχία. Τέτοιου είδους ενέργειες θεωρούνται παράνομες από το διεθνές δίκαιο και η διεθνής κοινότητα, και συγκεκριμένα η τετραμερής διάσκεψη της Μέσης Ανατολής, θα πρέπει να κάνει ό,τι είναι δυνατόν για να προστατεύσει τους Παλαιστινίους που ζουν σε αυτή την περιοχή και σε άλλα τμήματα της Ανατολικής Ιερουσαλήμ. Θα πρέπει να ζητήσουμε από το Ισραήλ να σταματήσει την επέκταση του εποικισμού και του Τείχους πέρα από τα σύνορα του 1967. Αυτές οι ενέργειες αντίκεινται στο διεθνές δίκαιο και θέτουν σε σοβαρό κίνδυνο την προοπτική μιας βιώσιμης ειρηνευτικής συμφωνίας μεταξύ Παλαιστινίων και Ισραηλινών.
<SPEAKER ID="280" NAME="Paulo Casaca" AFFILIATION="PSE">
(PT) Κύριε Πρόεδρε, πιστεύω ότι δύο είναι τα θεμελιώδη ζητήματα σε αυτήν τη συζήτηση: το πρώτο είναι ότι έχουμε να κάνουμε με ένα από τα πλέον ανεξάρτητα δικαστικά συστήματα του κόσμου. Πρόσφατα, το εν λόγω δικαστικό σύστημα υποχρέωσε ακόμη και τον Πρόεδρο της ίδιας του της χώρας να παραιτηθεί.
<P>
Δεύτερον, ότι αυτή η νομική διαμάχη που συνεχιζόταν για δεκαετίες και που αφορούσε την ιδιοκτησία και τη μη καταβολή ενοικίου δεν μπορεί να συγκριθεί, παραδείγματος χάρη, με τον διωγμό εκατομμυρίων Ιρακινών που μέχρι πρόσφατα είχαν εγκαταλειφθεί στη μοίρα τους, χωρίς κανείς να μπαίνει στον κόπο να αμφισβητήσει τη νομιμότητα της ιρακινής κυβέρνησης και χωρίς καμιά αίσθηση ισορροπίας σχετικά με το τι συμβαίνει στην ευρύτερη περιοχή. Γιατί περί ισορροπίας πρέπει να συζητήσουμε. Το θέμα της ισορροπίας είναι κεφαλαιώδους σημασίας. Οφείλω να πω ότι φρίττω με όσα άκουσα εδώ περί αμφισβήτησης της ύπαρξης του κράτους του Ισραήλ.
<SPEAKER ID="281" NAME="Siim Kallas">
Αντιπρόεδρος της Επιτροπής. - Κύριε Πρόεδρε, η Επιτροπή ανησυχεί ιδιαίτερα για τις πρόσφατες εξελίξεις στην Ανατολική Ιερουσαλήμ, και συγκεκριμένα για την καταστροφή σπιτιών που ανήκουν σε Παλαιστινίους και την επέκταση των εποικισμών στην Ανατολική Ιερουσαλήμ.
<P>
Σε μια περίοδο που απαιτούνται επειγόντως μέτρα για την οικοδόμηση εμπιστοσύνης για τη στήριξη της διαπραγματευτικής διαδικασίας που ξεκίνησε στην Αννάπολη, τέτοιες ενέργειες δεν εξυπηρετούν σε τίποτα. Στη δήλωσή της τής 11ης Νοεμβρίου, η ΕΕ καλεί τις ισραηλινές αρχές να θέσουν έγκαιρα τέλος σε αυτές τις ενέργειες.
<P>
Επιπλέον, σε πολλές περιπτώσεις τους τελευταίους μήνες η ΕΕ έχει εκφράσει την ανησυχία της σχετικά με την απόφαση των ισραηλινών αρχών να εγκρίνουν τη δημιουργία νέων εποικισμών στην Ανατολική Ιερουσαλήμ. " δημιουργία "δεδομένων επιτόπου" υπονομεύει τις πιθανότητες για επίλυση της διένεξης μέσω διαπραγματεύσεων. " Ιερουσαλήμ αποτελεί ένα από τα λεγόμενα ζητήματα "οριστικού καθεστώτος", το οποίο πρέπει να επιλυθεί μεταξύ των διαπραγματευόμενων μερών.
<P>
" Επιτροπή στήριξε την παρουσία των Παλαιστινίων στην Ανατολική Ιερουσαλήμ και θα συνεχίσει να το πράττει.
<SPEAKER ID="282" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί μετά το τέλος των συζητήσεων.
