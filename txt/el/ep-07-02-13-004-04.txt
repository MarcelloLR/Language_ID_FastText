<CHAPTER ID="004-04">
4. Τροποποίηση των κανόνων εφαρμογής του Δημοσιονομικού Κανονισμού (ψηφοφορία) 
<P>
Πριν από την ψηφοφορία
<SPEAKER ID="043" NAME="Ingeborg Gräßle " AFFILIATION="PPE-DE">
εισηγήτρια. - (DE) Κύριε Πρόεδρε, κυρίες και κύριοι, ζητώ τον λόγο γιατί πρέπει να επιστήσω την προσοχή σε μία ανησυχητική κατάσταση στις διαπραγματεύσεις μεταξύ Συμβουλίου και Επιτροπής. Έχετε μπροστά σας μία από τις τελευταίες ευκαιρίες της Επιτροπής Barroso να προχωρήσετε προς μία ανεπιφύλακτη θετική δήλωση αξιοπιστίας.
<P>
Πήραμε το θάρρος να επανέλθουμε στις προτάσεις της Επιτροπής και να τις συμπεριλάβουμε σε αυτήν την έκθεση. Τώρα η Επιτροπή θέλει να την απορρίψει χωρίς να προβεί σε οποιαδήποτε αντιπρόταση. Όποιος εμποδίζει σήμερα, με το να μην κάνει τίποτα, την απλούστευση, τη βελτίωση της ανάκτησης αχρεωστήτως καταβληθέντων πόρων και έναν πιο αποτελεσματικό έλεγχο, φροντίζει ώστε να έχει τον Απρίλιο του 2009 η παρούσα Επιτροπή πιστοποιητικό κακοδιαχείρισης. Στη διαδικασία χορήγησης απαλλαγής θα αντιμετωπίσουμε έτσι, δύο μήνες πριν από τις ευρωεκλογές, έναν προϋπολογισμό του 2007 γεμάτο από λάθη, και είναι ο πρώτος της νέας δημοσιονομικής προοπτικής. Αν δεν γίνουν τώρα δεκτές οι προτάσεις μας, η Επιτροπή και το Συμβούλιο, λειτουργώντας ως τροχοπέδη και εμπόδιο, προσφέρουν στους πολέμιους της Ευρώπης ένα δυνατό θέμα για το 2009.
<P>
Δυστυχώς, το Συμβούλιο -ιδίως υπό τη γερμανική Προεδρία- βρίσκεται σε τροχιά σύγκρουσης. Αντί να μεριμνήσει για την κοινή διαμόρφωση της ήδη αποφασισμένης δημοσίευσης των ενισχύσεων και των αποδεκτών τους, το Συμβούλιο αιφνιδιάζει τους πάντες λέγοντας, κοφτά και χωρίς εξηγήσεις, "όχι" σε αυτήν και στους πόρους για την έρευνα και την αναπτυξιακή βοήθεια, δηλαδή σε ολόκληρο τον τομέα της άμεσης διεθνούς κοινής διαχείρισης. Το Συμβούλιο σπέρνει με τον τρόπο αυτό διχόνοια στην Ευρώπη, γιατί χωρίς ενοποίηση ο καθένας μπορεί να κάνει ό,τι θέλει και αυτό συνεπάγεται απώλεια της εμπιστοσύνης των ευρωπαίων φορολογουμένων για όλους μας.
<P>
Το Συμβούλιο στερεί από την παρούσα Επιτροπή την πιο εμφανή της επιτυχία στον δημοσιονομικό τομέα, δηλαδή τη διαφάνεια, που δεν αξίζει τίποτα όταν δεν είναι απτή. Απευθύνω επείγουσα έκκληση προς την Επιτροπή και την Προεδρία του Συμβουλίου να αναλάβουν την ευθύνη τους γι' αυτό το νομικό κείμενο και να συνεργαστούν μαζί μας για την απλούστευση και για τον περιορισμό της γραφειοκρατίας. Οι προτάσεις βρίσκονται μπροστά σας και σας ζητώ -σας ικετεύω- να τις εγκρίνετε.
<P>
(Χειροκροτήματα)
