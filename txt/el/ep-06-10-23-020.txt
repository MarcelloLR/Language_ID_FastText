<CHAPTER ID="020">
Χρηματοδοτικό μέσο για το περιβάλλον (LIFE+) - Xρηματοδότηση του δικτύου Natura 2000
<SPEAKER ID="160" NAME="Πρόεδρος">
" ημερήσια διάταξη προβλέπει:
<P>
τη σύσταση για τη δεύτερη ανάγνωση σχετικά με την κοινή θέση του Συμβουλίου [(06284/1/2006 C6-0226/2006 για την έκδοση κανονισμού του Ευρωπαϊκού Κοινοβουλίου και του Συμβουλίου σχετικά με το χρηματοδοτικό μέσο για το περιβάλλον (LIFE+) (Εισηγήτρια: η κ. Isler Béguin).
<P>
τη συζήτηση της προφορικής ερώτησης προς την Επιτροπή B6-0441/2006) του κ. Florenz, εξ ονόματος της Επιτροπής Περιβάλλοντος, Δημόσιας Υγείας και Ασφάλειας των Τροφίμων, σχετικά με τη χρηματοδότηση του δικτύου NATURA 2000.
<SPEAKER ID="161" NAME="Marie Anne Isler Béguin " AFFILIATION="Verts/ALE">
εισηγήτρια. - (FR) Κύριε Πρόεδρε, κύριε Επίτροπε, κυρίες και κύριοι, επιτρέψτε μου να αρχίσω την ομιλία μου ευχαριστώντας τα μέλη της Επιτροπής Περιβάλλοντος, Δημόσιας Υγείας και Ασφάλειας των Τροφίμων και ιδιαίτερα τους συναδέλφους μου σκιώδεις εισηγητές για το έργο που επιτελέσαμε από κοινού, επειδή πιστεύω ότι μπορεί να ειπωθεί -παρόλο που στην αίθουσα η προσέλευση δεν είναι πολύ μεγάλη, όπως συμβαίνει συνήθως τέτοια ώρα- ότι πραγματοποιήσαμε πραγματικά ένα έργο από κοινού και ότι αυτή η έκθεση, που φέρει το όνομά μου, θα μπορούσε να φέρει και το όνομα των συναδέλφων μου, της κ. Gutiérrez-Cortines, της κ. Ries ή ακόμη της κ. Lienemann, η οποία ζητεί συγνώμη που δεν μπορεί να συμμετέχει στην αποψινή συζήτηση.
<P>
Εργαστήκαμε επίσης από κοινού με την Επιτροπή. Δυστυχώς εκφράζουμε τη λύπη μας που το Συμβούλιο δεν είναι παρόν επειδή, σε τελική ανάλυση, τα αποτελέσματά μας θα εξαρτηθούν πολύ από αυτό. Είμαι απολύτως πεπεισμένη ότι η συνεργασία που καταφέραμε να επιτύχουμε κατά την πρώτη αυτή ανάγνωση και η οποία συνεχίζει την κοινή πρόταση, θα μας διευκολύνει στην επίτευξη της συναίνεσης με το Συμβούλιο και μαζί σας, και βασίζομαι σε εσάς, κύριε Επίτροπε, για να διαβιβάσετε στο Συμβούλιο τα αποτελέσματα αυτής της συζήτησης.
<P>
Πράγματι, κυρίες και κύριοι, το LIFE+ δεν είναι πλέον το πρόγραμμα που γνωρίζαμε κάποτε, αλλά θα αποτελέσει πράγματι τη θέση του προϋπολογισμού της Ένωσης για το περιβάλλον. Έτσι, το LIFE+ θα διέπει τις καινοτόμες ευρωπαϊκές πολιτικές, που θα αντιπαρατίθενται στην αύξηση των προκλήσεων, όπως την καταπολέμηση της κλιματικής αλλαγής και τις προσπάθειες απαλλαγής της ατμόσφαιρας και του εδάφους από τη ρύπανση, που θα αποτρέψει την καταστροφή της βιοποικιλότητας και που θα παράσχει τα μέσα στη ΓΔ Περιβάλλοντος και τις ΜΚΟ, των κατεξοχήν βιοδεικτών μας, προκειμένου να προσφέρουν μια ευρωπαϊκή προστιθέμενη αξία στις περιβαλλοντικές πολιτικές των κρατών μελών.
<P>
Πράγματι, όπως έχετε αντιληφθεί, κυρίες και κύριοι, πρόκειται για μια "αδύνατη θέση του προϋπολογισμού" λόγω του ασήμαντου ποσού που της διέθεσαν το Συμβούλιο και η Επιτροπή. Επιχειρήσαμε, κατά την πρώτη ανάγνωση, να αυξήσουμε το ποσό αυτής της θέσης LIFE, η οποία πρέπει να τονίσω ότι δεν αντιπροσωπεύει ούτε το 1% του συνολικού προϋπολογισμού, με σκοπό να εναρμονιστεί με τις πολυδιαφημισμένες πολιτικές της ίδιας της Ένωσης. " συζήτηση περιστράφηκε επομένως εκ νέου στη στήριξη του δικτύου Natura 2000, τη ναυαρχίδα της περιβαλλοντικής μας πολιτικής. Προσθέτοντας τα 21 δισεκατομμύρια ευρώ, που ακόμα και η Επιτροπή έκρινε ότι είναι απαραίτητα για τη σωστή διαχείριση του Natura 2000, το Ευρωπαϊκό Κοινοβούλιο έστειλε ένα ηχηρό μήνυμα στην Επιτροπή και το Συμβούλιο. Και πράξαμε σωστά.
<P>
Σήμερα, με τη μείωση των προϋπολογισμών των διαρθρωτικών ταμείων, προκλήθηκε ασυγκράτητος ανταγωνισμός στις περιφέρειες και έχουμε υπαναχώρηση όλων των συναδέλφων μας. Καθώς το NATURA 2000 δεν παρουσιάζεται συγκεκριμένα στους δημοσιονομικούς κανονισμούς, είναι φυσικό τα αποτελέσματα να προκύψουν από τους περιβαλλοντικούς εθελοντές. Δεν πρέπει να θέτουμε τόσο υψηλούς στόχους ωστόσο, όσον αφορά το μερίδιο που αναλογεί στην προστασία της φύσης και τη βιοποικιλότητας, παρά τη σχεδόν ομοφωνία που επιτεύχθηκε κατά την πρώτη ανάγνωση στο Ευρωπαϊκό Κοινοβούλιο για τη στήριξη μιας φιλόδοξης ευρωπαϊκής πολιτικής.
<P>
" κοινή θέση που μας προτάθηκε αγνόησε επιδεικτικά την προειδοποίησή μας. Το χειρότερο είναι ότι απομακρύνεται από αυτήν με σκανδαλώδη τρόπο, φτάνοντας στο σημείο να εκχωρήσει το 80% της ευθύνης της εξουσιοδοτημένης διαχείρισης στα κράτη μέλη, ενώ στην αρχική σας πρόταση δεν αναφερθήκατε καν σε αυτό το ποσοστό. Ποιος υπουργός θα μπορούσε να αρνηθεί ένα τέτοιο δώρο; Ασφαλώς, αντιλαμβανόμαστε επίσης ότι με περιορισμένο αριθμό προσωπικού, η Επιτροπή φοβάται να διαχειριστεί πολλαπλά σχέδια. Αυτό καθίσταται ολοένα και δυσκολότερο από το γεγονός ότι, με τη μείωση του αριθμού των ευρωπαίων υπαλλήλων που έχει αναγγελθεί, λίγες ελπίδες υπάρχουν για να ενισχυθεί το προσωπικό της ΓΔ Περιβάλλοντος.
<P>
Ας μιλήσουμε ξεκάθαρα: αυτή η προσέγγιση δεν είναι η ορθή, επειδή το ευρωπαϊκό επίπεδο εξακολουθεί να παραμένει το πιο σχετικό και το πιο ασφαλές για την αντιμετώπιση περιβαλλοντικών θεμάτων. Εκτιμούμε μάλιστα ότι αυτή η μεταβίβαση αρμοδιοτήτων από την Επιτροπή στα κράτη μέλη είναι επικίνδυνη. Κατά την άποψή μας, αυτή η αρχική στρατηγική της επανεθνικοποίησης των περιβαλλοντικών πολιτικών αποτελεί την απαρχή μιας αργής διάσπασης της ευρωπαϊκής ιδέας. Κάθε κράτος μέλος που επιθυμεί να του επιστραφεί το ποσό που πόνταρε στην αρχή θα έχει, επομένως, τη δυνατότητα να εισχωρήσει στη στρατηγική της Λισαβόνας και να γίνει έτσι ένας ασυναγώνιστος ανταγωνιστής -και γνωρίζουμε πολύ καλά ότι ο ανταγωνισμός γενικά συμβαδίζει με την υποβάθμιση του περιβάλλοντος- ή να ισχυριστεί ότι η βιώσιμη ανάπτυξη, που απαιτεί μια ολοκληρωμένη προσέγγιση, είναι το αντίθετο αυτού του ανταγωνισμού. Γνωρίζουμε επίσης τον βαθμό στον οποίον η ετικέτα "περιβάλλον" χρησιμεύει στην αιτιολόγηση των προβλημάτων που καταστρέφουν το περιβάλλον.
<P>
Κύριε Επίτροπε, κυρίες και κύριοι, αυτή ακριβώς είναι η παγίδα στην οποία αρνούμαστε να πέσουμε, επειδή αυτό θα αποτελούσε απεμπόληση όλων των ευρωπαϊκών επιτυχιών στον τομέα του περιβάλλοντος. Αν υπάρχει μια πολιτική ορατή, διαπιστωμένη, αναγνωρισμένη και εκτιμημένη από τους ευρωπαίους πολίτες, αυτή πράγματι είναι εκείνη που καταφέραμε να θέσουμε σε εφαρμογή για την προστασία του περιβάλλοντος.
<P>
Γνωρίζουμε όλοι ότι το LIFE αναμένεται ότι θα μας διευκολύνει στην αντιμετώπιση επειγόντων θεμάτων και στην εφαρμογή των πολιτικών αποκατάστασης του περιβάλλοντός μας. Τα 100 εκατομμύρια ευρώ που αποσπάστηκαν την ώρα των δημοσιονομικών προοπτικών και τα οποία απαιτούμε, κύριε Επίτροπε, να διατεθούν εξ ολοκλήρου στο περιβάλλον, δεν αρκούν για την επίτευξη αυτών των στόχων. Κύριε Επίτροπε, εκτός και αν είστε μάγος, θα είναι αδύνατον να τηρήσετε τις υποσχέσεις σας με τόσο πενιχρά ποσά. Εμπιστευόμενος, επομένως, αυτά τα ποσά στα κράτη μέλη, σημαίνει ότι διατρέχουμε τον κίνδυνο της αποτυχίας.
<P>
Φιλοδοξία μας είναι η Ένωση να αποτελέσει το υπόδειγμα, τον παγκόσμιο ηγέτη, που λαμβάνει την πρωτοβουλία θέσπισης νόμων στον τομέα της προστασίας του πλανήτη. Αυτό απαιτεί η Επιτροπή να μπορεί να χαράζει φιλόδοξες πολιτικές, να αναλαμβάνει την ευθύνη και τον έλεγχο της ποιότητας των σχεδίων που προωθούνται σε επίπεδο κρατών μελών και να απορρίπτει όσα είναι ακατάλληλα. " ευρωπαϊκή πολιτική δεν πρέπει σε καμία περίπτωση να αντισταθμίζει τα λάθη των κρατών μελών στον τομέα του περιβάλλοντος και αρνούμαστε, όπως καταλαβαίνετε να τους δώσουμε λευκή επιταγή.
<P>
Έχουμε, ωστόσο, πλήρη επίγνωση ότι η καθυστέρηση που θα μπορούσε να προκληθεί από αυτήν τη διαδικασία κινδυνεύει με τη σειρά της να οδηγήσει σε καθυστερήσεις σε επίπεδο χρηματοδότησης. Για αυτόν τον λόγο, υποβάλαμε από κοινού την ίδια τροπολογία, προκειμένου να διασφαλιστεί ότι το έργο της ΓΔ Περιβάλλοντος θα συνεχίσει να χρηματοδοτείται, εν αναμονή ασφαλώς μιας συμφωνίας. Επιθυμούμε πρωτίστως να μπορέσει να συνεχιστεί η δουλειά και ακόμα, να καταφέρετε να προωθήσετε νέα σχέδια και να μεριμνήσετε για τη χρηματοδότηση του έργου των ΜΚΟ. Θέλουμε να καταστήσουμε σαφές στο Κοινοβούλιο ότι, από νομικής και δημοσιονομικής άποψης, αυτό είναι δυνατόν.
<P>
Ολοκληρώνοντας, κύριε Πρόεδρε, θα έλεγα ότι η μπάλα βρίσκεται τώρα στην περιοχή του Συμβουλίου και της Επιτροπής και ότι είμαστε πεπεισμένοι ότι θα καταλήξουμε σε συμφωνία μεταξύ μας, ώστε να διασφαλιστεί ακριβώς η πρόοδος αυτής της φιλόδοξης πολιτικής για το περιβάλλον. Αυτό αναμένουν οι συμπολίτες μας και σας ενθαρρύνουν για αυτό.
<SPEAKER ID="162" NAME="Cristina Gutiérrez-Cortines " AFFILIATION="PPE-DE">
συντάκτρια. - (ES) Κύριε Πρόεδρε, υπάρχουν δύο μέρη στην παρέμβασή μου. Στο πρώτο μέρος, θα διατυπώσω την προφορική ερώτηση σχετικά με το δίκτυο Natura 2000 του κ. Florenz, ο οποίος δεν είναι παρών και μου ζήτησε να μιλήσω εξ ονόματός του.
<P>
" ερώτηση είναι η εξής: καθώς, σύμφωνα με εκτιμήσεις της Επιτροπής, απαιτείται τουλάχιστον ποσό ύψους 6,1 δισ. ευρώ ετησίως για τη χρηματοδότηση του δικτύου προστατευμένων ζωνών της ΕΕ Natura 2000 και η χρηματοδότηση αναμένεται να προέλθει από τα ταμεία αγροτικής ανάπτυξης, τα διαρθρωτικά ταμεία, το πρόγραμμα LIFE+ και τα ταμεία αλιείας, πώς προτίθεται η Επιτροπή να συντονίσει αυτήν την πολιτική; Πώς προτίθεται η Επιτροπή να στείλει σαφή μηνύματα για τη συντονισμένη πολιτική της σε καταναλωτές, ιδιοκτήτες γης και σε εκείνους που είναι υπεύθυνοι για τη γη του Natura 2000; Πού είναι τα ταμεία; Ποιες δράσεις πρέπει να αναληφθούν; Πόσο προσιτές είναι η προστασία και η βοήθεια της Ευρωπαϊκής Ένωσης;
<P>
Αυτό είναι κάτι που δεν είναι σαφές ακόμη. Πρέπει να γίνει ένας πολύ σαφής σχεδιασμός ούτως, ώστε να μπορεί να υπάρξει πραγματική επικοινωνία μεταξύ των ιδιοκτητών γης και της Επιτροπής.
<P>
Όσον αφορά το LIFE+, συμφωνώ με όλα όσα είπε η κ. Isler Béguin. Τα αποτελέσματα της ψηφοφορίας αντανακλούν μια πραγματική συμφωνία στο πλαίσιο της Επιτροπής Περιβάλλοντος, Δημόσιας Υγείας και Ασφάλειας των Τροφίμων, αν και μπορεί να υπάρχουν ασυμφωνίες και διαφορετικές θέσεις λόγω των διαφορετικών απόψεων των διαφόρων κρατών. Γιατί; Επειδή το νέο LIFE+ που παρουσιάζεται τώρα αντιπροσωπεύει μια αποκεντρωμένη πολιτική και είναι πολύ διαφορετικό από την πολιτική που είναι σε ισχύ μέχρι τώρα.
<P>
Πιστεύουμε ότι το LIFE υπήρξε παραδοσιακά ένα ηγετικό πρόγραμμα για τη χρηματοδότηση καινοτόμων σχεδίων και καινοτόμων μοντέλων διαχείρισης, ειδικά στον τομέα του περιβάλλοντος. Είναι ένα πρόγραμμα κύρους, το οποίο οι ΜΚΟ βλέπουν ως οδηγό και ως πρότυπο. Για τις τοπικές και περιφερειακές αρχές, έχει γίνει ένα μονοπάτι που πρέπει να ακολουθηθεί, ένα μόνιμο σημείο αναφοράς. Θέλουμε να συνεχίσει να υπάρχει αυτό το σημείο αναφοράς.
<P>
Ωστόσο, αυτό συμβαίνει επειδή έχει δοθεί έμφαση στην παγκόσμια φύση της περιβαλλοντικής πολιτικής, έναν παράγοντα που αποτέλεσε έναν από τους λόγους για την επιτυχία της ευρωπαϊκής πολιτικής σε αυτόν τον τομέα.
<P>
" Ευρώπη γνωρίζει ότι η περιβαλλοντική πολιτική δεν μπορεί να εφαρμοστεί απλώς σε μία και μόνο περιοχή. Απαιτεί μια σφαιρική προσέγγιση. " Ευρωπαϊκή Ένωση το καθιστά πάντα σαφές αυτό και το έκτο περιβαλλοντικό πρόγραμμα δράσης το λαμβάνει πάντα υπόψη.
<P>
" πολιτική στον τομέα της αλλαγής του κλίματος, της ερημοποίησης, των υδάτων, των αποβλήτων, της διασφάλισης της ποιότητας ζωής, της ευημερίας και της ρύπανσης έχει παγκόσμιο χαρακτήρα, και γι' αυτό θέλουμε να εφαρμοστεί και πέρα από την Ευρώπη και να γίνει η Ευρώπη ένα πρότυπο για όλον τον κόσμο.
<P>
Πρέπει να θυμόμαστε, ωστόσο, ότι το LIFE δημιουργήθηκε προκειμένου να γίνει αυτό, και αυτό δηλώνεται στο κείμενο του δημοσιονομικού δελτίου, το οποίο θα διαβάσω και το οποίο δηλώνει ότι η πίστωση του LIFE+ "αποσκοπεί να χρηματοδοτήσει οικονομικές συνεισφορές για δράσεις που στοχεύουν στην εφαρμογή, ενημέρωση και εκτέλεση της κοινοτικής νομοθεσίας και πολιτικής στον τομέα του περιβάλλοντος, συμπεριλαμβανομένης της ενσωμάτωσης του περιβάλλοντος στις άλλες πολιτικές". Πώς μπορούμε να το κάνουμε αυτό αν η Ευρώπη χάσει τον ηγετικό της ρόλο, αν αφήσει αυτές τις δράσεις στα χέρια των κρατών μελών;
<P>
Επομένως, υποστηρίζουμε με τον πιο σαφή και σθεναρό τρόπο ένα πιο συγκεντρωτικό μοντέλο στο οποίο η Ευρώπη παρέχει για άλλη μία φορά καθοδήγηση και πρωτοβουλία. Καταλαβαίνουμε ότι η Επιτροπή έχει έλλειψη πόρων. Θα το υποστηρίξουμε στο μέλλον, όταν είναι δυνατόν, επειδή αυτή η πολιτική μείωσης του αριθμού των υπαλλήλων δεν μπορεί να συνεχιστεί.
<P>
Αν η Ευρώπη δεν έχει μια δομή διαχείρισης και δυνατότητες διαχείρισης, καθώς και ειδικευμένο προσωπικό, δεν θα καταφέρει να εκτελέσει αυτό το καθήκον. Στο πλαίσιο αυτής της προσπάθειας, πιστεύουμε αναμφίβολα ότι μέρος της διαχείρισης πρέπει να επιστραφεί στην Ευρωπαϊκή Επιτροπή και ότι πρέπει να δημιουργηθούν διεθνή ευρωπαϊκά σχέδια, ούτως ώστε να μπορέσει να βελτιώσει η Ευρώπη τις δυνατότητές της στο μέλλον, μέσω της "δημιουργίας δυνατοτήτων", προκειμένου να διασφαλίσει ότι τα σχέδια θα παρακολουθούνται καλύτερα, προκειμένου να βρει τρόπους να συντονίσει πολιτικές και να συνεχίσει να αναλαμβάνει δράσεις που διέρχονται από πολλούς τομείς πολιτικής.
<P>
Αυτή είναι η πρότασή μας και θα συνεργαστούμε πλήρως στη διαδικασία συνδιαλλαγής για να μπορέσουμε να επιτύχουμε μια γρήγορη συμφωνία, ούτως ώστε να μπορέσει να διασφαλιστεί η χρηματοδότηση, και, φυσικά, να μπορέσει να επιτελέσει η Επιτροπή το έργο της. Γι' αυτόν ακριβώς τον λόγο είμαστε εδώ: για να συνεργαστούμε με την Επιτροπή και να πούμε στα κράτη μέλη ότι η πολιτική αειφορίας είναι μια διαδικασία και ότι η Ευρώπη δεν είναι απλώς μια αγορά.
<SPEAKER ID="163" NAME="Σταύρος Δήμας">
μέλος της Επιτροπής. Κύριε Πρόεδρε, θα ήθελα καταρχάς να ευχαριστήσω την εισηγήτρια, κ. Isler Béguin, για την εξαίρετη εργασία της και την έκθεσή της για την πρόταση αυτή. Επίσης, θα ήθελα να ευχαριστήσω την κ. Gutiérrez για την πολύ θετική της προσέγγιση και να παράσχω τη διαβεβαίωση, τόσο στις δύο κυρίες όσο και σε όλα τα μέλη του Κοινοβουλίου, ότι η Επιτροπή θα εργασθεί ώστε να διευκολύνει την προσέγγιση και την ταχεία επίτευξη συμφωνίας με το Συμβούλιο,
<P>
Πρέπει να τονίσω ότι, από τον Σεπτέμβριο του 2004 -όταν το Κολλέγιο Επιτρόπων υιοθέτησε την πρόταση της Επιτροπής- περίπου έναν χρόνο μετά από την πρώτη ανάγνωση, έχουμε προχωρήσει πάρα πολύ με το Life + και η θέση της Ευρωπαϊκής Επιτροπής έχει αλλάξει σημαντικά σε αρκετά θέματα σε σχέση με την πρώτη πρότασή της.
<P>
Πιστεύω ότι η κοινή θέση του Συμβουλίου, με την οποία συμφωνεί σε μεγάλο βαθμό η Επιτροπή, ικανοποιεί πολλά από τα βασικά αιτήματα του Κοινοβουλίου. Το σχέδιο κανονισμού περιλαμβάνει τώρα ένα μέρος που αφορά τη φύση και τη βιοποικιλότητα. Το Life+ θα μπορεί να χρηματοδοτεί μέτρα και δραστηριότητες για την ανταλλαγή απόψεων και βέλτιστων πρακτικών ή έργα επιδεικτικού χαρακτήρα, συμπεριλαμβανομένων εκείνων που αφορούν τη διαχείριση και τον καθορισμό τόπων Natura 2000 και τις οδηγίες για τους οικότοπους και τα πτηνά.
<P>
Το ποσοστό του Life+ που αφορά τη διατήρηση της φύσης είναι σημαντικό. Τουλάχιστον 40% των πόρων θα διατεθούν για δαπάνες στον τομέα αυτό. Θα επιθυμούσα να τονίσω ότι το ποσοστό αυτό αποτελεί το ελάχιστο όριο και ότι τα κράτη μέλη μπορούν να δαπανήσουν μεγαλύτερο ποσοστό αν το επιθυμούν.
<P>
Όσον αφορά το θέμα της χρηματοδότησης του Natura 2000, η Επιτροπή διασφάλισε ευκαιρίες χρηματοδότησης μέσω των διαρθρωτικών ταμείων, του ταμείου αλιείας και του προγράμματος αγροτικής ανάπτυξης στο πλαίσιο της κοινής αγροτικής πολιτικής. " Επιτροπή μπορεί, βέβαια, να ενθαρρύνει δαπάνες για το Natura 2000, σύμφωνα όμως με την αρχή της επικουρικότητας, τα κράτη μέλη έχουν την αρμοδιότητα και την ευχέρεια να αποφασίζουν σε ποιον βαθμό επιθυμούν να κάνουν χρήση αυτών των δυνατοτήτων χρηματοδότησης.
<P>
" Επιτροπή, από την πλευρά της, θα κάνει ό,τι μπορεί ώστε να κράτη μέλη να εκμεταλλεύονται τις ευκαιρίες χρηματοδότησης όποτε αυτό είναι δυνατόν. Ζητείται πάντοτε η γνώμη της Γενικής Διεύθυνσης Περιβάλλοντος πριν εγκριθούν τα στρατηγικά πλαίσια αναφοράς και τα επιχειρησιακά προγράμματα για τα διαρθρωτικά ταμεία, καθώς και τα προγράμματα αγροτικής ανάπτυξης που τα κράτη μέλη υποβάλλουν.
<P>
Επαναλαμβάνω ότι μία από τις πρώτες προτεραιότητές μας είναι η διασφάλιση της κατάλληλης χρηματοδότησης του Natura 2000 και γι' αυτό εκτιμώ ιδιαίτερα τη στήριξη του Κοινοβουλίου στο θέμα αυτό.
<P>
Ωστόσο, απόψε το σημαντικότερο θέμα συζήτησης αφορά τη μέθοδο υλοποίησης του προγράμματος. Σύμφωνα με την κοινή θέση, 80% της χρηματοδότησης για το Life+ πρόκειται να διατεθεί στα κράτη μέλη. Θεωρώ την προτίμηση του Κοινοβουλίου για τη διατήρηση κεντρικής διαχείρισης του προγράμματος, ως ένδειξη εμπιστοσύνης προς την Επιτροπή. " επιλογή όμως αυτή απαιτεί, όπως τονίσθηκε προηγουμένως, περισσότερους ανθρώπινους πόρους.
<P>
Γι' αυτό, η μέθοδος που προτείνεται στην κοινή θέση είναι προτιμότερη. Πρώτον, είναι σύμφωνη με την αρχή της επικουρικότητας: παρέχει τη μεγαλύτερη δυνατή ευελιξία προκειμένου να καλυφθούν οι διαφορετικές ανάγκες των κρατών μελών. Δεύτερον, διασφαλίζει ότι όλες οι χώρες λαμβάνουν ένα ελάχιστο ποσοστό χρηματοδότησης. Στο πλαίσιο του τρέχοντος συστήματος Life 3, πολλές φορές δεν λαμβάνουν χρήματα. Τρίτον, είναι διαφανής και ελεγχόμενη και διασφαλίζει τη διατήρηση της προστιθέμενης αξίας για την Ευρωπαϊκή Ένωση.
<P>
Όπως γνωρίζετε, η μεταβίβαση αρμοδιοτήτων διαχείρισης βρίσκεται στο επίκεντρο της πρότασης της Επιτροπής. Τα κράτη μέλη βασίζονται σε αυτήν και ετοιμάζουν ήδη σχέδια προγραμμάτων. Για τον λόγο αυτό, η Επιτροπή δεν μπορεί να αποδεχθεί τις διάφορες τροπολογίες που αφορούν τη διαγραφή όλων των αναφορών στη μεταβίβαση διαχειριστικών αρμοδιοτήτων.
<P>
Δυστυχώς, η έκβαση των άτυπων συνεδριάσεων μεταξύ του Κοινοβουλίου, του Συμβουλίου και της Επιτροπής μετά την ψηφοφορία στην Επιτροπή Περιβάλλοντος στις 14 Σεπτεμβρίου, δεν μας επέτρεψε να κάνουμε σημαντικά βήματα προς την επίτευξη συμφωνίας όσον αφορά τη μεταβίβαση αρμοδιοτήτων διαχείρισης. Εντούτοις, παρά τις διαφορές, τασσόμαστε όλοι υπέρ του προγράμματος Life+ και της εφαρμογής του το συντομότερο δυνατόν, ώστε να μπορέσουν να εκταμιευτούν πόροι και να μην υπάρξει καθυστέρηση στην εκτέλεση των προγραμμάτων.
<P>
Τα κράτη μέλη έχουν άνω των δύο δισεκατομμυρίων ευρώ για το πρόγραμμα Life+. Είναι απαραίτητο να βρεθεί ένας τρόπος ώστε να εκταμιευτούν τα χρήματα αυτά το ταχύτερο δυνατόν, έστω και αν αυτό σημαίνει συμβιβασμούς από όλες τις πλευρές. Πρέπει, επομένως, να συνεχίσουμε να εργαζόμαστε από κοινού για την εξεύρεση πρακτικών λύσεων, ιδίως όσον αφορά τη μέθοδο υλοποίησης του Life+. Στο πλαίσιο αυτό, θα καταβάλλουμε κάθε δυνατή προσπάθεια, ώστε να επιτευχθεί συμβιβασμός μεταξύ του Συμβουλίου και του Κοινοβουλίου και θα μεσολαβήσουμε για να διευκολύνουμε την επίτευξη συμφωνίας.
<SPEAKER ID="164" NAME="Péter Olajos">
εξ ονόματος της Ομάδας PPE-DE. - (HU) Στο πλαίσιο του προγράμματος LIFE III, που εφαρμόζεται από το 2000, έχουμε δαπανήσει περισσότερα από 950 εκατομμύρια ευρώ σε διάφορα προγράμματα προστασίας του περιβάλλοντος για την επιτυχή ολοκλήρωση πολυάριθμων τοπικών, περιφερειακών και διασυνοριακών έργων. Αυτό που έχει μεγαλύτερη σημασία, δε, είναι ότι αυτά τα έργα ακριβώς έχουν φέρει την Ένωση σε τέτοια εγγύτητα με τους απλούς ανθρώπους, και συμβάλλουν με τον πλέον άμεσο τρόπο στη βελτίωση των συνθηκών διαβίωσης των πολιτών της ΕΕ. Αυτοί είναι σημαντικοί παράγοντες σε μία χρονική στιγμή που η δημοτικότητα της Ευρωπαϊκής Ένωσης είναι πιο χαμηλή από ποτέ.
<P>
" κατάσταση του LIFE+, και του προγράμματος Natura 2000 εντός αυτού, αποτελεί λόγο ανησυχίας και θέτει τουλάχιστον δύο σημαντικά ζητήματα. Το πρώτο είναι το γεγονός ότι είναι ήδη ξεκάθαρο ότι δεν θα ληφθεί καμία έγκαιρη απόφαση αναφορικά με το νέο πρόγραμμα και, ως εκ τούτου, δεν θα μπορούμε να ξεκινήσουμε τα προγράμματα προστασίας του περιβάλλοντος τον επόμενο Ιανουάριο, όπως ήταν προγραμματισμένο. Κατά την άποψή μου, αυτό είναι σοβαρό πρόβλημα. Προτείνω λοιπόν να ακολουθήσουμε τη λύση που εγκρίθηκε το 2004, όταν ένας κανονισμός του Ευρωπαϊκού Κοινοβουλίου και του Συμβουλίου παράτεινε το πρόγραμμα LIFE III, το οποίο τότε έληγε, για δύο ακόμα χρόνια, με έναν επιπρόσθετο προϋπολογισμό 317 εκατομμυρίων ευρώ.
<P>
Προτείνω να πάρουμε σήμερα την απόφαση να διατηρηθεί σε ισχύ το πρόγραμμα LIFE, το οποίο πρόκειται να λήξει το 2006, μέχρι να εγκριθεί ο νέος κανονισμός. Το δεύτερο προβληματικό πεδίο είναι η πρόταση του Συμβουλίου να ανατεθεί η διαχείριση του 80% των κεφαλαίων στα κράτη μέλη. Κατά την άποψή μου, αυτό αντιβαίνει στη λογική και την πρακτική που έχει ακολουθηθεί μέχρι τώρα, σύμφωνα με την οποία η προστασία του περιβάλλοντος, λόγω της διασυνοριακής φύσης της, απαιτεί μία υπερεθνική προσέγγιση.
<P>
Για τον λόγο αυτό, προσωπικά μόνον να υποστηρίξω μπορώ τις προτάσεις που αφήνουν μεγαλύτερο μερίδιο εξουσίας για απόφαση επί των διαθέσιμων πόρων στη δικαιοδοσία της Επιτροπής και του Κοινοβουλίου, σε σχέση με την παρούσα πρόταση.
<SPEAKER ID="165" NAME="Anne Ferreira">
εξ ονόματος της Ομάδας PSE. - (FR) Κύριε Πρόεδρε, κύριε Επίτροπε, κυρίες και κύριοι, καταρχάς θα σας παρακαλέσω να αποδεχτείτε την ειλικρινή συγγνώμη της κ. Lienemann, η οποία αδυνατεί να είναι παρούσα απόψε, καθώς γνωρίζετε την προσήλωσή της σε αυτήν την υπόθεση. Ωστόσο, την αντικαθιστώ με την ίδια ευχαρίστηση και τις ίδιες πεποιθήσεις.
<P>
Θα ήθελα να σας υπενθυμίσω την απόλυτη στήριξη από την ομάδα μου της έκθεσης της κ. Isler Béguin και να χαιρετίσω τη συμφωνία στην οποία κατέληξαν οι πολιτικές μας ομάδες σχετικά με μια φιλόδοξη στρατηγική για την παγίωση του μοναδικού άμεσου χρηματοδοτικού μέσου που προορίζεται για τις ευρωπαϊκές περιβαλλοντικές πολιτικές. Πρέπει επίσης να τονιστεί ότι το Κοινοβούλιό μας είναι αυτό που πέτυχε την αύξηση των πιστώσεων του προϋπολογισμού για το LIFE, που υπολείπονται ωστόσο κατά πολύ από τους αρχικούς μας στόχους. Σήμερα και πάλι βουλευτές του ΕΚ είναι αυτοί που απαιτούν αυξημένους πόρους για τη στήριξη της εφαρμογής της οδηγίας Natura. Καταβλήθηκε μια προσπάθεια, αναμφίβολα ανεπαρκής, αλλά επιτεύχθηκε σε μια δύσκολη συγκυρία από την άποψη προϋπολογισμού εντός της οποίας πρέπει να εργαστούμε.
<P>
Οι διαφωνίες μας επί του παρόντος όσον αφορά αυτό το ζήτημα αφορούν τη μέθοδο που επιλέχθηκε για τη χρηματοδότηση των δράσεων. Το LIFE είναι ένα υποδειγματικό ευρωπαϊκό μέσο. Έχει αποδείξει την αξία του και δεν μπορούμε να δεχτούμε την εκ νέου εθνικοποίηση αυτής της πολιτικής, όπως σχεδιάζεται, με μια ανάθεση της διαχείρισης του 80% του προϋπολογισμού του στα κράτη μέλη. " Ευρωπαϊκή Ένωση δεν πρέπει να αρκείται στο να προσφέρει χρήματα, πρέπει να διατηρήσει τον έλεγχο αυτής της περιβαλλοντικής πολιτικής. Σε μια εποχή που πρέπει να διασφαλιστεί το ευρωπαϊκό ιδεώδες και δεδομένου ότι πρόκειται για μια πολιτική που υποστηρίζεται ευρέως από τους πολίτες της ΕΕ, αυτή η υπονόμευση της ευρωπαϊκής δυναμικής είναι απαράδεκτη. Διακυβεύεται η αξιοπιστία μας απέναντι στους συμπολίτες μας μετά τις δηλώσεις για τη μελλοντική στρατηγική της βιώσιμης ανάπτυξης.
<P>
Επιπλέον, το LIFE πρέπει να διατηρήσει το υποδειγματικό καθεστώς του, το οποίο βασίζεται στην επιλογή καινοτόμων και αναπαραγώγιμων σχεδίων. Είναι σαφές ότι πρέπει να διασφαλιστεί στα κράτη μέλη το ύψος της χρηματοδότησης που αναμένουν, απαιτώντας η επιλογή των προγραμμάτων να εγγράφεται σε αυτήν τη διπλή λογική: την ευρωπαϊκή διάσταση και τη σημαντική περιβαλλοντική πρακτική.
<P>
" ομάδα μας στηρίζει την τροπολογία της κ. Haug που ζητεί από την Επιτροπή να διασφαλίσει τη συνέχεια των χρηματοδοτήσεων για τα προγράμματα που βρίσκονται σε εξέλιξη. Πράγματι, δεν θα μπορέσουμε να αποδεχτούμε να υποστούν κυρώσεις οι ΜΚΟ και άλλοι φορείς που συμμετέχουν στο LIFE.
<SPEAKER ID="166" NAME="Frédérique Ries">
εξ ονόματος της Ομάδας ALDE. - (FR) Κύριε Πρόεδρε, πριν από δώδεκα μήνες, με την εισηγήτριά μας κ. Isler Béguin, εκφράσαμε τη δυσαρέσκειά μας για αυτό το πραγματικό δώρο που προσέφερε η Επιτροπή. Αναφέρομαι σε ένα θέμα για το οποίο ήδη ειπώθηκαν πολλά: για την ανάθεση των περιβαλλοντικών πολιτικών στα κράτη μέλη, τα οποία πρόκειται να διαχειριστούν έως και το 80% του προϋπολογισμού του LIFE+. Για αυτόν τον λόγο, συμμερίζομαι τη λύπη της εισηγήτριάς μας για το ότι, κατά τη διάρκεια των ανεπίσημων συζητήσεων μας με τη φινλανδική Προεδρία, η τελευταία δεν έκανε καμία σημαντική κίνηση για να ανταποκριθεί στις ανησυχίες των πολιτών για ένα καλύτερο περιβάλλον και ποιότητα ζωής.
<P>
Είναι σαφές ότι πρέπει επιλυθεί αυτή η θεσμική διαφωνία και, στο μεταξύ, η αρχή της συνέχειας της χρηματοδότησης της κοινοτικής πολιτικής για το περιβάλλον πρέπει ασφαλώς να διατηρηθεί: αυτός είναι ο στόχος της τροπολογίας μας 32. Όπως και οι συνάδελφοί μου, αμφιβάλλω επομένως για αυτήν τη "λευκή επιταγή" που προσφέρεται στα κράτη μέλη στο πιάτο. Γιατί να επανεθνικοποιήσουμε αυτό που η Ευρώπη από μόνη της κάνει πολύ καλά, αν και με ελάχιστους πόρους, όπως ειπώθηκε ήδη, να μπορεί δηλαδή να προστατεύει τη βιοποικιλότητα και τα σπάνια είδη;
<P>
Θα υπενθυμίσω ορισμένες από τις επιτυχίες που αποκομίσαμε στους τομείς της φύσης, του περιβάλλοντος και των τρίτων χωρών από τότε που δημιουργήθηκε το LIFE το 1992. Στο Βέλγιο, τη χώρα μου, όχι λιγότερα από 120 προγράμματα προστασίας της βιοποικιλότητας συγχρηματοδοτήθηκαν από την Ευρωπαϊκή Ένωση. Χάρη στο LIFE και στη σωστή συνολική λειτουργία του Natura 2000 το 20% της βελγικής επικράτειας χαρακτηρίζεται σήμερα ευαίσθητη περιοχή για την προστασία της φύσης.
<P>
Επιπλέον, την προηγούμενη Πέμπτη, η Επιτροπή αποκάλυψε 75 περιβαλλοντικά σχέδια που θα υποστηριχθούν από την Ένωση - μια στήριξη συνολικού ύψους 136 εκατομμυρίων ευρώ χάρη στο πρόγραμμα LIFE. Για να επανέλθω στο Βέλγιο, εκφράζω την ικανοποίησή μου που η αποκατάσταση του οροπεδίου των Hautes Fagnes, που καλύπτει περισσότερα από 4 500 εκτάρια στην όμορφη περιοχή Ardennes, αποτελεί μέρος των σχεδίων που έγιναν δεκτά.
<P>
Πρέπει αυτό να το θεωρήσουμε ως καλό οιωνό; Ελπίζω πως ναι, γιατί υπερασπιζόμενοι την Ευρώπη στον τομέα του περιβάλλοντός της, φροντίζουμε επίσης για την υγεία και την ευημερία των μελλοντικών γενεών. Είμαι ακόμα βέβαιη ότι, όπως τόνισα, η Ευρώπη έχει πολλά να κερδίσει αν αφιερωθεί απόλυτα, ως Ευρώπη, σε αυτήν τη μάχη για τη διατήρηση του φυσικού κόσμου και της βιοποικιλότητας.
<P>
Ολοκληρώνοντας, κύριε Πρόεδρε, πρόκειται για μια μάχη, όπως ειπώθηκε και είναι απαραίτητο να τονιστεί, η οποία υπερβαίνει, κατά τη διάρκεια των συζητήσεων, τους πολιτικούς διχασμούς. Το γεγονός ότι συσπειρωθήκαμε γύρω από την εισηγήτριά μας -την οποία θα ήθελα να ευχαριστήσω και να συγχαρώ για μία ακόμη φορά- αποτελεί την καλύτερη απόδειξη για αυτό σήμερα.
<SPEAKER ID="167" NAME="Margrete Auken">
εξ ονόματος της Ομάδας Verts/ALE. - (DA) Κύριε Πρόεδρε, θα ήθελα να ευχαριστήσω τον κ. Florenz για την ερώτησή του. Πέρυσι ήμουν εισηγήτρια στην έκθεση του Κοινοβουλίου σχετικά με τη χρηματοδότηση του Natura 2000. Σε εκείνην την έκθεση εκφράσαμε την ανησυχία μας για την προθυμία των κρατών μελών και της Επιτροπής να πάρουν αυτό το ζήτημα στα σοβαρά. Υπάρχουν πολλές φωνές που σπεύδουν να υπερασπιστούν ανοιχτά το φυσικό περιβάλλον όταν φτάνει η στιγμή για ομιλίες-πρωτοσέλιδα. Σκεφτείτε απλώς πόσο σοβαροί ήταν οι αρχηγοί κρατών και κυβερνήσεων στο Γκέτεμποργκ το 2001 στις υποσχέσεις τους για εφαρμογή του Natura 2000. Παρόλα αυτά, τα πάντα ξεχάστηκαν όταν ήρθε η στιγμή έγκρισης του προϋπολογισμού, όταν ο ξεχωριστός προϋπολογισμός που προοριζόταν για το Natura 2000 απορρίφθηκε χωρίς περιστροφές. Τώρα, θα είναι ενδιαφέρον να δούμε κατά πόσο θυμούνται αυτές τις υποσχέσεις, όταν τα μέλη της ομάδας άσκησης πίεσης για τη γεωργία προσπαθήσουν και πάλι να εξασφαλίσουν ότι όλες οι επιδοτήσεις, συμπεριλαμβανομένου του Ταμείου Αγροτικής Ανάπτυξης, θα καταλήξουν στη γεωργία μεγάλης κλίμακας και στη βιομηχανία. " Επιτροπή θα πρέπει να είναι πιο αυστηρή σε αυτόν τον τομέα. " χαλαρότητα και η έλλειψη εποπτείας που παρατηρούνταν μέχρι σήμερα έχουν φτάσει στο σημείο να έχουν καταστροφικές συνέπειες κυρίως για το φυσικό περιβάλλον αλλά και για την υπόληψη της ΕΕ, όπως ανέφεραν σήμερα πολλοί συνάδελφοί μου. Για πολλούς ανθρώπους η προστασία της φύσης και του περιβάλλοντος είναι ένα από τα θεμελιώδη οφέλη της ΕΕ. Εμείς οι πολιτικοί, όταν έπρεπε να υπερασπιστούμε και να αναπτύξουμε την αναγκαιότητα της ευρωπαϊκής συνεργασίας, κάναμε συνεχώς αναφορά σε όσα μπορεί να κάνει η ΕΕ σε αυτόν τον τομέα. Σήμερα, ωστόσο, πολλοί από την πλευρά της ΕΕ δείχνουν αδιαφορία σε ό,τι αφορά εκείνες τις αξίες που δεν μπορούν γρήγορα να εξαργυρωθούν.
<P>
Προκειμένου να διαφυλαχθεί το καλό μας όνομα, πρέπει να αναληφθεί ταχεία δράση. " Επιτροπή θα πρέπει να καταστήσει προϋπόθεση για την αποζημίωση, ιδιαίτερα του Ταμείου Αγροτικής Ανάπτυξης, την κατάθεση σχεδίων από την πλευρά των κρατών μελών, καθώς και κατάλληλων επαρκών πόρων για το Natura 2000. Δεν θα πρέπει επίσης να ξεχάσει να θυμίσει στους γεωργούς ότι το Ταμείο Αγροτικής Ανάπτυξης δεν συνιστά ατομικά χρήματα των γεωργών. Το Natura 2000 πρέπει να λαμβάνει το μερίδιό του, ακόμα και αν η γεωργία δεν λαμβάνει αποζημίωση για αυτό. " γεωργία θα πρέπει να αναλάβει το μερίδιο ευθύνης της για την υγεία και την ποικιλότητα της φύσης. Αυτή θα ήταν καλή εξέλιξη για όλους στις αγροτικές περιοχές. Υπάρχουν θαυμάσιες ευκαιρίες για κερδοφορία στην ανάπτυξη του Natura 2000. Γνωρίζουμε, για παράδειγμα, ότι περίπου 250 000 άνθρωποι ασχολούνται με την προστασία της φύσης, ενώ η προοπτική στον τουριστικό τομέα είναι ακόμα μεγαλύτερη.
<SPEAKER ID="168" NAME="Δημήτριος Παπαδημούλης">
εξ ονόματος της Ομάδας GUE/NGL. - Κύριε Πρόεδρε, θα ήθελα να ευχαριστήσω την εισηγήτρια για την εξαιρετική της έκθεση και τη σθεναρή της θέση ως προς τις διεκδικήσεις της Επιτροπής Περιβάλλοντος σχετικά με το Life+.
<P>
Σημείο κλειδί αποτελεί η εξασφάλιση επαρκών πόρων για το πρόγραμμα Natura 2000. Γι' αυτό και υποστηρίζω θερμά το αίτημα να προστεθούν και άλλα 50 εκατομμύρια ευρώ στον προϋπολογισμό του Life+. Αν αφήσουμε τα 50 εκατομμύρια στο περιθώριο, με μόνο μια πολιτική δέσμευση -όπως ζητεί το Συμβούλιο- δεν θα έχουμε καμία σαφή εγγύηση.
<P>
Επίσης, υποστηρίζω το αίτημα της Επιτροπής Περιβάλλοντος να διατεθεί το 55% του Life+ για τη φύση και τη βιοποικιλότητα, που είναι ένα καίριας σημασίας θέμα για την προσπάθεια επίτευξης του σχετικού στόχου της Ευρωπαϊκής Ένωσης. Τα επιπλέον 100 εκατομμύρια ευρώ που συμφωνήθηκαν στο πλαίσιο των δημοσιονομικών προοπτικών, οπωσδήποτε αξίζει να δεσμευθούν σε ποσοστό μεγαλύτερο από το 40% που προτείνει το Συμβούλιο. Αν το ποσοστό παραμείνει στο 40%, αυτό ουσιαστικά θα σημάνει αναλογική μείωση της σχετικής χρηματοδότησης για τη βιοποικιλότητα σε σχέση με τις προηγούμενες δημοσιονομικές προοπτικές, και αυτό είναι απαράδεκτο.
<P>
Τέλος, συμφωνώ με την εισηγήτρια που αντιδρά στην πρόταση της Επιτροπής να χορηγηθεί το 80% των πόρων στα κράτη μέλη, δίνοντας με αυτόν τον τρόπο λευκή επιταγή. Οι πόροι του Life+ δεν είναι για να κλείνουν τα κράτη μέλη δημοσιονομικές τρύπες αλλά για να προωθούν τα κοινά ευρωπαϊκά προγράμματα.
<P>
Κύριε Επίτροπε, γνωρίζετε πολύ καλά ότι στην κοινή μας πατρίδα τα χρήματα πηγαίνουν συχνά για να καλύψουν μισθολογικές δαπάνες και όχι για την προστασία του δικτύου Natura 2000. Εμείς θέλουμε ισχυρή ευρωπαϊκή πολιτική, εμείς όλοι στο Ευρωκοινοβούλιο θέλουμε περισσότερη Ευρώπη για την προστασία του περιβάλλοντος. Αν η Επιτροπή την θέλει, τότε γιατί δεν την υποστηρίζει έναντι του Συμβουλίου;
<SPEAKER ID="169" NAME="Kathy Sinnott">
εξ ονόματος της Ομάδας IND/DEM. - (ΕΝ) Κύριε Πρόεδρε, μάλλον θα υποστηρίξω την κατά 80% διαχείριση του LIFE από τα κράτη μέλη. Αυτό θα διασφάλιζε μια πολύ καλύτερη και δικαιότερη κατανομή των πόρων σε ολόκληρη την ΕΕ και σε πολλούς διαφορετικούς τύπους περιβάλλοντος στο εσωτερικό της ΕΕ. Θα πρόσφερε περισσότερη γνώση των τοπικών ζητημάτων στη διαδικασία επιλογής έργων και θα διευκόλυνε την επίτευξη της ευαισθητοποίησης του κοινού.
<P>
Έχω μόνο έναν δισταγμό ως ιρλανδή βουλευτής του ΕΚ: πιστεύω ότι το δεύτερο ήμισυ του δεύτερου πυλώνα του LIFE -εφαρμογή της ισχύουσας περιβαλλοντικής πολιτικής- είναι κρίσιμο. Αυτή είναι μια προτεραιότητα, επειδή δεν έχει κανένα νόημα η χρηματοδότηση των νέων πολιτικών και σχεδίων αν δεν έχουμε μάθει να εφαρμόζουμε οι ίδιοι τα πρότυπα που έχουμε ήδη επιβάλει. Ειλικρινά, υπάρχει ένα πρόβλημα στην πατρίδα μου όσον αφορά τη βιομηχανία. Ο Οργανισμός Προστασίας Περιβάλλοντος του κράτους μέλους από το οποίο κατάγομαι εμφανίζεται πολύ διστακτικός στο να επιβάλει μια συμμόρφωση στη βιομηχανία ανάλογη με εκείνη που επιβάλλει στο κοινό.
<P>
Στην προθυμία μου να υποστηρίξω τη διαχείριση του LIFE+ σε επίπεδο κράτους μέλους, εξακολουθώ να επιθυμώ να διαπιστώσω ένα λογικό επίπεδο ελέγχου για να διασφαλιστεί ότι τα σχέδια που επιλέγονται δίνουν προτεραιότητα στις προσπάθειες βελτίωσης της συμμόρφωσης της βιομηχανίας με την περιβαλλοντική νομοθεσία της ΕΕ.
<SPEAKER ID="170" NAME="Ryszard Czarnecki" AFFILIATION="NI">
(PL) Κύριε Πρόεδρε, αρκετές τροπολογίες κατατέθηκαν κατά τη διάρκεια της πρώτης ανάγνωσης του κανονισμού LIFE+. Συμφωνήθηκε ομόφωνα ότι αυτό το χρηματοδοτικό μέσο αδυνατεί να αντεπεξέλθει στις προσδοκίες στο πεδίο της προστασίας του περιβάλλοντος. " βασική δυσκολία αφορούσε τον περιορισμό των οικονομικών πόρων για εφαρμογή σε όλες τις πολιτικές σε αυτό το πεδίο. Οι οικονομικές συνεννοήσεις με το Συμβούλιο και την Επιτροπή δεν μεταφέρθηκαν στον προϋπολογισμό για την προστασία του περιβάλλοντος για τα επόμενα επτά χρόνια.
<P>
Κατά την άποψή μου, η διαφορά προσέγγισης ανάμεσα στην κ. Sinnott και τους περισσότερους άλλους βουλευτές έχει μάλλον θεωρητικό χαρακτήρα. " συνείδησή μου θα ήταν πιο ήσυχη εάν υπερψήφιζα αυτήν την έκθεση με τη βεβαιότητα ότι οι πόροι που διατέθηκαν στις διάφορες χώρες θα διοχετευτούν σε περιβαλλοντικά έργα. Το πρόβλημα είναι ότι τα κεφάλαια δαπανώνται σε προσωπικό και όχι σε περιβαλλοντικά έργα. Πιστεύω ότι αυτός είναι ο λόγος για τον οποίο αναγκαζόμαστε να παρέμβουμε κατά κάποιον τρόπο.
<P>
Ολοκληρώνοντας, θα ήθελα να πω παρεμπιπτόντως ότι σε μία περίοδο κρίσης όσον αφορά στο όραμά μας για την Ευρώπη του μέλλοντος, καθώς και δυσπιστίας για τα ευρωπαϊκά θεσμικά όργανα, το περιβάλλον μπορεί να λειτουργήσει ως ουσιαστικό κοινό σημείο αναφοράς για πολλούς πολίτες των κρατών μελών της Ευρωπαϊκής Ένωσης.
<SPEAKER ID="171" NAME="Françoise Grossetête" AFFILIATION="PPE-DE">
(FR) Κύριε Επίτροπε, κατά την πρώτη ανάγνωση, το μήνυμά μας αφορούσε τα μικρά ποσά που διατίθενται στο LIFE+. Σήμερα, το Ευρωπαϊκό Κοινοβούλιο ενδιαφέρεται να απευθύνει ένα σαφές μήνυμα στο Συμβούλιο και την Επιτροπή. Δεν μπορούμε σε καμία περίπτωση αποδεχτούμε τη διάθεση του 80% της χρηματοδότησης του LIFE+ στα κράτη μέλη για διαχείριση από τις εθνικές υπηρεσίες. Γιατί αυτό είναι απαράδεκτο; Επειδή η περιβαλλοντική πολιτική είναι μία από τις ευρωπαϊκές πολιτικές που εκτιμούν περισσότερο οι ευρωπαίοι πολίτες και την οποία θεωρούν από τις πιο διαφανείς. Αναρωτιέται κανείς γιατί η Επιτροπή θέλει να εγκαταλείψει αυτήν την ευκαιρία που έχει για να αποδείξει στους πολίτες τον άμεσο αντίκτυπο μιας κοινοτικής πολιτικής στην καθημερινότητά τους. Δεν υπάρχει καμία λογική σε αυτό, ιδιαίτερα σε μια περίοδο όπου μας ασκείται κριτική για την έλλειψη επικοινωνίας με τους πολίτες.
<P>
Το LIFE+ είναι ένα απαραίτητο χρηματοδοτικό μέσο για όλες τις περιβαλλοντικές μας πολιτικές. Υπάρχει όμως μεγάλη αντιφατικότητα. Ψηφίζουμε από σύνοδο σε σύνοδο για τις ισχυρές περιβαλλοντικές δεσμεύσεις στο πλαίσιο της βιώσιμης ανάπτυξης, ενώ το LIFE+ βαθμιαία αποδυναμώνεται. Σε αυτό το σημείο ούτε με το Συμβούλιο συμφωνούμε. Εκχωρώντας την ευθύνη του 80% της χρηματοδότησης στα κράτη μέλη σημαίνει ότι διατρέχουμε τον κίνδυνο της μη τήρησης των δεσμεύσεών μας και της εκτροπής αυτής της χρηματοδότησης από τον αρχικό της στόχο.
<P>
Ναι, κύριε Επίτροπε, είμαστε όλοι υπέρ του LIFE+, αλλά όχι με τον μανδύα που το προτείνετε. Πρέπει να διατηρήσουμε ένα συγκεντρωτικό πρότυπο που θα διαχειρίζεται η Επιτροπή, με μια επιλογή σχεδίων βασισμένη στα προτερήματά τους και την προστιθέμενη αξία τους. Όπως πολύ καλά γνωρίζετε, θα οδηγηθούμε διαφορετικά στην οπισθοδρόμηση της περιβαλλοντικής μας πολιτικής. " επανεθνικοποίηση δεν είναι η σωστή λύση. Πρέπει να χρησιμοποιούμε αυτούς τους πόρους όχι για να πληρώνουμε τους δημοσίους υπαλλήλους αλλά για να ξεκινούμε και να χρηματοδοτούμε σχέδια.
<SPEAKER ID="172" NAME="Ευαγγελία Τζαμπάζη" AFFILIATION="PSE">
Κύριε Πρόεδρε, κύριε Επίτροπε, η εθνικοποίηση εξ αρχής του Life έρχεται σε αντίθεση με τη μέχρι πρότινος πορεία αυτού του περιβαλλοντικού εργαλείου.
<P>
" πρόταση να διαβιβασθεί η διαχείριση του 80% της ομολογουμένως ελλιπούς χρηματοδότησης του Life+ στα κράτη μέλη θα σήμαινε ότι ολόκληρη η ευρωπαϊκή προστιθέμενη αξία θα χανόταν και, πάνω απ' όλα, θα δινόταν εν λευκώ εξουσιοδότηση στα κράτη μέλη να ακολουθήσουν -πιθανώς- εθνικούς στόχους. Ζητάμε λοιπόν μια αποδοτική και διαφανή διαχείριση υπό τον έλεγχο της Ευρωπαϊκής Επιτροπής των σημαντικών προγραμμάτων με προστιθέμενη ευρωπαϊκή αξία.
<P>
Τέλος, σε περίπτωση μη συμφωνίας, θεωρώ ιδιαίτερα σημαντικό να υποστηριχθεί η κοινή πρόταση με βάση την οποία θα επιτρέπεται η χρηματοδότηση δραστηριοτήτων οι οποίες θα πρέπει να υπαχθούν στο εν λόγω πρόγραμμα από το 2007.
<P>
Θα ήθελα να συγχαρώ τη συνάδελφο Béguin για την ιδιαίτερα θετική έκθεσή της.
<SPEAKER ID="173" NAME="Mojca Drčar Murko" AFFILIATION="ALDE">
(ΕΝ) Κύριε Πρόεδρε, συμφωνώ με την εισηγήτρια, την κ. Isler Béguin, στο ότι κατά την πρώτη ανάγνωση το Κοινοβούλιο βελτίωσε σημαντικά την πρόταση της Επιτροπής σχετικά με το LIFE+, ιδιαίτερα όσον αφορά το ποσό που θα πρέπει να περιλαμβάνεται για τη χρηματοδότηση του Natura 2000. Επομένως, χαιρετίζω την τροπολογία 18, η οποία αποκαθιστά το ποσό των 100 εκατομμυρίων ευρώ που συμφωνήθηκε κατά τη διάρκεια των διαπραγματεύσεων για τις δημοσιονομικές προοπτικές.
<P>
Υπάρχουν, ωστόσο, ορισμένοι λόγοι για τους οποίους δεν είμαι ικανοποιημένη με την τροπολογία 10, η οποία, για τα νέα κράτη μέλη, διαγράφει την πολύ σημαντική δεύτερη παράγραφο του άρθρου 6 της κοινής θέσης του Συμβουλίου. Φοβούμαι ότι η κεντρική χορήγηση της χρηματοδότησης εξ ολοκλήρου μέσω των σχεδίων ευνοεί τα παλαιά κράτη μέλη που είναι περισσότερο εξοικειωμένα με τις διαδικασίες. Είναι κοινώς γνωστό ότι τα ιδρύματα των νέων κρατών μελών δεν είναι ακόμα επαρκώς προετοιμασμένα να ανταγωνισθούν με τα σχέδιά τους σε ίση βάση. " πρόταση της Επιτροπής ότι θα πρέπει να χορηγείται το 80% της χρηματοδότησης στα κράτη μέλη διορθώνει το αρχικό μειονέκτημα αυτού του στόχου και λεπτομερή κριτήρια επιλεξιμότητας θα πρέπει να διασφαλίζουν την ευρωπαϊκή προστιθέμενη αξία της χρηματοδότησης. Υπό αυτό το πρίσμα, δεν το θεωρώ αυτό εκ νέου υπαγωγή. Όσον αφορά την εφαρμογή, δεν αντιτίθεμαι στη λύση του προβλήματος από το Συμβούλιο.
<SPEAKER ID="174" NAME="Richard Seeber" AFFILIATION="PPE-DE">
(DE) Κύριε Πρόεδρε, κύριε Επίτροπε, ακούσατε ήδη αρκετές φορές να λέγεται ότι όλοι είμαστε αντίθετοι στο να επιστρέψει αυτό το ευρωπαϊκό πρόγραμμα στα χέρια των κρατών μελών. Πρέπει να παραμείνει ευρωπαϊκό.
<P>
Σε αυτό το Σώμα συζητούμε για τα περιβαλλοντικά προγράμματα και για τον τρόπο με τον οποίο θα τα χρηματοδοτήσουμε, πρέπει όμως να σκεφτούμε καλά πώς θα επιτύχουμε αυτόν τον στόχο. Δεν μπορούμε να ανεχθούμε να χρησιμοποιούνται στα κράτη μέλη το πρόγραμμα για τους οικοτόπους ή η οδηγία περί της διατηρήσεως των αγρίων πτηνών με τρόπο που στην πραγματικότητα αντίκειται στη λογική του Σώματος. " περιβαλλοντική πολιτική πρέπει πράγματι να αντιμετωπίζεται όπως της αρμόζει, αλλά οι βάτραχοι δεν επιτρέπεται να απολαμβάνουν μεγαλύτερη προστασία από ό,τι οι άνθρωποι, και ένα από τα καθήκοντα της Επιτροπής και των υπηρεσιών της είναι να διατηρούν σε αυτό το θέμα μια εύλογη ισορροπία.
<P>
Αυτό που έχει σημασία είναι εμείς, σε αυτό το Σώμα, να θέσουμε σε εφαρμογή από κοινού με την Επιτροπή προγράμματα που έχουν ευρωπαϊκή προστιθέμενη αξία. Δεν πρέπει να πρόκειται για μια απλή μεταβίβαση πόρων, με άλλα λόγια να επιστραφούν στα κράτη μέλη τα χρήματά τους και να τους επιτραπεί να τα χρησιμοποιήσουν κατά βούληση. Ούτε είναι αποδεκτό να χρησιμοποιούνται οι πόροι αυτοί προκειμένου να χρηματοδοτηθούν ΜΚΟ, για το υπόβαθρο και τις διασυνδέσεις των οποίων δεν γνωρίζουμε τίποτε. Πρέπει λοιπόν να φροντίσουμε ώστε τα χρήματα των ευρωπαίων φορολογουμένων να χρησιμοποιούνται σωστά.
<SPEAKER ID="175" NAME="Karin Scheele" AFFILIATION="PSE">
(DE) Κύριε Πρόεδρε, η δεύτερη ανάγνωση σχετικά με το χρηματοδοτικό μέσο για το περιβάλλον καταδεικνύει για άλλη μία φορά ότι οι δημοσιονομικές προοπτικές για την περίοδο 2007-2013 δεν επιτρέπουν στην ΕΕ να ανταποκριθεί επαρκώς στα καθήκοντά της όσον αφορά το περιβάλλον, καθώς επίσης και πολλούς άλλους τομείς.
<P>
Το γεγονός ότι βρισκόμαστε σε μια τόσο προβληματική οικονομική θέση καθιστά σημαντικό το να υποστηρίξουμε αύριο την εισηγήτριά μας με μεγάλη πλειοψηφία. " Επιτροπή μπορεί να δείχνει την προθυμία της να έρθει σε συμβιβασμό, εμείς όμως γνωρίζουμε ότι οι διαπραγματεύσεις θα είναι ιδιαίτερα σκληρές, καθώς οι τροπολογίες τις οποίες η Επιτροπή δήλωσε απόψε ότι δεν θα μπορέσει να αποδεχθεί αποτελούν το κέντρο βάρους των θέσεων του Σώματος.
<P>
Όπως ειπώθηκε ήδη, το να επιστρέψουμε το πρόγραμμα αυτό στα κράτη μέλη θα έθετε σε κίνδυνο την ευρωπαϊκή περιβαλλοντική πολιτική καθώς και την ευρωπαϊκή προστιθέμενη αξία που έχει αυτό. Γι' αυτόν ακριβώς τον λόγο, υποστηρίζω όλες τις προς διαγραφή τροπολογίες της εισηγήτριας, γιατί μας οδηγούν προς τη σωστή κατεύθυνση.
<SPEAKER ID="176" NAME="Alfonso Andria" AFFILIATION="ALDE">
(IT) Κύριε Πρόεδρε, κύριε Επίτροπε, κυρίες και κύριοι, το επίμοχθο έργο της εισηγήτριας οδήγησε σε σημαντικά αποτελέσματα από την πρώτη κιόλας ανάγνωση. Μολαταύτα, οι πόροι που διατέθηκαν υπέρ του χρηματοδοτικού μέσου LIFE+ για την περίοδο 2007-2013 δεν αρκούν για να ανταποκριθούν στις περιβαλλοντικές προκλήσεις των προσεχών ετών με κίνδυνο να ματαιωθούν όσα θετικά έχουν επιτευχθεί. Για τον λόγο αυτό, είναι ιδιαίτερα σημαντικό να υποστηρίξουμε την τροπολογία 3 της εισηγήτριας, προκειμένου να διασφαλίσουμε επαρκή χρηματοδότηση τουλάχιστον μετά την αναθεώρηση του 2008-2009 του δημοσιονομικού πλαισίου, ώστε να προσαρμοσθεί το χρηματοδοτικό μέσο LIFE στις αναγκαίες αλλαγές και να διασφαλισθεί υψηλό επίπεδο κοινοτικής συγχρηματοδότησης.
<P>
Επιπλέον, θα ήθελα να υπογραμμίσω τη σημασία των προορισμού των ευρωπαϊκών ταμείων για το περιβάλλον, τα οποία δεν πρέπει να χρησιμοποιούνται για να καλύπτονται τα δημοσιονομικά ελλείμματα των κρατών μελών -πράγματι, επισημάνθηκε πολλές φορές ότι συχνά διατίθενται για τη μισθοδοσία υπαλλήλων- αλλά για την εφαρμογή ευρωπαϊκών σχεδίων υλοποίησης της στρατηγικής αειφόρου ανάπτυξης του Γκέτεμποργκ.
<P>
Τέλος, εκφράζω την ικανοποίησή μου για το γεγονός ότι στον νέο προγραμματισμό του χρηματοδοτικού μέσου LIFE+ επιδεικνύεται μεγαλύτερο ενδιαφέρον για το πρόβλημα της ενεργειακής απόδοσης παρέχοντας χρηματοδοτική υποστήριξη στις νέες τεχνολογίες, και συμφωνώ με την εισηγήτρια όσον αφορά την ανάγκη μεγαλύτερης συμμετοχής της κοινωνίας των πολιτών στο στάδιο εκπόνησης τόσο των πολυετών όσο και των ετήσιων εθνικών προγραμμάτων.
<SPEAKER ID="177" NAME="Σταύρος Δήμας">
μέλος της Επιτροπής. (ΕΝ) Κύριε Πρόεδρε, θα ήθελα να ευχαριστήσω τους βουλευτές για τις πολύ θετικές παρεμβάσεις τους και για την αναγνώριση ότι η αρχική πρόταση -που ενέκρινε η Επιτροπή τον Σεπτέμβριο του 2004, με τη βοήθεια του Κοινοβουλίου- βελτιώθηκε σημαντικά. Αυτό που πρέπει να επιδιώξουμε είναι μια ισορροπημένη λύση. Σχετικά με αυτό το θέμα, θα προσπαθήσω να διευκολύνω την επίτευξη συμφωνία μεταξύ του Συμβουλίου και του Κοινοβουλίου.
<P>
Όσον αφορά τις τροπολογίες, γνωρίζω ότι υποβλήθηκαν από την Επιτροπή Περιβάλλοντος, Δημόσιας Υγείας και Ασφάλειας των Τροφίμων 31 τροπολογίες και ότι μία ακόμη τροπολογία υποβλήθηκε από την προηγούμενη εβδομάδα. " τελευταία τροπολογία, ανάλογα με το τι συνέβη στη συζήτηση του προϋπολογισμού, με ενθαρρύνει να πιστέψω ότι το Κοινοβούλιο επιθυμεί να συμβάλει στην εξεύρεση λύσης στο χρηματοδοτικό χάσμα που θα δημιουργήσει η καθυστερημένη έγκριση του Life+. Ενώ το ζήτημα του προϋπολογισμού θα λυθεί τελικά από την αρμόδια για τον προϋπολογισμό αρχή, η Επιτροπή θα καταβάλει κάθε δυνατή προσπάθεια για να διευκολύνει την επίτευξη συμφωνίας η οποία, με την υποστήριξή σας, θα χορηγήσει τα κονδύλια στη ΓΔ Περιβάλλοντος καθ' όλη τη διάρκεια του 2007.
<P>
Όσον αφορά τώρα τις 31 τροπολογίες για το Life+, θα τις χωρίσω σε τέσσερεις χωριστές κατηγορίες. Καταρχάς, όσον αφορά τη μέθοδο εφαρμογής, η Επιτροπή δεν μπορεί να αποδεχτεί την ομάδα τροπολογιών που αντιτάσσουν την εξουσιοδοτημένη διαχείριση προγράμματος.
<P>
Δεύτερον, όσον αφορά την κατανομή των κεφαλαίων, τον προϋπολογισμό, την πρόβλεψη, κλπ., το Κοινοβούλιο κατέθεσε μια τροπολογία που στοχεύει στην προσθήκη των 100 επιπλέον εκατομμυρίων ευρώ στο μέσο LIFE+. Αν το Κοινοβούλιο και το Συμβούλιο συμφωνούσαν να χορηγήσουν αυτό το ποσό στο πρόγραμμα Life+, θα εξέφραζα την ικανοποίησή μου για την πιθανότητα να δω την επέκταση του προγράμματος. Το Κοινοβούλιο επίσης ζητεί τουλάχιστον το 55% των κεφαλαίων του Life+ να χορηγηθούν στη συνιστώσα της φύσης και της βιοποικιλότητας. " Επιτροπή δεν μπορεί να αποδεχτεί αυτήν την τροπολογία, εφόσον θα μειωνόταν η ευελιξία που χρειάζονται αρκετά κράτη μέλη για να αντιμετωπίζουν άλλα σοβαρά περιβαλλοντικά προβλήματα. Το 40% της κοινής θέσης είναι το ελάχιστο και τίποτα δεν εμποδίζει τα κράτη μέλη να δαπανήσουν το διπλάσιο ποσό για τη φύση και τη βιοποικιλότητα αν το επιθυμούν και αν μπορούν να το αιτιολογήσουν.
<P>
Τρίτον, όσον αφορά τα ζητήματα της επιτροπολογίας, οι τροπολογίες που επιδιώκουν τη μεγαλύτερη συμμετοχή του Κοινοβουλίου κατά τη διάρκεια των διάφορων φάσεων προγραμματισμού και έναρξης της ρυθμιστικής διαδικασίας του ελέγχου, θα γίνουν αποδεκτές επί της αρχής.
<P>
Τέλος, όσον αφορά μια σειρά τροπολογιών με τις οποίες ζητείται αποσαφήνιση, μεγαλύτερη διαφάνεια, κλπ. σχετικά με ζητήματα όπως η εφαρμογή της σύμβασης Aarhus, τα διασυνοριακά σχέδια, η συγκεκριμένη αναφορά στον αντίκτυπο της κλιματικής μεταβολής στη βιοποικιλότητα, ο ρόλος της Επιτροπής στην υποστήριξη της ολοκλήρωσης, κλπ., η άποψή μου είναι ότι αυτές οι τροπολογίες θα μπορούσαν να γίνουν αποδεκτές από την Επιτροπή επί της αρχής, αν γίνουν ορισμένες αλλαγές στη διατύπωσή τους.
<P>
Θα ήθελα να επαναλάβω αυτό που είπα νωρίτερα, δηλαδή ότι θα πρέπει να συνεχίσουμε να συνεργαζόμαστε για την εξεύρεση πρακτικών λύσεων, ειδικά όσον αφορά τη μέθοδο εφαρμογής του Life+. Επιπλέον, πρέπει να επιλύσουμε από κοινού το πρόβλημα του χρηματοδοτικού χάσματος του 2007. Είμαι αισιόδοξος διαπιστώνοντας τις καλές προθέσεις του Κοινοβουλίου όσον αφορά αυτό το ζήτημα.
<P>
Έχουμε ανάγκη από ένα χρηματοδοτικό μέσο για το περιβάλλον, προκειμένου να δαπανήσουμε τα 2 δισεκατομμύρια ευρώ του προϋπολογισμού. Επομένως, επιθυμώ να βοηθήσω στην εξεύρεση πρακτικού συμβιβασμού μεταξύ του Συμβουλίου και του Κοινοβουλίου για αυτά τα ζητήματα και επιθυμώ να διευκολύνω την επίτευξη μιας τέτοιας συμφωνίας.
<SPEAKER ID="179" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Τρίτη στις 12.00.
