<CHAPTER ID="015">
Διάταξη των εργασιών
<SPEAKER ID="022" NAME="Πρόεδρος">
Το τελικό σχέδιο της ημερήσιας διάταξης αυτής της συνεδρίασης, που κατάρτισε η Διάσκεψη των Προέδρων κατά τη συνεδρίαση της Πέμπτης 8 Μαρτίου 2007, σύμφωνα με τα άρθρα 130 και 131 του Κανονισμού, έχει διανεμηθεί. Έχουν προταθεί οι ακόλουθες τροποποιήσεις:
<P>
Δευτέρα:
<P>
" Σοσιαλιστική Ομάδα στο Ευρωπαϊκό Κοινοβούλιο υποβάλλει αίτημα να μην περατωθεί με την κατάθεση προτάσεων ψηφίσματος η συζήτηση για την προφορική ερώτηση προς την Επιτροπή σχετικά με την κοινοτική δράση για την πρόβλεψη διακοινοτικής υγειονομικής περίθαλψης. Ποιος θέλει να αιτιολογήσει το αίτημα;
<SPEAKER ID="023" NAME="Robert Goebbels" AFFILIATION="PSE">
(FR) Κύριε Πρόεδρε, η ομάδα μου πιστεύει ότι αυτή η πρόταση της Επιτροπής Περιβάλλοντος, Δημόσιας Υγείας και Ασφάλειας των Τροφίμων για την υποβολή προφορικής ερώτησης με συζήτηση και ψήφισμα όσον αφορά την παροχή διασυνοριακής υγειονομικής περίθαλψης είναι απρόσφορη, για τον απλούστατο λόγο ότι η Επιτροπή Εσωτερικής Αγοράς και Προστασίας των Καταναλωτών, υποστηριζόμενη από την Επιτροπή Απασχόλησης και Κοινωνικών Υποθέσεων, συζητεί επί του παρόντος ένα σχέδιο έκθεσης που αφορά το ίδιο θέμα, δηλαδή τις υγειονομικές υπηρεσίες στην Ευρωπαϊκή Ένωση. " ψηφοφορία επί αυτού του ψηφίσματος κινδυνεύει να καταστεί περιττή και, πρωτίστως, κινδυνεύει να περικόψει τις συζητήσεις που διεξάγονται στις δύο άλλες επιτροπές.
<P>
" ομάδα μου θα μπορούσε, επομένως, να προσυπογράψει την υποβολή αυτής της προφορικής ερώτησης με συζήτηση, αλλά ζητεί να ανασταλεί το ψήφισμα και να εξετασθεί ταυτόχρονα με την έκθεση της αρμόδιας επιτροπής.
<P>
Σύμφωνα με τις πληροφορίες μου, αυτή η έκθεση έχει προγραμματιστεί για τη σύνοδο της Ολομελείας του Μαΐου. Ας αποφύγουμε, επομένως, την επικάλυψη εργασιών και ας προσπαθήσουμε να επιδοθούμε σε σοβαρές κοινοβουλευτικές εργασίες. Με άλλα λόγια, ας περιμένουμε να είναι διαθέσιμη η έκθεση της αρμόδιας επί της ουσίας επιτροπής.
<SPEAKER ID="024" NAME="Evelyne Gebhardt" AFFILIATION="PSE">
(DE) Κύριε Πρόεδρε, βασικά μπορώ μόνον να επαναλάβω αυτό που είπε ήδη ο συνάδελφός μου κ. Goebbels. Αυτό το διάστημα επεξεργαζόμαστε στην Επιτροπή Εσωτερικής Αγοράς και Προστασίας των Καταναλωτών μία διεξοδική έκθεση που περιλαμβάνει και γνωμοδοτήσεις της Επιτροπής Περιβάλλοντος, Δημόσιας Υγείας και Ασφάλειας των Τροφίμων, της Επιτροπής Απασχόλησης και Κοινωνικών Υποθέσεων και της Επιτροπής Νομικών Θεμάτων.
<P>
Φυσικά, θα ήταν σκόπιμο να μην κριθεί εκ των προτέρων η εργασία που διεξάγεται στην επιτροπή μας με το να εγκρίνουμε ένα ψήφισμα που έπρεπε να το φτιάξουμε εντός τριών ημερών, ενώ προσπαθούμε εδώ και αρκετές εβδομάδες να προετοιμάσουμε ένα καλό κείμενο που ελπίζουμε πως θα τύχει ευρείας υποστήριξης. Θεωρώ ότι θα ήταν εύλογο να συζητήσουμε σήμερα γι' αυτό -αυτό το δεχόμαστε ευχαρίστως- αλλά να μην εγκρίνουμε ψήφισμα.
<SPEAKER ID="025" NAME="John Bowis" AFFILIATION="PPE-DE">
(EN) Κύριε Πρόεδρε, κατανοώ τον ευγενικό και ήπιο τρόπο με τον οποίο τέθηκε το αίτημα από τους αντιπάλους συναδέλφους, αλλά πρέπει να πω ότι φρονώ πως βασίζεται σε παρανόηση. Είμαι ευγνώμων για την υποστήριξή τους. Ωστόσο, δεν αναφερόμαστε σε δύο συζητήσεις επί του ιδίου θέματος αλλά σε μία έκθεση της Επιτροπής Εσωτερικής Αγοράς και Προστασίας των Καταναλωτών, η οποία δεν έχει ακόμη ολοκληρωθεί, σχετικά με τον αποκλεισμό των υγειονομικών υπηρεσιών από την οδηγία για τις υπηρεσίες. Μια γνωμοδότηση της Επιτροπής Περιβάλλοντος, Δημόσιας Υγείας και Ασφάλειας των Τροφίμων βρίσκεται καθ' οδόν προς την επιτροπή και, εν ευθέτω χρόνω, θα διεξαγάγουμε μια πλήρη συζήτηση επ' αυτού.
<P>
Το ψήφισμα αυτό δεν αφορά τις υπηρεσίες αλλά τους ασθενείς.
<P>
(Χειροκροτήματα)
<P>
Αφορά τις συνέπειες που θα έχουν για τους ασθενείς οι αποφάσεις του Ευρωπαϊκού Δικαστηρίου.
<P>
Όταν οι συνάδελφοι λένε ότι αυτή η συζήτηση είναι ίσως ανεπίκαιρη έχουν δίκιο, διότι είναι πολύ αργά. Το ψήφισμα αυτό δεν φτιάχτηκε εν τάχει σε τρεις ημέρες, αλλά συντάχθηκε από την Επιτροπή Περιβάλλοντος τον περασμένο Δεκέμβριο, όταν κέρδισε την πλειοψηφία της επιτροπής. Ο αρμόδιος Επίτροπος για θέματα υγείας, ο κ. Κυπριανού, μας είπε επανειλημμένως ότι ανέμενε το ψήφισμα και ρώτησε γιατί δεν μπορούσε να το έχει, διότι γνώριζε ότι είχε συνταχθεί. Ως εκ τούτου, έχει καθυστερήσει υπερβολικά. Διαφέρει αρκετά από την έκθεση της Επιτροπής Εσωτερικής Αγοράς και Προστασίας των Καταναλωτών, και θα επιδείξουμε τον δέοντα σεβασμό όταν το λάβουμε. Ωστόσο, προς το παρόν, ζητώ από το Κοινοβούλιο να συμφωνήσει ότι η προφορική ερώτηση θα πρέπει να συνοδεύεται από το ψήφισμα, το οποίο δεν έφτασε σε εμάς τον Ιανουάριο ή τον Φεβρουάριο, αλλά σίγουρα μπορούμε τώρα να το έχουμε τον Μάρτιο.
<P>
(Χειροκροτήματα)
<P>
(Το Σώμα απορρίπτει την πρόταση)
<P>
Τρίτη:
<P>
Αίτημα της Σοσιαλιστικής Ομάδας στο Ευρωπαϊκό Κοινοβούλιο να αναπεμφθεί σε επιτροπή η έκθεση του κ. Virrankoski σχετικά με τη βιοτεχνολογία: προοπτικές και προκλήσεις για τη γεωργία στην Ευρώπη.
<SPEAKER ID="027" NAME="Marc Tarabella" AFFILIATION="PSE">
(FR) Κύριε Πρόεδρε, κυρίες και κύριοι, η ψηφοφορία της έκθεσης από την Επιτροπή Γεωργίας και Ανάπτυξης της Υπαίθρου στις 24 Ιανουαρίου ήταν μοιρασμένη: από τους 43 παρόντες βουλευτές, 22 ψήφισαν υπέρ, 15 κατά και 6 απείχαν.
<P>
Λόγω κυρίως του γεγονότος ότι επικεντρώνεται στους ΓΤΟ, ενώ η βιοτεχνολογία αποτελεί πολύ ευρύτερο πεδίο, η έκθεση αυτή, η οποία φέρει τον τίτλο "Βιοτεχνολογία: προοπτικές και προκλήσεις για τη γεωργία στην Ευρώπη", προκάλεσε ποικίλες αντιδράσεις, και όχι μόνον στο εσωτερικό της ομάδας μας.
<P>
Για αυτόν τον λόγο καθώς και λόγω του συνακόλουθου κινδύνου της μη έγκρισης αυτής της έκθεσης -που είναι μείζονος σημασίας για ένα θέμα τόσο σημαντικό όσο η βιοτεχνολογία- θα ήταν χρήσιμο να αναπεμφθεί η έκθεση στην Επιτροπή Γεωργίας και Ανάπτυξης της Υπαίθρου, προκειμένου να την επανεξετάσει και ίσως να καταλήξει σε μια πιο ισορροπημένη πρόταση η οποία θα λάβει περισσότερες ψήφους. Θα ήθελα επίσης να προσθέσω ότι συνάντησα τον κ. Virrankoski για να συζητήσουμε αυτό το ζήτημα -τον ευχαριστώ για την εποικοδομητική συνάντηση που είχαμε την προηγούμενη εβδομάδα- και ότι επιπλέον φαίνεται ότι ο συνάδελφός μου συντονιστής, κ. Busk, συμμερίζεται την άποψη αυτή, κρίνοντας από το ηλεκτρονικό μήνυμα που μου έστειλε.
<SPEAKER ID="028" NAME="Kyösti Virrankoski" AFFILIATION="ALDE">
(FI) Κύριε Πρόεδρε, η βιοτεχνολογία προσφέρει τεράστιες ευκαιρίες για την ευρωπαϊκή γεωργία, αν και της θέτει επίσης προκλήσεις. Για τον λόγο αυτό, μια έκθεση όπως αυτή δεν μπορεί να αντιμετωπιστεί ως ένα θέμα "ναι" ή "όχι": αντιθέτως, πρέπει να εξεταστεί διεξοδικά και χωρίς προκαταλήψεις. Κατά συνέπεια, είμαι υπέρ της αναπομπής της έκθεσης στην επιτροπή, προκειμένου να εξασφαλίσουμε τη μεγαλύτερη δυνατή υποστήριξή της στην Ολομέλεια.
<P>
(Το Σώμα εγκρίνει την πρόταση)
<SPEAKER ID="030" NAME="Simon Busuttil" AFFILIATION="PPE-DE">
(MT) Ζητώ αυτή η συζήτηση σχετικά με το παράνομο κυνήγι στη Μάλτα να περατωθεί χωρίς ψήφισμα, διότι πιστεύω ότι ένα ψήφισμα είναι περιττό και αδικαιολόγητο, για τρεις λόγους. Καταρχάς, η εαρινή θήρα είναι, εξ ορισμού, παράνομη, και μόνον μέσω της εφαρμογής παρέκκλισης επιτρέπει η ευρωπαϊκή νομοθεσία την πρακτική της θήρας αυτήν την εποχή του χρόνου. Δεύτερον, η εφαρμογή παρέκκλισης που επιτρέπει την εαρινή θήρα ήταν το συγκεκριμένο αντικείμενο διαπραγματεύσεων μεταξύ της Μάλτας και της Ευρωπαϊκής Ένωσης στην περίοδο πριν από την ένταξη, και επομένως δεν υπάρχει λόγος να ανοίξει εκ νέου αυτό το κεφάλαιο. Τρίτον, αν πρόκειται να καταργηθεί η εαρινή θήρα, τότε αυτό πρέπει να γίνει σε μία επιστημονική βάση και όχι λόγω πολιτικής πίεσης.
<SPEAKER ID="031" NAME="David Casa" AFFILIATION="PPE-DE">
(MT) Συμφωνώ με τον συνάδελφό μου, κ. Busuttil. Πιστεύω ότι σε αυτήν την περίπτωση μιλάμε για μια συμφωνία μεταξύ της Ευρωπαϊκής Ένωσης και της Μάλτας, που εγκρίθηκε τόσο από το Κοινοβούλιο όσο και από την πλειοψηφία του πληθυσμού των νήσων της Μάλτας και του Γκότζο της χώρας μου. Πιστεύω ότι σε αυτό το στάδιο είναι περιττό να παρουσιάσουμε ένα ψήφισμα που αντιβαίνει σε αυτό που αποφασίστηκε μεταξύ του πληθυσμού της Μάλτας και της Ευρωπαϊκής Ένωσης, επειδή πιστεύω ότι με αυτόν τον τρόπο θα στέλναμε το λάθος μήνυμα σε κάθε ευρωπαίο πολίτη, δηλαδή ότι η ίδια η Ευρωπαϊκή Ένωση, που αρχικά εγκρίνει μια συμφωνία, επιχειρεί να την σταματήσει μετά από λίγο. Επομένως, πιστεύω ότι αυτή δεν είναι η καλύτερη στιγμή για ένα ψήφισμα επί του θέματος.
<SPEAKER ID="032" NAME="Monica Frassoni" AFFILIATION="Verts/ALE">
(ΙΤ) Κύριε Πρόεδρε, κυρίες και κύριοι, ο λόγος για τον οποίο ζητήσαμε και αποδεχθήκαμε αυτήν τη συζήτηση και για τον οποίο χρειάζεται ένα ψήφισμα έγκειται ακριβώς στη μη συμμόρφωση της Μάλτας προς τις συμφωνίες. Είναι προφανές ότι αυτό ακριβώς είναι το πρόβλημα. Διαφορετικά, δεν θα είχε υποβληθεί κάποιο ψήφισμα, δεν θα μας είχαν γνωστοποιηθεί τα αποτελέσματα και οι πολύ σαφείς συστάσεις μιας διερευνητικής αποστολής στη Μάλτα· και η Επιτροπή δεν θα είχε συστήσει στην κυβέρνηση της Μάλτας, όπως πολύ καλά γνωρίζουν οι συνάδελφοι βουλευτές, να μην εγκρίνει φέτος την εαρινή θήρα στη χώρα, έπειτα από όσα συνέβησαν τα προηγούμενα χρόνια.
<P>
Επομένως, ο λόγος για τον οποίο ζητούμε τη διεξαγωγή συζήτησης και την έγκριση ψηφίσματος είναι εκ διαμέτρου αντίθετος προς εκείνον που επικαλούνται οι συνάδελφοι βουλευτές. Εφόσον σημειώθηκε παράβαση της κοινοτικής νομοθεσίας και εφόσον πρέπει προφανώς να παράγουμε μικρότερο νομοθετικό έργο, θα ήταν προτιμότερο να εφαρμόζουμε αυτήν τη νομοθεσία. Ελπίζω ότι το Σώμα θα ενεργήσει σύμφωνα με την απόφαση που ελήφθη νωρίτερα και θα συντάξει ψήφισμα για αυτό το θέμα.
<P>
(Το Σώμα απορρίπτει την πρόταση)
<P>
Τετάρτη:
<P>
Αίτημα της Προεδρίας του Συμβουλίου να συζητηθούν οι δηλώσεις του Συμβουλίου και της Επιτροπής σχετικά με τη δήλωση του Βερολίνου μετά τη συζήτηση σχετικά με την έκθεση του Ευρωπαϊκού Συμβουλίου και τη δήλωση της Επιτροπής σχετικά με τη συνεδρίαση του Ευρωπαϊκού Συμβουλίου (8-9 Μαρτίου 2007)
<SPEAKER ID="034" NAME="Hannes Swoboda" AFFILIATION="PSE">
(DE) Κύριε Πρόεδρε, η επιλογή να αρχίσουμε την ημερήσια διάταξής μας έτσι, δηλαδή να συζητήσουμε πρώτα σύντομα για τη δήλωση του Βερολίνου, είναι καλή. Αν έχει κάποια αξία η δήλωση, ας συζητηθεί σύντομα νωρίς το πρωί και όχι μετά από μία μακρά και ίσως κάπως προβληματική συζήτηση για το Συμβούλιο, όπου οι διάφορες ομάδες θα ακολουθούν διαφορετικές γραμμές. Θεωρώ ότι είναι ασφαλώς σωστό να συζητήσουμε πρώτα για μία ώρα για τη δήλωση του Βερολίνου και μετά να συζητήσουμε διεξοδικά για το Συμβούλιο.
<P>
(Το Σώμα απορρίπτει την πρόταση)
<P>
Πέμπτη:
<P>
Συζήτηση για περιπτώσεις παραβίασης των δικαιωμάτων του ανθρώπου, της δημοκρατίας και των αρχών του κράτους δικαίου (άρθρο 115 του Κανονισμού): αίτημα της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών να αντικατασταθεί το σημείο "Νιγηρία" με το σημείο "φυλάκιση ακτιβιστριών φεμινιστριών στο Ιράν".
<SPEAKER ID="036" NAME="Michael Gahler" AFFILIATION="PPE-DE">
(DE) Κύριε Πρόεδρε, είδαμε στο Ιράκ να διαλύονται διά της βίας οι διαδηλώσεις γυναικών που έγιναν επ' ευκαιρία της παγκόσμιας ημέρας της γυναίκας. Τις τελευταίες εβδομάδες αυξήθηκε γενικά η πίεση που ασκείται στις οργανώσεις γυναικών στο Ιράκ. Γι' αυτό, κατά τη γνώμη μας, είναι πιο σημαντικό και επείγον να συζητήσουμε σήμερα γι' αυτό και όχι για το θέμα της Νιγηρίας που έχει προταθεί.
<SPEAKER ID="037" NAME="Hannes Swoboda" AFFILIATION="PSE">
(DE) Κύριε Πρόεδρε, ο κ. Gahler ασφαλώς έχει δίκιο λέγοντας πως αυτό είναι ένα σημαντικό πρόβλημα που δεν πρέπει να αγνοήσουμε· θεωρώ όμως ότι δεν πρέπει να αντικαταστήσουμε το θέμα της Νιγηρίας.
<P>
Προτείνω να αφήσουμε στην ημερήσια διάταξη τη Νιγηρία και να εξετάσουμε το θέμα των γυναικών στο Ιράν κατά την επόμενη συνεδρίαση στις Βρυξέλλες, για παράδειγμα υποβάλλοντας μία σύντομη προφορική ερώτηση προς την Επιτροπή ή το Συμβούλιο σχετικά με το τι σκοπεύουν να πράξουν για να υποστηρίξουν τις γυναίκες στη χώρα αυτή. Ευχαρίστως θα συμφωνήσουμε με αυτό, τώρα όμως πρέπει να αφήσουμε την ημερήσια διάταξη όπως είναι. Τάσσομαι κατά αυτού του αιτήματος, προτείνω όμως να συζητήσουμε σε βάθος το θέμα κάποια άλλη στιγμή, δηλαδή στην αμέσως επόμενη περίοδο συνόδου.
<P>
(Το Σώμα απορρίπτει την πρόταση)
<P>
(Εγκρίνεται η ημερήσια διάταξη)
