<CHAPTER ID="001">
Έναρξη της συνεδρίασης
<SPEAKER ID="005" NAME="Göran Färm" AFFILIATION="S&amp;D">
(EN) Κύριε Πρόεδρε, κατά την έναρξη της περιόδου συνόδου αυτής της εβδομάδας απαντήσατε σε μια ερώτηση του αυστριακού συναδέλφου μου Jörg Leichtfried σχετικά με τoυς νέους βουλευτές που θα ενταχθούν στο Σώμα λόγω της Συνθήκης της Λισαβόνας και πότε θα μπορούσε να συμβεί αυτό. Απαντήσατε ότι αυτό είναι τώρα θέμα του Συμβουλίου. Συμφωνώ ως προς την είσοδό τους στο Κοινοβούλιο ως πλήρη μέλη, δεν είμαι όμως βέβαιος γι' αυτό όσον αφορά το καθεστώς τους ως παρατηρητών ως προκαταρκτικό στάδιο για να γίνουν τελικά πλήρη μέλη.
<P>
Εγώ ερμηνεύω την απόφαση που λάβαμε πρόσφατα για την έκθεση του David Martin σχετικά με τους εσωτερικούς μας κανόνες ως εξής: ότι μπορούμε πράγματι να τους επιτρέψουμε να αρχίσουν να εργάζονται ως παρατηρητές αμέσως μόλις εκλεγούν και επιβεβαιωθεί η εκλογή τους από το κράτος μέλος τους και ότι εμείς οι ίδιοι, ως Κοινοβούλιο, μπορούμε να αποφασίσουμε για τους όρους της θέσης τους ως παρατηρητών.
<P>
Κύριε Πρόεδρε, θα μπορούσατε σας παρακαλώ να το συζητήσετε αυτό με τον εισηγητή κ. Martin προκειμένου να καταλήξουμε σε μια λύση το συντομότερο δυνατό; Δεν θα ήταν λογικό νέοι βουλευτές που έχουν ήδη εκλεγεί και των οποίων η εκλογή έχει επιβεβαιωθεί από τις εθνικές αρχές να πρέπει να περιμένουν για πολλούς μήνες μέχρι να μπορέσουν να αρχίσουν το έργο τους. Πολλοί από αυτούς είναι έτοιμοι να αρχίσουν αμέσως.
<SPEAKER ID="006" NAME="Πρόεδρος">
Όπως είπα προηγουμένως, ρώτησα ποια είναι η απόφαση του Ευρωπαϊκού Συμβουλίου, και η Επιτροπή Συνταγματικών Υποθέσεων θα πρέπει επίσης να λάβει υπόψη και να μελετήσει το πρόβλημα. Δεν υπάρχει ακόμα οριστική απόφαση για τον αριθμό των νέων εδρών και τις χώρες από τις οποίες θα καλυφθούν. Δεν υπάρχει οριστική απόφαση. Γνωρίζω ότι είναι απόφαση του Ευρωπαϊκού Κοινοβουλίου, δεν είναι όμως οριστική και έτσι δεν είναι τόσο εύκολο να δεχτούμε παρατηρητές χωρίς να έχουμε την οριστική απόφαση για τον αριθμό τους και τις χώρες από τις οποίες πρέπει να προέρχονται. Έτσι, πρέπει να περιμένουμε. Το εξετάζω και μεριμνώ πολύ γι' αυτό.
<SPEAKER ID="007" NAME="Rebecca Harms" AFFILIATION="Verts/ALE">
(DE) Κύριε Πρόεδρε, κυρίες και κύριοι, συμφωνώ ότι αυτό το θέμα είναι δύσκολο να διευθετηθεί. Δεν θεωρώ ότι είναι αδύνατο, όμως θα ήθελα να πω, σύμφωνα με την άποψη της Ομάδας μου ότι, σε σχέση με τη συζήτηση στη Γαλλία, εμείς θεωρούμε απαράδεκτο να παραμένουν οι παρατηρητές, όποιο κι αν είναι το καθεστώς τους, ταυτόχρονα και βουλευτές των εθνικών τους κοινοβουλίων. Θεωρούμε ότι εκείνοι που έρχονται εδώ ως παρατηρητές πρέπει να καταθέτουν την εθνική τους εντολή.
<SPEAKER ID="008" NAME="Jean-Pierre Audy" AFFILIATION="PPE">
(FR) Κύριε Πρόεδρε, σύμφωνα με το άρθρο 110 του Κανονισμού συγκεντρωθήκαμε εδώ για να συζητήσουμε για τον απολογισμό της σουηδικής Προεδρίας -χειροκροτώ τον πρωθυπουργό κ. Reinfeldt που μας προσέφερε μια θαρραλέα, χρήσιμη και αποτελεσματική Προεδρία- αλλά βρισκόμαστε επίσης εδώ για να εξετάσουμε τα αποτελέσματα του Ευρωπαϊκού Συμβουλίου της 10ης και 11ης Δεκεμβρίου.
<P>
Όσον αφορά το ζήτημα αυτό, θα ήθελα να επιστήσω την προσοχή του Προέδρου της Επιτροπής, η οποία είναι ο θεματοφύλακας των συνθηκών και της εφαρμογής τους, στο άρθρο 15, παράγραφος 6 της Συνθήκης για την Ευρωπαϊκή Ένωση που ορίζει ότι ο Πρόεδρος του Ευρωπαϊκού Συμβουλίου πρέπει να παρουσιάζει μια έκθεση μετά από κάθε συνεδρίαση του Ευρωπαϊκού Συμβουλίου.
<P>
Φαίνεται βέβαιο ότι δεν θα είναι μαζί μας ο νέος Πρόεδρος του Ευρωπαϊκού Συμβουλίου, ο κ. Van Rompuy, και λυπάμαι γι' αυτό. Ασφαλώς, κατέχει το αξίωμά του από την 1η Δεκεμβρίου 2009, διαδραματίζει έντονο διπλωματικό ρόλο και θεωρώ ότι η πρώτη του πολιτική ενέργεια θα έπρεπε να είναι να έρθει και να παρουσιαστεί στο Ευρωπαϊκό Κοινοβούλιο. Επομένως εναπόκειτο σε αυτόν να έρθει και να παρουσιάσει τα συμπεράσματα του Ευρωπαϊκού Συμβουλίου της 10ης και 11ης Δεκεμβρίου 2009.
<SPEAKER ID="009" NAME="Πρόεδρος">
Επιτρέψτε μου να διευκρινίσω κάτι: είχε συμφωνηθεί μεταξύ του Προέδρου του Ευρωπαϊκού Συμβουλίου κ. Van Rompuy και του Προεδρεύοντα του Συμβουλίου κ. Reinfeldt ότι ο τελευταίος αυτός μήνας της Προεδρίας θα διεξαχθεί σύμφωνα με τις παλαιές αρχές. " συμφωνία αυτή ισχύει. Ο Πρόεδρος του Ευρωπαϊκού Συμβουλίου κ. Van Rompuy θα αναλάβει το αξίωμά του την 1η Ιανουαρίου 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Κύριε Πρόεδρε, δεν είναι ευθύνη των αρχηγών κρατών και κυβερνήσεων να ασχολούνται με την εφαρμογή συνθηκών που έχουν επικυρωθεί από τους λαούς.
<SPEAKER ID="011" NAME="Πρόεδρος">
Θα το εξηγήσω πιο αναλυτικά: η πρόσκληση και συνεργασία με τον Πρόεδρο του Ευρωπαϊκού Συμβουλίου και τον εν ενεργεία πρωθυπουργό που εκπροσωπεί την εκ περιτροπής προεδρία είναι απόφαση όλων των βουλευτών του Κοινοβουλίου. Θα αποφασίζουμε και εμείς για το ποιος θα προσκαλείται και με ποια σειρά. Επίσης, τα θεσμικά όργανα - το Ευρωπαϊκό Κοινοβούλιο και το Ευρωπαϊκό Συμβούλιο - θα συμφωνήσουν για τον τρόπο με τον οποίο θα συνεργάζονται. Επιπροσθέτως θεωρώ τις παρατηρήσεις σας πρόωρες.
<P>
Πρέπει να συναφθεί διοργανική συμφωνία. Σε αυτό συμμετέχει και η Ευρωπαϊκή Επιτροπή. Είναι πολύ νωρίς για να συζητήσουμε αυτό. Είναι πολύ σημαντικό να διατηρήσουμε την κατάλληλη ισορροπία μεταξύ, αφενός, της τρέχουσας Προεδρίας και των αρχηγών των κυβερνήσεων και αφετέρου του Προέδρου του Ευρωπαϊκού Συμβουλίου κ. Van Rompuy. Οι προεδρίες μας αλλάζουν, ενώ ο Πρόεδρος παραμένει ο ίδιος, πρέπει όμως να συνεργαζόμαστε και με τους αρχηγούς των κυβερνήσεων. Χρειαζόμαστε τη συνεργασία με τις κυβερνήσεις, διότι ως νομοθετικό σώμα πρέπει να έχουμε διαρκή επαφή με την κυβέρνηση της χώρας που έχει την Προεδρία.
<P>
Επιπλέον, ο τρόπος με τον οποίο θα συνεργαστούμε και το ποιον θα καλέσουμε είναι και δική μας απόφαση -φυσικά σε διαβούλευση με το Ευρωπαϊκό Συμβούλιο. Θα συζητήσουμε γι' αυτά. Θα ήθελα να σας πω ότι είναι ακόμα πολύ νωρίς για να το κάνουμε. Στο μεταξύ ο κ. Reinfeldt θα παρουσιάσει την έκθεση της δραστηριότητας του τελευταίου εξαμήνου του Ευρωπαϊκού Συμβουλίου. Ο κ. Van Rompuy δεν συμμετείχε στην εργασία αυτή, επειδή διορίστηκε μόλις πριν από λίγες εβδομάδες, και έτσι δεν θα μπορούσε καν να συζητήσει σήμερα το θέμα αυτό. Το θέμα είναι απόλυτα σαφές.
