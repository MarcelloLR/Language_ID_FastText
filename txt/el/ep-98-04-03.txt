<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της προηγουμένης συνεδριάσεως έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="NL" NAME="Wijsenbeek">
Κύριε Πρόεδρε, μια παρατήρηση σχετικά με το σημείο 4 των χθεσινών πρακτικών και με το άρθρο 24 του Κανονισμού για τα καθήκοντα της Διάσκεψης των Προέδρων. Στην παράγραφο 5 ορίζεται ότι "Η Διάσκεψη των Προέδρων καταρτίζει το σχέδιο ημερησίας διάταξεως των περιόδων συνόδου του Κοινοβουλίου». Δηλαδή, η Διάσκεψη των Προέδρων καθορίζει ποιες εκθέσεις θα εγγραφούν στην ημερήσια διάταξη τη μία εβδομάδα, και ποιες την άλλη. Δεν προβλέπεται, όμως, πουθενά ότι οι πρόεδροι ομαδών καθορίζουν εάν η μία ή η άλλη έκθεση τους είναι ή όχι αρεστή. Η Διάσκεψη των Προέδρων δεν έχει, επομένως, αρμοδιότητα να κρίνει το περιεχόμενο των εκθέσεων που πρόκειται να περιληφθούν στην ημερήσια διάταξη. Έχω την εντύπωση, εντούτοις, ότι αυτό ακριβώς συμβαίνει. Αυτό ισχύει για τη δική μου έκθεση για την ολομέλεια, που ήδη συζητήθηκε αυτή την εβδομάδα, όπως και για τη δική σας έκθεση για το εκλογικό σύστημα. Αναρωτιέμαι, λοιπόν, μήπως η Διάσκεψη των Προέδρων παραβιάζει σαφώς και βάναυσα τον κανονισμό.

<SPEAKER ID=3 NAME="Πρόεδρος">
Κύριε Wijsenbeek, είσθε και Προεδρεύων, Πρόεδρος της Επιτροπής Κανονισμού επί αρκετό καιρό και είσθε από τους συναδέλφους, όπως και πολλοί άλλοι μέσα σ'αυτήν την αίθουσα, που έχουν πολλή μεγάλη κοινοβουλευτική εμπειρία. Γνωρίζετε, όπως γνωρίζουμε όλοι, και δεν διεκδικώ κανένα προνόμιο στην γνώση αυτή, ότι και η Διάσκεψη των Προέδρων, σε τελική ανάλυση, ελέγχεται από την Ολομέλεια, και όταν υπάρχουν περιπτώσεις αλλαγών στην ημερήσια διάταξη τον τελευταίο λόγο έχει πάντοτε η Ολομέλεια του Σώματος, η οποία και ψηφίζει. Συνεπώς, μην ανησυχείτε ποτέ ότι υπάρχει όργανο του Σώματος εκλεγμένο, το οποίο δεν ελέγχεται από το Σώμα.

<SPEAKER ID=4 LANGUAGE="FR" NAME="Herman">
Κύριε Πρόεδρε, πρόκειται για το κείμενο που αφορά την έκθεση Randzio-Plath.
<P>
Χθες ψηφίσθηκε να αντικατασταθούν οι λέξεις "δημοκρατικός έλεγχος» από τις λέξεις "δημοκρατική υπευθυνότητα», αντικατάσταση που έγινε σε έναν από τους τίτλους, αλλά όχι σε όλα τα σημεία του κειμένου. Επισημαίνω, κυρίως, ότι στην παράγραφο 8 εξακολουθεί να γίνεται λόγος για δημοκρατικό έλεγχο. Στο εξής θα πρέπει όπου εμφανίζονται οι λέξεις "δημοκρατικός έλεγχος» να αντικαθίστανται από τις λέξεις "δημοκρατική υπευθυνότητα», σύμφωνα με ό, τι ψηφίσθηκε χθες.

<SPEAKER ID=5 NAME="Πρόεδρος">
Το σημειώνω, κυρίε Herman, και θα ελέγξουμε όλα τα κείμενα για να βεβαιωθούμε ότι αυτό θα γίνει κατά αυτόν τον τρόπο.

<SPEAKER ID=6 LANGUAGE="NL" NAME="Martens">
Κοιτάζοντας τον χθεσινό κατάλογο των παρόντων βουλευτών, βλέπω ότι λείπει το όνομά μου. Ίσως ξέχασα να υπογράψω χθες, αλλά συμμετείχα όντως σε όλες τις ψηφοφορίες.

<SPEAKER ID=7 NAME="Πρόεδρος">
Κύριε Πρόεδρε Martens, μπορεί να ξεχάσατε να υπογράψετε, αλλά υπάρχουμε πάρα πολλοί εδώ που μπορούμε να πιστοποιήσουμε την συνεχή παρουσία σας σε αυτήν την αίθουσα, η οποία, νομίζω, σας τιμά.

<SPEAKER ID=8 LANGUAGE="EN" NAME="Corbett">
Κύριε Πρόεδρε, πριν λίγο απαντήσατε στον κ. Wijsenbeek και δηλώσατε ότι είναι Πρόεδρος της Επιτροπής Κανονισμού, Ελέγχου της Εντολής και Ασυλιών. Επιτρέψτε μου να σας πληροφορήσω ότι Πρόεδρος της επιτροπής Κανονισμού είναι ο συνάδελφός μου κ. Fayot.

<SPEAKER ID=9 NAME="Πρόεδρος">
Κύριε Corbett, πρέπει να έχετε υπ'όψη σας ότι ο κ. Wijsenbeek προήδρευσε επί μακρόν της Επιτροπής Κανονισμού και είναι ένας από τους συναδέλφους που γνωρίζουν άριστα τους κανονισμούς.

<SPEAKER ID=10 LANGUAGE="FR" NAME="Hory">
Κύριε Πρόεδρε, πρόκειται για μια απλή διευκρύνιση. Στα πρακτικά της συνεδρίασης της Δευτέρας εμφανίζομαι ως απών, ενώ ήμουν παρών και συμμετείχα σε ψηφοφορίες με ηλεκτρονική επαλήθευση. Αυτό πρέπει να είναι εύκολο να ελεγχθεί, και σας ευχαριστώ που θα προβείτε στον εν λόγω έλεγχο.

<SPEAKER ID=11 NAME="Πρόεδρος">
Ευχαριστώ πολύ. Το σημειώνω.

<SPEAKER ID=12 LANGUAGE="EN" NAME="Ford">
Κύριε Πρόεδρε υπάρχει μια παράλειψη στα συνοπτικά πρακτικά. Στη σελίδα 19 θα δείτε ότι ο κ. Lataillade έλαβε τον λόγο. Δεν καταγράφεται η βαθιά ανησυχία του και συμπαράσταση για τη δυσχερή θέση της κ. Randzio-Plath! Οπωσδήποτε μελλοντικά θα δείξουμε την ίδια συμπαράσταση και σε εκείνον...

<SPEAKER ID=13 LANGUAGE="EN" NAME="Falconer">
Κύριε Πρόεδρε, λαμβάνω τον λόγο όχι για τη συνηθισμένη μου παρατήρηση επί της διαδικασίας, αλλά σχετικά με κάτι που προκύπτει από όσα είπε ο κ. Herman. Να σας υπενθυμίσω ότι η παρατήρηση που έκανε ο κ. Herman κατά τη χθεσινή συνεδρίαση ήταν ακριβώς ίδια με εκείνη που έκανε η κ. Randzio-Plath σε μια προφορική τροπολογία. Δώδεκα βουλευτές αντιτάχθηκαν σε αυτή την τροπολογία. Στη συνέχεια προχωρήσαμε στην ψηφοφορία, και επί λέξει ελέχθη "Να τηρείται ενήμερη η ΕΚΤ». Αυτή είναι η απόφαση που ελήφθη χθες: έχει καταγραφεί στα συνοπτικά πρακτικά και, επομένως, ελπίζω ότι ισχύει.

<SPEAKER ID=14 NAME="Πρόεδρος">
Κύριε Falconer, ήσασταν εδώ χθες. Πολλοί από εμάς ήταν εδώ χθες.

<SPEAKER ID=15 LANGUAGE="FR" NAME="Lataillade">
Κύριε Πρόεδρε, λαμβάνω τον λόγο απλά για να πω ότι δεν χρειάζεται να αναφερθεί το όνομά μου. Ολόκληρο το Σώμα εξέφρασε την ανησυχία του για την κυρία Randzio-Plath.
<P>
Ευχαριστώ τον κύριο Ford που παρατήρησε ότι ήμουν παρών, αλλά δεν ήταν απαραίτητο. Σας ευχαριστώ, κύριε Πρόεδρε.
<P>
(Το Σώμα εγκρίνει τα συνοπτικά πρακτικά)

<SPEAKER ID=16 LANGUAGE="EN" NAME="Hallam (PSE).">
Κύριε Πρόεδρε, την Παρασκευή της προηγούμενης συνόδου έθιξα το θέμα σχετικά με τη διάκριση που παρατηρείται όσον αφορά την τηλεοπτική κάλυψη των συνεδριάσεων που διεξάγονται το πρωί της Παρασκευής. Βρισκόμαστε εδώ επιτελώντας κάποιο καθήκον, και θα πρέπει να καταγράφεται στα πρακτικά, καθώς και να τυγχάνει τηλεοπτικής κάλυψης, ακριβώς όπως και κάθε άλλη σύνοδος. Ποιά μέτρα ελήφθησαν από τον Πρόεδρο μετά από αυτό το αίτημα;

<SPEAKER ID=17 NAME="Πρόεδρος">
Κύριε Hallam, συμφωνώ απολύτως. Θα έλεγα ότι υπάρχει και ένας λόγος πρόσθετος για την Παρασκευή το πρωί και θα το εξετάσουμε. Αλλά θα ήθελα να σας παρακαλέσω να μου επιτρέψετε να παρατηρήσω ότι οι τηλεοράσεις, συνήθως, δεν είναι υπόθεση η οποία ρυθμίζεται από το Προεδρείο; μακάρι να ρυθμίζονταν από το Προεδρείο και μακάρι να ρυθμίζονταν από το Σώμα. Οι τηλεοράσεις έχουν τους δικούς τους νόμους και τους δικούς τους κανονισμούς και πολύ λίγο είμαστε σε θέση να τις επηρεάσουμε, φοβάμαι δε, μερικές φορές, ότι υφιστάμεθα την επιρροή τους, όχι πάντοτε επί το καλύτερο. Θα το κοιτάξουμε πάντως.

<SPEAKER ID=18 LANGUAGE="FR" NAME="Bourlanges (PPE).">
Κύριε Πρόεδρε, με μεγάλη μου λύπη διαπιστώνω ότι το όνομά μου δεν περιέχεται στον κατάλογο παρουσιών. Ωστόσο, έχω πραγματικά την αίσθηση, ότι όχι μονάχα παρευρισκόμουν κανονικά, αλλά και ότι υπέγραψα. Πιθανόν, όμως, να έκανα λάθος. Εν πάση περιπτώσει, πιστεύω ότι παρευρισκόμουν, γεγονός που αποδεικνύεται από το ότι έλαβα τον λόγο μερικές φορές και από ψηφοφορίες δι'ονομαστικής κλήσεως.

<SPEAKER ID=19 NAME="Πρόεδρος">
Θα προσθέσω την εντύπωσή μου ότι σας είδα να παρεμβαίνετε στην ολομέλεια. Επομένως, η παράλειψη είναι μάλλον εμφανής.

<CHAPTER ID=2>
Ψηφοφορίες
<SPEAKER ID=20 LANGUAGE="DE" NAME="Schulz">
Κύριε Πρόεδρε, με τη λήξη αυτής της ψηφοφορίας και εκμεταλλευόμενος την παρουσία του εκπροσώπου του Συμβουλίου, εφιστώ την προσοχή σας σε ένα γεγονός που θεωρώ ιδιαίτερα σημαντικό να επισημανθεί πριν από την τελική ψηφοφορία. Το Συμβούλιο μας διαβίβασε ένα κείμενο που επεξεργάσθηκε ο κ. Buffetaut και επί του οποίου γνωμοδοτήσαμε. Στη συνέχεια, το κείμενο αυτό αποτελεί το αντικείμενο της σημερινής ψηφοφορίας εντός της κοινοβουλευτικής επιτροπής, όπως και της τελικής ψηφοφορίας. Στο πλαίσιο της ανωτέρω διαδικασίας, και πριν ακόμη διεξαχθεί η σημερινή ψηφοφορία, το εν λόγω κείμενο, το οποίο είχαμε επεξεργασθεί κι εμείς, τροποποιήθηκε και πάλι εκ μέρους του Συμβουλίου. Η τροποποίηση, δηλαδή, αυτή έγινε πριν ακόμα καταστεί γνωστό το αποτέλεσμα της ψηφοφορίας στο Κοινοβούλιο, γεγονός που θεωρώ ότι αποτελεί κατάφωρη έλλειψη σεβασμού προς το Κοινοβούλιο, και σας παρακαλώ να ανακοινωθεί αυτό στο Συμβούλιο.
<P>
(Χειροκροτήματα)

<SPEAKER ID=21 NAME="Πρόεδρος">
Κύριε Schulz, κρατώ υπό σημείωση την παρατήρησή σας και το Προεδρείο δεν θα παραλείψει να προβεί στα δέοντα διαβήματα.
<P>
(Το Σώμα εγκρίνει το σχέδιο νομοθετικού ψηφίσματος (σχέδιο σύμβασης) )
<P>
(Το Σώμα εγκρίνει το σχέδιο νομοθετικού ψηφίσματος (σχέδιο κοινής δράσης) )

<SPEAKER ID=22 LANGUAGE="FR" NAME="Reding">
Κύριε Πρόεδρε, θα ήθελα να κάνω δύο παρατηρήσεις. Πρώτον, το Συμβούλιο διέγραψε την τροπολογία αριθ. 4 που αφορά το σχέδιο του Συμβουλίου, άρθρο 4, παράγραφος 1, σημείο β. Ωστόσο, στο χρονικό διάστημα που μεσολάβησε πεισθήκαμε ότι το συγκεκριμένο άρθρο ορίζει απλώς ότι δεν δύναται να καταδικαστεί κανείς δύο φορές για το ίδιο γεγονός. Πρόκειται, επομένως, για τη βασική αρχή του κράτους δικαίου, ne bis in idem . Σας παρακαλούμε, επομένως, να καταψηφίσετε τη συγκεκριμένη διαγραφή προκειμένου να επανέλθει το κείμενο στην αρχική του μορφή.
<P>
Πρόκειται για την πρώτη παρατήρηση. Το δεύτερο σημείο στο οποίο θα ήθελα να επιστήσω την προσοχή σας είναι το γεγονός ότι η γλώσσα του εισηγητή, η βασική γλώσσα, είναι τα γαλλικά, και η τροπολογία 7, όπως διατυπώνεται, είναι η ορθή. Σύμφωνα με αυτή, εφόσον δεν μπόρεσε κάποιος να υπερασπισθεί τον εαυτό του ενώπιον της δικαιοσύνης σε άλλο κράτος, ιδιαίτερα λόγω γλωσσικών προβλημάτων, αυτό το "ιδιαίτερα», που σημαίνει ότι δεν πρόκειται για τον μοναδικό λόγο, αφήνοντας ανοιχτές κι άλλες πιθανότητες, αναγράφεται στο γαλλικό κείμενο. Ξέρω ότι η λέξη αυτή δεν αναγράφεται σε άλλες γλωσσικές αποδόσεις. Ωστόσο, προσδίδει κάτι περισσότερο ως προς το συμφέρον του πολίτη. Επομένως, το ορθό είναι το γαλλικό κείμενο, και σας παρακαλώ να προβείτε σε ανάλογες διορθώσεις.

<SPEAKER ID=23 NAME="Πρόεδρος">
Θα παρακαλούσα το Σώμα να λάβει υπόψη τις παρατηρήσεις αυτές της εισηγήτριας, κ. Reding.

<SPEAKER ID=24 LANGUAGE="DE" NAME="Schulz">
Κύριε Πρόεδρε, θα παρακαλούσα να ληφθεί επειγόντως υπόψη η πρόταση προφορικής τροπολογίας της κυρίας Reding. Θα πρέπει να επισημάνουμε το γεγονός ότι διαπράχθηκε ένα λάθος στην κοινοβουλευτική επιτροπή το οποίο θα επέφερε ζημιά, κατ' εξαίρεση εκ μέρους μας, στην πολύ καλή ιδέα του Συμβουλίου. Για τον λόγο αυτόν, θα πρέπει να υποστηριχθεί οπωσδήποτε η πρόταση προφορικής τροπολογίας της κυρίας Reding.

<SPEAKER ID=25 NAME="Πρόεδρος">
Κύριε Schulz, η κ. Reding δεν έκανε προφορική τροπολογία, έκανε προφορικές παρατηρήσεις, οι οποίες και θα ληφθούν υπ'όψη, υποθέτω, από το Σώμα, αλλά όχι τροπολογία. Μη δημιουργείτε σύγχυση, γιατί εκεί θα έχουμε προβλήματα.

<SPEAKER ID=26 LANGUAGE="SV" NAME="Thors">
Χαίρομαι ιδιαίτερα για το ότι η κ. Reding επισημαίνει αυτό το θέμα, το οποίο είναι σημαντικό π.χ. για χώρες των οποίων οι διοικητικές υπηρεσίες συνεργάζονται εντατικά μεταξύ τους. Γι' αυτό η Ομάδα μας είχε σκεφτεί να ψηφίσει σύμφωνα με την πρότασή σας.

<SPEAKER ID=27 NAME="Πρόεδρος">
Κυρία Thors, δεν θα κάνουμε συζήτηση εδώ. Η εισηγήτρια έχει πάντοτε το δικαίωμα να κάνει μία παρατήρηση, και πολλές περισσότερες, αλλά δεν επαναλαμβάνουμε την συζήτηση που έγινε στην επιτροπή.
<P>
(Το Σώμα εγκρίνει το σχέδιο νομοθετικού ψηφίσματος)

<SPEAKER ID=28 NAME="Posselt">
Κύριε Πρόεδρε, θα ήθελα να επισημάνω το γεγονός ότι η κυρία Thors υπέβαλε μια καλή τροπολογία, σύμφωνα με την οποία θα έπρεπε να γίνει αποδεκτή η πρόοδος που επιτυγχάνεται όσον αφορά την εφαρμογή των δικαιωμάτων του παιδιού. Ωστόσο, δεν θα θέλαμε να προβληθεί αυτό πιο έντονα από ότι άλλες αρχές δικαίου, όπως τα ανθρώπινα δικαιώματα και τα δικαιώματα των μειονοτήτων. Για τον λόγο αυτόν, θα παρακαλούσαμε να διαγραφεί από το κείμενο η διατύπωση «της συμβάσεως για τα δικαιώματα του παιδιού». Τούτο επιθυμούμε να συμπεριληφθεί, χωρίς περαιτέρω διατυπώσεις, στα δικαιώματα του ανθρώπου και των μειονοτήτων.
<P>
(Το Σώμα εγκρίνει την πρόταση ψηφίσματος)

<SPEAKER ID=29 LANGUAGE="DE" NAME="Posselt">
Κύριε Πρόεδρε, δεν θέλησα προηγουμένως να καθυστερήσω αυτήν την ψηφοφορία της Παρασκευής. Ένας συνάδελφος από τις Κάτω Χώρες μου επεσήμανε την παρουσία ενός λάθους στην ολλανδική μετάφραση της πρότασης ψηφίσματός μου, στην παράγραφο 16. Συγκεκριμένα, λείπει από το σημείο αυτό η φράση «έναντι άλλων κρατών». Θα σας παρακαλούσα να το ελέγξετε στις αποδόσεις του κειμένου σε όλες τις άλλες γλώσσες, με βάση το πρωτότυπο κείμενο στη γερμανική γλώσσα.

<SPEAKER ID=30 NAME="Πρόεδρος">
Κύριε Posselt, φυσικά κρατώ υπό σημείωση την παρατήρησή σας και το Προεδρείο θα φροντίσει να ελεγχθούν οι γλωσσικές αποδόσεις αυτής της εκθέσεως.

<SPEAKER ID=31 NAME="Kirsten Jensen, Blak, Sindal και Iversen">
Οι Δανοί σοσιαλδημοκράτες του Ευρωπαϊκού Κοινοβουλίου ψήφισαν σήμερα υπέρ της βελτίωσης της συνεργασίας στον τομέα του δικαίου επί ποινικών υποθέσεων. Πρόκειται για ένα αναγκαίο στοιχείο στη μάχη κατά του οργανωμένου εγκλήματος.
<P>
Είμαστε υπέρμαχοι μιας βελτιωμένης και αποτελεσματικής πρακτικής συνεργασίας μεταξύ των κρατών μελών. Μια καλύτερη προσπάθεια θα στοχεύει στη γρηγορότερη επεξεργασία των υποθέσεων και στην αποτελεσματικότερη επίλυση των πρακτικών προβλημάτων. Αυτό μπορεί, λόγου χάρη, να γίνει, εάν η αμοιβαία νομική βοήθεια χορηγείται μέσω άμεσων επαφών μεταξύ των εμπλεκομένων αρχών. Είναι, εντούτοις, σημαντικό να επιμείνουμε οι εθνικές παραδόσεις και οι τύποι δικονομικής πρακτικής να τύχουν σεβασμού στον μεγαλύτερο δυνατό βαθμό και η ασφάλεια του δικαίου να έχει πάντα την πρωτοκαθεδρία.
<P>
Έκθεση Reding (A4-0121/98)
<SPEAKER ID=32 NAME="Lindqvist">
Είναι καλό ότι η ρύθμιση του θέματος της ανάκλησης άδειας οδήγησης γίνεται μέσω μιάς συνθήκης και όχι μέσω εναρμόνισης της νομοθεσίας. Είναι όμως πολύ αμφίβολο αν το κράτος διαμονής θα πρέπει να είναι υπεύθυνο, χωρίς δική του δικαστική εξέταση σύμφωνα με τους νόμους αυτής της χώρας, να υλοποιήσει μια απόφαση για ανάκληση άδειας οδήγησης που έγινε σε μία άλλη χώρα βάσει της νομοθεσίας αυτής της χώρας.
<P>
Έκθεση Posselt (A4-0107/98)
<SPEAKER ID=33 NAME="Berthu">
Η Ευρωπαϊκή Ένωση θα αντιμετωπίσει την προσεχή δεκαετία μια από τις μεγαλύτερες προκλήσεις της ιστορίας της. Θα κληθεί να δεχθεί την προσχώρηση δέκα νέων χωρών σχεδόν ταυτόχρονα και ενώ οι υποψήφιες χώρες διανύουν σήμερα μία δύσκολη μεταβατική φάση. Πρέπει, πράγματι, να ελέγξουν την αταξία που ακολούθησε την πτώση του κομμουνισμού - κοινωνική αποσταθεροποίηση, αποδιοργάνωση των ελέγχων, διαφθορά, οργανωμένο έγκλημα, μετανάστευση πληθυσμών - και να θεσπίσουν νομικά πλαίσια πραγματικού κράτους δικαίου.
<P>
Η διάρθρωση αυτής της μετάβασης και της προσχώρησης στην Ευρωπαϊκή Ένωση αναμένεται να είναι μια ιδιαίτερα λεπτή υπόθεση ως προς τη διαχείρισή της και από τις δύο πλευρές. Προκειμένου να διευκολυνθεί το εν λόγω έργο, η Ομάδα για την Ευρώπη των Εθνών είχε προτείνει εδώ και καιρό να δημιουργηθεί μια Ευρώπη "μεταβλητής γεωμετρίας», οργανωμένη βάσει αρκετών κύκλων συνεργασίας, που θα επέτρεπε στις υποψήφιες χώρες να προσχωρήσουν στην Ένωση, μεταβαίνοντας σταδιακά από τον ένα κύκλο στον άλλο συναρτήσει των δυνατοτήτων τους. Είχαμε τότε τονίσει ότι ο πρώτος, και πλέον επείγων, κύκλος συνεργασίας που πρέπει να θεσπισθεί είναι ο κύκλος της εσωτερικής ασφάλειας.
<P>
Πρέπει λοιπόν να είμαστε ικανοποιημένοι από τη διαπίστωση ότι οι υπουργοί Δικαιοσύνης και Εσωτερικών της Ένωσης, που συναντήθηκαν στις 30 Ιανουαρίου, προσκάλεσαν τους ομολόγους τους από τις υποψήφιες χώρες να συνάψουν "προενταξιακά σύμφωνα» για την καλύτερη οργάνωση του αγώνα κατά της εγκληματικότητας. Στο σημείο αυτό βρίσκουμε απήχηση των θέσεών μας, ή τουλάχιστον κάποιο κοινό πνεύμα.
<P>
Ωστόσο, εάν τεθεί σε ισχύ η Συνθήκη του Αμστερνταμ, δεν πρόκειται να διευκολυνθεί η αποστολή αυτή διότι η εν λόγω συνθήκη δεν ευνοεί καθόλου την ευελιξία. Θα ήταν, επί παραδείγματι, επιθυμητό, για την καλύτερη καταπολέμηση της διεθνούς εγκληματικότητας, οι υποψήφιες χώρες της Ανατολικής Ευρώπης να είχαν τη δυνατότητα να προσχωρήσουν αμέσως από σήμερα στη Europol. Όμως αναρωτιέμαι μήπως, ενσωματώνοντας την Europol στις διαδικασίες της Ένωσης, μάλλον περιπλέξουμε το ζήτημα.
<P>
Επίσης, δυσκολευόμαστε κάπως να αντιληφθούμε τη σημασία της πρότασης του Ευρωπαϊκού Κοινοβουλίου, η οποία στοχεύει στη δημιουργία μιας ειδικής ευρωπαϊκής υπηρεσίας, κοινοτικοποιώντας τις εμπειρίες των εθνικών υπηρεσιών που είναι αρμόδιες για τον έλεγχο των εξωτερικών συνόρων. Εάν αυτή η πρόταση σημαίνει ότι θα έπρεπε να θεσπισθεί σε ευρωπαϊκό επίπεδο ένα σύστημα οικονομικής βοήθειας προς υποστήριξη των κρατών μελών που αντιμετωπίζουν σοβαρές δυσκολίες στον έλεγχο των εξωτερικών τους συνόρων, τότε είμαστε σύμφωνοι. Αυτό το είχαμε, εξάλλου, ήδη προτείνει. Ωστόσο, μας φαίνεται ουσιώδες κάθε χώρα να παραμείνει άμεσα υπεύθυνη για τα σύνορά της, διαφορετικά το ολοκληρωμένο σύστημα μπορεί να τους αποθαρρύνει όλους, καταλήγοντας ενδεχομένως σε αποτέλεσμα αντίθετο από το επιδιωκόμενο.

<SPEAKER ID=34 NAME="Holm">
Καταψήφισα αυτήν την έκθεση, διότι δεν στηρίζω την υπεροπτική στάση που έχει η ΕΕ απέναντι στις υποψήφιες χώρες της Κεντρικής και Ανατολικής Ευρώπης.
<P>
Η ΕΕ δεν μπορεί να απαιτεί από τις υποψήφιες χώρες να προσαρμόσουν, μεταξύ άλλων, την πολιτική τους για την άδεια παραμονής έναντι τρίτης χώρας, σ' αυτήν της ΕΕ, πριν γίνει μια χώρα μέλος της ΕΕ, και πριν εγκριθούν οι διατάξεις της ΕΕ σ' αυτόν τον τομέα μέσω της Συνθήκης του Αμστερνταμ. Η Συνθήκη του Αμστερνταμ δεν είναι επικυρωμένη σήμερα από όλα τα σημερινά μέλη της ΕΕ και δεν θεωρώ τότε ότι μπορεί κανείς να παραπέμπει σ' αυτήν.
<P>
Όσον αφορά την αστυνομική συνεργασία δεν θεωρώ επ' ουδενί ότι θα πρέπει να εξελιχθεί η Europol και να την επιβάλουμε στις υποψήφιες χώρες. Η Interpol υπάρχει ήδη και εργάζεται σήμερα με τους τομείς που η ΕΕ θέλει να δώσει στην Europol. Θεωρώ ότι αντί για την Europol θα έπρεπε να αναπτύξουμε περαιτέρω την Interpol στον αγώνα κατά του διεθνούς εγκλήματος.
<P>
Θεωρώ ότι, λαμβάνοντας υπόψη την κατάσταση σε μεγάλους τομείς στις υποψήφιες χώρες, η ΕΕ πρέπει να αποδεχθεί αρκετούς μεταβατικούς κανόνες αν οι χώρες αυτές γίνουν μέλη της ΕΕ. Περισσότερο θα προτιμούσα να παραιτούνταν η ΕΕ από πολλές από τις αρμοδιότητες της εξουσίας της προς όφελος των εθνικών Κοινοβουλίων, κάτι που θα διευκόλυνε την διεύρυνση. Όπως φαίνεται τώρα η ΕΕ δίνει την εντύπωση ότι θέλει να προσαρτήσει τις Ανατολικο - Κεντροευρωπαϊκές χώρες, καθώς πρέπει να αποδεχθούν όλους τους νόμους της ΕΕ χωρίς να μπορούν να επηρρεάσουν το περιεχόμενο. Αυτό δεν μπορώ να το δεχθώ.

<SPEAKER ID=35 NAME="Kirsten Jensen, Blak, Iversen και Sindal">
Οι Δανοί σοσιαλδημοκράτες ψήφισαν σήμερα υπέρ της έκθεσης Posselt. Αυτό έγινε βάσει της άποψης ότι πρέπει να εξασφαλίσουμε την ανάπτυξη εκ μέρους των υποψήφιων χωρών της Κεντρικής και Ανατολικής Ευρώπης σωστών δημοκρατικών κοινωνιών. Η έκθεση στοχεύει στην εδραίωση στενότερης συνεργασίας μεταξύ των σημερινών κρατών μελών στον τομέα των νομικών και εσωτερικών υποθέσεων. Η Δανία, από την πλευρά της, διατηρεί μια επιφύλαξη όσον αφορά τον εν λόγω τομέα, αλλά δεν θέλουμε να εμποδίσουμε τις υπόλοιπες χώρες να προβούν στην εν λόγω στενότερη συνεργασία. Επιφυλασσόμαστε, ωστόσο, του δικαιώματός μας να μη συμμετέχουμε.
<P>
Το σημαντικότερο για μας είναι να εξασφαλίσουμε ότι οι χώρες της Κεντρικής και Ανατολικής Ευρώπης που έχουν κάνει αίτηση θα τύχουν και οικονομικής και πολιτικής στήριξης στις προσπάθειές τους να αναπτύξουν τους δημοκρατικούς φορείς τους. Αυτό ισχύει, επίσης, ως προς την ενίσχυση προγραμμάτων εκπαίδευσης κρατικών διοικητικών υπαλλήλων, καθώς και αστυνομικών. Για να εξασφαλισθεί η τήρηση των δημοκρατικών πρωτοβουλιών, είναι απαραίτητο οι άνθρωποι που θα διαχειριστούν τους νέους νόμους να έχουν λάβει σχετική κατάρτιση.
<P>
Οι Δανοί σοσιαλδημοκράτες αντιτίθενται στην πρόταση γνωμοδότησης σύμφωνα με την οποία οι θεσμικές αλλαγές θα πρέπει να έχουν ολοκληρωθεί πριν από τη διεύρυνση. Η πεποίθησή μας βασίζεται στην άποψη ότι το Κοινοβούλιο δεν πρέπει να θέσει εμπόδια στο δρόμο για τη διεύρυνση. Οι υποψήφιες χώρες πρέπει να έχουν εξασφαλισμένη την ένταξή τους στην Ευρωπαϊκή Ένωση όταν πετύχουν τους στόχους στα επιμέρους εταιρικά σύμφωνα. Η διαδικασία διεύρυνσης δεν πρέπει να καθυστερήσει λόγω της απαίτησης του Ευρωπαϊκού Κοινοβουλίου να έχει υπάρξει συμφωνία για την κατανομή των εντολών και το βάρος των ψήφων πριν από την ένταξη των πρώτων χωρών.

<SPEAKER ID=36 NAME="Parigi">
Δεδομένου ότι κατά τη διάρκεια του κομμουνιστικού καθεστώτος καταστράφηκε κάθε κανόνας πολιτικής διαβίωσης, η προσχώρηση στην Ευρωπαϊκή Ένωση των πρώην κομμουνιστικών χωρών προϋποθέτει ένα είδος "Αναγέννησης» εκ μέρους των υποψηφίων, ώστε η εσωτερική πολιτική κατάσταση των ιδίων να συμβαδίσει με τους κανόνες και το πνεύμα που χαρακτηρίζουν την Ευρωπαϊκή Ένωση.
<P>
Αυτό ισχύει και για τις σχέσεις μεταξύ των αστυνομιών σε δικαστικά θέματα, σε θέματα κινητικότητας των αγαθών, των υπηρεσιών και των πολιτών, καθώς επίσης και στον τομέα των πολιτικών δικαιωμάτων και της προστασίας των ανηλίκων.
<P>
Όταν αυτή η επίπονη διαδικασία προσαρμογής θα έχει αποδεδειγμένα ωριμάσει, κανείς μας δεν θα αμφιβάλει ότι έφθασε η στιγμή της προσχώρησης αυτών των χωρών στην Ευρωπαϊκή Ένωση.
<P>
Κοινό ψήφισμα (Β4-0424, 0426, 0427, 0428 και 0429/98)
<SPEAKER ID=37 LANGUAGE="EN" NAME="Corbett">
Κύριε Πρόεδρε, μπορώ άνετα να αποδεχθώ αυτό το ψήφισμα το οποίο χρειάζεται να μελετηθεί, μόνο και μόνο γιατί μια μελέτη μπορεί να δείξει ότι ορισμένοι από τους πιο παράτολμους ισχυρισμούς για απώλειες θέσεων εργασίας είναι ίσως ιδιαίτερα υπερβολικοί. Εν πάση περιπτώσει, δεν είναι κακό να εξακριβωθεί αυτό.
<P>
Θαυμάζω τον Επίτροπο Monti και τον τρόπο με τον οποίο αντιστάθηκε στην πίεση που ασκήθηκε από τις βιομηχανίες οινοπνευματωδών και τις καπνοβιομηχανίες στην προσπάθειά τους να αντιστρέψουν αυτή την απόφαση. Ελπίζω ότι οι Υπουργοί Οικονομίας και Οικονομικών θα είναι το ίδιο αποφασιστικοί. Από την οπτική γωνία ενός Υπουργού Οικονομικών, σίγουρα δεν υπάρχει λόγος για επανεισαγωγή φοροαπαλλαγής για τις βιομηχανίες οινοπνευματωδών και τις καπνοβιομηχανίες, μια φοροαπαλλαγή που, περιέργως, υφίσταται μόνο για ανθρώπους που ταξιδεύουν διεθνώς, συνήθως μια ομάδα ατόμων που είναι κατά μέσον όρο, πιο εύποροι από τον συνηθισμένο πολίτη.
<P>
Ελπίζω, επομένως, ότι το παρόν ψήφισμα, παρόλο ότι χρειάζεται μελέτη η οποία μπορεί να παράσχει αντικειμενικότερα στοιχεία από ορισμένες μελέτες που προέρχονται από συναφείς οργανισμούς με συμφέρον στο θέμα αυτό, θα βοηθήσει, εντούτοις, να επιβεβαιωθεί η απόφαση που ελήφθη εδώ και καιρό από την Ευρωπαϊκή Ένωση.

<SPEAKER ID=38 NAME="Πρόεδρος">
Κύριε Corbett, διαπίστωσα και εγώ ότι οι θέσεις σας δεν είναι μόνον δικές σας αλλά υποστηρίζονται και από άλλους συναδέλφους. Βέβαια, υπάρχουν και αρκετοί άλλοι που υποστηρίζουν την αντίθετη άποψη.

<SPEAKER ID=39 NAME="Querbes">
Το εμπόριο αφορολόγητων ειδών αποτελεί λόγω του κύκλου εργασιών του και απασχόλησης έναν δυναμικό τομέα της ευρωπαϊκής οικονομίας, διαδραματίζοντας σημαντικό ρόλο στην ανάπτυξη αποτελεσματικών δικτύων μεταφορών στην Ευρωπαϊκή Ένωση.
<P>
Η κατάργηση των αφορολόγητων πωλήσεων από την 1η Ιουλίου 1999 θα έχει μάλλον σοβαρές οικονομικές και κοινωνικές συνέπειες. Πράγματι, το εμπόριο αφορολόγητων ειδών αποτελεί μία σημαντική πηγή εσόδων για τα αεροδρόμια και τις εταιρείες πορθμειακών γραμμών, έσοδα που τους επιτρέπουν κυρίως να κρατούν τις τιμές τους σε χαμηλότερα επίπεδα.
<P>
Οι αφορολόγητες πωλήσεις διαδραματίζουν επίσης σημαντικό ρόλο στη χρηματόδοτηση των υποδομών και των υπηρεσιών μεταφορών. Ωστόσο, οι ανάγκες σε υποδομές μεταφορών και οι επενδύσεις που απαιτούν δεν πρόκειται να σταματήσουν να αυξάνουν: διπλασιασμός των αερομεταφορών στην Ευρώπη ως το 2010, ναυπήγηση πλοίων, σεβασμός των προτύπων ασφαλείας, περιβάλλοντος...
<P>
Επιπλέον, η κατάργηση των αφορολόγητων πωλήσεων θα μειώσει τα έσοδα των μεταφορέων και θα σημάνει αύξηση των τιμολογίων, γεγονός που θα βλάψει την ανάπτυξη του τουρισμού και των ταξιδίων.
<P>
Τέλος, δεκάδες χιλιάδες θέσεις εργασίας θα απειληθούν, κυρίως στις περιοχές όπου το ποσοστό ανεργίας είναι ήδη αρκετά υψηλό. Οι περιφερειακές περιοχές θα πληγούν ιδιαίτερα κατά πάσα πιθανότητα. Σύμφωνα με τις εκτιμήσεις, 80 000 θέσεις εργασίας θα χαθούν στις βιομηχανίες μεταποίησης, τις μεταφορές, το λιανικό εμπόριο και τις συναφείς υπηρεσίες. Οι ενώσεις εργαζομένων συνειδητοποίησαν αυτούς τους κινδύνους και κινητοποιούνται κατά της πρότασης της Επιτροπής για κατάργηση των πωλήσεων αφορολόγητων ειδών στις 30 Ιουνίου του 1999.
<P>
Τέλος, τα κράτη μέλη και οι πολίτες κάθε άλλο παρά θα ωφεληθούν σε γενικές γραμμές από την κατάργηση του εμπορίου αφορολόγητων ειδών. Γι'αυτόν τον λόγο, η πολιτική ομάδα μας τάσσεται υπέρ της διατήρησης των αφορολόγητων πωλήσεων.
<P>
Εν πάση περιπτώσει, δε θα πρέπει να ληφθεί καμία απόφαση πριν γίνουν γνωστά τα αποτελέσματα μιας μελέτης σχετικά με τις οικονομικές και κοινωνικές επιπτώσεις της κατάργησης των αφορολόγητων πωλήσεων και πριν διεξαχθεί σχετική συζήτηση στο Ευρωπαϊκό Κοινοβούλιο, όπως το ζητά το συμβιβαστικό ψήφισμα που ενέκρινε το Σώμα.

<CHAPTER ID=3>
Παγκόσμιο Σύστημα Ναυσιπλοΐας μέσω Δορυφόρων
<SPEAKER ID=40 NAME="Πρόεδρος">
Η ημερήσια διάταξη προβλέπει τη συζήτηση της έκθεσης της κ.Langenhagen (A4-0109/98), εξ ονόματος της Επιτροπής Μεταφορών και Τουρισμού, σχετικά με την πρόταση απόφασης του Συμβουλίου που αφορά τη συμφωνία μεταξύ της Ευρωπαϊκής Κοινότητας, της Ευρωπαϊκής Υπηρεσίας Διαστήματος και του Ευρωπαϊκού Οργανισμού για την Ασφάλεια της Αεροναυτιλίας, για την ευρωπαϊκή συμβολή στην ανάπτυξη του Παγκόσμιου Δορυφορικού Συστήματος Πλοήγησης (COM(97)0442 - C4-0043/98-97/0231(CNS)).

<SPEAKER ID=41 NAME="Langenhagen">
Κύριε Πρόεδρε, κατά τα προηγούμενα χρόνια υπήρξε ευρεία διάδοση των δορυφορικών συστημάτων πλοήγησης και εντοπισμού. Σκοπός της ανωτέρω τεχνολογίας είναι η διαρκής, ασφαλέστερη, αξιόπιστη και φιλική προς το περιβάλλον κυκλοφορία προσώπων και αγαθών μέσω της καλύτερης διαχείρισης της κυκλοφορίας και των μεταφορών. Αυτό δεν αφορά μόνο τις εναέριες και τις θαλάσσιες μεταφορές. Η νέα αυτή τεχνολογία εφαρμόζεται και σε άλλους τομείς, όπως στα επιβατικά μέσα κοντινών αποστάσεων, στους σιδηροδρόμους, στα συγκοινωνιακά μέσα μεταφοράς αγαθών, στα επιβατικά αυτοκίνητα, στη γεωργία και στην αλιεία.
<P>
Δεν χρειάζεται να είναι κανείς προφήτης για να προβλέψει την περαιτέρω ανάπτυξη αυτής της τεχνολογίας. Είναι σίγουρο ότι η εφαρμογή της θα ενταθεί και σε τομείς που αφορούν τον ελεύθερο χρόνο. Ενδεχομένως, ο ερασιτέχνης ιστιοπλόος ή οδοιπόρος να ασχολείται στο μέλλον με το χόμπι του μόνο με τη βοήθεια της υψηλής τεχνολογίας. Έως τώρα λειτουργούν ήδη δύο αντίστοιχα συστήματα, το αμερικάνικο global positioning system (GPS), και το ρωσικό παγκόσμιο δορυφορικό σύστημα πλοήγησης GLONAS. Ωστόσο, τα δύο αυτά συστήματα δεν επαρκούν για τις συνολικές ανάγκες των χρήσεων για πολιτικούς σκοπούς. Και τα δυο συστήματα βρίσκονται υπό τον αντίστοιχο εθνικό έλεγχο, έχουν σχεδιαστεί για στρατιωτικούς σκοπούς και εν μέρει έχουν σκοπίμως καταστεί ακατάλληλα για ευρεία εφαρμογή στον πολιτικό τομέα..
<P>
Η έλλειψη ακριβείας, η πολύ υψηλή πιθανότητα τεχνικού σφάλματος, η μεγάλη διάρκεια του χρόνου προειδοποίησης κατά τη διακοπή λειτουργίας του συστήματος, η έλλειψη εγγυήσεων όσον αφορά τη διαρκή διαθεσιμότητα του συστήματος και το γεγονός ότι κανείς δεν εγγυάται την σωστή του λειτουργία οδηγούν στην ανάγκη μιας δικής μας ευρωπαϊκής πρωτοβουλίας. Η πρόταση της Επιτροπής θα πρέπει να θεωρηθεί με βάση αυτό το γεγονός.
<P>
Ήδη από το 1994 ανελήφθη από την Επιτροπή και το Συμβούλιο, με την υποστήριξη του Ευρωπαϊκού Κοινοβουλίου, μια πρωτοβουλία στον συγκεκριμένο τομέα. Η συμφωνία για την οποία καλούμαστε σήμερα να αποφασίσουμε είναι η συνεπής συνέχιση της έως τώρα εξέλιξης. Η συμφωνία που υποβάλλεται σήμερα προς έγκριση στοχεύει στη ρύθμιση της συνεργασίας μεταξύ της Ευρωπαϊκής Ένωσης, της Ευρωπαϊκής Υπηρεσίας Διαστήματος (ΕSA) και του Ευρωπαϊκού Οργανισμού για την Ασφάλεια της Αεροναυτιλίας (EUROCONTROL). Τα ανωτέρω όργανα της Ευρωπαϊκής Ένωσης θα εργασθούν ούτως ώστε να συμβάλουν, εκ μέρους της Ευρώπης, στην ανάπτυξη ενός παγκόσμιου δορυφορικού συστήματος πλοήγησης. Ιδιαίτερη σημασία έχει η επίτευξη του συντονισμού και της προσέγγισης των σχεδίων και των επιδιώξεων που έχουν τα συμβαλλόμενα μέρη. Ως πρώτο βήμα, θα πρέπει να επεκταθεί το υπάρχον ρωσικό και αμερικάνικο σύστημα και, συνεπώς, να εξουδετερωθεί η τεχνική ανεπάρκεια και η έλλειψη ακριβείας που περιέγραψα παραπάνω. Κατ'αυτόν τον τρόπο, μπορούν να αντιμετωπισθούν τα τεχνικά προβλήματα. Ωστόσο, παραμένει το βασικότερο πρόβλημα, το θεσμικό, δηλαδή η απουσία πολιτικού ελέγχου, καθώς και η έλλειψη εγγυήσεων όσον αφορά το σύστημα.
<P>
Για τον λόγο αυτόν, απαιτείται ένα δεύτερο βήμα με στόχο την ανάπτυξη ενός δικού μας, ανεξάρτητου, μόνιμου και παγκόσμιου συστήματος, με εγγυημένη και άριστη απόδοση. Για την επίτευξη αυτού του σκοπού εργαζόμαστε διαρκώς. Σε μια φάση κατά την οποία στην αγορά της δορυφορικής πλοήγησης υπάρχει κίνδυνος να επικρατήσουν οι Ηνωμένες Πολιτείες, η συμφωνία ασφαλώς θα συμβάλει στην προστασία των ευρωπαϊκών συμφερόντων και στην διευκόλυνση της πραγματικής επιστράτευσης όλου του δυναμικού των δορυφορικών τεχνολογιών υπέρ της πλοήγησης.
<P>
Υπογραμμίζεται συνεχώς η σημασία που έχουν οι τεχνολογίες αιχμής για την Ευρώπη ως χώρο οικονομικής δραστηριότητας. Με αυτή τη συμφωνία μπορεί να ανακτηθεί το χαμένο έδαφος και να καθιερώσουμε στο μέλλον τα δικά μας ευρωπαϊκά πρότυπα στο τομέα της δορυφορικής τεχνολογίας.
<P>
Ωστόσο, υπάρχει επίσης μία άλλη πλευρά του ζητήματος, που αφορά τον προϋπολογισμό. Επεσήμανα σχετικά στην έκθεσή μου ένα σχέδιο δράσης όσον αφορά τη χρηματοδότηση του ανωτέρω έργου. Ομολογώ ότι οι μελλοντικοί χρήστες του συστήματος το αντιμετωπίζουν ακόμη με σκεπτικισμό. Χωρίς, ωστόσο, τη συμμετοχή της ευρωπαϊκής βιομηχανίας και των λοιπών εταίρων είναι αδύνατη, και αυτό είναι ολοφάνερο, η χρηματοδότηση ενός τέτοιου εγχειρήματος. Προκειμένου, επομένως, να εξασφαλιστεί ο κατά το δυνατόν μεγαλύτερος αριθμός συμμετεχόντων στην ανάπτυξη ενός παγκόσμιου δορυφορικού συστήματος πλοήγησης, θα πρέπει να καταρτισθεί το ταχύτερο δυνατόν μια συνεκτική στρατηγική η οποία να είναι οικονομικά βιώσιμη. Η Ευρωπαϊκή Ένωση αντιμετωπίζει σήμερα την πρόκληση της διεθνούς συνεργασίας, το κυριότερο πλεονέκτημα της οποίας συνίσταται στη μείωση του κόστους και στις επενδύσεις. Δυνητικοί εταίροι σχετικά με τούτο είναι και παραμένουν, όπως αναφέρθηκε, οι ΗΠΑ και η Ρωσία, στους οποίους προστίθεται και η Ιαπωνία.
<P>
Η εν λόγω συμφωνία έχει, εκτός των άλλων, και συμβολικό χαρακτήρα, αφού υπογραμμίζει την αποφασιστικότητα και τη βούληση των Ευρωπαίων να συνεισφέρουν κι εκείνοι στον εν λόγω τομέα, και ακριβώς γι' αυτόν τον λόγο παρακαλώ να υποστηρίξετε τη συμφωνία.

<SPEAKER ID=42 LANGUAGE="SV" NAME="Stenmarck">
Κύριε Πρόεδρε, επιτρέψτε μου να απευθύνω πρώτα ένα ευχαριστώ στην κ. Langenhagen για τη θαυμάσια έκθεση την οποία υπέβαλε.
<P>
Προς το παρόν αναπτύσσεται στον τομέα της αεροπλοΐας με γοργό ρυθμό νέα τεχολογία. Αν χρησιμοποιηθεί σωστά θα κάνει την αεροπλοΐα ασφαλέστερη και θα δημιουργήσει επίσης δυνατότητες για να αντιμετωπιστούν πολλά από τα διαρκώς επανεμφανιζόμενα προβλήματα αργοπορίας με τα οποία ζούμε προς το παρόν.
<P>
Αυτό για το οποίο θα λάβουμε θέση τώρα είναι αν θέλουμε να συμμετέχει η Ευρώπη σ' αυτήν την τεχνολογική εξέλιξη ή αν θέλουμε να συνεχίσουμε να είμαστε εκτός. Διότι τώρα βρισκόμαστε ενώπιον μιας πολύ στρατηγικής επιλογής η οποία μπορεί να έχει μεγάλες συνέπειες για την μελλοντική ανάπτυξη των συστημάτων πλοήγησης. Το ερώτημα είναι τότε: θα αναπτύξουμε ένα δικό μας σύστημα πλοήγησης ή θα συμμετέχουμε μόνο και θα επηρρεάσουμε τα ήδη υπάρχοντα;
<P>
Υπάρχουν πολλές ενδείξεις ότι είναι φθηνότερο να είμαστε ένας εταίρος στην ανάπτυξη του υπάρχοντος συστήματος διότι αυτό συνεπάγεται μια μεγάλη επένδυση στην έρευνα και την ανάπτυξη της διαμόρφωσης ενός δικού μας συστήματος. Ταυτόχρονα παρέχει μία ασφάλεια να μην εξαρτώμαστε διαρκώς από κάποιον άλλον.
<P>
Νομίζω ότι σ' αυτήν την φάση υπάρχει λόγος να διακείμεθα θετικά σε μία συνεχιζόμενη ανάπτυξη και να συνάψουμε ως εκ τούτου αυτήν την συμφωνία μεταξύ των Ευρωπαϊκών Κοινοτήτων, της Ευρωπαϊκής Υπηρεσίας Διαστήματος και του Ευρωπαϊκού Οργανισμού για την Ασφάλεια της Αεροναυτιλίας. Αυτό δημιουργεί προϋποθέσεις να συμμετέχουμε και να επηρρεάζουμε τη μελλοντική εξέλιξη, κάτι που πιστεύω ότι είναι θετικό.
<P>
Υπάρχει ωστόσο λόγος να προειδοποιήσουμε ότι διακινδυνεύουμε να εμπλακούμε βαθειά σε ένα εξαιρετικά δαπανηρό πρόγραμμα, το οποίο ίσως να μην αποφέρει τα αποτελέσματα στα οποία έχουμε λόγους να ελπίζουμε. Υπάρχουν λόγοι να επαγρυπνούμε και γι·αυτό. Γι' αυτό πιστεύω ότι το σχέδιο δράσης στο οποίο αναφέρεται η κ. Langenhagen στην έκθεσή της είναι εξαιρετικά σημαντικό.
<P>
Θέλω, μ' αυτό το υπόβαθρο, να φέρω στην επικαιρότητα μία επιστολή της Οργάνωσης των Ευρωπαϊκών Αεροπορικών Εταιρειών, Association of European Airlanes . Σ' αυτήν την επιστολή, της 6ης Μαρτίου του τρέχοντος, αναφέρονται μεταξύ άλλων τα εξής: "Improvements, if any, could be achieved in a much cheaper way». Θα ήμουν ευγνώμων για το σχόλιο του Επιτρόπου αναφορικά με το αν είναι δυνατόν να επιτευχθούν εξίσου μεγάλες βελτιώσεις φθηνότερα από αυτό για το οποίο θα πάρουμε θέση. Θα ήμουν ευγνώμων, αν δεν είναι δυνατόν να λάβω απάντηση σ' αυτήν την ερώτηση σήμερα, αν υπήρχε δυνατότητα να έχω ένα γραπτό σχόλιο από τον υπεύθυνο Επίτροπο.

<SPEAKER ID=43 LANGUAGE="IT" NAME="Malerba">
Κύριε Πρόεδρε, αξιότιμοι συνάδελφοι, το Παγκόσμιο Δορυφορικό Σύστημα Πλοήγησης (GNSS - Global Navigation Satellite System ) αποτελεί διδακτικό παράδειγμα της διπλής σημασίας τεχνολογιών για στρατιωτική και πολιτική χρήσης. Πράγματι, ο δορυφορικός εντοπισμός, που αναπτύχθηκε για στρατιωτικούς σκοπούς κατά την εποχή του ψυχρού πολέμου για την επιτήρηση των βαλλιστικών πυραύλων, προσφέρει σήμερα τη δυνατότητα, σε πολιτικό επίπεδο, να προσδιορισθεί μια θέση, όχι πια βάσει των αστεριών, με φάρους ή ραντάρ, αλλά με δορυφόρους.
<P>
Στην πραγματικότητα, μάλιστα, το δορυφορικό τμήμα δεν αντιπροσωπεύει παρά ένα ελάχιστο μέρος, σε αξία, των πιθανών χερσαίων υπηρεσιών που μπορούν να παρασχεθούν όσον αφορά την επεξεργασία του δορυφορικού σήματος ως συνδρομή στη ναυσιπλοΐα, σε περιπτώσεις κινδύνου, για την ασφάλεια, την παροχή συμβουλών για επιλογή δρομολογίων ή οδικών διαδρομών και για τη διαχείριση των στόλων. Ακόμα και τα ταξί αρχίζουν να διαθέτουν δορυφορικά σήματα επί των οχημάτων.
<P>
Το έγγραφο που έχουμε ενώπιόν μας δεν αποτελεί έγγραφο στρατηγικής, αλλά λειτουργεί ως χρήσιμη εισαγωγή για μια ευρωπαϊκή στρατηγική δορυφορικής ναυσιπλοΐας, για την οποία θα συζητήσουμε στο εγγύς μέλλον. Το έγγραφο καθορίζει τους όρους της συμφωνίας μεταξύ Ευρωπαϊκής Επιτροπής, ESA και Eurocontrol για τους κανόνες συνεργασίας και, συνεπώς, αντιπροσωπεύει, κατά τη γνώμη μου, ένα πολύ θετικό πρώτο βήμα.
<P>
Η ψηφοφορία μας αφορά την αναγνώριση του ρόλου της Επιτροπής, ως ευρωπαϊκού θεσμικού οργάνου, ως προς την παροχή πολιτικής ώθησης, του ρόλου του ESA ως τεχνολογικού αρχιτέκτονα και του Eurocontrol ως του πρώτου από τους φορείς παροχής υπηρεσιών στον τομέα της αεροπλοΐας.
<P>
Πιστεύω ότι, στα πλαίσια αυτού του οργανωτικού σχεδιασμού, πρέπει να γίνουν ακόμα δύο προτάσεις, οι οποίες αναφέρονται από την αξιότιμη εισηγήτρια κ. Langenhagen. To πρώτο σημείο αφορά την ανάγκη να παραμείνει ανοικτή η τριμερής συμφωνία και σε άλλους εταίρους, για την εξασφάλιση της ταχείας εξάπλωσης των υπηρεσιών δορυφορικού προσδιορισμού θέσης σε όλες τις θαλάσσιες και χερσαίες υπηρεσίες, και το δεύτερο σημείο αφορά τη σύσταση μιας ευρωπαϊκής αρχής ή υπηρεσίας - διαλέξετε το όνομα - υπεύθυνης για την πιστοποίηση της λειτουργίας και για την έγκριση του εξοπλισμού. Με τις δύο αυτές παρατηρήσεις, οι οποίες λαμβάνονται υπόψη από την εισηγήτρια, εγκρίνω την έκθεση και αναμένω σύντομα μια άλλη συζήτηση επί του εγγράφου της Επιτροπής σχετικά με τη δορυφορική ναυσιπλοΐα.

<SPEAKER ID=44 NAME="Πρόεδρος">
Κύριε Malerba, νομίζω ότι έχετε και κάποια μεγαλύτερη ειδικότητα για να μας μιλήσετε για αυτά τα θέματα αυτά από το ύψος από το οποίο έχετε δει τα πράγματα.

<SPEAKER ID=45 LANGUAGE="FR" NAME="Scarbonchi">
Κύριε Πρόεδρε, ο τομέας της ναυσιπλοΐας μέσω δορυφόρου είναι ένας στρατηγικός τομέας που, μαζί με τις λεωφόρους των πληροφοριών, αποτελεί το πεδίο όπου θα δοθούν μελλοντικά οι τεχνολογικές μάχες και όπου η Ευρώπη πρέπει να είναι παρούσα. Διαθέτει, εξάλλου, όλες τις δυνατότητες για κάτι τέτοιο. Πρέπει μόνο να εκφράσει την πολιτική βούληση και, επομένως, να επιλέξει επιτέλους μία ξεκάθαρη στρατηγική. Εκεί έγκειται όλο το ενδιαφέρον της έκθεσης της συναδέλφου μας, Brigitte Langenhagen, που υποστηρίζει μία συμφωνία μεταξύ της Ευρωπαϊκής Επιτροπής, της Ευρωπαϊκής Υπηρεσίας Διαστήματος και του Eurocontrol για την ανάπτυξη ενός παγκόσμιου συστήματος ναυσιπλοΐας.
<P>
Σήμερα, πρέπει να επιλεγεί σαφώς είτε ένα ευρωπαϊκό αυτόνομο και ανεξάρτητο σύστημα, το κόστος του οποίου εκτιμάται μεταξύ 400 εκατομμυρίων Ecu και τεσσάρων δισεκατομμυρίων Ecu, είτε η συνεργασία με τα υφιστάμενα συστήματα, το αμερικανικό GPS και το ρώσικο GLONAS.
<P>
H Ευρωπαϊκή Ριζοσπαστική Συμμαχία τάσσεται υπέρ αυτών που υποστηρίζει η συνάδελφός μας εισηγήτρια για διάφορους λόγους, ο κυριότερος από τους οποίους είναι ο ακόλουθος: γιατί να εμπιστευθούμε σε άλλους τα συμφέροντά μας σε έναν ευαίσθητο τομέα, εάν έχουμε τις ικανότητες να το κάνουμε μόνοι μας, και γιατί να εξαρτώμαστε ακόμα μία φορά από την Αμερική σε έναν τεχνολογικό και επιστημονικό τομέα για τον οποίο έχουμε στην Ευρώπη τα μέσα για να είμαστε ανεξάρτητοι;
<P>
Είναι σίγουρο ότι το σημαντικό κόστος αυτού του ευρωπαϊκού συστήματος θα καταστήσει αναγκαία μία εταιρική σύμπραξη με την ευρωπαϊκή βιομηχανία του δημόσιου και ιδιωτικού τομέα. Όμως, εάν θέλουμε να μείνουμε ανεξάρτητοι σε έναν τομέα τόσο σημαντικό, τόσο ουσιώδη και τόσο αποδοτικό τελικά για την Ευρώπη, με τις προοπτικές που ανοίγει, πρέπει πολύ γρήγορα, χωρίς να χάσουμε χρόνο, να προβούμε σε μία πραγματικά στρατηγική επιλογή, όπως υποστηρίζει η εισηγήτρια. Ως προς αυτό το σημείο, συμφωνώ με τον Επίτροπο Kinnock που φοβάται ότι, εάν δεν λάβουμε γρήγορα μια απόφαση, θα μείνουμε έξω από τις εξελίξεις. Με άλλα λόγια, θα αποκλεισθούμε από αυτήν την τεχνολογική κι επιστημονική μάχη. Γι'αυτόν τον λόγο, δεν πρέπει να χάνουμε χρόνο.

<SPEAKER ID=46 LANGUAGE="NL" NAME="Van Dam">
Κύριε Πρόεδρε, η συμφωνία ανάμεσα στην Ευρωπαϊκή Κοινότητα, την Ευρωπαϊκή Υπηρεσία Διαστήματος και τον Eurocontrol αφορά την ευρωπαϊκή συμβολή σε ένα παγκόσμιο δορυφορικό σύστημα πλοήγησης, με το αγγλικό αρκτικόλεξο GNSS. Τα συμβαλλόμενα μέρη έθεσαν τους ακόλουθους στόχους: πρώτον, τη διοργάνωση της επονομαζόμενης European Geostationary Navigation Overlay Service , εν συντομία EGNOS. Το σημερινό σύστημα GNSS θα αποκτούσε συμπληρωματικές δυνατότητες για τον καθορισμό αποστάσεων μέσω δορυφόρων, αυτονομία και ευρεία πληροφόρηση των χρηστών.
<P>
Τον δεύτερο στόχο αποτελεί μια εκδοχή του GNSS1 με πλήρη λειτουργικότητα και τον τρίτο στόχο η προετοιμασία ενός νέου ευρωπαϊκού δορυφορικού συστήματος πλόηγησης GNSS2.
<P>
Ως προς την EGNOS, οι ευρωπαϊκές αεροπορικές εταιρίες κατέστησαν ήδη σαφές ότι δεν έχουν καμία ανάγκη ενός τέτοιου συστήματος. Εφόσον απαιτηθούν βελτιώσεις, πιστεύω ότι μπορούν να επιτευχθούν με πολύ μικρότερη δαπάνη. Ερωτώ, λοιπόν, την Ευρωπαϊκή Επιτροπή ποιοί χρήστες ενδιαφέρονται κατά βάθος για την ανάπτυξη της EGNOS και εάν οι ενδιαφερόμενοι χρήστες διατίθενται να συμβάλλουν στο κόστος λειουργίας της.
<P>
Εφόσον το ενδιαφέρον για την EGNOS είναι πράγματι περιορισμένο, δεν θα είναι άραγε καλύτερο να επικεντρωθούμε στην ανάπτυξη του GNSS2; Φαίνεται ότι δεν αμφισβητούνται τα πλεονεκτήματα της νέας γενιάς δορυφορικών συστημάτων πλοήγησης.
<P>
Τέλος, αξίζει να επιδείξουμε προσοχή μας στη γνωμοδότηση της Επιτροπής Προϋπολογισμών. Διαπιστώνει ότι οι δαπάνες που θα αναλάβει η Κοινότητα δεν έχουν οριστικοποιηθεί, ενώ οι πιστώσεις έχουν σε μεγάλο βαθμό ήδη δαπανηθεί. Για αυτόν τον λόγο, η Επιτροπή Προϋπολογισμών ζήτησε να μην εγκριθεί η έκθεση Langenhagen έως ότου μελετηθεί δεόντως η δημοσιονομική κατάσταση.
<P>
Εντούτοις, η Επιτροπή Μεταφορών και Τουρισμού διεκπεραίωσε και ενέκρινε την έκθεση. Θα ήθελα να μάθω από την εισηγήτρια γιατί αγνόησε τη σαφή γνωμοδότηση της Επιτροπής Προϋπολογισμών.

<SPEAKER ID=47 LANGUAGE="DE" NAME="Rόbig">
Κύριε Πρόεδρε, τυχαίνει να είμαι πιλότος και αντιλαμβάνομαι τη μεταβολή. Τα πλεονεκτήματα που εισάγουν τα δορυφορικά συστήματα πλοήγησης είναι θεαματικά. Εκτός από την εμφανή ενίσχυση της ασφάλειας, η υποστήριξη υπολογιστού και λογισμικού που προσφέρουν παρέχει στον πιλότο πλεονεκτήματα στο πιλοτήριο. Με χαροποιεί, επίσης, ιδιαίτερα το γεγονός ότι, όπως μας πληροφόρησε η Επιτροπή, η χρηματοδότηση θα εξασφαλισθεί από τους ήδη υφιστάμενους πόρους, μεταξύ άλλων και από αυτούς που διατίθενται στη θέση Β5-700 του προϋπολογισμού. Πιστεύω ότι η συγκεκριμένη απόφαση διαδραματίζει σημαντικό ρόλο όσον αφορά τον ανταγωνισμό στην Ευρώπη και ότι είναι επειγόντως και απολύτως αναγκαίο να αναπτυχθεί και παγκοσμίως η ανταγωνιστικότητα σε αυτόν τον τομέα της αγοράς.
<P>
Η οικονομική ανάπτυξη, όπως γνωρίζουμε, εξαρτάται σε μεγάλο βαθμό από τρεις παράγοντες, δηλαδή από την εκπαίδευση και τη διαρκή επιμόρφωση, από την έρευνα και την υποδομή. Με το συγκεκριμένο σύστημα ικανοποιούνται, με τον πλέον ευνοϊκό τρόπο, και οι τρεις τομείς, και θα ήθελα να συγχαρώ την κυρία Langenhagen για την εν λόγω έκθεση.

<SPEAKER ID=48 NAME="Πρόεδρος">
Κύριε Rόbig, βλέπω ότι το Σώμα έχει την ευτυχία να διαθέτει πολλές εμπειρίες, οι οποίες προσθέτουν πραγματικά τα δικά τους στοιχεία στην εξέταση των θεμάτων, που διαπιστώνουμε με πολύ ενδιαφέρον.

<SPEAKER ID=49 NAME="Gradin">
Κύριε Πρόεδρε, αξιότιμοι κ.κ. βουλευτές, εκ μέρους της Επιτροπής εκτιμώ το ότι το Κοινοβούλιο στηρίζει αυτήν την συμφωνία η οποία καθιστά δυνατή την ευρωπαϊκή συμβολή στην ανάπτυξη ενός Παγκόσμιου Δορυφορικού Συστήματος Πλοήγησης. Αυτή η συμφωνία θα αποτελέσει την πρώτη τυπική βάση για μία συμφωνία που θα συναφθεί μεταξύ της Επιτροπής, της Ευρωπαϊκής Υπηρεσίας Διαστήματος και της Ευρωπαϊκής Οργανισμού για την Ασφάλεια της Αεροναυτιλίας, Eurocontrol, για την από κοινού ανάπτυξη μιας συνεισφοράς σε μια παγκόσμια υποδομή δορυφορικής πλοήγησης. Η ευρωπαϊκή συμβολή σ' αυτό είναι σημαντική για πολλούς λόγους. Πρώτον, ένα παγκόσμιο δορυφορικό σύστημα πλοήγησης θα συμβάλει στη βιώσιμη ανάπτυξη των διαρκώς αυξανόμενων μεταφορών μέσω αέρος και θαλάσσης. Δεύτερον, ένα τέτοιο σύστημα θα καταστήσει δυνατές μεγάλες βελτιώσεις όσον αφορά την ασφάλεια. Τέλος, η πρόταση συνεπάγεται ότι θα ανοιχτούν νέες δυνατότητες αγοράς για την ευρωπαϊκή βιομηχανία, η οποία προς το παρόν είναι αποκλεισμένη απ' αυτήν την αγορά λόγω της κυρίαρχης θέσης των ΗΠΑ.
<P>
Η εφαρμογή δορυφόρων κατά την πλοήγηση είναι ένας πολλά υποσχόμενος και δυναμικός τομέας. Για την επιτυχία σ' αυτόν τον τομέα όμως απαιτείται να υπάρχει ευρεία και βαθειά συμφωνία. Ευελπιστούμε ότι μέσω αυτής της συμφωνίας θα δημιουργηθεί μία αποτελεσματική δομή συνεργασίας η οποία αποσκοπεί στο να εκμεταλλευτεί με τον καλύτερο τρόπο τους πόρους κάθε συμμετέχοντος εταίρου.
<P>
Η Επιτροπή, με την ανακοίνωση που εγκρίναμε τον Ιανουάριο, προετοιμάζει ένα δεύτερο βήμα. Αναφέρεται στη γενική στρατηγική της συμβολής της Ευρώπης στο παγκόσμιο σύστημα πλοήγησης. Στον κ. Stenmarck θέλω μόνο να πω ότι θα μεταφέρω την ερώτησή του στον υπεύθυνο Επίτροπο και κατόπιν θα λάβει απάντηση, είτε προφορική είτε γραπτή, στην ερώτησή του, καθώς εγώ δεν είμαι ο κατάλληλος άνθρωπος για να διερευνήσω τις πτυχές του κόστους στην προκειμένη περίπτωση. Η Επιτροπή προσβλέπει σε μία ευρεία συζήτηση με το Κοινοβούλιο για τη στρατηγική σε συνάρτηση με τον προσεχή διάλογο γύρω απ' αυτή την ανακοίνωση, διότι είναι σημαντικό να πάρουμε θέση για τον τρόπο με τον οποίο η Ευρώπη θα συμμετέχει σ' αυτό το έργο.

<SPEAKER ID=50 NAME="Πρόεδρος">
Η συζήτηση έληξε.
<P>
Τώρα προχωρούμε στην ψηφοφορία.
<P>
(Το Κοινοβούλιο εγκρίνει το ψήφισμα νομοθετικού περιεχομένου)

<SPEAKER ID=51 NAME="Nicholson">
Το παγκόσμιο σύστημα πλοήγησης επιδιώκει τη διοργάνωση συνεργασίας μεταξύ της ΕΕ, της Ευρωπαϊκής Υπηρεσίας Διαστήματος και του Ευρωπαϊκού Οργανισμού για την Ασφάλεια της Αεροναυτιλίας. Είμαστε αποφασισμένοι να εξασφαλίσουμε πάνω από όλα απόλυτη ασφάλεια.
<P>
Το υπάρχον σύστημα επιτρέπει γεωγραφικό εντοπισμό και έλεγχο πλοήγησης σε όλα τα μεταφορικά μέσα. Τώρα αντιμετωπίζουμε το δίλημμα εάν θα αναπτύξουμε αυτό τον νέο τύπο ελέγχου των μεταφορών ή εάν θα συνεχίσουμε να παραμένουμε πιστοί σε όλα τα συστήματα του παρελθόντος.
<P>
Δεν υπάρχουν εύκολες λύσεις για την επίλυση του προβλήματος που αντιμετωπίζουμε, αλλά πρέπει να δεχθούμε την αποτελεσματικότερη και την ασφαλέστερη πρόταση, προκειμένου να εξασφαλισθεί μια και καλή η ελάφρυνση της κυκλοφοριακής συμφόρησης.

<CHAPTER ID=4>
Προστατευτικό κάλυμμα του Τσερνομπίλ
<SPEAKER ID=52 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0076/98) του κ. Adam, εξ ονόματος της Επιτροπής Προϋπολογισμών, σχετικά με την πρόταση απόφασης του Συμβουλίου (Ευρατόμ/ΕΚ) όσον αφορά την κοινοτική συνεισφορά στην Ευρωπαΐκή Τράπεζα για την Ανασυγκρότηση και την Ανάπτυξη (ΕΤΑΑ) για το Ταμείο Προστατευτικού Καλύμματος του Τσερνομπίλ (COM(97)0448 - C4-0499/97-97/0235(CNS)).

<SPEAKER ID=53 NAME="Adam">
Κύριε Πρόεδρε, το κάλυμμα ή "σαρκοφάγος» που κατασκευάσθηκε επάνω από τον αντιδραστήρα αριθ. 4 του Τσερνομπίλ μετά από το καταστροφικό ατύχημα τον Απρίλιο του 1986 συναρμολογήθηκε σε εξαιρετικά μικρό χρονικό διάστημα. Πέτυχε τον πρωταρχικό του σκοπό να παράσχει προστασία στον πληθυσμό της γειτνιάζουσας περιοχής και κατέστησε δυνατή τη συνέχιση της λειτουργίας των υπόλοιπων αντιδραστήρων.
<P>
Εντούτοις, αναγνωρίσθηκε ότι η κατασκευή δεν ήταν επαρκής μακροπρόθεσμα. Ειδικότερα, καμία από τις δοκούς που τοποθετήθηκαν για να στηρίξουν την οροφή του καλύμματος δεν διαθέτει ασφαλή στήριξη στο εσωτερικό της "σαρκοφάγου». Υπάρχουν προβλήματα με τη ραδιενεργό σκόνη στον προθάλαμο του προηγούμενου αντιδραστήρα και υπάρχει συσσώρευση ραδιενεργών υδάτων στους υπογείους θαλάμους της περιοχής του αντιδραστήρα. Έως σήμερα δεν υπήρξε σχέδιο αποδεκτό από όλα τα μέρη για τη σταθεροποίηση αυτής της κατασκευής. Ο κίνδυνος υπερβολικά μεγάλων δόσεων ακτινοβολίας για τους εργαζόμενους αποτελεί το κύριο πρόβλημα που πρέπει να υπερνικηθεί.
<P>
Το Μνημόνιο Συμφωνίας που υπεγράφη τον Δεκέμβριο του 1995 μεταξύ των χωρών της Ομάδας G7, της Επιτροπής και της κυβέρνησης της Ουκρανίας προέβλεπε το κλείσιμο του πυρηνικού σταθμού του Τσερνομπίλ έως το 2000 και αναγνώριζε ότι θα έπρεπε να αντιμετωπισθεί το θέμα της ανέγερσης ενός καλύμματος επάνω από τον αντιδραστήρα αριθ. 4.
<P>
Ωστόσο, δεν υπήρχε συμφωνημένο σχέδιο, ούτε εκτίμηση του σχετικού κόστους. Τώρα έχουμε το Σχέδιο Εφαρμογής Προστατευτικού Καλύμματος (ΣΕΚ), το οποίο συμφωνήθηκε ως αποτέλεσμα λεπτομερών τεχνικών συζητήσεων, και θα πρέπει να σημειώσουμε ότι το πρόγραμμα TACIS συμμετείχε πολύ ενεργά στην ανάπτυξη του σχεδίου.
<P>
Ο σκοπός της έκθεσης είναι να καθορίσει τη δημοσιονομική συνεισφορά που θα παράσχει η Ευρωπαϊκή Ένωση, η οποία δεν θα υπερβαίνει το ποσό των 100 εκατ. δολαρίων ΗΠΑ, επί συνολικού εκτιμούμενου κόστους 750 εκατ. δολαρίων. Το ΣΕΚ είναι ασυνήθιστο ως προς το ότι προέρχεται από μια πολιτική απόφαση της Ομάδας G7 και θα εφαμοσθεί από την Ευρωπαϊκή Τράπεζα Ανασυγκρότησης και Ανάπτυξης (ΕΤΑΑ). Είναι σημαντικό να σημειωθεί ότι το τελικό σχήμα δεν θα είναι γνωστό για τέσσερα ή πέντε χρόνια, επειδή ορισμένες πλευρές του τελικού σχεδίου αποτελούν μέρος του προγράμματος. Το τελικό σχήμα και φύση του καλύμματος, το ζήτημα της απομάκρυνσης των υλικών εγκλεισμού των καυσίμων, ο τρόπος αντιμετώπισης της σκόνης στο εσωτερικό της "σαρκοφάγου» και η αντιμετώπιση της συσσώρευσης υδάτων θα προκύψουν μόνο κατά τα στάδια εφαρμογής. Το τελικό σχήμα θα εξαρτηθεί επίσης από την ικανότητα των χωρών της Ομάδας G7 να καλύψουν τις εκτιμώμενες χρηματοδοτικές απαιτήσεις και, μέχρι στιγμής, βρισκόμαστε στα μισά του δρόμου.
<P>
Η έκθεση αυτή εξετάζει τα ζητήματα χρηματοδότησης και διαχείρισης που συνδέονται με την κατασκευή του προστατευτικού καλύμματος. Υπάρχουν σχετικές εργασίες πολιτικού μηχανικού, όπως μονάδα διαχείρισης ραδιενεργού υλικού, οι οποίες χρειάζεται να προηγηθούν για να καταστεί δυνατή η έναρξη των εργασιών για το προστατευτικό κάλυμμα. Επομένως, ήταν απαραίτητο το Κοινοβούλιο, ως παράγοντας της αρμόδιας επί του προϋπολογισμού αρχής, να είναι ικανοποιημένο με την παράλληλη εξέλιξη των συναφών εργασιών και του προγράμματος κατασκευής του προστατευτικού καλύμματος.
<P>
Σε σχέση με την εφαρμογή του Μνημονίου Συμφωνίας θα πρέπει να σημειωθεί ότι το σημαντικότερο θέμα είναι η μεταρρύθμιση της αγοράς ηλεκτρικής ενέργειας στην Ουκρανία, εάν, δηλαδή, η ηλεκτρική ενέργεια παράγεται από πυρηνικούς ή θερμοηλεκτρικούς σταθμούς. Εάν η αγορά ηλεκτρικής ενέργειας δεν λειτουργεί ούτως ώστε να επιτρέπει τη διάθεση κεφαλαίων στους σχετικούς φορείς, δεν μπορεί να υπάρξει το επίπεδο συντήρησης και βελτίωσης που απαιτεί η κατάσταση.
<P>
Το κείμενο του Μνημονίου, το πλαίσιο και όλα τα συναφή νομικά κείμενα παρατίθενται ως παραρτήματα στην έκθεσή μου. Διατίθενται μόνο στην αγγλική γλώσσα, αλλά ελπίζω ότι θα αποτελέσουν χρήσιμη αναφορά για τους συναδέλφους.
<P>
Το σχέδιο δεν αναπτύσσεται σε κενό: κατά την προετοιμασία του σημειώθηκε σημαντική πρόοδος από την Ουκρανική Ρυθμιστική Αρχή, επικεφαλής της οποίας είναι ο κ. Smyshlyayev, ο οποίος θα έχει την ευθύνη για τις προδιαγραφές ασφαλείας υπό τις οποίες θα διεξαχθούν οι εργασίες για το προστατευτικό κάλυμμα. Η πυρηνική βιομηχανία αναδιοργανώθηκε από τον κ. Nigmatullin, και η Energoatom, η εταιρεία που διαχειρίζεται τον πυρηνικό τομέα στην Ουκρανία σε συνθήκες ελεύθερης αγοράς, παρήγαγε 47 % της ηλεκτρικής ενέργειας τον περασμένο χρόνο. Συστήθηκε μια ομάδα εργασίας υψηλού επιπέδου, με επικεφαλής τον Αντιπρόεδρο της Κυβέρνησης για την Οικονομική Μεταρρύθμιση, κ. Tigipko, προκειμένου να καταρτίσει σχέδιο για τον εκσυγχρονισμό του ενεργειακού τομέα. Αυτά τα επιτεύγματα δεν είναι αμελητέα για μια χώρα η οικονομία της οποίας εξακολουθεί να κλονίζεται από την κατάρρευση της Σοβιετικής Ένωσης.
<P>
Η παράγραφος 54 της έκθεσής μου ορίζει τους όρους που θέτει το Κοινοβούλιο προκειμένου να συμφωνήσει για τη μεταφορά πιστώσεων από το αποθεματικό στον προϋπολογισμό του 1998. Οι περισσότεροι από αυτούς, και σίγουρα οι πιο σημαντικοί, πληρούνται στην παρούσα φάση.
<P>
Η παράγραφος 55 ορίζει την ενημέρωση που πρέπει να παρέχεται στο Κοινοβούλιο από την Επιτροπή και την ΕΤΑΑ κατά την εκτέλεση του σχεδίου.
<P>
Η παράγραφος 56 απαριθμεί ορισμένες ενέργειες μέσω των οποίων, κατά τη γνώμη μου, η Επιτροπή θα μπορούσε και οφείλει να προωθήσει περαιτέρω το σχέδιο. Με ικανοποιεί το γεγονός ότι οι κατευθυντήριες γραμμές αυτών των παραγράφων παρέχουν κάποια βάση για εξέταση εκ μέρους του Κοινοβουλίου των δημοσιονομικών αποφάσεων κατά τα προσεχή έτη του προγράμματος.
<P>
Η ΕΤΑΑ έχει πραγματοποιήσει θετικά βήματα για τη συμμετοχή Ρώσων εμπειρογνωμόνων. Σε τελευταία ανάλυση, ο αντιδραστήρας έχει σχεδιασθεί από Ρώσους. Το Ινστιτούτο Kurchatov, το οποίο είναι γνωστό σε ορισμένους από εμάς στην Επιτροπή Έρευνας, Τεχνολογικής Ανάπτυξης και Ενέργειας, θα διαδραματίσει κάποιον ρόλο.
<P>
Η έκθεση αυτή είναι πολύ τεχνική και περίπλοκη, αλλά θα ήθελα να καταλήξω με μία ή δύο γενικότερες πολιτικές παρατηρήσεις, και να επισημάνω ότι η πυρηνική βιομηχανία στην Ουκρανία είναι σχετικά νέα, και, συνεπώς, πολλοί από τους αντιδραστήρες έχουν δυνατότητα μακράς διάρκειας. Είναι απόλυτα σαφές ότι η εθνική πολιτική συνίσταται στη συνέχιση της πυρηνικής βιομηχανίας, εν μέρει για να μειώσει την εξάρτηση από τη Ρωσία ως προς την προμήθεια φυσικού αερίου, πετρελαίου και γαιάνθρακα. Αλλά πρέπει να σημειώσουμε, επίσης, ότι η σχέση με τη Ρωσία δεν είναι κάτι που μπορεί να αγνοηθεί, γιατί μέσω των προγραμμάτων SYNERGY και TACIS οι δεσμοί ανάμεσα στην Ένωση και την Ουκρανία όσον αφορά το πετρέλαιο, το φυσικό αέριο και την ηλεκτρική ενέργεια επιταχύνονται και είναι στενά συνδεδεμένοι με τις γειτονικές χώρες. Συνεπώς, για τους λόγους αυτούς φαίνεται λογικό ότι πρέπει να ενθαρρύνουμε τα πυρηνικά πρότυπα που είναι αποδεκτά σε ολόκληρη την Ευρώπη και να αναγνωρίσουμε ότι οι Ρώσοι είναι προσηλωμένοι στην ανάπτυξη των δικών τους αντιδραστήρων.
<P>
Ο πρόσφατα διορισθείς Υπουργός Ατομικής Ενέργειας της Ρωσίας, Evgeni Adamov, είναι γνωστός σε μερικούς από εμάς, και γνωρίζουμε ότι αποδίδει μεγάλη σημασία στη βελτίωση της ασφαλούς λειτουργίας των σταθμών πυρηνικής ενέργειας, καθώς επίσης στη συνεργασία μεταξύ Ρώσων επιστημόνων και επιστημόνων της Ευρωπαϊκής Ένωσης. Όλες αυτές οι πλευρές του ενεργειακού πλαισίου στην Ουκρανία είναι απαραίτητο να λαμβάνονται υπόψη. Ενώ η κυβέρνηση εμμένει σταθερά στη δέσμευσή της για το κλείσιμο του σταθμού, δεν πρέπει να ξεχνάμε ότι η άποψη αυτή δεν υποστηρίζεται από όλες τις πολιτικές δυνάμεις της Ουκρανίας. Αυτό ισχύει ιδιαίτερα για τους εκπροσώπους της περιοχής του Τσερνομπίλ, όπου η ανεργία είναι ήδη υψηλή. Γι'αυτόν ακριβώς τον λόγο, είναι σημαντικό η ΕΤΑΑ να εκμεταλλευθεί κατά την εφαρμογή του σχεδίου κάθε ευκαιρία για να εξασφαλίσει ότι η εφαρμογή του προγράμματος θα δημιουργήσει όσο το δυνατό περισσότερες θέσεις εργασίας για τον τοπικό πληθυσμό του Slavutich, της γειτονικής πόλης όπου ζουν οι περισσότεροι από όσους εργάζονται στον σταθμό.
<P>
Είναι επίσης σημαντικό να αναγνωρισθεί ότι δεν θα υπάρξει οριστικό κλείσιμο του σταθμού πριν τελειώσουν ο δεύτερος αντιδραστήρας, στο Khmelnitsky, και ο τέταρτος, στο Rovno. Η Ουκρανία συμφώνησε πρόσφατα να διατεθεί χρηματοδότησης εκ μέρους της Ρωσίας, και είναι απαραίτητο η ΕΤΑΑ να αποφασίσει σχετικά με τη συνεισφορά της Ομάδας G7 σε αυτό το σχέδιο.
<P>
Για να μιλήσω χωρίς περιστροφές, η Ουκρανία πιστεύει ότι η δέσμευση για ολοκλήρωση αυτών των δύο αντιδραστήρων περιλαμβανόταν στο Μνημόνιο Συμφωνίας, και αντιμετωπίζουν τη μη παροχή βοήθειας μέσω δανειοδότησης εκ μέρους της Ευρωπαϊκής Ένωσης για το έργο αυτό ως μη τήρηση αυτής της συμφωνίας. Χωρίς αυτή τη δανειοδότηση οι K2 και R4 θα ολοκληρωθούν βέβαια, αλλά όχι σύμφωνα με τα ευρωπαϊκά πρότυπα ασφάλειας. Η συνέλευση των χορηγών κρατών διόρισε πρόεδρο τον Δρ.Hans Blix. Ο Δρ. Blix είναι ο πρώην Γενικός Γραμματέας της Διεθνούς Υπηρεσίας Ατομικής Ενέργειας και χαίρει μεγάλης εκτίμησης σε αυτόν τον τομέα. Μου έχει ήδη πει ότι θα ήταν πρόθυμος να συναντήσει την κοινοβουλευτική επιτροπή σε μια κατάλληλη στιγμή και ότι οι αξιωματούχοι της ΕΤΑΑ που είναι υπεύθυνοι για τη διαχείριση του λογαριασμού είναι επίσης πρόθυμοι να κάνουν το ίδιο, ούτως ώστε να μπορούμε παρακολουθούμε από κοντά τις εξελίξεις. Η παρουσίαση ειδησεογραφικού δελτίου από την ΕΤΑΑ για την ενημέρωση των βουλευτών αποτελεί μια ευπρόσδεκτη εξέλιξη.
<P>
Το Κοινοβούλιο πρέπει να διαδραματίσει σημαντικό ρόλο για να εξασφαλίσει ότι αυτό το έργο θα προχωρήσει στα προβλεπόμενα χρονικά και δημοσιονομικά πλαίσια και πρότεινα στην έκθεση ότι θα ήταν ίσως σκόπιμο να διορισθούν δύο εμπειρογνώμονες για να βοηθήσουν στην αξιολόγηση στην οποία θα προβούμε για την εργασία. Η πρόταση αυτή περιλαμβάνεται στην παράγραφο 64 και ελπίζω ότι η Επιτροπή Προϋπολογισμών θα εξετάσει αυτή την ιδέα αργότερα. Σε όλες τις συζητήσεις και τις συναντήσεις που σχετίζονται με την προετοιμασία αυτής της έκθεσης, τόνισα ότι το Μνημόνιο Συμφωνίας πρέπει να εφαρμοστεί το συντομότερο δυνατόν.
<P>
Δεν τέθηκαν στη διάθεσή μου στοιχεία τα οποία να υποδεικνύουν ότι θα μπορούσαν να πραγματοποιηθούν σε αυτό το στάδιο επωφελείς υλικές τροποποιήσεις στις συμφωνίες που αφορούν το Σχέδιο Εφαρμογής Προστατευτικού Καλύμματος. Συνεπώς, καλώ το Σώμα να εγκρίνει την έκθεση υπό τη μορφή με την οποία εγκρίθηκε ομόφωνα από την Επιτροπή Προϋπολογισμών.

<SPEAKER ID=54 NAME="Holm">
Κύριε Πρόεδρε, στην πραγματικότητα αυτή δεν είναι δική μου γνωμοδότηση, αλλά είναι η συνάδελφος μου κ. Bloch von Blottnitz αυτή που έχει εκπονήσει την Γνωμοδότησης της Επιτροπής Έρευνας, Τεχνολογικής Ανάπτυξης και Ενέργειας. Δυστυχώς όμως δεν μπορεί να παρευρίσκεται σήμερα εδώ.
<P>
Η γνωμοδότηση της κ. Bloch von Blottnitz ενεκρίθη ομόφωνα στην επιτροπή. Τα κύρια χαρακτηριστικά της γνωμοδότησης δεν είναι μόνο η οικονομική πτυχή, αλλά επίσης και μία ολόκληρη σειρά τεχνολογικών σκελών που είναι σημαντικά σ' αυτό το θέμα. Η πρόταση της Επιτροπής αφορά κυρίως τη χρηματοδότηση σύμφωνα με τη Συνέλευση Χορηγών που έλαβε χώρα στην Νέα Υόρκη το προηγούμενο έτος. Αφορά το Σχέδιο Εφαρμογής Προστατευτικού Καλύμματος που αποσκοπεί στην κατασκευή ενός νέου περιβλήματος από μπετόν για το σφράγισμα του πυρηνικού αντιδραστήρα στο Τσέρνομπιλ ο οποίος καταστράφηκε την άνοιξη του 1986.
<P>
Είναι αυτονόητο ότι η ΕΕ θα πρέπει να συμμετέχει και να πληρώσει γι' αυτό το πρόγραμμα. Μας χαροποιεί επίσης ότι η Ευρωπαϊκή Τράπεζα για την Ανασυγκρότηση και την Ανάπτυξη, που διαχειρίζεται το εν λόγω ταμείο, θα λάβει κοινοτική επιδότηση. Απομένει όμως να μάθουμε πόσα χρήματα προέρχονται από τους πόρους του προγράμματος Tacis, διότι η Επιτροπή στην πρότασή της αναφέρεται μόνο σε ένα μέγιστο ποσό 100 εκατομμυρίων ecu. Ελπίζω ότι η Επιτροπή μπορεί να αποσαφηνίσει για ποιό ποσό θα πρόκειται. Πέραν αυτού πρέπει εν προκειμένω να επισημανθεί ότι θα ήταν σκόπιμο, και οργανωτικά απλούστερο, αν η Επιτροπή μπορούσε να πλησιάσει το συντομότερο δυνατό τα εσωτερικά της κριτήρια για την κατανομή των χρηματοδοτικών πόρων στις διατάξεις που η ΕΤΑΑ έχει καθορίσει για την υλοποίηση των χρηματοδοτικών της προγραμμάτων.
<P>
Όσον αφορά τον αντιδραστήρα καθ' αυτόν ο στόχος της Επιτροπής είναι να μεταφέρει το υπάρχον προστατευτικό κάλυμμα του κατεστραμμένου αντιδραστήρα σε ένα περιβαλλοντικά ασφαλές σύστημα. Αυτός είναι ένας μη ρεαλιστικός στόχος. Κανείς δεν μπορεί να εγγυηθεί απόλυτη ασφάλεια, ακόμη και αν το σχέδιο μπορεί να οδηγήσει σε μία βελτίωση της προς το παρόν ολέθριας και εντελώς απειλητικής κατάστασης στο Τσέρνομπιλ.
<P>
Η επιτροπή θεωρεί περαιτέρω ότι πρέπει να διασφαλιστεί ότι θα απομακρυνθεί, μέσα στο πλαίσιο των εργασιών ανέγερσης ενός νέου προστατευτικού καλύμματος, όλο το υπάρχον ύδωρ στο εσωτερικό του κατεστραμμένου αντιδραστήρα, και να υπάρξει μέριμνα ώστε το νέο προστατευτικό κάλυμμα να περικλείσει μόνο τον κατεστραμμένο αντιδραστήρα υπ. αριθμ. 4, χωρίς να επηρρεαστούν οι μελλοντικές εργασίες αποξήλωσης του συμπλέγματος του αντιδραστήρα υπ. αριθμ. 3.

<SPEAKER ID=55 LANGUAGE="DE" NAME="Tillich">
Κύριε Πρόεδρε, θα ήθελα να συγχαρώ τον εισηγητή κ. Gordon Adam για την εξαιρετική του έκθεση και να επιβεβαιώσω ότι, με την εκπόνηση της έκθεσής του, ανέλαβε μία μεγάλη ευθύνη. Δεν παρέλειψε να ταξιδέψει ο ίδιος στο Τσερνομπίλ προκειμένου να εξακριβώσει επιτόπου την πρόοδο που συντελείται και την κατάσταση του προστατευτικού τσιμεντένιου περιβλήματος. Το γεγονός αυτό έκρυβε, ασφαλώς, και έναν προσωπικό κίνδυνο για τον ίδιο, γεγονός που πρέπει να επισημανθεί εδώ.
<P>
Μεταξύ εμού, ως εισηγητή του προϋπολογισμού για το οικονομικό έτος 1998, και του κ. Gordon, ως εισηγητή της παρούσας έκθεσης, υπήρξε μία καθ' όλα εξαίρετη συνεργασία. Επειδή, για μια ακόμη φορά, η απόφαση για το πού θα πρέπει να διατεθούν οι οικονομικοί πόροι της Ευρωπαϊκής Ένωσης ελήφθη αλλού. Κατά τη διαδικασία κατάρτισης του προϋπολογισμού του 1998 αντιμετωπίσαμε το γεγονός ότι έπρεπε να διατεθούν άμεσα 100 εκατ. Ecu για την ασφάλεια του προστατευτικού τσιμεντένιου περιβλήματος. Σχετικά με αυτό, προβήκαμε εντός του 1997, σε συνεργασία με την Επιτροπή και την Ευρωπαϊκή Τράπεζα Ανασυγκρότησης και Ανάπτυξης στο Λονδίνο, σε μια ακρόαση και ενημερωθήκαμε εκεί σχετικά με τις λεπτομέρειες της διαδικασίας και του όλου εγχειρήματος.
<P>
Εμείς, ως υπεύθυνοι επί του προϋπολογισμού, αλλά και ως εκπρόσωποι της Ομάδας του ΕΛΚ, τασσόμαστε υπέρ της ασφάλειας του περιβλήματος. Ωστόσο, θα πρέπει ασφαλώς να διατυπώσουμε ορισμένους όρους. Διαθέσαμε άμεσα (frond loading) και τους πόρους για την ανοικοδόμηση της πολεμοπαθούς πρώην Γιουγκοσλαβίας. Γνωρίζουμε τον σχετικό προβληματισμό, ο οποίος συζητήθηκε μόλις αυτήν την εβδομάδα. Γι' αυτό, σημαντικότερη προϋπόθεση αποτελεί η τήρηση της συμφωνίας μεταξύ της Ουκρανίας, της Ευρωπαϊκής Ένωσης και των ΗΠΑ, υπό την αιγίδα της Ομάδας G7. Αυτό σημαίνει ότι η συμπεφωνημένη υποχρέωση για τη διάθεση των οικονομικών πόρων πρέπει να εκπληρωθεί ταυτόχρονα από όλους, και ότι τα 100 εκατ. Ecu που επιθυμούμε να διαθέσουμε, διατίθενται κατ'αρχήν για το συνολικό πρόγραμμα έως το 2005. Διότι γνωρίζουμε ότι το ανωτέρω συνολικό πρόγραμμα παρουσιάζει έλλειμμα περισσότερο από 300 εκατ. Ecu, ή 300 εκατομμύρια δολάρια ΗΠΑ. Σίγουρα θα πρέπει να αντιμετωπίσουμε κάποια στιγμή αυτό το έλλειμμα. Ως εκ τούτου, επισημάναμε ρητώς την ετοιμότητα εκ μέρους της Ευρωπαϊκής Ένωσης να διαθέσει 100 εκατ. Ecu εντός των δύο επόμενων ετών 1998 και 1999, όπως ακριβώς ορίζει η συμφωνία.
<P>
Κατά τη διαδικασία κατάρτισης του προϋπολογισμού προβλέψαμε μια ειδική δημοσιονομική θέση, με την πρόθεση - όπως ακριβώς ενημερώσαμε την Επιτροπή - να αποτρέψουμε το ενδεχόμενο, αφενός, η Επιτροπή να μετατρέψει το πρόγραμμα TACIS σε ένα επί της ουσίας πρόγραμμα πυρηνικής ασφάλειας και, αφετέρου, να περιορίσει τις μεγάλες καθυστερήσεις όσον αφορά το πρόγραμμα TACIS μέσω της υπογραφής για τη διάθεση των 100 εκατ. Ecu. Στην προκειμένη περίπτωση επιθυμούμε μεγαλύτερη διαφάνεια. Έτσι μας δίνεται εν τέλει η δυνατότητα, εκτός των άλλων, να ενημερώσουμε το κοινό σχετικά με την αξία της πυρηνικής ασφάλειας στην Ευρώπη, αλλά και τους πόρους που διαθέτουμε για την εξασφάλισή της. Αυτός είναι ο λόγος ύπαρξης μιας ειδικής θέσης στον προϋπολογισμό! Ο κ. Adam επεσήμανε την τεράστια σημασία που έχει για μας η επιτόπου έγκυρη και επαρκής πληροφόρηση σχετικά με την πρόσφορη αξιοποίηση των πόρων.
<P>
Με την πεποίθηση ότι μονάχα η παγκόσμια συντονισμένη δράση όλων μπορεί να εξασφαλίσει πραγματική πρόοδο στην αύξηση της πυρηνικής ασφάλειας του προστατευτικού καλύμματος στο Τσερνομπίλ, καθώς και ότι η ίδια η Ουκρανία και οι πολιτικοί αρμόδιοι αυτής της χώρας αποτελούν το κλειδί της επιτυχίας, η Ομάδα του ΕΛΚ θα υποστηρίξει την υποβληθείσα έκθεση του κ. Gordon Adam και τις δικές του τροπολογίες. Η μοναδική πρόταση τροπολογίας της Ομάδας των Πρασίνων που θα υποστηρίξουμε είναι η τροπολογία αριθ. 17 της κ. Bloch von Blottnitz.

<SPEAKER ID=56 NAME="Κακλαμάνης">
Κύριε Πρόεδρε, κυρίες και κύριοι συνάδελφοι, το πρόβλημα της χρησιμοποίησης πυρηνικής ενέργειας και των κινδύνων πυρηνικού ατυχήματος εξ αυτής της χρήσης, έχει τρεις διαστάσεις σε ό, τι αφορά την Ευρωπαϊκή 'Ενωση. Η πρώτη διάσταση αφορά τα πυρηνικά εργοστάσια εντός της Ευρωπαϊκής 'Ενωσης. Βεβαίως, σπανίως μιλάμε γι'αυτά, και ακόμη σπανιότερα μιλάμε για τα πυρηνικά τους απόβλητα. Η δεύτερη αφορά πυρηνικά εργοστάσια που βρίσκονται σε χώρες που συνορεύουν με χώρες της Ευρωπαϊκής 'Ενωσης, όπως είναι το Κοσλοντούι, και η τρίτη διάσταση αφορά πυρηνικά εργοστάσια που βρίσκονται σε απομεμακρυσμένες χώρες, όπως η Ουκρανία, και αναφέρομαι πιο ειδικά στο θέμα που υπάρχει στην πολύ ωραία έκθεση του κ. Adam, το Τσερνομπίλ.
<P>
Η ραδιενέργεια, όμως, δεν έχει σύνορα. Σε περίπτωση πυρηνικού ατυχήματος κινδυνεύουμε όλοι. Υπ'αυτήν λοιπόν την έννοια, ορθώς η Ευρωπαϊκή Επιτροπή και το Ευρωπαϊκό Κοινοβούλιο απεφάσισε να συνεισφέρει μαζί με άλλους χορηγούς στη βοήθεια για τη δημιουργία προστατευτικού καλύμματος στον αντιδραστήρα του Τσερνομπίλ. Δύο όμως προβλήματα εξακολουθούν, κατά τη γνώμη μου, να παραμένουν. Το πρώτο αφορά την οικονομική συνεισφορά από τους άλλους χορηγούς, οι οποίοι χορηγοί δεν έδειξαν, τουλάχιστον κατά το παρελθόν, την ευαισθησία αλλά και τη συνέπεια που απαιτείται, και που έδειξε η Ευρωπαϊκή Επιτροπή. Επανελήφθη, δηλαδή, κυρία Επίτροπε, ό, τι συνέβη και στη Βοσνία, όπου η Ευρωπαϊκή Επιτροπή φαίνεται ότι είναι ο μόνος χορηγός ο οποίος πληρώνει μέχρι στιγμής. Το δεύτερο, αφορά τη σωστή αξιοποίηση αυτών των χρημάτων που δόθηκαν μέχρι στιγμής στην Ουκρανία για το θέμα του Τσερνομπίλ. Απαιτείται πλήρης διαφάνεια και συνεχής έλεγχος για τη διαχείριση αυτών των χρημάτων. Υπάρχει υπόνοια, κυρία Επίτροπε, ότι η μέχρι στιγμής βοήθεια δεν χρησιμοποιήθηκε σωστά από την κυβέρνηση της Ουκρανίας. Σε δύο σχετικές ερωτήσεις μου προς την Επιτροπή, η απάντηση του αρμόδιου Επιτρόπου του κ. van der Brook, μου ενίσχυσε αυτές τις υπόνοιες. Κάθε άλλο παρά με καθησύχασε ότι τα μέχρι στιγμής χρήματα πήγαν για το σκοπό που τα δώσαμε. Βεβαίως, ο τελικός στόχος πρέπει να είναι το κλείσιμο του αντιδραστήρα του Τσερνομπίλ, και θέλω να υπενθυμίσω σε όλους μας ότι προστατευτικό κάλυμμα υπήρχε και πριν το 1986, όταν έγινε το γνωστό πυρηνικό ατύχημα. Δεν είναι κάτι που δεν υπήρχε και τώρα πάμε να το φτιάξουμε. Δεν γνωρίζω, επίσης, ποιες είναι αυτές οι πολιτικές δυνάμεις που υπαινίχθηκε ο κ. Adam, πολιτικές δυνάμεις της Ουκρανίας, οι οποίες αντιδρούν στο κλείσιμο του αντιδραστήρα. Εκείνο όμως που εγώ γνωρίζω είναι ότι όποιες και αν είναι αυτές οι πολιτικές δυνάμεις, δεν έχουν συνεισφέρει ούτε ένα Ecu για το θέμα του αντιδραστήρα που είναι στη χώρα τους. Εμείς, λοιπόν, πρέπει να αγνοήσουμε τις όποιες πολιτικές δυνάμεις, και εφόσον πληρώνουμε, και ορθώς πληρώνουμε επαναλαμβάνω, ο τελικός μας στόχος θα πρέπει να είναι το κλείσιμο του αντιδραστήρα.
<P>
Τελειώνοντας, θέλω να συγχαρώ τον συντάκτη κ. Adam, διότι ήταν μία έκθεση δύσκολη τεχνικά και πολύ ευαίσθητη πολιτικά και είναι μία πολύ καλή έκθεση. Η πολιτική μου ομάδα θα τη στηρίξει, όπως και σχεδόν το σύνολο των τροπολογιών.

<SPEAKER ID=57 LANGUAGE="FI" NAME="Virrankoski">
Αξιότιμε κύριε Πρόεδρε, ο κύριος Adam έχει συντάξει μια πολύ έγκυρη έκθεση σχετικά με την συμμετοχή της ΕΕ στην κατασκευή προστατευτικού περιβλήματος, με το οποίο θα καλυφθεί οριστικά ό πυρηνικός σταθμός του Τσερνομπίλ, όπου έγινε η έκρηξη. Θα ήθελα να εκφράσω πολλές ευχαριστίες για την έκθεση αυτή, η οποία ασχολείται σε βάθος με ένα δύσκολο θέμα, το οποίο και παρουσιάζει σφαιρικά και εμπεριστατωμένα.
<P>
Η εν λόγω έκθεση αποδεικνύει πόσο δύσκολο είναι το πρόβλημα για το οποίο συζητάμε. Στο Τσερνομπίλ, εκτός από τον αντιδραστήρα που εξεράγη, υπάρχουν τρείς ακόμα παλαιοί αντιδραστήρες, η ασφάλεια λειτουργίας των οποίων είναι αβέβαιη. Οι μονάδες αυτές χρειάζονται συνεχείς επισκευές. Παρόλο που οι εργασίες αυτές προχωρούν με αργό ρυθμό, το 6 % του συνολικού ΑΕΠ της Ουκρανίας δαπανάται για τα εν λόγω έργα. Εάν λάβουμε υπόψη τις δαπάνες επισκευής που πρέπει να γίνουν για να επιτευχθεί ένα ανεκτό, έστω, επίπεδο ασφάλειας, είμαστε υποχρεωμένοι να διαπιστώσουμε ότι η Ουκρανία αδυνατεί να αποπερατώσει το έργο αυτό χωρίς την εξωτερική βοήθεια.
<P>
Επειδή το Τσερνομπίλ παρουσιάζει κίνδυνο σε πανευρωπαϊκό επίπεδο, είναι δικαιολογημένο να συμμετέχει και η ΕΕ σε αυτές τις δαπάνες. Συνεπώς, είναι δικαιολογημένη η πρόταση της έκθεσης να συνεισφέρει η ΕΕ 100 εκατ. Εcu. Οι συνολικές δαπάνες του έργου είναι αρκετά μεγάλες. Ως εκ τούτου, είναι ορθή η πρόταση που παρουσιάζεται στην έκθεση να κατανέμονται οι δαπάνες ανάμεσα σε διάφορους χορηγούς. Το πιο ανησυχητικό είναι ότι για τη χρηματοδότηση έχει εξασφαλισθεί μόνο το μισό ποσό. Επομένως, η πρόταση της έκθεσης να χορηγείται η συνεισφορά της ΕΕ σταδιακά, ανάλογα με το σχέδιο εφαρμογής, αποτελεί μια ασφαλή και εύλογη λύση.
<P>
Στα θέματα πυρηνικής ασφάλειας ισχύει η παροιμία "κάλλιο πέντε και στο χέρι παρά δέκα και καρτέρι». Αυτό ισχύει και για την πυρηνική βιομηχανία της Ουκρανίας. Στην Ουκρανία υπάρχουν σχεδόν έτοιμοι δύο αρκετά σύγχρονοι πυρηνικοί σταθμοί, ο Hmelnitski 2 και ο Rovno 4. Εάν αυτοί οι σταθμοί ολοκληρωθούν ώστε να λειτουργήσουν, θα είναι δυνατόν να κλείσουν οι πιο προβληματικοί ανιδραστήρες. Ταυτόχρονα, η οικονομία της Ουκρανίας θα στηριχθεί σε υγιέστερες βάσεις, εφόσον θα μπορεί η χώρα να επικεντρωθεί και σε άλλα θέματα, εκτός από τις επισκευές των παλαιών μονάδων. Γι' αυτό θα έπρεπε να επισπευσθεί η χρηματοδότηση των σχετικών σχεδίων από την Ευρωπαϊκή Τράπεζα για την Ανασυγκρότηση και την Ανάπτυξη (ΕΤΑΑ), προκειμένου να ξεπεράσουμε αυτό το αδιέξοδο.
<P>
Στην έκθεση του κύριου Adam προτείνεται η χρηματοδότηση να πραγματοποιηθεί εν μέρει από τις πιστώσεις του προγράμματος TACIS, και εν μέρει από τη νέα θέση του προϋπολογισμού. Αυτή η σκέψη είναι ορθή. Είναι επίσης σωστό ότι στην έκθεση παροτρύνεται η Επιτροπή να εξετάσει τις πιστώσεις του προγράμματος TACIS, μετά από αυτή την ενδεχόμενη απόφαση για χρηματοδότηση. Από την άλλη μεριά, και οι μέχρι τώρα διαθέσιμες πιστώσεις στο πλαίσιο του προγράμματος TACIS έχουν διατεθεί σε μεγάλο βαθμό, περίπου το 13 %, για την πυρηνική ασφάλεια. Αυτό το κέντρο βάρους είναι δικαιολογημένο. Εάν όντως συμβούν οι ενδεχόμενες καταστροφές στους σταθμούς πυρηνικής ενέργειας, θα ήταν πολύ μεγάλες και θα προκαλούσαν τεράστιες ζημιές.
<P>
Η μονάδα TACIS έχει πετύχει αξιοσημείωτα αποτελέσματα στον εν λόγω τομέα, ενισχύοντας τη βελτίωση του επιπέδου της τεχνολογίας και της ασφάλειας. Η μεταβίβαση πληροφοριών έχει βελτιωθεί ουσιαστικά, επειδή σε όλους τους πυρηνικούς σταθμούς υπάρχει άτομο που έχει προσληφθεί από την ΕΕ, το οποίο έχει άμεση επικοινωνία με κέντρα εκτός πυρηνικού σταθμού. Κατ'αυτόν τον τρόπο, είναι δυνατόν να αποφευχθεί η καθυστέρηση στην επικοινωνία και να ληφθούν άμεσα οι απαραίτητες ενέργειες, ακόμα και σε απρόοπτες καταστάσεις. Γι'αυτόν τον λόγο, θέλω να ευχαριστήσω τη μονάδα TACIS για τις μέχρι τώρα δραστηριότητές της και να εκφράσω την υποστήριξή μου προς την έκθεση του κυρίου Adam.

<SPEAKER ID=58 LANGUAGE="FI" NAME="Seppδnen">
Αξιότιμε κύριε Πρόεδρε, όσον αφορά το υπό συζήτηση θέμα, έχουμε κατανοήσει στην πράξη τα προβλήματα που ενδέχεται να δημιουργηθούν για τις μικρές χώρες από τη μελλοντική Κοινή Εξωτερική Πολιτική και την Πολιτική Ασφαλείας. Κατά βάση, στη διάσκεψη των χωρών της Ομάδας G7 οι ηγέτες των μεγαλύτερων χωρών της ΕΕ έλαβαν μια πολιτική απόφαση με σκοπό να επιτραπεί η χρησιμοποιήση των πόρων της ΕΕ για την ανέγερση του προστατευτικού καλύμματος για τον αντιδραστήρα αριθμός 4 του Τσερνομπίλ. Η απόφαση για την ανέγερση του καλύμματος είναι σωστή, το πρόβλημα, όμως, προκύπτει από το γεγονός ότι οι ηγέτες των μεγαλύτερων χωρών της ΕΕ δεν είχαν την εξουσιοδότηση της ΕΕ να αποφασίσουν για ένα παρόμοιο χρηματοδοτικό θέμα.
<P>
Για πολύ καιρό δεν υπήρχε η πλήρης νομική βάση που απαιτούνταν για την εκπλήρωση αυτής της δέσμευσης. Κατά συνέπεια, έπρεπε αναγκαστικά να διατεθούν για έναν σωστό σκοπό αυτά τα απαραίτητα κονδύλια από τους πόρους του προγράμματος TACIS, οι οποίοι δεν ήταν αρχικά προορισμένοι για τη χρηματοδότηση της ανέγερσης του προστατευτικού καλύμματος του Τσερνομπίλ.
<P>
Σύμφωνα με την ειδική έκθεση του Ελεγκτικού Συνεδρίου της ΕΕ, δεν είμαστε βέβαιοι εάν η διάθεση των πόρων του προγράμματος TACIS για τη βελτιώση της πυρηνικής ασφάλειας της Ουκρανίας οδήγησε πάντα στα επιθυμητά αποτελέσματα. Η χρήση των πόρων δεν έχει ελεγχθεί επαρκώς. Γι'αυτό, όλες οι απαιτήσεις που προέβαλαν ο κύριος Adam και η Επιτροπή Προϋπολογισμού είναι βάσιμες. Επιβάλλεται να παρακολουθήσουμε την αποτελεσματικότητα της διαχείρισης αυτών των πόρων.
<P>
Επειδή οι αποφάσεις της ανεπίσημης Ομάδας G7 δεν συνιστούν νομική δέσμευση, είναι σκόπιμο να βεβαιωθούμε για την εκπλήρωση των ασαφών υποσχέσεων και εκ μέρους των υπολοίπων πλευρών. Οι πόροι της χρηματοδότησης εξακολουθούν να ελλείπουν κατά το ήμισυ. Εάν η Ομάδα G7 και η ΕΕ δεν διαθέσουν στο εξής περισσότερα χρήματα, από πού άραγε θα καλυφθεί η χρηματοδότηση κατά το άλλο ήμισυ; Η απαίτηση το μερίδιο της ΕΕ να ανέρχεται μόνο σε 100 εκατ. Ecu ακούγεται μη ρεαλιστική, αλλά θα πρέπει να επιμείνουμε σε αυτό.
<P>
Εάν το θέμα εξετασθεί από την πλευρά της Ουκρανίας, οφείλου να διαπιστώσουμε ότι η τελευταία έχει ανάγκη από ενέργεια, όπως κι εμείς. Ως εκ τούτου, το Μνημόνιο Συμφωνίας που υπεγράφη τον Δεκέμβριο του 1995 για το κλείσιμο του πυρηνικού σταθμού του Τσερνομπίλ πρέπει να υποστηριχθεί από άλλες αποφάσεις σχετικά με την παραγωγή ενέργειας. Σε σχέση με αυτές τις αποφάσεις, θα είναι επιβεβλημένο να ληφθούν θέσεις σχετικά με την αποπεράτωση των έργων ανέγερσης των αντιδραστήρων Hmelnitski 2 και Rovno 4. Σε περίπτωση που ο σταθμός του Τσερνομπίλ κλείσει, θα αρχίσουν να λειτουργούν οι νεές αυτές μονάδες παραγωγής πυρηνικής ενέργειας, διαφορετικά θα πρέπει να χορηγηθεί στην Ουκρανία μαζική βοήθεια από το εξωτερικό όσον αφορά τον ενεργειακό τομέα.
<P>
Προσωπικά τάσσομαι κάτα της ανέγερσης περισσοτέρων πυρηνικών σταθμών. Όμως, η απαίτηση να κλείσει η Ουκρανία τον πυρηνικό σταθμό του Τσερνομπίλ, διακόπτοντας ταυτόχρονα την ανέγερση δύο νέων αντιδραστήρων, φαίνεται υπερβολική, χωρίς την παροχή σημαντικής οικονομικής ενίσχυσης στην Ουκρανία, πράγμα που μας φαίνεται δυσβάστακτο. Εν πάση περιπτώσει, όπως ανέφερε και ο κύριος Adam, η Ουκρανία θεωρεί ότι το εν λόγω Μνημόνιο Συμφωνίας, η αποπεράτωση της ανέγερσης και η χρηματοδότηση των νέων πυρηνικών αντιδραστήρων αλληλοσυνδέονται.
<P>
Εάν όμως αποπερατωθούν οι εργασίες ανέγερσης των νέων αντιδραστήρων, το ζήτημα είναι πώς θα εξασφαλισθεί η πυρηνική τους ασφάλεια. Στην προσπάθειά μας να επιλύσουμε αυτό το ζήτημα, θα αντιμετωπίσουμε πάλι προβλήματα χρηματοδότησης, θέμα στο οποίο ο ρόλος της Ευρωπαϊκής Τράπεζας για την Ανάπτυξη και την Ανασυγκρότηση είναι καθοριστικός. Ακόμα κι αν κλείσει ο πυρηνικός σταθμός του Τσέρνομπίλ και υποστηρίξουμε οικονομικά αυτήν την ενέργεια, θα οδηγηθούμε και πάλι στην παροχή υποστήριξης για τη χρήση της πυρηνικής ενέργειας στην Ουκρανία.

<SPEAKER ID=59 LANGUAGE="SV" NAME="Holm">
Κύριε Πρόεδρε, ο κ. Adam εργάστηκε πραγματικά πολύ μ· αυτήν την έκθεση, κάτι που φαίνεται στην αιτιολόγηση της έκθεσης. Όμως εμείς της Ομάδας Οι Πράσινοι υποβάλαμε, μέσω της κ. Bloch von Blottnitz κάποιες προτάσεις τροπολογίας για να κάνουμε μία καλή έκθεση ακόμη καλύτερη.
<P>
Ο στόχος της Επιτροπής είναι η συμπερίληψη του υπάρχοντος προστατευτικού κάλυμματος του κατεστραμμένου αντιδραστήρα του Τσέρνομπιλ σε ένα οικολογικά ασφαλές σύστημα. Αυτός είναι, όπως είπα νωρίτερα, ένας απολύτως μη ρεαλιστικός στόχος. Τα σχέδια που η διεθνής ομάδα των εμπειρογνωμόνων επεξεργάστηκε μπορούν βέβαια να οδηγήσουν σε βελτιώσεις της προς το παρόν ολέθριας και εντελώς απειλητικής κατάστασης στο Τσέρνομπιλ, αλλά κανείς δεν θα μπορεί όμως να εγγυηθεί την πλήρη ασφάλεια. Σε κάθε περίπτωση δεν μπορεί να επιτευχθεί κανένα οικολογικά ασφαλές σύστημα, εφόσον η ραδιενεργός ακτινοβολία υπάρχει εκεί. Για να επιτευχθεί αυτό απαιτείται ένας πλήρης καθαρισμός, τόσο του κατεστραμμένου αντιδραστήρα με την πολύ υψηλή ακτινοβολία του όσο και του περιβάλλοντος χώρου. Είναι ένα επιθυμητό πρόγραμμα, το οποίο όμως θα ήταν εξαιρετικά δαπανηρό, και που είμαστε αναγκασμένοι να το εγκαταλείψουμε υπέρ των βελτιώσεων της ασφάλειας στον κατεστραμμένο αντιδραστήρα. Για την επίτευξη ενός πραγματικά οικολογικά ασφαλούς συστήματος θα χρειαζόταν επίσης μία πλήρης και ασφαλής οριστική εναπόθεση όλων των ραδιενεργών τμημάτων του κατεστραμμένου αντιδραστήρα καθώς και ένα προστατευτικό κάλυμμα γι·αυτόν. Πέραν αυτού κάτι τέτοιο θα συμπεριελάμβανε την πλήρη κατεδάφιση των τριών άλλων αντιδραστήρων του Τσέρνομπιλ, καθώς και την ασφαλή οριστική εναπόθεση όλων των ραδιενεργά μολυσμένων τμημάτων, που προέκυψαν μετά το ατύχημα και λόγω της λειτουργίας των εγκαταστάσεων, στο περιβάλλοντα χώρο του Τσέρνομπιλ. Μέχρι στιγμής όμως δεν υφίσταται οι απαραίτητες τεχνικές ούτε για την κατεδάφιση του κατεστραμμένου αντιδραστήρα αλλά ούτε για την ασφαλή οριστική εναπόθεση του ραδιενεργού υλικού.
<P>
Η ραδιενέργεια εξακολουθεί να υπάρχει. Θυμάμαι όταν καταστράφηκε το Τσέρνομπιλ την άνοιξη του 1986 και στην κρατική υπηρεσία ελέγχου πυρηνικής ενέργειας στην Σουηδία είπαν ότι δεν θα υπήρχαν προβλήματα από την ακτινοβολία έπειτα από ένα εξάμηνο. Μεγαλύτερο λάθος δεν θα μπορούσε να γίνει! Πριν από κανά δυο εβδομάδες παρουσιάστηκε μια νέα έκθεση που καταδεικνύει ότι η ακτινοβολία στα άγρια ζώα έχει αντιθέτως αυξηθεί σε ορισμένες περιοχές της Σουηδίας. Το πρόβλημα λοιπόν είναι τεράστιο και δεν μπορεί επ' ουδενί να παραβλεφτεί έτσι απλά.
<P>
Όσον αφορά τους κανονισμούς χρηματοδότησης, καθώς και τον χειρισμό των χρηματοδοτικών πόρων, η διοίκηση της ΕΕ έδειξε άλλη μία φορά ότι είναι ειδήμων στη γραφειοκρατία και τις περιττές δαπάνες. Ο λόγος της αναγκαιότητας σύστασης ενός ξεχωριστού ταμείου για την πληροφόρηση του κοινού είναι επίσης ασαφής. Η παροχή των πόρων, με εξαίρεση έναν επακριβή έλεγχο της χρήσης των πόρων, πρέπει να γίνει με έναν όσο το δυνατόν περισσότερο μη γραφειοκρατικό τρόπο, ώστε να μην χαθούν μεγάλα τμήματα του ταμείου στην διαχείρηση αλλά αντίθετα να φθάσουν εκεί που προορίζονται.
<P>
Η ταχεία βελτίωση των απαράδεκτων κινδύνων όσον αφορά την ασφάλεια στο Τσέρνομπιλ πρέπει να έχει την ύψιστη προτεραιότητα, και η ποσοστιαία αναλογία των απαραίτητων γραφειοκρατικών δαπανών για την επίτευξη αυτού του στόχου πρέπει να περιοριστεί στο ελάχιστο δυνατό.
<P>
Η Επιτροπή επισημαίνει ότι η συνεισφορά της Κοινότητας στο ταμείο για το προστατευτικό κάλυμμα του αντιδραστήρα διασφαλίζει ότι η υλοποίηση των μέτρων για το σχέδιο εφαρμογής προστατευτικού καλύμματος, σε συνάρτηση με τη συμφωνία μεταξύ των χωρών G7 και της Ουκρανίας για το κλείσιμο του Τσερνομπίλ, θα γίνει πριν το έτος 2000. Υψίστης σημασίας, εκτός της άμεσης βελτίωσης της ασφάλειας του κατεστραμμένου αντιδραστήρα, είναι το κλείσιμο ολόκληρου του πυρηνικού σταθμού στο Τσέρνομπιλ.
<P>
Πέραν αυτού η συνεισφορά της ΕΕ στη χρηματοδότηση μιας νέας σαρκοφάγου πρέπει να είναι ανεξάρτητη από την περάτωση των δύο υπό κατασκευήν ουκρανικών πυρηνικών σταθμών. Πρέπει να καταστεί σαφές για την Ουκρανία ότι αν δεν τηρηθεί η υπόσχεση για το κλείσιμο του Τσερνόμπιλ θα πρέπει να υπολογίζει με αισθητή μείωση της βοήθειας. Γι' αυτό πρέπει να επιμείνουμε, ήδη κατά την περίοδο πριν το τελικό κλείσιμο, στην παροχή αποδείξεων ότι έχουν ληφθεί τεχνικά και οργανωτικά μέτρα για το κλείσιμο.
<P>
Η πυρηνική ενέργεια δεν είναι ασφαλής, είτε στις χώρες της ΕΕ είτε εκτός ΕΕ, π.χ. στο Τσέρνομπιλ. Η πυρηνική ενέργεια δεν ανήκει στο μέλλον. Πρέπει να έχουμε νέα τεχνολογία και να μην είμαστε αρνητικοί σε μια τεχνολογική εξέλιξη από την οποία όλη θα επωφεληθούμε, και την οποία η ΕΕ διακυρήσσει τόσο ωραία στην νέα συνθήκη του Αμστερνταμ για τον στόχο μιας οικολογικά βιώσιμης κοινωνίας. Η πυρηνική ενέργεια δεν ανήκει εκεί!

<SPEAKER ID=60 LANGUAGE="FR" NAME="Blot">
Κύριε Πρόεδρε, αγαπητοί συνάδελφοι, θεωρώ κι εγώ ότι η έκθεση του συναδέλφου μας Gordon Adam, χαρακτηρίζεται από υψηλή τεχνική ποιότητα και θα ψηφίσω τις διατάξεις που προβλέπονται σε αυτήν. Διαπιστώνω ότι στην πραγματικότητα δεν έχουμε επιλογή και, όσον αφορά το Τσερνομπίλ, είμαστε υποχρεωμένοι για επιτακτικούς λόγους ασφαλείας να παράσχουμε κατά προτεραιότητα την ενίσχυση της Ευρωπαϊκής Ένωσης.
<P>
Ωστόσο δεν απαγορεύεται να αναρωτιόμαστε για την οικονομική και πολιτική λογική της κατάστασης στην οποία βρεθήκαμε αναγκαστικά και να εξετάσουμε ποιες εναλλακτικές λύσεις μας προσφέρονται. Ασφαλώς, η ουκρανική κυβέρνηση ισχυρίζεται ότι, για να κλείσει το Τσερνομπίλ, θα ήταν απαραίτητο να ανεγερθούν νέοι πυρηνικοί σταθμοί το συντομότερο δυνατόν. Βρισκόμαστε σε μια κατάσταση όπου, από οικονομική και χρηματοδοτική άποψη, η βοήθεια που ενδεχομένως ζητηθεί από την ουκρανική κυβέρνηση είναι προφανώς πολύ σημαντική. Είναι κρίμα που δεν αντιμετωπίσθηκε ούτε μία στιγμή η πιθανότητα να εξετασθεί πραγματικά μια μη πυρηνική εναλλακτική λύση.
<P>
Ωστόσο, η λύση αυτή υπάρχει, στοιχίζει πολύ λιγότερο και είναι πιο λογική από όλες τις απόψεις, αλλά προϋποθέτει αυξημένη συνεργασία μεταξύ της Ουκρανίας και της Ρωσικής Ομοσπονδίας, εφόσον κατ'ουσία η Ρωσική Ομοσπονδία είναι αυτή που μπορεί, σε πολύ βραχυπρόθεσμη βάση, να προμηθεύσει στην Ουκρανία το φυσικό αέριο και το πετρέλαιο που θα χρειασθεί για να τεθούν σε λειτουργία οι θερμοηλεκτρικοί σταθμοί που θα καταστήσουν δυνατή την αντικατάσταση του πυρηνικού σταθμού του Τσέρνομπιλ. Λυπάμαι που η Ευρωπαϊκή Ένωση, η οποία, εξάλλου, ωθεί πάντα τα διάφορα ευρωπαϊκά κράτη προς τη συνεργασία, δεν πράττει αναλόγως όσον αφορά στην Ουκρανία και τη Ρωσία, σεβόμενη, βεβαίως, παράλληλα την ουκρανική κυριαρχία.
<P>
Επιπλέον, διαπιστώνω ότι ορισμένες δυνάμεις σε παγκόσμια κλίμακα παίζουν στον διπλωματικό τομέα ένα αμφίβολο παιχνίδι που εντείνει τις αντιθέσεις μεταξύ της Ουκρανίας και της Ρωσίας. Πιστεύω ότι κάτι τέτοιο δεν συμφέρει κανέναν, ούτε από γεωστρατηγική, ούτε από οικονομική άποψη, και ότι θα πρέπει να εγκαταλειφθεί αυτή η παράλογη πολιτική και να ευνοηθεί, αντιθέτως, η συνεργασία μεταξύ Ουκρανίας και Ρωσίας, γεγονός που θα επιτρέψει, μεταξύ άλλων, την επίλυση αυτού του ενεργειακού προβλήματος.

<SPEAKER ID=61 LANGUAGE="EN" NAME="Gillis">
Κύριε Πρόεδρε, θα ήθελα να ευχαριστήσω τον κ. Adam γι'αυτήν την εξαιρετική έκθεση.
<P>
Το 1986 είδαμε το ξεκίνημα μιας τρομερής τραγωδίας με την έκρηξη του αντιδραστήρα 4. Οι άνθρωποι που εργάζονται εκεί και που ζουν στις γύρω περιοχές πλήρωσαν πολύ ακριβά για τον πλημμελή σχεδιασμό, την πολύ κακή συντήρηση και ένα πολύ επικίνδυνο εργασιακό περιβάλλον, και εξακολουθούν να πληρώνουν ακόμα και σήμερα. Πολλοί έχασαν τα παιδιά τους, την υγεία τους, τα σπιτικά τους και τα προς το ζην. Αυτή η εμπειρία έδειξε ότι οι επιπτώσεις για το περιβάλλον από μια τέτοια καταστροφή δεν γνωρίζουν όρια, ούτε σέβονται σύνορα. Επομένως, τα προβλήματα του Τσερνομπίλ είναι και δικά μας προβλήματα.
<P>
Επιθυμώ να στηρίξω την έκθεση του κ. Adam σχετικά με το Ταμείο για το Προστατευτικό Κάλυμμα του Τσερνομπίλ και συμφωνώ μαζί του ότι το Μνημόνιο Συμφωνίας μεταξύ της Ομάδας G7, της Επιτροπής και της ουκρανικής κυβέρνησης θα πρέπει να εφαρμοσθεί το ταχύτερο δυνατό.
<P>
Ο κύριος σκοπός του Σχεδίου Εφαρμογής Προστατευτικού Καλύμματος πρέπει να είναι το κλείσιμο και o πλήρης παροπλισμός του πυρηνικού σταθμού το ταχύτερο δυνατόν. Δυστυχώς, είναι σαφές ότι η πυρηνική ενέργεια θα συνεχίσει να αποτελεί το σχέδιο ηλεκτροδότησης της Ουκρανίας για το μέλλον και, επομένως, πρέπει να ισχύσουν τα πλέον υψηλά μελετητικά πρότυπα και πρότυπα ασφαλείας σε όλους τους άλλους πυρηνικούς σταθμούς, προκειμένου να αποφευχθεί επανάληψη της καταστροφής του 1986. Δυστυχώς, ακόμα κι αν είναι δυνατόν να ολοκληρωθούν σύντομα όλες αυτές οι εκτεταμένες επισκευές και η κατασκευή ενός αποτελεσματικού και ασφαλούς προστατευτικού καλύμματος για τον αντιδραστήρα 4, δεν θα υπάρχουν εγγυήσεις, και, κατά τη γνώμη μου, αναμφίβολα το όλο έργο θα εξακολουθεί να μην είναι ασφαλές, διότι δεν υπάρχει ακόμα η τεχνολογία που θα καθιστούσε τον αποσυναρμολογημένο αντιδραστήρα ασφαλή, αφενός, και που θα εξάλειφε τα ραδιενεργά απόβλητα, αφετέρου. Χρειαζόμαστε συνεχή έρευνα για τον σχεδιασμό ασφαλέστερων μονάδων, καθώς και μια πληρέστερη απάντηση σε αυτά τα πολύ δύσκολα προβλήματα. Σε αντίθετη περίπτωση, η ανθρωπότητα θα συνεχίσει να ζει με έναν απαράδεκτο κίνδυνο.

<SPEAKER ID=62 LANGUAGE="NL" NAME="Boogerd-Quaak">
Κύριε Πρόεδρε, κύριε Επίτροπε, η έκθεση του κ. Adam είναι εξαιρετική και μας δείχνει ότι η πολιτική πρέπει να παρακολουθεί από κοντά τα πράγματα, και θα το επιτύχει με την προτεινόμενη διαδικασία. Ο κ. Adam επισημαίνει μερικά αδύνατα σημεία. Ίσως η Ευρωπαϊκή Τράπεζα για την Ανασυγκρότηση και την Ανάπτυξη δεν διαθέτει αρκετή πείρα. Παραμένει ασαφής ο τρόπος ρύθμισης της επίβλεψης. Διαπιστώνεται ότι πολλά χρήματα καταλήγουν σε δυτικές επιχειρήσεις, και διακυβεύονται εξαιρετικά πολύπλοκα συμφέροντα, οπότε πρέπει να τα παρακολουθούμε από κοντά. Θεωρώ τη διαδικασία που επέλεξε η Επιτροπή Προϋπολογισμών πολύ έξυπνη. Ωστόσο, εξακολουθώ να ανησυχώ, ιδίως για το θέμα της ευθύνης. Αναρωτιέμαι εάν η τροπολογία αριθ. 3 μας παρέχει αρκετές εγγυήσεις. Η πυρηνική ενέργεια αποτελεί, ούτως ή άλλως, μια δραστηριότητα που δεν καλύπτεται εύκολα από τις ασφαλιστικές εταιρίες. Υποθέτω, λοιπόν, ότι, στην περίπτωση που τα πράγματα ξεφύγουν πάλι από τον έλεγχο, δεν θα υπάρξει ασφάλιση και ότι οι δυτικές χώρες θα κληθούν και πάλι να αναλάβουν την ευθύνη, έχοντας υπόψη τα μεγάλα συμφέροντα που διακυβεύονται. Γι'αυτόν τον λόγο, ο έλεγχος της ασφάλειας και η επίβλεψη έχουν εξαιρετική σημασία.
<P>
Κύριε Πρόεδρε, θα ήθελα να αφιερώσω τα τελευταία λεπτά ομιλίας μου στο πολιτικό θέμα της ανεξαρτησίας της Ουκρανίας. Επισκέφθηκα τη χώρα. Η Ουκρανία δεν θέλει, αφενός, να εξαρτάται από τη Ρωσία, γεγονός λογικό. Αφετέρου, όμως, δεν νομίζω ότι η Ουκρανία αντιμετωπίζει σωστά ορισμένα θέματα, όπως, για παράδειγμα, την εξοικονόμηση ενέργειας. Η χώρα διαθέτει μεγάλα περιθώρια εξοικονόμησης ενέργειας. Δεν υπάρχει άλλη χώρα στον κόσμο που θα μπορούσε να επιτύχει τόσα με μια μέθοδο συνδυασμού θερμότητας-ισχύος. Κατά τις διαπραγματεύσεις μας δεν μπορέσαμε να καταφέρουμε αρκετά. Νομίζω, λοιπόν, ότι η Ευρωπαϊκή Ένωση πρέπει να ζητήσει από την Ουκρανία να διαμορφώσει μια νέα πολιτική στον τομέα της ενέργειας.

<SPEAKER ID=63 LANGUAGE="FI" NAME="Piha">
Αξιότιμε κύριε Πρόεδρε, θέλω να ευχαριστήσω τον κύριο Adam για την καλή έκθεση που εκπόνησε. Η απειλή ενός πυρηνικού ατυχήματος αποτελεί καλό παράδειγμα για έναν κίνδυνο που απειλεί τους πολίτες της Ένωσης, ευρισκόμενος πέρα από τα εξωτερικά σύνορά της, και από τον οποίο δεν είναι δυνατόν να προστατευθούμε με στρατιωτικά μέσα. Συνεπώς, κατά τη γνώμη μου, το Ευρωπαϊκό Κοινοβούλιο πρέπει να εξασφαλίσει ότι το Μνημόνιο Συμφωνίας θα τεθεί σε ισχύ το συντομότερο δυνατόν. Αυτό αποτελεί και τον καλύτερο τρόπο για να μειώσουμε τον κίνδυνο να πέσουν οι πολίτες μας θύματα της ακτινοβολίας από πυρηνικό ατύχημα.
<P>
Το κλείσιμο του πυρηνικού σταθμού του Τσερνομπίλ συνδέεται με την ανασυγκρότηση όλου του ενεργειακού τομέα της Ουκρανίας. Επειδή είναι προφανές ότι οι πολιτικές δυνάμεις της Ουκρανίας δεν υποστηρίζουν ομόφωνα το κλείσιμο του πυρηνικού σταθμού του Τσερνομπίλ, πρέπει να συμφωνήσουμε με την άποψη του εισηγητή για την ευθύνη της Επιτροπής. Η Επιτροπή επιβάλλεται να μεριμνήσει για το ότι, σε συνάρτηση με τη χορήγηση της συνεισφοράς της Ένωσης, θα λαμβάνει ανά τακτά χρονικά διαστήματα αποδείξεις για τις εργασίες κλεισίματος του πυρηνικού σταθμού του Τσερνομπίλ, σύμφωνα με το χρονοδιάγραμμα που έχει συμφωνηθεί. Συμφωνώ, επίσης, με την άποψη του κυρίου Adam ότι η Επιτροπή θα καταβάλει τη δική της συνεισφορά στο Ταμείο, μόνο εφόσον οι υπόλοιποι χορηγοί έχουν εκπληρώσει τις υποχρεώσεις τους.
<P>
Είναι εύλογο η συνεισφορά της Ένωσης να καλύψει όλη τη χρονική περίοδο υλοποίησης του Σχεδίου Εφαρμογής Προστατευτικού Καλύμματος. Κατ'αυτόν τον τρόπο, θα είναι δυνατόν να εξασφαλισθεί καλύτερα ότι δεν θα ζητηθεί εκ νέου από την Ένωση συμπληρωματική χρηματοδότηση για το σημαντικό αυτό εγχείρημα, αλλά ότι αυτό θα αποπερατωθεί μια και καλή, μέσα στα πλαίσια του συμφωνηθέντος προγράμματος χρηματοδότησης.
<P>
Ο ψευδευλαβής ετεροχρονισμένος λόγος του μέλους του Κοινοβουλίου κυρίου Seppδnen για το ποιοί πόροι έχουν χρησιμοποιηθεί και για το εάν επαρκούν είναι άνευ αντικρίσματος. Μετά το 2005 η χρηματοδοτική κατάσταση μπορεί σίγουρα να επανεκτιμηθεί, και, εάν ληφθεί υπόψη ο κίνδυνος για την ασφάλεια των πολιτών μας, πρέπει, κατά τη γνώμη μου, να συμμετέχουμε στην ευθύνη. Η έκθεση είναι καλή και την υποστηρίζω.

<SPEAKER ID=64 LANGUAGE="SV" NAME="Lindqvist">
Κύριε Πρόεδρε, μαζί με εμένα σίγουρα πολλοί θυμούνται την 26η Απριλίου του 1986. Εγώ βρισκόμουν σ' ένα νησί του σουηδικού αρχιπελάγους, το Sandhamn. Πληροφορηθήκαμε από το ραδιόφωνο ότι είχε διαρρεύσει ραδιενέργεια από έναν παρακείμενο σουηδικό σταθμό πυρηνικής ενέργειας στο Forsmark. Το θυμάμαι πολύ καλά. Χρειάστηκαν τρείς μέρες μέχρι να τροποποιηθεί η είδηση, και αποδείχθηκε ότι ήταν ένας ρωσικός αντιδραστήρας εκατοντάδες μίλια μακριά από το νησί του αρχιπελάγους στο οποίο βρισκόμουν εγώ και οι σύντροφοί μου. Πληγήκαμε ιδιαίτερα σκληρά, κυρίως στην κεντρική και βόρεια Σουηδία: τα μανιτάρια, τα θηράματα, τα μούρα και τα ζώα μολύνθηκαν με ραδιενέργεια. Αυτό είχε ως αποτέλεσμα να αντιληφθούν πολλοί άνθρωποι στις πληγείσες περιοχές που εξαρτώνται από τα προϊόντα της φύσης, ότι η πυρηνική ενέργεια είναι μία ανασφαλής και σε μέγιστο βαθμό επικίνδυνη πηγή ενέργειας.
<P>
Η Σουηδία έχει αποφασίσει ότι η πυρηνική ενέργεια θα καταργηθεί. Αυτή η απόφαση είχε όντως ληφθεί πριν το 1986. Πρέπει να γίνει ότι είναι δυνατόν για να υλοποιηθούν οι προτάσεις αυτής της έκθεσης. Πρέπει να υλοποιηθεί η κάλυψη με προστατευτικό περίβλημα, η χρηματοδότηση, η πληροφόρηση, η εκπαίδευση, η ασφάλεια του περιβάλλοντος κ.ά. Φυσικά πρέπει να διαθέσουμε πόρους από κοινού με την Ουκρανία και τις χώρες τις Ομάδας G7. Πρέπει να παρασχεθεί συμβουλευτική, τεχνικές γνώσεις και χρήματα στην Ευρωπαϊκή Τράπεζα για την Ανασυγκρότηση και την Ανάπτυξη.
<P>
Είναι ιδιαίτερα σημαντικό να διαπνέεται ολόκληρη αυτή η διαδικασία από διαφάνεια, πληροφόρηση και άμεση επαφή με τους εργαζομένους και την κοινή γνώμη και να μην προωθηθούν τα χρήματα για χρήση και επέκταση νέας πυρηνικής ενέργειας. Πρέπει να υπάρχει μέγιστη αποτελεσματικότητα όσον αφορά την περιβαλλοντική ασφάλεια, τον έλεγχο και την παρακολούθηση καθ' όλη την περίοδο 1998-2005 του προγράμματος. Θα ήθελα να ρωτήσω τον Επίτροπο: πως σκέφτεστε να χειριστείτε την πληροφόρηση αναφορικά με την πορεία αυτής της θαυμάσιας έκθεσης;

<SPEAKER ID=65 NAME="Gradin">
Κύριε Πρόεδρε, αξιότιμοι κ.κ. βουλευτές, θέλω να συγχαρώ τον αξιότιμο βουλευτή κ. Adam για μία πολύ καλοδουλεμένη έκθεση. Στηρίζει τη πρόταση της Επιτροπής για κοινοτική συνεισφορά στην Ευρωπαϊκή Τράπεζα για την Ανασυγκρότηση και Ανάπτυξη υπέρ του Ταμείου για το Προστατευτικό Κάλυμμα του αντιδραστήρα του Τσέρνομπιλ.
<P>
Η διεθνής κοινότητα, με τη σύσταση αυτού του ταμείου, ανέλαβε την ευθύνη της να βοηθήσει την Ουκρανία να αφήσει πίσω της την καταστροφή του Τσέρνομπιλ το 1986, και να κάνει τις εγκαταστάσεις της πυρηνικής ενέργειας περιβαλλοντικά ασφαλείς. Η Ευρωπαϊκή Ένωση ηγείται, μέσω του προγράμματος Tacis της Επιτροπής, αυτής της βοήθειας. Τα προγράμματα Tacis θα παρακολουθούνται συνεχώς και θα αναφέρεται η πορεία τους.
<P>
Η Ευρωπαϊκή Τράπεζα για την Ανασυγκρότηση και Ανάπτυξη έπαιξε επίσης ένα σημαντικό ρόλο με το να αναλάβει το δύσκολο έργο της διαχείρησης του προγράμματος εκ μέρους των χορηγών του ταμείου, και γρήγορα κατάφερε να ξεκινήσει το πρόγραμμα. Ευελπιστώ ότι η Ουκρανία, μετά τις κοινοβουλευτικές εκλογές της Κυριακής, θα θεωρήσει τη συνεισφορά της Ένωσης ως μία ένδειξη των φιλικών μας σχέσεων και της αλληλεγγύης μας.
<P>
Η Επιτροπή μπορεί να δεχθεί τις περισσότερες από τις προτεινόμενες προτάσεις τροπολογίας. Όμως εξακολουθεί να παραμένει μια σημαντική ερώτηση, συγκεκριμένα πότε θα καταβάλει η Ένωση τη συνεισφορά της στο ταμείο για το Τσέρνομπιλ. Εδώ προτείνει η Επιτροπή η συνεισφορά της Ένωσης να καταβληθεί κατά την διάρκεια των πρώτων χρόνων του προγράμματος. Ο κύριος λόγος γι' αυτό είναι ότι οι μεγάλες δαπάνες προκύπτουν κατά την εναρκτήρια ακριβώς φάση του προγράμματος.
<P>
Η δραστηριότητα του ταμείου για το Τσέρνομπιλ είχε μια γρήγορη αρχή, κάτι που είναι ενδεικτικό επίσης ότι η υλοποίηση του προγράμματος θα είναι ταχεία. Έχουν ήδη προκυρηχθεί πολλές διαδικασίες προσφορών για τα λεγόμενα πρώιμα προγράμματα προσφορών καθώς και η διαχείρηση του προγράμματος, και έτσι θα μπορούν να συναφθούν συμβόλαια σε σύντομο χρονικό διάστημα. Ακόμη μεγαλύτερης σημασίας είναι ότι οι ουκρανικές αρχές σχεδιάζουν το τελικό κλείσιμο των εγκαταστάσεων πυρηνικής ενέργειας στο Τσέρνομπιλ το έτος 2000. Μία ρητή πολιτική προϋπόθεση είναι να έχει γίνει πριν απ' αυτό σημαντική πρόοδος.
<P>
Στην έκθεση του Κοινοβουλίου προτείνεται να επεκταθούν οι πληρωμές ώστε να συμπεριλαμβάνουν την περίοδο 1998-2005. Το υπόβαθρο γι' αυτό, σύμφωνα με το Κοινοβούλιο, είναι ότι η Κοινότητα θα πλήρωνε τη συνεισφορά της σε μία πρώιμη φάση και τότε άλλοι χρηματοδότες θα απέσυραν τις δεσμεύσεις τους. Πιστεύω ότι μπορώ να καθησυχάσω την ανησυχία του Κοινοβουλίου. Από τα περίπου 400 εκατομμύρια αμερικανικά δολλάρια για τα οποία έχουν δοθεί υποσχέσεις ότι θα καταβληθούν στο ταμείο για το Τσέρνομπιλ, έχουν ήδη γίνει σταθερές δεσμεύσεις ύψους 178 εκατομμυρίων αμερικανικών δολλαρίων ήδη για τη περίοδο 1997-1998. Οι ΗΠΑ είναι ο μεγαλύτερος, μετά την Ευρωπαϊκή Ένωση, χρηματοδότης. Οι σταθερές δεσμεύσεις τους για την περίοδο 1997-1998 ανέρχονται σε 54 εκατομμύρια αμερικανικά δολλάρια. Τα κεφάλαια σε μετρητά που ήδη υπάρχουν στον λογαριασμό του ταμείου ανέρχονται σε σχεδόν 50 εκατομμύρια ecu, και ακόμη δεν έχει καταβληθεί η συνεισφορά της Ευρωπαϊκής Ένωσης. Μ' αυτό το υπόβαθρο η Επιτροπή διατηρεί τη θέση της ότι είναι και απαραίτητο και κατάλληλο να καταβληθεί η συνεισφορά της Ένωσης σε μία πρώιμη φάση.

<SPEAKER ID=66 NAME="Πρόεδρος">
Ευχαριστώ πολύ, κυρία Gradin.
<P>
Η συζήτηση έληξε.
<P>
Προχωρούμε τώρα στην ψηφοφορία.

<SPEAKER ID=67 LANGUAGE="SV" NAME="Holm">
Θέλω να αφαιρέσω τη λέξη κυρίως που βρίσκεται στη πρώτη φράση, ώστε η διατύπωση του κειμένου να είναι η εξής: "με την βοήθεια των κοινοτικών πόρων θα επιτευχθούν επίσης οι εξής τεχνικοί στόχοι όταν θα κατασκευαστεί ένα νέο προστατευτικό κάλυμμα». Θα αφαιρεθεί συνεπώς η λέξη κυρίως , κάτι που πιστεύω ότι μπορεί να το δεχθεί ο κ. Adam.

<SPEAKER ID=68 NAME="Πρόεδρος">
Κυρίες και κύριοι, είναι κανείς αντίθετος με την προφορική τροπολογία;

<SPEAKER ID=69 NAME="Adam">
Κύριε Πρόεδρε, ευχαρίστως θα αποδεχθώ την τροπολογία, εάν διαγραφεί αυτή η λέξη. Το σημαντικό είναι ότι εγκρίνουμε το σχέδιο στο σύνολό του και, συνεπώς, δεν μπορούμε να επιλέξουμε συγκεκριμένα τμήματά του ως προτεραιότητες. Θα ήταν πολύ σωστό να διαγραφεί η λέξη "κατά προτεραιότητα», "primarily», όπως εμφανίζεται στο αγγλικό κείμενο, και, κατόπιν τούτου, υποστηρίζω την τροπολογία.

<SPEAKER ID=70 NAME="Πρόεδρος">
Κυρίες και κύριοι, ακούσαμε τη γνώμη του εισηγητή. Δεδομένου ότι δεν έχει κανείς αντίρρηση στην ενσωμάτωση αυτής της προφορικής τροπολογίας, την υποβάλλω σε ψηφοφορία.
<P>
(Το Σώμα εγκρίνει την προφορική τροπολογία)
<P>
(Το Σώμα εγκρίνει το ψήφισμα νομοθετικού περιεχομένου)

<SPEAKER ID=71 NAME="Flemming, Habsburg-Lothringen, Pirker, Rack, Rόbig, Schierhuber, Stenzel">
Ως Αυστριακοί βουλευτές της Ομάδας του ΕΛΚ θεωρούμε σημαντικό, σχετικά με το "Shelter Implementation Plan» και τη συμφωνία μεταξύ των κρατών της Ομάδας G7 και της Ουκρανίας για το κλείσιμο του Τσερνομπίλ μέχρι το 2000, να διευκρινίσουμε ότι η στάση που επιλέξαμε να τηρήσουμε κατά την ψηφοφορία είναι σύμφωνη προς τη συνεπή πολιτική κατά της πυρηνικής ενέργειας που ακολουθεί η πολιτική ομάδα μας στο Ευρωπαϊκό Κοινοβούλιο.
<P>
Βάσει του κοινοτικού καθεστώτος ιδιοκτησίας, τασσόμαστε αποφασιστικά υπέρ όλων των μέτρων που εγγυώνται μεγαλύτερη ασφάλεια στον πυρηνικό τομέα. Όμως, κάθε κοινή αντιμετώπιση του παροπλισμού παλιών και εξαιρετικά επικίνδυνων πυρηνικών αντιδραστήρων και της πιθανής δημιουργίας νέων πυρηνικών σταθμών πρέπει να απορρίπτεται ρητά.
<P>
Σύμφωνα με αυτά, αναγνωρίζουμε, επίσης, την αναγκαιότητα μιας συνεκτικής δράσης του Ευρωπαϊκού Κοινοβουλίου κατά την εκτέλεση της συμφωνίας και την επίλυση του προβλήματος του Τσερνομπίλ, χωρίς, όμως, να τασσόμαστε υπέρ της δημιουργίας άλλων πυρηνικών σταθμών, ειδικά στην εν λόγω περιοχή.

<CHAPTER ID=5>
Συμφωνία ΕΕ-Ηνωμένων Πολιτειών σχετικά με τους κανόνες ανταγωνισμού
<SPEAKER ID=72 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0104/98) του κ. Malerba, εξ ονόματος της Επιτροπής Εξωτερικών Οικονομικών Σχέσεων, σχετικά με την πρόταση απόφασης του Συμβουλίου και της Επιτροπής που αφορά τη σύναψη συμφωνίας μεταξύ των Ευρωπαΐκών Κοινοτήτων και της Κυβέρνησης των Ηνωμένων Πολιτειών της Αμερικής για την εφαρμογή της αρχής της θετικής διεθνούς αβροφροσύνης κατά την εφαρμογή της νομοθεσίας περί ανταγωνισμού εκάστου μέρους (COM(97)0233 - C4-0559/97-97/0178(CNS)).

<SPEAKER ID=73 NAME="Malerba">
Κύριε Πρόεδρε, κυρία Επίτροπε, αξιότιμοι συνάδελφοι, στην κοινωνία της παγκόσμιας οικονομίας πληθαίνουν συνεχώς οι επιχειρήσεις πολυεθνικού χαρακτήρα και, κατά συνέπεια, οι συγχωνεύσεις. Η δημιουργία κυρίαρχων θέσεων και οι περιοριστικές πρακτικές αγοράς είναι, επίσης, συχνότερες, με διεθνικές επιπτώσεις.
<P>
Οι αρχές προστασίας του ανταγωνισμού διαθέτουν ορισμένα μέσα για την καταπολέμηση των διεθνών περιοριστικών πρακτικών - το κατ' εξοχήν πλαίσιο είναι η Παγκόσμια Οργάνωση Εμπορίου - αλλά, ουσιαστικά, μία από τις συνηθέστερες μεθόδους είναι η εξωεδαφική εφαρμογή της εθνικής νομοθεσίας περί ανταγωνισμού. Αυτό σημαίνει ότι επιβάλλονται κυρώσεις, ακόμα κι όταν κάποιες μορφές συμπεριφοράς στην επικράτεια μιας τρίτης χώρας έχουν αρνητικές επιπτώσεις στις αγορές τους.
<P>
Η Επιτροπή και η κυβέρνηση των Ηνωμένων Πολιτειών υπέγραψαν το 1991 διμερή συμφωνία σχετικά με την εφαρμογή των κανόνων ανταγωνισμού ανάμεσα στα δύο μέρη. Η συμφωνία αυτή εγκρίθηκε από το Ευρωπαϊκό Κοινοβούλιο και εισηγητής της υπήρξα εγώ ο ίδιος πριν από δύο χρόνια. Το άρθρο 5 της συμφωνίας του 1991 εισήγαγε, για πρώτη φορά στις σχέσεις μεταξύ της Ευρωπαϊκής Ένωσης και των Ηνωμένων Πολιτειών, την έννοια comitas gentium - "θετική αβροφροσύνη» - που αποδίδεται στην αγγλική γλώσσα ως positive committee. Πρόκειται για κάπως ιδιόρρυθμη έννοια, που ίσως χρήζει επεξήγησης. Σύμφωνα με την έννοια αυτή, όταν ένα μέρος επηρεάζεται δυσμενώς από πρακτικές που αντιβαίνουν στον ανταγωνισμό και ασκούνται στην επικράτεια του άλλου μέρους, το θιγόμενο μέρος δύναται να ζητήσει από το άλλο μέρος να προβεί στη λήψη μέτρων εφαρμογής του νόμου για τον αθέμιτο ανταγωνισμό που ισχύει, φυσικά, στο δεύτερο μέρος.
<P>
Η παρούσα συμφωνία για την οποία τώρα το Σώμα καλείται να ψηφίσει αποτελεί περαιτέρω πρόοδο σε σύγκριση με τη συμφωνία του 1991, καθώς δεν παρέχει απλώς ένα πλαίσιο κανόνων σχετικά με τον τρόπο αντιμετώπισης των αιτημάτων θετικής αβροφροσύνης - positive committee - αλλά θεσμοθετεί την αρχή ότι, όταν το ένα μέρος πιστεύει ότι είναι θύμα αθέμιτου ανταγωνισμού στην επικράτεια του ετέρου μέρους, το πρώτο μέρος θα πρέπει κανονικά να αναστείλει τη λήψη μέτρων εφαρμογής που προβλέπονται από τον δικό του κανονισμό, δηλαδή να απέχει από την εφαρμογή εξωεδαφικών μέτρων.
<P>
Συνεπώς, το νευραλγικό σημείο είναι η εξωεδαφική εφαρμογή των κανόνων του ανταγωνισμού. Ανά τακτά διαστήματα και οι Ηνωμένες Πολιτείες και η Ευρωπαϊκή Ένωση επιδιώκουν την εφαρμογή των δικών τους κανόνων ανταγωνισμού, ακόμα και σε μορφές συμπεριφοράς που διαπιστώνονται σε τρίτες χώρες. Ιδιαίτερα οι Ηνωμένες Πολιτείες διεκδικούν τη δικαιοδοσία της επιβολής των δικών τους κανόνων ανταγωνισμού, ακόμα κι όταν βλάπτονται οι εξαγωγές τους, και όχι μόνο όταν βλάπτονται οι καταναλωτές. Συνεπώς, η παρούσα συμφωνία προτίθεται να αντικαταστήσει τη διεθνή συνεργασία στις μεθόδους εξωεδαφικής εφαρμογής των κανόνων του ανταγωνισμού για τη διευθέτηση του αθέμιτου ανταγωνισμού. Ως εκ τούτου, παρόλο που η συμφωνία είναι διμερής, πιστεύω ότι ακολουθεί τη σωστή κατεύθυνση και συνιστώ την έγκρισή της.
<P>
Ωστόσο, εκφράσθηκαν κάποιοι δισταγμοί και ανησυχίες από οικονομικούς κύκλους της Ευρωπαϊκής Ένωσης για τις διατάξεις που αφορούν την εμπιστευτικότητα στις ανταλλαγές πληροφοριών μεταξύ των φορέων του ανταγωνισμού. Κι αυτό, κυρίως, διότι οι πληροφορίες που διατίθενται από την Ευρωπαϊκή Επιτροπή είναι περισσότερες από εκείνες που διαθέτουν οι αρχές ανταγωνισμού των ΗΠΑ.
<P>
Στο σημείο αυτό συνιστώ στην Επιτροπή να εξετάσει, στο πλαίσιο μιας συμφωνίας δεύτερης γενιάς που θα καταρτισθεί προσεχώς και η οποία εκπονεί στην παρούσα φάση, τη δυνατότητα παροχής των απόρρητων πληροφοριών, ακόμα και χωρίς τη συγκατάθεση των μερών.

<SPEAKER ID=74 NAME="Καραμάνου">
Κύριε Πρόεδρε, κυρία Επίτροπε, αγαπητοί συνάδελφοι, δεν είναι η πρώτη φορά που έρχονται για συζήτηση στην Ολομέλεια θέματα που αφορούν στις νέες ευρωαμερικανικές σχέσεις, και πάντα διατυπώνονται από όλες τις πλευρές του Κοινοβουλίου σοβαρές επιφυλάξεις, αφού παραμένει ακόμη διάχυτο το κλίμα καχυποψίας ανάμεσα στις δύο πλευρές του Ατλαντικού.
<P>
Ωστόσο, δεν μπορεί να μην εκτιμήσει κανείς τις εργώδεις προσπάθειες του Αντιπροέδρου της Επιτροπής Sir Leon Britain, προκειμένου να προωθήσει το σχέδιο για μια νέα διακλαδική αγορά και αυτό, παρά τις δυσκολίες που συναντά, τόσο στα τεχνικά όσο και κυρίως τα πολιτικά ζητήματα, όπως διαπιστώθηκε και στο τελευταίο συμβούλιο γενικών υποθέσεων την περασμένη Δευτέρα.
<P>
Είναι γνωστό πως έχουν εκφρασθεί σοβαρότατες αντιρρήσεις από την Γαλλία, οι οποίες δεν μπορούν, βεβαίως, να αγνοηθούν, όπως και επιφυλάξεις από άλλα κράτη μέλη, που ναι μεν δεν διαφωνούν επί της αρχής, θέτουν όμως όρους και προϋποθέσεις για την προώθηση μιας κοινής ευρωατλαντικής αγοράς, όπως είναι η περιφρούρηση των κανόνων του ΠΟΕ, η διευθέτηση προβλημάτων που προκύπτουν από την εφαρμογή των περίφημων εξωεδαφικών νόμων Χέλμς-Μπάρτον και ΝταμάτονΚένεντυ, και, βεβαίως, πάντα υπό την προϋπόθεση ότι τομείς της αγροτικής οικονομίας και των οπτικοακουστικών μέσων θα μείνουν εκτός σχεδίου.
<P>
Σε σχέση με τη συνεργασία στην εφαρμογή των κανόνων ανταγωνισμού που πραγματεύεται η έκθεση του κυρίου Malerba, ασφαλώς είναι θετική η πρόταση του Συμβουλίου και της Επιτροπής και κανείς δεν μπορεί να έχει αντίρρηση στο να υπάρχει ένα πλαίσιο κανονιστικών διατάξεων. Ωστόσο, η συμφωνία έχει σοβαρές αδυναμίες στο βαθμό που η εφαρμογή της δεν έχει ούτε υποχρεωτικό χαρακτήρα ούτε εδράζεται σε ισχυρή νομική βάση, αλλά αποτελεί μάλλον μια πολιτική δέσμευση για συνεργασία, η οποία μάλιστα εξαιρεί τις συγχωνεύσεις των επιχειρήσεων.
<P>
Είναι, επομένως, φυσικό να εκφράζονται επιφυλάξεις και ανησυχίες από τις ευρωπαϊκές επιχειρήσεις ιδιαίτερα σε ό, τι αφορά στην ανταλλαγή οικονομικών πληροφοριών και τις διατάξεις περί απορρήτου. Ανησυχούν οι ευρωπαίοι επιχειρηματίες για μια πιθανή υπονόμευση των θεμιτών συμφερόντων εάν οι Ηνωμένες Πολιτείες αποκτήσουν ελεύθερη πρόσβαση σε όλες τις απόρρητες πληροφορίες, και είναι φυσικό να υπάρχει φόβος και καχυποψία, αφού ο εταίρος μας στην απέναντι όχθη του Ατλαντικού βαρύνεται με πλήθος διεθνών παραβάσεων, που αποδεικνύουν πώς δεν σέβεται τους κανόνες και τις διεθνείς συμφωνίες, ενώ η επιμονή στη διατήρηση των εξωεδαφικών νόμων, παρά την πρόσφατη χαλάρωση των μέτρων κατά της Κούβας, είναι χαρακτηριστική της νοοτροπίας των Ηνωμένων Πολιτειών. Είναι γεγονός ότι οι Ηνωμένες Πολιτείες απαιτούν σεβασμό των κανόνων του ανταγωνισμού και της ελεύθερης αγοράς μόνον από τους άλλους, για τον εαυτό τους διατηρούν πάντα το δικαίωμα να τους παραβιάζουν.
<P>
Υπάρχει και ένα άλλο ακόμη σοβαρό θέμα, ενώ έχουμε αποφασίσει ότι σε κάθε συναπτόμενη συμφωνία ανάμεσα στην Ευρωπαϊκή 'Ενωση και στις τρίτες χώρες περιλαμβάνονται ρήτρες σεβασμού των ανθρωπίνων δικαιωμάτων σύμφωνα με τις ευρωπαϊκές ανθρωπιστικές αξίες, έχω την αίσθηση ότι αυτό παραλείπεται συστηματικά όταν πρόκειται για τον ισχυρό εταίρο μας στην άλλη όχθη του Ατλαντικού. Αναφέρομαι συγκεκριμένα στο θέμα της θανατικής ποινής που διατηρείται σε πλείστες πολιτείες και κάθε τόσο η παγκόσμια κοινή γνώμη σοκάρεται και από κάποια εκτέλεση; προσωπικά, με σοκάρουν το ίδιο οι δημόσιες εκτελέσεις στα Ενωμένα Αραβικά Εμιράτα και στις Ηνωμένες Πολιτείες.
<P>
Και κάτι άλλο εξίσου σοβαρό, αφορά στην μείωση των εισφορών των Ηνωμένων Πολιτειών για βοήθεια προς τις χώρες του τρίτου κόσμου με αποτέλεσμα οι θάνατοι των παιδιών να φθάνουν τα 12 εκατομμύρια ετησίως, ενώ δηλαδή σήμερα η Ευρωπαϊκή 'Ενωση δίνει το 0, 4 % του ακαθάριστου εγχωρίου προϊόντος σε αναπτυξιακή βοήθεια οι ΗΠΑ δίνουν μόνο 0, 1 %, λιγότερο και από την Ιαπωνία που δίνει το 0, 28 %. Είναι γνωστό επίσης πόσο κακοπληρωτής είναι απέναντι στον Οργανισμό Ηνωμένων Εθνών.
<P>
Δεν είναι αυτά θέματα που παρεμποδίζουν τη δημιουργία μιας κοινής αντίληψης και μιας κοινής ατζέντας για τα θέματα της δημοκρατίας, της διεθνούς συνεργασίας και μιας βιώσιμης και δίκαιης παγκόσμιας τάξης των πραγμάτων όπως την οραματιζόμασθε στο Ευρωπαϊκό Κοινοβούλιο και στην Ευρωπαϊκή 'Ενωση; Ωστόσο παρόλα αυτά θα ψηφίσουμε υπέρ της συμφωνίας.

<SPEAKER ID=75 LANGUAGE="DE" NAME="Kittelmann">
Κύριε Πρόεδρε, κυρίες και κύριοι, θέλω κατ'αρχάς να ευχαριστήσω θερμά τον εισηγητή για την εξαιρετική έκθεσή του. Η παρούσα συμφωνία συνιστά μια νέα προσπάθεια των δύο μεγαλύτερων αγορών του κόσμου, των δύο σημαντικότερων εμπορικών εταίρων, να επιτύχουν συμφωνία ως προς τα σημεία εκείνα όπου μέχρι σήμερα υπήρξαν επανειλημμένα δυσκολίες.
<P>
Θα ήθελα να πω, εξ ονόματος της Ομάδας του ΕΛΚ, ότι εγκρίνουμε τη συγκεκριμένη συμφωνία. Όμως, η αυθαίρετη συμπεριφορά των ΗΠΑ δημιουργεί επανειλημμένα αμφιβολίες για την εφαρμογή, από πλευρά διεθνούς δικαίου, των αμερικανικών νόμων, όπως των Helms-Burton και d' Amato, για να περιορισθούμε σε δύο μονάχα παραδείγματα. Στο Τέξας και αλλού, πιστεύουν ότι μπορούν να εφαρμόζουν τους δικούς τους κανόνες και ως προς τη διεθνή νομοθεσία περί ανταγωνισμού, χωρίς να χρειάζεται να λαμβάνουν υπόψη το διεθνές δίκαιο. Όλα αυτά, όμως, δεν πρέπει να μας εμποδίσουν να προσπαθήσουμε σταδιακά να πείσουμε το σύνολο των Αμερικανών για τη συμφωνία, την οποία και θα τηρήσουν σε αυτή την περίπτωση.
<P>
Πάντως, δεν καταλαβαίνω απόλυτα τί σχέση έχουν η θανατική ποινή ή η ανεπαρκής αναπτυξιακή βοήθεια με όλα αυτά. Εάν κοιτάξετε τις ευρωπαϊκές θέσεις του προϋπολογισμού στα εθνικά κοινοβούλια, θα διαπιστώσετε ότι η αναπτυξιακή βοήθεια αναστέλλεται σταδιακά, και μάλιστα με πρωτοβουλία των σοσιαλιστών. Δεν θα πρέπει να συγκρίνουμε μήλα με αχλάδια.
<P>
Το μόνο που θα πρέπει να μας απασχολήσει είναι η αυθαίρετη συμπεριφορά των ΗΠΑ. Βέβαια, πρέπει επίσης να δούμε ότι οι Αμερικάνοι πέτυχαν πολλά μαζί με εμάς σε πολλούς τομείς. Διότι χωρίς ευρωαμερικανική αλληλεγγύη δεν θα είχε υπάρξει ποτέ η διεύρυνση ΓΣΔΕ - ΠΟΕ. Πρέπει να δούμε μια φορά τα πράγματα και από τη θετική πλευρά, κι όχι μόνο να κατηγορούμε διαρκώς τους Αμερικάνους.
<P>
Επομένως, η άποψή μας για τη νομοθεσία περί ανταγωνισμού πρέπει να επιβληθεί διεθνώς. Εάν συμφωνήσει Ευρώπη και Αμερική, θα έχουμε σημειώσει ένα σημαντικό βήμα. Γι'αυτό είναι αναγκαία η διεύρυνση μέσω μιας σαφούς συμφωνίας πλαισίου, πράγμα που επιχειρείται εδώ. Η ίδια η συμφωνία είναι μόνο μία πολιτική δήλωση ανάληψης δέσμευσης. Τελικά, όμως, οι εμπορικοί κανόνες που συμφωνήθηκαν θα οδηγήσουν οπωσδήποτε στο να καταβάλλονται, σε περίπτωση διαφωνίας, προσπάθειες για να φθάσουμε σε ένα λογικό αποτέλεσμα, γεγονός πολύ ενθαρρυντικό. Γι'αυτό και δεν χρειάζεται κάποια ιδιαίτερη, εξαιρετική προσπάθεια για να εγκρίνει κανείς την παρούσα συμφωνία.
<P>
Είναι ευχάριστο το γεγονός ότι με τη συμφωνία σημειώνουμε πρόοδο σε έναν τομέα που, καθώς προχωρεί η παγκοσμιοποίηση, αποκτά αποφασιστική σημασία για τη διατήρηση μιας ελεύθερης παγκόσμιας οικονομίας. Η διεθνής συνεργασία στον τομέα του ανταγωνισμού θα αποτελέσει στην αυγή του 21ου αιώνα ένα από τα κύρια μελήματα της εξωτερικής οικονομίας.
<P>
Γνωρίζουμε όλοι ότι η παγκοσμιοποίηση οδηγεί σε παγκόσμιο ανταγωνισμό. Η Ευρώπη είναι μέρος αυτού του παγκόσμιου ανταγωνισμού. Μετά την καθιέρωση του ευρώ, ο ρόλος μας θα καταστεί ακόμα πιο σημαντικός στον τομέα του ανταγωνισμού. Γι'αυτό και οι προσπάθειές μας για ενότητα πρέπει να είναι επίσης μεγάλες. Η σύναψη της παρούσας συμφωνίας είναι ένα βήμα - έστω και μικρό - προς τον στόχο της γενικής ελευθέρωσης όλων των τομέων του διατλαντικού εμπορίου. Από τις παρατηρήσεις μου διαπιστώνετε για ποιον λόγο η Ομάδα του ΕΛΚ εγκρίνει τη συμφωνία, και παρακαλώ κι εγώ την ολομέλεια να εγκρίνει τη συγκεκριμένη συμφωνία στο σύνολό της.

<SPEAKER ID=76 LANGUAGE="FI" NAME="Seppδnen">
Αξιότιμε κύριε Πρόεδρε, ο ανταγωνισμός και η ελευθερία στον τομέα του ανταγωνισμού ερμηνεύονται συχνά ως μη πολιτικές πρακτικές, τις οποίες έχει ανάγκη ο διεθνής καπιταλισμός προκειμένου να υπάρξει. Οι Ηνωμένες Πολιτείες της Αμερικής επιχειρούν συχνά να εφαρμόσουν τους εσωτερικούς νόμους τους στην επικράτεια άλλων χωρών. Ως αποδείξεις αυτής της πρακτικής υπάρχουν οι νόμοι Helms-Burton και d'Amato. Κατ'αυτόν τον τρόπο, οι ΗΠΑ έχουν θεσπίσει πολιτικούς νόμους που έρχονται σε αντίθεση με την ελευθερία του ανταγωνισμού. Συνεπώς, η αγορά και ο ανταγωνισμός παύουν να είναι μη πολιτικές πρακτικές, και δεν υπάρχει απόλυτη ελευθερία ανταγωνισμού.
<P>
Εμείς οι ευρωπαίοι πολιτικοί επιβάλλεται να προβούμε σε πολιτικές αποφάσεις και να θεσπίσουμε πολιτικούς νόμους, όπως έχουν καθήκον. Η ελευθερία των καταναλωτών βρίσκεται έγκειται στο ότι δεν αναγκαζόμαστε να αγοράσουμε αμερικάνικο κρέας με ορμόνες ή γενετικά μεταλλαγμένη σόγια. Σε τέτοιου είδους ζητήματα, ο ελεύθερος ανταγωνισμός των Αμερικανών παραγωγών έρχεται σε αντίθεση με την υγεία των Ευρωπαίων καταναλωτών.
<P>
Οι αμερικάνικες και οι πολυεθνικές εταιρείες θέλουν τον ελεύθερο ανταγωνισμό, ο οποίος βασίζεται μόνο στην αναζήτηση του κέρδους, χωρίς κοινωνική ή οικολογική ευθύνη. Ο ανταγωνισμός ενδέχεται να προκαλέσει ασθένεια ή θάνατο, και, ως εκ τούτου, επιβάλλεται οι πολιτικοί να αναλάβουν ευθύνες σχετικά με θέματα κοινού, και να προστατεύσουν τους ανθρώπους και τη φύση.
<P>
Με όλα αυτά θέλω να πω ότι δεν υπάρχει μη πολιτική ελευθερία ανταγωνισμού. Με τη βοήθεια της υπό συζήτηση συμφωνίας μπορούν να διασαφηνισθούν οι κανόνες του παιχνιδιού, και είναι εύλογο να εγκριθεί η εν λόγω συμφωνία. Όμως, το επόμενο βήμα πρόκειται ήδη να γίνει. Πρόκειται για την Πολυμερή Συμφωνία για τις Επενδύσεις. Κατ'αυτόν τον τρόπο, οι πολιτικοί υποκύπτουν σταδιακά στη δικτατορία των αγορών, δικτατορία στην οποία ακριβώς έγκειται η απόλυτη ελευθερία ανταγωνισμού.

<SPEAKER ID=77 NAME="Πρόεδρος">
Ευχαριστώ πολύ, κύριε Seppδnen.
<P>
Κυρίες και κύριοι, για να μην αποσπάται η προσοχή από τα σημαντικά πράγματα που συζητάμε την Παρασκευή το πρωί, η προεδρία παρακαλεί τους βουλευτές να αποσυνδέσουν τα τηλέφωνά τους κατά τη διάρκεια των συζητήσεων. Δεν απαγορεύεται, βέβαια, αλλά είναι ένα στοιχείο που αποσπά την προσοχή, και καλό θα ήταν να καταφέρουμε να το αποφύγουμε.

<SPEAKER ID=78 LANGUAGE="FR" NAME="Souchet">
Κύριε Πρόεδρε, η έκθεση του κ. Malerba επιφορτίζεται με την ευθύνη της αναθεώρησης μιας συμφωνίας που απετέλεσε αντικείμενο διαπραγματεύσεων εκ μέρους της Επιτροπής σε έναν ιδιαίτερα ευαίσθητο τομέα των σχέσεών μας με τις ΗΠΑ, στον τομέα των εξωεδαφικών συνεπειών των διαφορετικών νομοθεσιών περί ανταγωνισμού. Ωστόσο, η συμφωνία αυτή αφήνει ανέπαφο το πρόβλημα αρχής που θέτει ο εξωεδαφικος χαρακτήρας πρόσφατων ομοσπονδιακών ή τοπικών νομοθετικών διατάξεων της Αμερικής.
<P>
Επομένως, το πρωταρχικό ερώτημα που τίθεται σήμερα είναι να μάθουμε εάν η Επιτροπή θα επανέλθει στο θέμα της διακοπής του πάνελ του ΠΟΕ σχετικά με τον νόμο Helms-Burton, που είχε ζητήσει πριν από έναν χρόνο, με την προοπτική, που δεν πραγματοποιήθηκε ποτέ, μιας τροπολογίας του τίτλου της 4 από το Κογκρέσο. Η διακοπή αυτή είναι σήμερα πλέον άνευ αντικειμένου και, εάν δεν αρθεί πριν από τη λήξη της προθεσμίας στα μέσα Απριλίου, θα έχει αποτύχει ολόκληρη η διαδικασία που διεξήγαγε η Επιτροπή, σε βάρος των ευρωπαϊκών συμφερόντων.
<P>
Μία παραβίαση του διεθνούς δικαίου δεν μπορεί, ούτως ή άλλως, να αποτελέσει αντικείμενο συναλλαγών, όπως επεσήμανε προ ολίγου η πρόεδρος της Επιτροπής Εξωτερικών Οικονομικών Σχέσεων του Κοινοβουλίου, κ. Castellina. Αυτή η χαλαρή στάση της Ευρωπαϊκής Επιτροπής μας κάνει να αναρωτιόμαστε έντονα για το τι θα μπορούσε να είναι μια διαπραγμάτευση εκ μέρους της με στόχο την υλοποίηση μιας διατλαντικής ζώνης ελεύθερων συναλλαγών. Ούτως ή άλλως, η εφαρμογή θα ήταν άνιση, γιατί ένας μεγάλος αριθμός των τομέων που καλύπτονται από αυτό το σχέδιο είναι κοινοτικής αρμοδιότητας, από τη δική μας πλευρά του Ατλαντικού, και ευθύνης των ομοσπονδιακών κρατών στις ΗΠΑ.
<P>
Αναρωτιέμαι πώς να εξασφαλίσει κανείς από την Ουάσιγκτον μια χαλάρωση των υγειονομικών φραγμών, εφόσον οι οργανισμοί τυποποίησης και ελέγχου είναι ανεξάρτητοι από την πολιτική εξουσία.
<P>
Οι ΗΠΑ ανέκαθεν, και μέσω διαφόρων οδών, προσπαθούν να εξασφαλίσουν ένα είδος δικαιώματος ελέγχου επί της εσωτερικής λειτουργίας της Ευρωπαϊκής Ένωσης. Εάν σήμερα συντάσσονται με την προσωπική πρωτοβουλία του κ. Brittan, είναι γιατί βλέπουν μια ευκαιρία να παρεισφρήσουν, την ώρα του ευρώ και της διεύρυνσης, στην ευρωπαϊκή διαδικασία λήψης αποφάσεων.
<P>
Δεν πρόκειται εδώ να κατηγορήσουμε την Αμερική ότι υπερασπίζεται με μεγάλη προσοχή και με έξυπνο τρόπο τα συμφέροντά της. Όχι, αυτό που προκαλεί έκπληξη είναι η ελάχιστη αντίσταση που προβάλλει σε αυτές τις απόπειρες μια διχασμένη Επιτροπή, η οποία φθάνει στο σημείο να αναρωτιέται για τη λειτουργία της συλλογικότητας, και ένα φοβισμένο Συμβούλιο, που αφήνεται να παρασυρθεί από το προσωπικό σχέδιο του Sir Leon. Διερωτώμαι, κύριε Πρόεδρε, εάν αυτή η Ευρωπαϊκή Ένωση υπερασπίζεται πραγματικά τα συμφέροντα των Ευρωπαίων.

<SPEAKER ID=79 LANGUAGE="DE" NAME="von Habsburg">
Κύριε Πρόεδρε, ασφαλώς η έκθεση του κ. Malerba είναι μια καλή έκθεση, και μάλιστα καλογραμμένη. Διατηρώ, ωστόσο, κάποιες επιφυλάξεις ως προς τον συνολικό προσανατολισμό και, επίσης, ως προς μερικές αγορεύσεις κατά την παρούσα συζήτηση. Εκτιμώ πολύ αυτό που έκανε ο κ. Leon Brittan, επειδή γνωρίζω ότι επιδίωξή του ήταν να πετύχει με κάποιον τρόπο να καταλήξουμε, στον ιδιαίτερο αυτόν τομέα, σε μια κάπως ανεκτή κοινότητα με τις ΗΠΑ. Πρόκειται, λοιπόν, για μια πολύτιμη προσπάθεια. Παρόλα αυτά, πρέπει να παραδεχθώ ότι πάρα πολλά δείχνουν ότι η προσπάθεια αυτή δεν μπορεί να έχει πολύ μεγάλη επιτυχία, για έναν απλό λόγο: ασφαλώς οι Αμερικάνοι είναι φίλοι μας. Τους είμαστε πολύ υποχρεωμένοι. Από την άλλη μεριά, όμως, δεν μπορεί να συνεχίζεται αιώνια αυτή η κατάσταση, να επιβάλλεται, δηλαδή, στον οικονομικό τομέα μια δύναμη που πιστεύει ότι είναι υπεράνω ακόμα και των διεθνών πρακτικών και νόμων και να επεμβαίνει σε σημεία που δεν την αφορούν.
<P>
Θέλω να επισημάνω, ιδιαιτέρως, αυτό που επανειλημμένα γίνεται μέσω της εξωεδαφικής νομοθεσίας. Είναι πραγματικά μεγαλοφυές το πώς κατορθώνουν τα αμερικανικά οικονομικά συμφέροντα να βρίσκουν πάντα ένα παραθυράκι - ακριβώς αυτό για το οποίο κατηγορούνται οι Ιάπωνες - προκειμένου να μην αναγκασθούν να τηρήσουν στην πράξη εκείνα για τα οποία δεσμεύθηκαν γραπτώς. Αυτό συμβαίνει, ιδιαίτερα, στο ζήτημα της διεθνούς νομοθεσίας. Θα ήθελα να παραθέσω εδώ, ως παράδειγμα, ένα γεγονός που αναμφίβολα πλήττει το εμπόριό μας: πρόκειται για τα νέα μέτρα της Αμερικής, σύμφωνα με τα οποία δεν μπορούν πλέον να προβάλλονται στην τηλεόραση αθλητικά γεγονότα που διαδραματίζονται στην Ευρώπη, επειδή εκεί υπάρχουν διαφημίσεις αλκοολούχων ποτών, όπως το κρασί. Αυτό αποτελεί πολύ ισχυρό πλήγμα για τα συμφέροντά μας. Μας αποκλείει εκ των προτέρων από τον ανταγωνισμό. Πιστεύω ότι, στο σημείο αυτό, θα πρέπει να καταλάβουμε καλά - και θέλω εδώ να συμφωνήσω με τον κ. Souchet, μολονότι δεν συμφωνώ σε όλα μαζί του - ότι δυστυχώς είναι γεγονός πως η Αμερική διαθέτει μια ισχυρή κυβέρνηση που ξέρει τι θέλει, που έχει καθορίσει μια πολιτική γραμμή, ενώ εμείς δεν έχουμε ακόμα ένα πραγματικό σώμα λήψης αποφάσεων που να κατευθύνει την εξωτερική μας πολιτική. Αν το είχαμε, θα ήμασταν σε σαφώς καλύτερη θέση!
<P>
(Χειροκροτήματα)

<SPEAKER ID=80 NAME="Gradin">
Κύριε Πρόεδρε, πολλές επιχειρήσεις έχουν σήμερα δραστηριότητες σ' ολόκληρο τον κόσμο. Πολλές έχουν συνάψει επίσης στρατηγικές συμμαχίες ώστε, μέσω ενός διεθνούς εταίρου, να σταθεροποιήσουν την θέση τους στις ξένες αγορές. Όμως οι οικονομικές συνέπειες των συγχωνεύσεων, των πρακτικών που περιορίζουν τον ανταγωνισμό ή των καταχρήσεων δεσπόζουσας θέσης, συχνά πλήττουν και άλλες χώρες επίσης πέραν εκείνων όπου οι εν λόγω επιχειρήσεις έχουν την έδρα τους.
<P>
Ένας τρόπος για να αντιμετωπίσουν οι υπηρεσίες ανταγωνισμού τις πρακτικές που περιορίζουν τον ανταγωνισμό σε διεθνές επίπεδο είναι να καταφύγουν σε εξωεδαφική δικαιοδοσία. Αυτό συνεπάγεται ότι η χώρα που πλήττεται δυσμενώς από πρακτικές που περιορίζουν τον ανταγωνισμό οι οποίες ασκούνται σε ένα άλλο κράτος, προσπαθεί να εφαρμόσει τους δικούς της κανόνες για τον ανταγωνισμό για να αντιμετωπίσει τα προβλήματα. Πολλά νομοθεσίες το κάνουν αυτό συμπεριλαμβανομένης και της Ευρωπαϊκής Κοινότητας. Οι ΗΠΑ εφαρμόζουν την εξωεδαφική δικαιοδοσία σε σημαντικό βαθμό. Αυτό, όπως γνωρίζουμε, έχει δημιουργήσει πολιτικές εντάσεις μεταξύ της Ένωσης και των ΗΠΑ. Η εφαρμογή της εξωεδαφικής δικαιοδοσίας οδηγεί επίσης σε πολλά πρακτικά προβλήματα, διότι υπάρχει έλλειψη δικαιοδοσίας επί ατόμων εκτός της ιδίας χώρας&#x02D9; επίσης, η εξασφάλιση αποδεικτικού υλικού από την αλλοδαπή είναι δύσκολη.
<P>
Το 1991 συνήφθη μία συμφωνία μεταξύ ΕΕ και ΗΠΑ για την εφαρμογή των νομοθεσιών τους περί ανταγωνισμού. Αντ' αυτού εισήχθη η αρχή της positive comity , δηλ. ενεργή αβρότητα. Η εφαρμογή αυτής της αρχής καθιστά δυνατόν για μία χώρα να αντιμετωπίσει πρακτικές που αντιβαίνουν τον ανταγωνισμό που ασκούνται σε άλλη χώρα, χωρίς να χρειαστεί να καταφύγει σε εξωεδαφική δικαιοδοσία. Αντ' αυτού μπορεί, ως γνωστόν, να ζητήσει η χώρα που επηρρεάζεται δυσμενώς να προβεί η χώρα, στην οποία ασκούνται οι πρακτικές που αντιβαίνουν τον ανταγωνισμό, στην λήψη μέτρων. Οι ΗΠΑ συνεχίζουν, παρά την εισαγωγή αυτής της αρχής στη συμφωνία του 1991, να εφαρμόζει εξωεδαφική δικαιοδοσία σε μεγάλη έκταση. Για την εμβάθυνση της συνεργασίας απαιτείται καλύτερη και αποτελεσματικότερη εφαρμογή της αρχής της positive comity .
<P>
Το 1996 η Επιτροπή ξεκίνησε διαπραγματεύσεις με τις ΗΠΑ. Η πρόταση για μια νέα συμφωνία περιέχει πρωτίστως κατευθυντήριες γραμμές για τον χειρισμό μιας αίτησης για την εφαρμογή της αρχής της positive comity . Πέραν αυτού η συμφωνία προσδιορίζει ορισμένες προϋποθέσεις υπό τις οποίες οι εταίροι θα αναβάλουν ή αναστείλουν τις δικές τους έρευνες ή λήψη μέτρων. Αντ' αυτού ζητείται από τη χώρα όπου συναντώνται αυτές οι πρακτικές να προβεί στη λήψη μέτρων.
<P>
Οι συγχωνεύσεις και οι συνενώσεις εταιρειών δεν καλύπτονται από την πρόταση της συμφωνίας. Οι νομοθεσίες για τις συγχωνεύσεις είτε των ΗΠΑ είτε της ΕΕ δεν επιτρέπουν την αναβολή ή την διακοπή τέτοιων διαδικασιών. Οι εμπιστευτικές πληροφορίες που δίνονται στην Επιτροπή προστατεύονται σθεναρά από την κοινοτική νομοθεσία. Επομένως μπορώ να καθησυχάσω το Κοινοβούλιο σ' αυτό το σημείο. Διότι η Επιτροπή μπορεί να αγνοήσει την προϋπόθεση του απορρήτου μόνον όταν έχει λάβει εκ των προτέρων τη συγκατάθεση από την περί ής ο λόγος εταιρία.
<P>
Οι υπηρεσίες για τον ανταγωνισμό πρέπει να συνεργάζονται για να μπορούν να ρυθμιστούν οι πρακτικές που αντιβαίνουν τον ανταγωνισμό που υπάρχουν μεταξύ των επιχειρήσεων στην παγκόσμια αγορά κατά έναν δραστικό και αποτελεσματικό τρόπο. Η πρόταση της συμφωνίας αποτελεί μία πολιτική δέσμευση από πλευράς τόσο των ΗΠΑ όσο και της ΕΕ να συνεργαστούν, αντί να εφαρμόζει η κάθε πλευρά την αντίστοιχη δική της αντιμονοπωλιακή νομοθεσία στο έδαφος του άλλου εταίρου. Κατά αυτόν τον τρόπο, η συμφωνία αντιπροσωπεύει μια σημαντική εξέλιξη στις σχέσεις ΕΕ και ΗΠΑ. Αυτό το καθιστά επίσης σαφές ο κ. Malerba μ' έναν αποφασιστικό τρόπο στην καλοδουλεμένη έκθεσή του.

<SPEAKER ID=81 NAME="Πρόεδρος">
Ευχαριστώ πολύ, κυρία Gradin.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου)

<SPEAKER ID=82 NAME="Πρόεδρος">
Δίδω τώρα τον λόγο στον κ. Rόbig, σύμφωνα με το άρθρο 19 του Κανονισμού.

<SPEAKER ID=83 LANGUAGE="DE" NAME="Rόbig">
Κύριε Πρόεδρε, αναφερόμενος στο άρθρο 19 του Κανονισμού του Κοινοβουλίου, θέλω να ανακοινώσω ότι σήμερα τελειώνει η προθεσμία για την υπογραφή της γραπτής δήλωσης "Sign against crime» . Έως σήμερα υπέγραψαν αυτή τη γραπτή δήλωση 154 βουλευτές, σύμφωνα με το άρθρο 48 του Κανονισμού, και θέλω να τους ευχαριστήσω θερμά. Σε συνάρτηση με αυτό, θέλω επίσης να ευχαριστήσω θερμά κι εσάς, κύριε Πρόεδρε, για την προθυμία σας να υποστηρίξετε ενεργά την ενέργειά μας. Οι Βρυξέλλες πρέπει να καταστούν η ασφαλέστερη ευρωπαϊκή πρωτεύουσα.
<P>
Όπως σωστά παρατηρήσατε, χρειαζόμαστε ιδιαίτερα ενισχυμένες αστυνομικές δυνάμεις στην "ευρωπαϊκή γειτονιά», ένα ξεχωριστό αστυνομικό τμήμα και έναν διεθνή αριθμό αυτόματης κλήσης ανάγκης που να απαντά σε πολλές γλώσσες και στον οποίο θα απευθυνόμαστε σε περίπτωση εγκληματικών ενεργειών. Σύμφωνα με το άρθρο 19, παράγραφος 4, του Κανονισμού, εκπροσωπείτε το Κοινοβούλιο και σε εξωτερικές υποθέσεις. Γι'αυτό, επιτρέψτε μου να σας παρακαλέσω να εξακολουθήσετε να υποστηρίζετε ενεργά την υπόθεσή μας. Ελπίζω ότι σύντομα θα έχετε να αναφέρετε θετικά αποτελέσματα στην ολομέλεια.
<P>
(Χειροκροτήματα)

<SPEAKER ID=84 NAME="Πρόεδρος">
Ευχαριστώ πολύ, κύριε Rόbig.
<P>
Δίδω τώρα τον λόγο στον κ. Manisco.

<SPEAKER ID=85 LANGUAGE="IT" NAME="Manisco">
Κύριε Πρόεδρε, θέλω μόνο να επισημάνω ότι καταψήφισα την έκθεση του κ. Μalerba, ενώ εσείς αναφέρατε μόνο δύο αποχές.

<SPEAKER ID=86 NAME="Πρόεδρος">
Ευχαριστώ πολύ, κύριε Manisco. Σας ζητώ συγνώμη, διότι δεν κοίταξα προς τα αριστερά, παράλειψη που, στην περίπτωσή μου, κυρίες και κύριοι, είναι ακόμα πιο δύσκολο να κατανοηθεί. Σας ζητώ, επομένως, διπλά συγγνώμη: σε εσάς προσωπικά και στη θέση που κατέχετε. Κοίταξα προς τα δεξιά, προς το κέντρο, προς τα αριστερά, αλλά όχι και προς τα άκρα της αριστερής πλευράς. Σας ζητώ συγγνώμη, κύριε Maniscο, και σημειώνω ότι ψηφίσατε κατά.
<P>
Τον λόγο λαμβάνει ο κ. Schulz για μια παρατήρηση επί της διαδικασίας.

<SPEAKER ID=87 LANGUAGE="DE" NAME="Schulz">
Κύριε Πρόεδρε, εάν μου επιτρέπετε, επιθυμώ να διατυπώσω μια παρατήρηση σχετικά με όσα είπε ο συνάδελφος Rόbig.

<SPEAKER ID=88 NAME="Πρόεδρος">
Κύριε Schulz, δεν πρόκειται για παρατήρηση επί της διαδικασίας. Εν πάση περιπτώσει, θα μπορούσε να αρχίσει ολόκληρη συζήτηση. Σας παρακαλώ, λοιπόν, πρσωπικά να μην ανοίξετε συζήτηση, αλλά να μας επιτρέψετε να συνοψίσουμε την παρέμβαση του κ. Rόbig, η οποία έγινε σύμφωνα με το άρθρο 19 του Κανονισμού και θα καταγραφεί δεόντως στα πρακτικά. Ωστόσο, αφού επιμένετε και εφόσον τα πρωινά της Παρασκευής έχουν κάτι το ιδιαίτερο, σας δίνω τον λόγο για ένα λεπτό.

<SPEAKER ID=89 LANGUAGE="DE" NAME="Schulz">
Κύριε Πρόεδρε, ήξερα πως είσαστε άνθρωπος με κατανόηση. Ασφαλώς θα βρείτε ένα άρθρο που να μου δίνει τη δυνατότητα να μιλήσω για ενάμισι λεπτό. Επειδή ασχολούμαι με την αστυνομική και δικαστική συνεργασία στην Ευρωπαϊκή Ένωση, υποστηρίζω κατ'αρχήν το αίτημα του συναδέλφου Rόbig.
<P>
(Χειροκροτήματα) Μη βιάζεστε να χειροκροτήσετε. Κύριε Πρόεδρε, παρακαλώ να αφαιρέσετε από τον χρόνο ομιλίας μου τα χειροκροτήματα και τις παρεμβολές. Το υποστηρίζω κατ'αρχήν, κ. Rόbig, διότι έτσι προασπίζεστε επίσης την ασφάλεια των συναδέλφων του Σώματος. Σας παρακαλώ, όμως, να σκεφθείτε κάτι που θεωρώ πολύ σημαντικό για τις διαπραγματεύσεις με τις βελγικές αρχές. Η έλλειψη ασφάλειας στην περιοχή Leopold σχετίζεται, μεταξύ άλλων, και με εμάς. Σχετίζεται με το ότι είμαστε για πολλούς, όπως, φυσικά, και για τους εγκληματίες, άνθρωποι που αξίζει να τους επιτεθεί κανείς. Αυτό οδηγεί στο συμπέρασμα ότι - η υποστήριξή σας με το σφυρί ήταν σωστή, κύριε Πρόεδρε - οι άνθρωποι που κατοικούν στην περιοχή Leopold, δηλαδή οι Βέλγοι, που έτσι κι αλλιώς ταλαιπωρούνται εξαιτίας μας από την άνοδο στα ύψη των ενοικίων και των τιμών οικοπέδων ως αποτέλεσμα της παρουσίας στην περιοχή του Ευρωπαϊκού Κοινοβουλίου, φυσικά πέφτουν και θύματα της εγκληματικότητας. Γι'αυτό παρακαλώ στο μέλλον να μην αναφερόμαστε μόνο σε εμάς, αλλά και στους ανθρώπους που μένουν εκεί. Το αστυνομικό τμήμα που θα δημιουργηθεί εκεί πρέπει να εξυπηρετεί και τους Βέλγους πολίτες. Θεωρώ σωστό, κ. Rόbig, να αναφερόμαστε σε όλους εκείνους που θίγονται από το εν λόγω πρόβλημα.

<SPEAKER ID=90 NAME="Πρόεδρος">
Κυρίες και κύριοι, σας παρακαλώ να μην ανοίξουμε συζήτηση. Εκφράσθηκαν δύο απόψεις. Κατά τη γνώμη μου, πρέπει να προετοιμασθούμε να τελειώσουμε ήσυχα αυτή τη συνεδρίαση.
<P>
Το Κοινοβούλιο εξάντλησε την ημερήσια διάταξη. Τα συνοπτικά πρακτικά της παρούσας συνεδρίασης θα υποβληθούν για έγκριση στο Κοινοβούλιο στην αρχή της επόμενης συνεδρίασης.
<P>
Κυρίες και κύριοι, επιτρέψτε μου να έχω και πάλι αυτήν την ικανοποίηση που παρέχει η Παρασκευή να ευχαριστήσω για τη συνεργασία τους όλες τις υπηρεσίες του Κοινοβουλίου, ιδίως εν όψει της προοπτικής για μερικές ημέρες ανάπαυσης: ανάπαυσης των λαρυγγιών, ανάπαυσης των μυών, αλλά προπαντός ανάπαυσης από την ένταση που συνεπάγεται η ευθύνη των καθημερινών εργασιών του σημαντικού αυτού θεσμικού οργάνου. Σήμερα το πρωί, κατά την έναρξη των εργασιών μας, ο κ. Hallam μου παρείχε έναν επιπλέον λόγο επαίνου για το έργο σας την Παρασκευή το πρωί. Μας υπενθύμισε ότι την Παρασκευή το πρωί δεν υπάρχει τηλεοπτική κάλυψη. Πρόκειται για μια παρατυπία την οποία θα εξετάσω και θα προσπαθήσω να διευθετήσω, αλλά, εν πάση περιπτώσει, σας τιμά, επίσης, κυρίες και κύριοι, το γεγονός ότι παρευρίσκεσθε χωρίς τη δυνατή ανταμοιβή να βγει η εικόνα και το έργο σας στην τηλεόραση.
<P>
Γι'αυτό, κυρίες και κύριοι, σας ανακηρύσσω διαπρεπή μέλη της λέσχης της Παρασκευής.

<CHAPTER ID=6>
Διακοπή της συνόδου
<SPEAKER ID=91 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 11.35)

