<CHAPTER ID="006-01">
1. Εμβολιασμός κατά του καταρροϊκού πυρετού του προβάτου (
<P>
Πριν από την ψηφοφορία:
<SPEAKER ID="102" NAME="Paolo De Castro" LANGUAGE="IT">
Κυρία Πρόεδρε, κυρίες και κύριοι, θα ήθελα να πω δυο λόγια για να υπογραμμίσω απλώς τη σημασία της έκθεσης Wojciechowski σχετικά με τον καταρροϊκό πυρετό των προβάτων για ένα θεσμικό ζήτημα που μας αφορά όλους.
<P>
Όσον αφορά το περιεχόμενο, δεν υπάρχει διαμάχη μεταξύ της Επιτροπής, του Κοινοβουλίου και του Συμβουλίου. Ωστόσο, η συμπερίληψη των πινάκων αντιστοιχίας στο κείμενο παραμένει ένα πολύ ευαίσθητο ζήτημα. Παρά το γεγονός ότι το Συμβούλιο ήταν εντελώς αντίθετο σε αυτό, η Επιτροπή Γεωργίας και Ανάπτυξης της Υπαίθρου αποφάσισε να ψηφίσει υπέρ ενός κειμένου που περιλαμβάνει τους πίνακες αντιστοιχίας, οι οποίοι υποχρεώνουν τα κράτη μέλη να υποβάλουν έκθεση σχετικά με τη μεταφορά της οδηγίας.
<P>
Εναπόκειται τώρα στο Συμβούλιο να αποφασίσει αν θα δεχτεί τους πίνακες αντιστοιχίας και θα συνάψει τη συμφωνία σε πρώτη ανάγνωση ή θα λογοδοτήσει στους ευρωπαίους αγρότες επειδή, προκειμένου να μην υποχωρήσει σε αυτό το σημείο, γίνεται η αιτία να χαθεί η εκστρατεία εμβολιασμού κατά του καταρροϊκού πυρετού των προβάτων αυτό το έτος.
<P>
Πιστεύω ότι η έκθεση αυτή μπορεί να λειτουργήσει ως προηγούμενο στις μελλοντικές διαπραγματεύσεις με το Συμβούλιο. Πρέπει να είμαστε ενωμένοι και αποφασισμένοι όταν ζητούμε τη μέγιστη δυνατή διαφάνεια από τα κράτη μέλη και όταν προασπιζόμαστε την πλήρη συμμόρφωση προς το δίκαιο της ΕΕ.
<SPEAKER ID="103" NAME="Πρόεδρος">
Πιστεύω ότι ο εισηγητής θα ήθελε να λάβει επίσης τον λόγο.
<SPEAKER ID="104" NAME="Janusz Wojciechowski" LANGUAGE="PL">
Κυρία Πρόεδρε, καταρχήν, ο κ. De Castro είπε όσα ήθελα να πω. Θα συνταχθώ κι εγώ με την έκκληση προς το Συμβούλιο να μην εγείρει εμπόδια στην ταχεία εφαρμογή της νέας οδηγίας. Οι πίνακες αντιστοιχίας είναι μια αρχή και ένα προηγούμενο το οποίο, κατά την άποψή μου, θα δημιουργήσει τις βέλτιστες πρακτικές για το μέλλον και θα βοηθήσει στην καλύτερη παρακολούθηση της συμμόρφωσης του ευρωπαϊκού δικαίου προς το εθνικό δίκαιο.
