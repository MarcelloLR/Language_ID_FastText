<CHAPTER ID="019">
Ευρωπαϊκό σήμα τέλους κυκλοφορίας (συζήτηση) 
<SPEAKER ID="382" NAME="Πρόεδρος">
" ημερήσια διάταξη προβλέπει τη συζήτηση της προφορικής ερώτησης προς την Επιτροπή σχετικά με το ευρωπαϊκό σήμα τέλους κυκλοφορίας του Paolo Costa, εξ ονόματος της Επιτροπής Μεταφορών και Τουρισμού - B6-0386/2007).
<SPEAKER ID="383" NAME="Silvia-Adriana Ţicău">
αναπληρώτρια συντάκτρια. - (RO) Κυρία Πρόεδρε, το θέμα που συζητούμε είναι μια απαίτηση που έχει διατυπώσει εδώ και κάποιο διάστημα η Επιτροπή Μεταφορών και υπέβαλε στην Ευρωπαϊκή Επιτροπή, προκειμένου να παρουσιάσει ένα υπόδειγμα για τη διεθνοποίηση των εξωτερικών δαπανών, το οποίο θα ισχύει για όλα τα μέσα μεταφοράς. Μάλιστα, ζήτησα από την Επιτροπή να παρουσιάσει, αφού εξετάσει όλες τις επιλογές -συμπεριλαμβανομένων των δαπανών που συνδέονται με το περιβάλλον, τον θόρυβο, την κυκλοφοριακή συμφόρηση και την υγεία- ένα γενικώς εφαρμόσιμο, διάφανο και συνεκτικό πρότυπο για την αξιολόγηση των εξωτερικών δαπανών, που θα καθορίζει και θα χρησιμοποιείται ως βάση για μελλοντικούς υπολογισμούς τελών χρήσης υποδομών, το αργότερο έως τον Ιούνιο του 2008,.
<P>
Με βάση τα ενδιάμεσα αποτελέσματα που προέκυψαν από την ανάπτυξη αυτού του προτύπου, η Επιτροπή θα πρέπει να αναφέρει αν οι συνολικές περιβαλλοντικές δαπάνες, όπως αυτές που συνδέονται με την κλιματική αλλαγή και οι προσφάτως δημοσιευθείσες δαπάνες που συνδέονται με την υγεία, βρίσκονται στο επίκεντρο της ενδιάμεσης έκθεσης και εάν αυτές θα ληφθούν υπόψη ως ένας σημαντικός παράγοντας για περαιτέρω αξιολόγηση και υπολογισμό.
<P>
Θέλω να αναφέρω το γεγονός ότι η οδηγία στην οποία αναφερόμαστε παρέχει τη δυνατότητα στα κράτη μέλη να θεσπίσουν ένα οδικό τέλος και για τον υπολογισμό του να λάβουν υπόψη περισσότερα στοιχεία κόστους σε σύγκριση με πριν. Μάλιστα, υπάρχει μια συζήτηση όσον αφορά την εσωτερίκευση των λεγόμενων εξωτερικών δαπανών, όπως είναι αυτές που συνδέονται με το περιβάλλον, στα οδικά τέλη.
<P>
Πολλά κράτη μέλη τάσσονται κατά της ενσωμάτωσης ανάλογων στοιχείων κόστους στα οδικά τέλη, διότι θεωρούν ότι δεν υπάρχει κανένα βιώσιμο υπόδειγμα για τον υπολογισμό αυτόν, άλλες όμως χώρες πιστεύουν ότι αυτοί οι φόροι θα δημιουργήσουν έσοδα και ότι, κατ' αυτόν τον τρόπο, θα διασφαλισθούν οι αναγκαίοι πόροι για την ανάπτυξη των υποδομών.
<P>
Θέλω επίσης να αναφερθώ στο γεγονός ότι είναι άκρως σημαντικό να διασφαλίσουμε υγιή ανταγωνισμό μεταξύ των διαφόρων μέσων μεταφορών, αλλά και να διασφαλίσουμε τη μείωση του κυκλοφοριακού θορύβου.
<P>
Πιστεύω ότι η πρόταση που θα υποβάλει η Ευρωπαϊκή Επιτροπή θα μας βοηθήσει επίσης στη βελτίωση της αποδοτικότητας των μεταφορών και, ιδίως, στην αποδοτική χρήση των διαφόρων μέσων μεταφορών και, βέβαια, θα συμβάλει στη συνολική βιώσιμη ανάπτυξη των μεταφορών.
<P>
Το 24,1% των εκπομπών αερίων που προκαλούν το φαινόμενο του θερμοκηπίου στα 27 κράτη μέλη προέρχεται από ή οφείλεται στον κλάδο των μεταφορών. Για τον λόγο αυτόν, είναι σημαντικό να γνωρίζουμε αν οι περιβαλλοντικές δαπάνες, όπως αυτές που συνδέονται με τις κλιματικές αλλαγές, θα αποτελέσουν μέρος αυτής της πρότασης.
<P>
Θέλω, επίσης, να αναφέρω ότι η οδηγία για το ευρωπαϊκό σήμα τέλους κυκλοφορίας επιτρέπει στα κράτη μέλη να συμπεριλάβουν έναν πρόσθετο φόρο για ορισμένους δρόμους σε ευαίσθητες περιοχές, όπως είναι οι ορεινές περιοχές στις Άλπεις και τα Πυρηναία. Επομένως, κάθε έσοδο που εισπράττεται πρέπει να επανεπενδύεται σε άλλα εναλλακτικά μέσα μεταφορών και σχετικές υποδομές.
<P>
Θέλω, επίσης, να ζητήσω από την Επιτροπή, αν μπορεί, να μας επιβεβαιώσει ότι, μετά την επικύρωση από την ΕΕ του Πρωτοκόλλου Μεταφοράς της Σύμβασης των Άλπεων, οι παράγραφοι περί της επιβολής τελών στις οδικές εμπορευματικές μεταφορές του πρωτοκόλλου θα ληφθούν υπόψη για το πρότυπο. Ελπίζω ότι ο Επίτροπος Barrot θα μας παράσχει τις λεπτομέρειες όσον αφορά την ημερομηνία υποβολής εκ μέρους της Επιτροπής μιας νέας τροποποίησης της υπάρχουσας οδηγίας για το ευρωπαϊκό σήμα τέλους κυκλοφορίας.
<P>
Θέλω να ολοκληρώσω αυτήν την παρουσίαση με δύο πρόσθετες ερωτήσεις, συγκεκριμένα θέλω να ρωτήσω την Επιτροπή αν θα συμπεριληφθούν αυτές οι εξωτερικές δαπάνες όχι μόνο για τις οδικές μεταφορές αλλά και για άλλα μέσα μεταφορών, προκειμένου να διασφαλιστεί μια ισορροπία στην ανάπτυξη των διαφόρων μέσων μεταφορών, όπως επίσης θα ήθελα να ρωτήσω την Επιτροπή με ποιον τρόπο προτίθεται να παρακολουθήσει την εφαρμογή της οδηγίας για το ευρωπαϊκό σήμα τέλους κυκλοφορίας.
<SPEAKER ID="384" NAME="Jacques Barrot">
Αντιπρόεδρος της Επιτροπής. - (FR) Κυρία Πρόεδρε, η Επιτροπή διεξήγαγε μια μελέτη για να αντιπαραβάλει όλα τα δημοσιεύματα για το θέμα και να επισημάνει τις βέλτιστες πρακτικές για την εκτίμηση των εξωτερικών δαπανών. Πολλές από τις διάφορες μεθοδολογίες που επισημάνθηκαν αφορούσαν ερευνητικά προγράμματα τα οποία συγχρηματοδοτούνται από την Επιτροπή: τα προγράμματα Unit, ExternE, καθώς και άλλα πιο πρόσφατα. Συντάσσεται τώρα ένα εγχειρίδιο και προτιθέμεθα να το δημοσιεύσουμε σύντομα. Αυτό είναι το πρώτο σημείο.
<P>
Δεύτερον, η Επιτροπή άρχισε να επεξεργάζεται μια εκτίμηση επιπτώσεων σε σχέση με την αποζημίωση για τις εξωτερικές δαπάνες. Επισημάνθηκαν πολλές εναλλακτικές επιλογές χρέωσης και τέθηκαν σε δημόσια διαβούλευση. " διαβούλευση θα λήξει στις 31 Ιανουαρίου 2007 και θα διεξαχθεί μια διάσκεψη υψηλού επιπέδου τον Ιανουάριο του 2008 προκειμένου να παρουσιάσουμε το εγχειρίδιο και τα αποτελέσματα της δημόσιας διαβούλευσης, που θα εισφέρουν προστιθέμενη αξία στη συνεχιζόμενη εκτίμηση επιπτώσεων. Αυτό είναι το χρονοδιάγραμμά μας.
<P>
Όπως μπορείτε να διαπιστώσετε, είναι αρκετά έντονο. Εξετάζονται οι ακόλουθες εξωτερικές δαπάνες: ατυχήματα, κυκλοφοριακή συμφόρηση, ατμοσφαιρική ρύπανση, κλιματική αλλαγή και θόρυβος. " εκτίμηση καλύπτει όλα τα μέσα μεταφορών. Εξετάζει διαφορετικά συστήματα και διαφορετικά οικονομικά μέσα, όπως είναι η φορολογία, τα δικαιώματα των χρηστών και τα δικαιώματα εμπορίας εκπομπών αερίων. Αποτιμούμε τα μέσα χρησιμοποιώντας μια ποσοτική ανάλυση βάσει υποδείγματος. Ο στόχος όλων αυτών είναι να προσδώσουμε στα μέσα μεταφορών μας ολοένα και πιο φιλικό προς το περιβάλλον χαρακτήρα. Σύμφωνα με τα αποτελέσματα αυτής της εργασίας, η Επιτροπή θα εκδώσει μια ανακοίνωση πριν από το ερχόμενο καλοκαίρι.
<P>
Θέλω να κάνω μια μικρή παρέκβαση για να απαντήσω στην κ. Ţicău σε σχέση με τη Σύμβαση των Άλπεων. Ο στόχος του Πρωτοκόλλου Μεταφοράς της Σύμβασης είναι να θεσπίσει συγκεκριμένα συστήματα χρέωσης, που λαμβάνουν υπόψη τις πραγματικές δαπάνες και ενθαρρύνουν τα πλέον φιλικά προς το περιβάλλον συστήματα μεταφορών. Το σύστημα που καθιέρωσε η οδηγία του 2006 για το ευρωπαϊκό σήμα τέλους κυκλοφορίας προκειμένου να ενθαρρυνθεί η χρήση πιο φιλικών προς το περιβάλλον συστημάτων μεταφορών επιδιώκει τους ίδιους στόχους με το Πρωτόκολλο Μεταφοράς της Σύμβασης των Άλπεων. Τι λέει στην πράξη η παρούσα οδηγία για το ευρωπαϊκό σήμα τέλους κυκλοφορίας; Θεσπίζει διάταξη για την υποχρεωτική διαμόρφωση των διοδίων, που πρέπει να καταβάλλουν από το 2010 τα οχήματα που ρυπαίνουν μέχρι και 100% περισσότερο σε σύγκριση με τα φιλικά προς το περιβάλλον οχήματα. Σε ορεινές περιοχές, η οδηγία στοχεύει στην εσωτερίκευση των εξωτερικών δαπανών της περιβαλλοντικής ζημίας και της κυκλοφοριακής συμφόρησης μέσω ενός πρόσθετου τέλους διοδίων έως και 25% του τέλους χρήσης υποδομής. Το έσοδο από το πρόσθετο τέλος διοδίου πρέπει να ανακατανέμεται σε έργα που συμβάλλουν άμεσα στην ελάφρυνση της περιβαλλοντικής ζημίας.
<P>
Τώρα, κυρίες και κύριοι, θέλω να γίνω πολύ σαφής: αυτή η ανακοίνωση, υπό το πρίσμα όλου του έργου που ανέφερα, είναι ένα εξαιρετικά δύσκολο καθήκον, πιστέψτε με. Θα μας επιτρέψει να εκτιμήσουμε τις βέλτιστες μεθόδους υπολογισμού σε αυτό το πεδίο. Θα καθορίσει μια μεθοδολογία που μπορεί να χρησιμοποιηθεί για τα διάφορα μέσα μεταφορών. Στα μέσα του 2008, πριν από το καλοκαίρι, για την ακρίβεια τον Ιούνιο, προτίθεμαι επίσης να υποβάλω μια έκθεση στο Σώμα των Επιτρόπων σχετικά με την εκτίμηση και την εσωτερίκευση των εξωτερικών δαπανών. Αναφέρθηκα σε μια ανακοίνωση, επομένως θα υποβάλω αυτήν την έκθεση, με τη συμφωνία του Σώματος των Επιτρόπων, μαζί με μια πρόταση τροποποίησης της ισχύουσας οδηγίας για το ευρωπαϊκό σήμα τέλους κυκλοφορίας. Είναι σαφές, αλλά πρέπει να δηλωθεί, ότι η πρόταση σε σχέση με την ισχύουσα οδηγία για το ευρωπαϊκό σήμα τέλους κυκλοφορίας αποτελεί μια τροποποίηση που θα επιτρέψει την εσωτερίκευση των εξωτερικών δαπανών εντός του πεδίου εφαρμογής της παρούσας οδηγίας.
<P>
Αυτά ήθελα να πω στο Σώμα. Κυρία Πρόεδρε, γνωρίζω ότι όλα αυτά είναι στο επίκεντρο της βιώσιμης αναπτυξιακής μας πολιτικής. Είναι, μάλιστα, ανάγκη να εσωτερικεύσουμε τις εξωτερικές δαπάνες, πλην όμως, για να εσωτερικευθούν οι εξωτερικές δαπάνες, πρέπει να έχουμε έναν κοινοτικό ορισμό και πρέπει να επιλέξουμε την καλύτερη μεθοδολογία εσωτερίκευσης των εξωτερικών δαπανών.
<P>
Προσπάθησα να είμαι όσο το δυνατόν πιο ακριβής απόψε και είμαι διατεθειμένος να προσέλθω εκ νέου ενώπιον του Σώματος για να ενημερώσω για τα δύσκολα και σημαντικά καθήκοντα που υπαγορεύει η έκθεση, την οποία θα παρουσιάσω περί τα μέσα του 2008.
<SPEAKER ID="385" NAME="Georg Jarzembowski">
εξ ονόματος της Ομάδας PPE-DE. - (DE) Κυρία Πρόεδρε, κύριε Αντιπρόεδρε, αυτό που είπατε για την ανάθεση μελετών και την προπαρασκευή διασκέψεων είναι πολύ εμψυχωτικό, επιτρέψτε μου, όμως, να σας θέσω μια απλή ερώτηση. Δεν προτίθεμαι να ρωτήσω αν πρόκειται να παρουσιάσετε μια ανακοίνωση έως τις 10 Ιουνίου 2008, αλλά θα ρωτήσω αν πρόκειται να παρουσιάσετε, έως τις 10 Ιουνίου 2008, σύμφωνα με την τρίτη παράγραφο του άρθρου 11 της τρέχουσας διατύπωσης της οδηγίας για το ευρωπαϊκό σήμα τέλους κυκλοφορίας, αυτό που η οδηγία αποκαλεί -και διαβάζω- "ένα γενικώς εφαρμόσιμο, διαφανές και συνεκτικό πρότυπο για την αξιολόγηση όλων των εξωτερικών δαπανών" και για τον καταλογισμό αυτών των εξωτερικών δαπανών στους μεταφορείς όλων των μέσων μεταφοράς. Επομένως, πρόκειται να μας δώσετε ένα πρότυπο για την αξιολόγηση και τον καταλογισμό των εξωτερικών δαπανών, ναι ή όχι; Το πρώτο μου ερώτημα είναι τόσο απλό.
<P>
Έρχομαι, λοιπόν, στη δεύτερη ερώτησή μου. Αν ερμηνεύω σωστά την κατάσταση, σε αντιδιαστολή με την απαίτηση παρουσίασης ενός προτύπου, ουδόλως υποχρεούστε να υποβάλετε τροποποίηση της οδηγίας για το ευρωπαϊκό σήμα τέλους κυκλοφορίας το 2008. Αυτό, δίχως αμφιβολία, θα ήταν αδύνατον σε κάθε περίπτωση, διότι η ιδέα, αν το κατάλαβα σωστά, είναι να αναπτύξουμε ένα υπόδειγμα για την κατανομή των δαπανών και κατόπιν, στο στάδιο εφαρμογής, να επιμερίσουμε τις εξωτερικές δαπάνες στους μεταφορείς όλων των μέσων μεταφορών - εσωτερική ναυσιπλοΐα, θαλάσσιες μεταφορές, σιδηροδρομικές μεταφορές, επιβατικά ιδιωτικής χρήσεως και ούτω καθεξής. Αυτό που δεν πρέπει να συμβεί είναι να αρχίσουμε προωθώντας μια τροπολογία της οδηγίας για το ευρωπαϊκό σήμα τέλους κυκλοφορίας και επιμερίζοντας τις εξωτερικές δαπάνες σε μεταφορείς, αλλά να μην αναλάβουμε καμία δράση για να διασφαλίσουμε ότι οι επιχειρήσεις φορτηγίδων, τρένων κτλ. επίσης αναλαμβάνουν τις εξωτερικές δαπάνες τους. Αυτός είναι ο λόγος που θα ήθελα να γνωρίζω αν θα προωθήσετε μια αναθεώρηση της οδηγίας για το ευρωπαϊκό σήμα τέλους κυκλοφορίας ταυτόχρονα με τις ενέργειες επιμερισμού των εξωτερικών δαπανών μεταξύ και των άλλων μέσων μεταφορών.
<P>
Δύο απλές ερωτήσεις, και ελπίζω να λάβω δύο απλές απαντήσεις.
<SPEAKER ID="386" NAME="Ulrich Stockmann">
εξ ονόματος της Ομάδας PSE. - (DE) Κυρία Πρόεδρε, επιτρέψτε μου καταρχάς να ευχαριστήσω τον Επίτροπο για τις παρατηρήσεις του. Όπως γνωρίζετε, κύριε Επίτροπε, είχαμε αυτήν τη συζήτηση για την εκτίμηση των εξωτερικών δαπανών από τη δεκαετία του '20, και εμείς οι βουλευτές του ΕΚ επίσης προτείναμε διάφορα πρότυπα, όταν εγκρίναμε την οδηγία για το ευρωπαϊκό σήμα τέλους κυκλοφορίας. Ωστόσο, εφόσον δεν καταφέραμε τότε για πολιτικούς λόγους να ενσωματώσουμε τις εξωτερικές δαπάνες σε μεγάλο βαθμό στη μέθοδο που χρησιμοποιείται για τον υπολογισμών των διοδίων για τα βαρέα οχήματα, επιτύχαμε μια συμφωνία σύμφωνα με την οποία εσείς -η Επιτροπή- θα παρουσιάσετε μια ενιαία μέθοδο έως το καλοκαίρι του 2008. Αυτή η συμφωνία προσλαμβάνει ιδιαίτερη σημασία υπό το πρίσμα της τρέχουσας συζήτησης για την κλιματική αλλαγή. Ούτως εχόντων των πραγμάτων, έχουμε τώρα να θέσουμε ερωτήσεις. Μερικές από αυτές διατυπώθηκαν ήδη.
<P>
Πρώτον, θα παρουσιάσει η Επιτροπή ένα γενικώς εφαρμόσιμο και διαφανές πρότυπο για την εκτίμηση όλων των εξωτερικών στοιχείων κόστους έως τον προσεχή Ιούνιο, ένα υπόδειγμα που μπορεί να θεωρηθεί καθολικά δεσμευτικό; Όταν ακούω περί εγχειριδίου, καλό μου ακούγεται, αλλά ο όρος τείνει να υπονοεί έναν κατάλογο ασύνδετων μεταξύ τους καλών πρακτικών. Εκείνο, όμως, το οποίο θέλουμε είναι μια καθολικά δεσμευτική μέθοδος, που ακολούθως δεν θα τεθεί υπό αμφισβήτηση.
<P>
Δεύτερον, θα λάβει αυτό το πρότυπο υπόψη τους κλιματικούς και περιβαλλοντικούς στόχους, που έθεσε η ΕΕ; Αυτό ρώτησε η αξιότιμη συνάδελφός μου, η κ. Ţicău. Από την άποψη της μεθόδου, αυτό δεν θα ήταν εύκολη υπόθεση, διότι οι υφιστάμενες προσεγγίσεις εστιάζουν αμιγώς στη συμπερίληψη των υφιστάμενων δαπανών και όχι στην επίτευξη των περιβαλλοντικών στόχων. Αν είχε ληφθεί υπόψη η επιδίωξη αυτών των στόχων, θα δημιουργούσε ένα επιβεβλημένο στοιχείο -μια οιονεί κανονιστική διάσταση- ενώ μέχρι τώρα η συζήτηση περιορίστηκε στις τρέχουσες δαπάνες.
<P>
Τρίτον, είναι αυτονόητο ότι, σε τελική ανάλυση, θέλουμε μια νομοθετική πρόταση. Επομένως, μπορώ να ρωτήσω πότε προτίθεται η Επιτροπή να αναθεωρήσει την οδηγία για το ευρωπαϊκό σήμα τέλους κυκλοφορίας; Είναι αυτή η πρόθεσή της ή εξακολουθεί να παραμένει τελείως ξεκρέμαστη;
<P>
Τέταρτον, πότε θα αρχίσει να εφαρμόζεται αυτή η μέθοδος ή πρότυπο για την αξιολόγηση των τελών χρήσης υποδομής και για άλλα μέσα μεταφορών; Αυτό το συγκεκριμένο ερώτημα μας βασανίζει, όπως είπε ο Georg Jarzembowski. Θέλουμε να απαλλαγούμε από τον στρεβλό ανταγωνισμό μεταξύ των μέσων μεταφορών και να τα αναδείξουμε όλα σε ένα κοινό συγκρίσιμο επίπεδο.
<SPEAKER ID="387" NAME="Eva Lichtenberger">
εξ ονόματος της Ομάδας Verts/ALE. - (DE) Κύριε Επίτροπε, σας ευχαριστώ πολύ για τις παρατηρήσεις σας. Ήταν πραγματικά συναρπαστικό που άκουσα τι μας είπατε σχετικά με τη διαδικασία και το χρονοδιάγραμμα. Το ζήτημα που θα τεθεί επί τάπητος τον Ιούνιο είναι κρίσιμο, και όχι μόνο για την περιοχή των Άλπεων. Πιστεύω ότι εσείς -ένας ορεσίβιος, όπως περιγράψατε εαυτόν- έχετε επίγνωση και με το παραπάνω αυτού του πράγματος και ότι είναι σημαντικό για εσάς. Έχει μείζονες συνέπειες για όλους τους δρόμους και για όλες τις χώρες, τα δρομολόγια μεταφορών των οποίων, και δη τα οδικά δρομολόγια, εξυπηρετούν μεγάλο όγκο κυκλοφορίας, καθώς και για όλους όσοι μένουν κοντά σε αυτές τις πυκνής κυκλοφορίας αρτηρίες. Οι τεράστιες δαπάνες που προκαλεί αυτή η πολύ πυκνή κυκλοφορία σημαίνουν τεράστιο φόρτο για τις χώρες που κατεξοχήν επηρεάζονται από αυτήν. Τούτος ο φόρτος υπερδιπλασιάστηκε, σύμφωνα με πολυάριθμες μελέτες που ήδη δημοσιεύτηκαν, εξαιτίας των εξωτερικών δαπανών. Αυτό το σημείο πρέπει να ληφθεί υπόψη, η δε σημασία του πρέπει να αποτυπωθεί με πολύ μεγαλύτερη σαφήνεια στις δράσεις της Επιτροπής.
<P>
Ωστόσο, δεν πρόκειται να μείνουμε ικανοποιημένοι, κύριε Επίτροπε, με μια φιλοσοφική και μαθηματική προσέγγιση του ζητήματος της αξιολόγησης των εξωτερικών δαπανών. Απαιτείται εφαρμογή, δεν μπορούμε όμως να περιμένουμε επί είκοσι χρόνια, έως ότου πειστεί και ο τελευταίος εκπρόσωπος οργανωμένων ομάδων πίεσης. Ούτε θα μπορούμε να περιμένουμε έως ότου υπολογιστεί η ρύπανση στο περιβάλλον από τα ποδήλατα. " ουσία του πράγματος είναι ότι πρέπει να δράσουμε αμέσως. Χρειαζόμαστε μια πρόταση για ένα κανονιστικό μέσο στη διάρκεια του 2008, πρέπει να το συζητήσουμε και πρέπει να διεξαγάγουμε τη συζήτηση αυτή τώρα, όχι σε είκοσι χρόνια, διότι χρειάστηκε να περιμένουμε έως ότου όλοι πείστηκαν από κυβερνήσεις χωρών που, σε πολλές περιπτώσεις, επηρεάζονται πολύ λιγότερο από το πρόβλημα σε σύγκριση με εκείνες που βρίσκονται στο κεντρικό τμήμα της Ευρωπαϊκής Ένωσης.
<P>
Κύριε Επίτροπε, τα βουνά επιτάσσουν να δράσετε. Τα ευαίσθητα μέρη, όπως είναι οι πόλεις και άλλες προστατευόμενες περιοχές, χρειάζονται έναν γραπτό κανονισμό, που θα αναφέρει σαφώς σε τι μπορούμε να υπολογίζουμε. Τα κράτη μέλη δεν μπορούν πλέον να επωμιστούν μόνα τους το βάρος της μόλυνσης του περιβάλλοντος και δεν πρέπει να απαιτούμε από αυτά να το κάνουν για πολύ ακόμα.
<SPEAKER ID="388" NAME="Reinhard Rack" AFFILIATION="PPE-DE">
(DE) Κυρία Πρόεδρε, κύριε Αντιπρόεδρε, όπως ήδη ειπώθηκε, περιγράψατε εαυτόν ως ορεσίβιο όταν συζητούσαμε για το ευρωπαϊκό αυτοκόλλητο σήμα, το ευρωπαϊκό σήμα τέλους κυκλοφορίας (Eurovignette), και σίγουρα διανύσατε μεγάλη απόσταση για να τιμήσετε αυτό το όνομα, τουλάχιστον στο πλαίσιο εκείνων των προηγούμενων συζητήσεων.
<P>
Τώρα, όμως, πρέπει να γίνουν περισσότερα βήματα, βήματα που πιθανόν να είναι πιο σημαντικά. Ήλθε η ώρα να εσωτερικεύσουμε τις εξωτερικές δαπάνες ή, αν από την ιδιόλεκτο της ΕΕ πάω σε μια γλώσσα πιο εύληπτη στους πολίτες, να διασφαλίσουμε ότι όλοι πληρώνουμε για ό,τι παίρνουμε στο πεδίο των μεταφορών και να εξασφαλίσουμε περισσότερη γνώση σχετικά με το ποιος προκαλεί ποια κόστη και, βέβαια, καλύτερη γνώση σχετικά με τον τρόπο που μπορούμε να ανακτήσουμε τα κόστη από εκείνους που τα προκαλούν.
<P>
Σήμερα μας παρουσιάσατε ένα χρονοδιάγραμμα, που περιέχει αρχικά καίρια στοιχεία όσων υποσχεθήκατε τότε. Πιστεύω ότι αυτό είναι καλό και πρέπει, βέβαια, να επιδοκιμάσουμε ό,τι μας παρουσιάσατε. Εκείνο, όμως, που λείπει -και αυτό αναφέρθηκε ήδη- είναι το απολύτως κρίσιμο επόμενο βήμα. Πότε θα υπάρξει πρόταση για ένα νομικό μέσο το οποίο θα διασφαλίζει ότι οι διάφοροι χρήστες υποδομών επιβαρύνονται με βάση το πραγματικό κόστος των δραστηριοτήτων τους; Πρέπει δε να ληφθεί υπόψη ένα ευρύ φάσμα χρηστών.
<P>
Αναμένουμε με κομμένη την ανάσα να δούμε αν αυτό θα αποδειχθεί εφικτό και αναμένουμε να αποδειχθεί εφικτό, για να πετύχουμε αυτόν τον στόχο στην τρέχουσα νομοθετική περίοδο, διότι μόνο αν πραγματικά θέσουμε σε λειτουργία αυτό το μέσο, θα αποκτήσουν στέρεες βάσεις οι επενδύσεις άλλων μειζόνων έργων, που εγκρίθηκαν τις τελευταίες εβδομάδες και μήνες.
<P>
Αν δαπανήσουμε πολλά λεφτά στην κατασκευή της σήραγγας Brenner, αυτό θα αποτελέσει επένδυση σε στέρεες βάσεις μόνο εάν η μετατόπιση από τη διάρθρωση του κόστους οδηγήσει στις ευκταίες αλλαγές της διαδρομής που διασχίζει τις Άλπεις. Σε σχέση με αυτό, έχουμε εμπιστοσύνη ότι εσείς, ένας ορεσίβιος, θα μας βοηθήσετε σε τούτο το σημαντικό ζήτημα.
<SPEAKER ID="389" NAME="Inés Ayala Sender" AFFILIATION="PSE">
(ES) Κυρία Πρόεδρε, σε συνέχεια της ευρείας συμφωνίας για την ανάγκη αντιμετώπισης του ζητήματος της προσαρμογής των μεταφορών στην πρόκληση της κλιματικής αλλαγής και των άλλων συνεπειών, ούτως ώστε να προσδώσουμε στις μεταφορές πιο βιώσιμο χαρακτήρα, αφού αυτός είναι ο μοναδικός τρόπος για να καταστούν ανταγωνιστικές οι μεταφορές στην ΕΕ και σε παγκόσμια κλίμακα, το ευρωπαϊκό σήμα τέλους κυκλοφορίας αποδείχθηκε ένα χρήσιμο αρχικό μέσο για την αντιμετώπιση των προβλημάτων συμφόρησης, ρύπανσης και ούτω καθεξής, παρέχοντας μια διαμόρφωση των μεταφορών που είναι και επαρκής και λίαν ποικιλόμορφη από πλευράς εφαρμογής της σε ένα φάσμα βαρέων οχημάτων.
<P>
Πάντως, λόγω της πολυπλοκότητας του προβλήματος, μου έρχονται στο νου μια σειρά από ερωτήσεις και θέλω να ρωτήσω τον Επίτροπο εάν, σύμφωνα με την προσφορά του και τη συμφωνία που επιτεύχθηκε με το Σώμα, οι συνεχιζόμενες μελέτες εφαρμόζουν τον ίδιο κανόνα μέτρησης για όλα τα μέσα μεταφορών και εννοώ όλα τους.
<P>
Θα ήθελα επίσης να ξέρω αν, αφού καταρτιστεί η μεθοδολογία, οι προτάσεις που θα υποβληθούν θα αφορούν όλα τα μέσα μεταφορών. Νομίζω ότι δεν μπορούμε να χάσουμε την ευκαιρία να εφαρμόσουμε αυτό το σημαντικό εγχείρημα σε όλα τα μέσα μεταφορών, δεδομένου ότι εμπλέκονται όλα τους και χρειαζόμαστε αξιόπιστες λύσεις για όλα τους σε συνάφεια με την πρόταση για τις συνδυασμένες μεταφορές.
<P>
Θα εκτιμούσα επίσης την ενημέρωση για μια σειρά από θέματα που νομίζω ότι είναι σημαντικά. Με ποιον τρόπο προτίθεται να συσχετίσει την προτεινόμενη τροπολογία για το ευρωπαϊκό σήμα τέλους κυκλοφορίας με τη νέα μεθοδολογία για την εσωτερίκευση των εξωτερικών δαπανών στους "πράσινους διαδρόμους", που εμφανίζονται στο σχέδιο δράσης εφοδιαστικής των μεταφορών και το οποίο θα μπορούσε ίσως να αποτελέσει πεδίο για την επέκταση της εφαρμογής αυτής της μεθοδολογίας;
<P>
Με ποιόν τρόπο θα προστεθεί αυτό το χρηματοδοτικό μέσο στην τρέχουσα συζήτηση για τη χρηματοδότηση των πολιτικών της ΕΕ; Θα είναι η Επιτροπή έτοιμη να το επεκτείνει και στα οχήματα ιδιωτικής χρήσης; Δεν θα ήταν αυτό πιο αποδοτικό και δεν θα δημιουργούσε λιγότερες διακρίσεις; Με ποιον τρόπο μπορούμε να περιορίσουμε τις συνέπειές του στα επιπρόσθετα προβλήματα της αυξανόμενης απομόνωσης σε έναν ολοένα και μεγαλύτερο αριθμό περιοχών και περιφερειών;
<P>
Τέλος, θεωρεί ότι αυτό το χρηματοδοτικό μέσο, το μέσο που ετοιμάζει τώρα, θα αποδειχθεί επαρκές από μόνο του για τη χρηματοδότηση των δημοσίων έργων, όπως είναι οι μεγάλες σήραγγες, που αποτελούν τμήμα των διευρωπαϊκών οδικών δικτύων;
<SPEAKER ID="390" NAME="Jörg Leichtfried" AFFILIATION="PSE">
(DE) Κυρία Πρόεδρε, κύριε Αντιπρόεδρε, ίσως να ενθυμείσθε ότι, στις συζητήσεις επί της τελευταίας τροποποίησης της οδηγίας για το ευρωπαϊκό σήμα τέλους κυκλοφορίας, ήμουν ένας από εκείνους που ζήτησαν μετ' επιτάσεως την εσωτερίκευση των εξωτερικών δαπανών των οδικών εμπορευματικών μεταφορών. Το στοίχημά μας απέτυχε. Για τον λόγο αυτόν, χαίρομαι που πορευόμαστε τώρα στη σωστή κατεύθυνση.
<P>
Δεν είμαι ικανοποιημένος επειδή αγωνίστηκα γι' αυτό την τελευταία φορά, αλλά επειδή βλέπω τι έγινε στην Αυστρία στο σύντομο διάστημα που μεσολάβησε. Δεν είναι πλέον μόνο η δυτική Αυστρία που κατακλύζεται από βαρέα οχήματα. Έχουμε πλέον φθάσει στο σημείο όπου η ανατολική Αυστρία γνωρίζει επίσης συμφόρηση, με ορισμένους από τους δρόμους να είναι τελείως φρακαρισμένοι και την περιοχή γύρω από την πρωτεύουσά μας, γύρω από τη Βιέννη, να είναι ήδη πλημμυρισμένη από οχήματα. Για τον λόγο αυτόν, είναι επιτέλους καιρός να καταφέρουμε να συμπεριλάβουμε τις εξωτερικές δαπάνες των επιχειρήσεων των βαρέων φορτηγών οχημάτων στο ευρωπαϊκό αυτοκόλλητο σήμα.
<P>
Εκτιμώ, βεβαίως, ότι αυτό το είδος συστήματος πρέπει να εφαρμοστεί σε όλες τις μορφές μεταφορών, δημιουργήσαμε όμως μια δέσμη κανόνων για τα βαρέα φορτηγά οχήματα, επομένως από αυτό πρέπει τώρα να ξεκινήσουμε· περιττό να πω επίσης ότι πρέπει να ξεκινήσουμε από αυτό για να καταπιαστούμε με τα υπόλοιπα μέσα μεταφορών. Θέλω να ενώσω τη φωνή μου με τη φωνή των συναδέλφων βουλευτών, που ρώτησαν πότε θα μας υποβάλετε ένα πραγματικό νομοθετικό σχέδιο.
<P>
Το δεύτερο σημείο που θέλω να θίξω είναι ότι πρέπει να αναλογιστούμε το γεγονός ότι αυτό είναι ένα πρόβλημα σε ολόκληρη την Ευρώπη και το να θεσπίζουμε απλώς υψηλά διόδια σε περιοχές ορισμένων μικρών χωρών θα έχει μικρή χρησιμότητα. Αντ' αυτού, πρέπει να παρουσιάσουμε ένα γενικό σύστημα. Σε αυτό το πλαίσιο, αναρωτιέμαι αν πρέπει να εκτιμήσουμε τη δυναμική των ελάχιστων διοδίων, τουλάχιστον στα διευρωπαϊκά οδικά δίκτυα, ως μέσο για την προσαρμογή της ισόρροπης χρήσης όλων των μέσων μεταφορών σε ολόκληρη την Ευρώπη.
<SPEAKER ID="391" NAME="Jacques Barrot">
Αντιπρόεδρος της Επιτροπής. - (FR) Κυρία Πρόεδρε, ακούω πάντοτε το Σώμα με μεγάλο ενδιαφέρον, θέλω ωστόσο να εξηγήσω ορισμένα σημεία. Καταρχάς, εφόσον το ζητούμενο είναι η εξεύρεση του προτύπου, όπως λέτε, πρέπει να λάβουμε υπόψη το γεγονός ότι υπάρχουν ορισμένες πρακτικές στα κράτη μέλη και ότι, προτού αποφασίσουμε για το πρότυπο, πρέπει πρώτα να συζητήσουμε τις μεθόδους υπολογισμού που χρησιμοποιούνται στα διάφορα κράτη μέλη. Λυπούμαι, αλλά το εγχειρίδιο έχει τουλάχιστον την αξία ότι ανοίγει μια δημόσια συζήτηση ώστε να κάνουμε αυτό ακριβώς: να βρούμε το βέλτιστο πρότυπο. Τώρα, δεν μπορώ να καταλάβω γιατί η Επιτροπή φαίνεται να παραμένει αμέτοχη σε αυτό το ζήτημα, όταν έχει μπει στον κόπο να εξετάσει όλες τις πρακτικές των κρατών μελών, ώστε να βρούμε βαθμιαία ένα πραγματικό πρότυπο υπολογισμού, που θα μπορεί να χρησιμοποιηθεί στην Ευρώπη: τουναντίον, νιώθω ότι φθάσαμε στην πεμπτουσία του ζητήματος.
<P>
Κυρίες και κύριοι, πρέπει να σας πω ότι αυτό είναι ένα δύσκολο εγχείρημα. Θεωρώ επίσης ότι πρέπει να προασπιστώ τις υπηρεσίες που παρέχει η Γενική Διεύθυνση Μεταφορών, που επί του παρόντος υποχρεούται να βρει αξιόπιστες μεθόδους, διότι εάν δεν έχουμε αξιόπιστες μεθόδους, ουδέποτε θα υπάρξει αποδοχή αυτών των μεθόδων και αυτού του υποδείγματος στην Ευρώπη, όπως είπε ο κ. Stockmann.
<P>
Θέλω επίσης να εκφράσω τη μεγάλη μου έκπληξη στον κ. Jarzembowski. Ακούω να μου λέει: πρέπει να ενεργήσουμε, πρέπει να αναλάβουμε δράση με στόχο πιο βιώσιμες μεταφορές, μεταφορές φιλικότερες προς το περιβάλλον, πρέπει να υποστηρίξουμε τους σιδηροδρόμους, πρέπει να υποστηρίξουμε τις ποτάμιες μεταφορές και πρέπει να υποστηρίξουμε τις θαλάσσιες μεταφορές. Όπως πολύ ορθά είπε ο κ. Leichtfried, πρέπει να ξεκινήσουμε από την αρχή και μπορούμε να κάνουμε διορθώσεις μετά. Ας αρχίσουμε βελτιώνοντας την υφιστάμενη οδηγία για το ευρωπαϊκό σήμα τέλους κυκλοφορίας τον Ιούνιο του 2008, αυτή είναι η πρότασή μου, αν η Επιτροπή συμφωνεί μαζί μου. Θα εσωτερικεύσουμε τις εξωτερικές δαπάνες του μεταφορικού κόστους των βαρέων οχημάτων, διότι με αυτόν ακριβώς τον τρόπο θα ενθαρρύνουμε τη χρήση άλλων μέσων μεταφορών.
<P>
Ωστόσο, κύριε Jarzembowski, σε κάποιο σημείο στο μέλλον θα εφαρμόσουμε επίσης τις μεθόδους υπολογισμού και για τα υπόλοιπα μέσα μεταφορών. Τούτου λεχθέντος, πρέπει να κάνουμε ένα πράγμα τη φορά. Με δυσκολία μπορούμε να αναλαμβάνουμε δράση και να τα κάνουμε όλα διά μιάς. Αυτό δεν είναι δυνατόν. Χρειαζόμαστε μια μέθοδο· αν θέλουμε πραγματικά η ΕΕ να αποδεχθεί αυτήν την πολιτική, πιστέψτε με, πρέπει να δράσουμε έξυπνα. Είμαι εξαιρετικά αποφασισμένος σε αυτό το ζήτημα.
<P>
Πρέπει να ευχαριστήσω τον κ. Rack, που εκθείασε τις ορειβατικές μου ικανότητες. Δεν τα παρατάω στη μέση, ακόμα και όταν το μονοπάτι μετατρέπεται σε πλαγιά ή σε κλίση· πρέπει να κρατά κανείς έναν λογικό ρυθμό ανάβασης για να φθάσει στην κορυφή.
<SPEAKER ID="392" NAME="Πρόεδρος">
" συζήτηση έληξε.
<P>
Το συμπέρασμά σας ήταν συναρπαστικό και το εκφράσατε με μεγάλο πάθος.
<SPEAKER ID="394" NAME="Jörg Leichtfried" AFFILIATION="PSE">
(DE) Κυρία Πρόεδρε, ουδέποτε στο παρελθόν μου έχει συμβεί να προφέρουν οι βρετανοί διερμηνείς τόσο καλά το όνομά μου. Ήθελα απλώς να αδράξω την ευκαιρία για να εκφράσω τις θερμές μου ευχαριστίες. Αυτή είναι η πρώτη φορά από τότε που μπήκα στο Ευρωπαϊκό Κοινοβούλιο που το όνομά μου ειπώθηκε απολύτως σωστά. Σας ευχαριστώ πολύ.
