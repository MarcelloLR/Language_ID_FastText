<CHAPTER ID=1>
Έγκριση των συνοπτικών πρακτικών της προηγούμενης συνεδρίασης
<SPEAKER ID=1 NAME="Πρόεδρος">
Τα συνοπτικά πρακτικά της χθεσινής συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 LANGUAGE="FR" NAME="Wurtz">
Κυρία Πρόεδρε, ένα χονδροειδές σφάλμα παρεισέφρησε στα συνοπτικά πρακτικά της χθεσινής συνεδρίασης, και συγκεκριμένα στο σημείο 34, που αφορά την έγκριση του ψηφίσματος για το πρωτάθλημα ποδοσφαίρου "Euro 2000";. Όπως διαβάζουμε στα συνοπτικά πρακτικά, το εν λόγω ψήφισμα εγκρίθηκε από το Κοινοβούλιο, ενώ απορρίφθηκε με μεγάλη πλειοψηφία από το θεσμικό μας όργανο. Επιπλέον, το απορριφθέν ψήφισμα εμφανίζεται επίσης στο τμήμα που αναφέρει τα κείμενα που εγκρίθηκαν, ενώ στο τμήμα αυτό θα έπρεπε απλώς να υπάρχει μια μνεία σχετικά με την απόρριψη του συγκεκριμένου ψηφίσματος.

<SPEAKER ID=3 NAME="Πρόεδρος">
Θα διορθώσουμε βεβαίως το σφάλμα.

<SPEAKER ID=4 NAME="Sturdy">
Κυρία Πρόεδρε, έπειτα από τη χθεσινή σας δήλωση αναφορικά με την κατάσταση του κλιματισμού σε αυτό το κτίριο, έχω ένα μικρό πρόβλημα υπό την ιδιότητά μου ως Προέδρου της Αντιπροσωπείας για τις σχέσεις με τον Καναδά. Έχω μια ομάδα καναδών βουλευτών οι οποίοι θα έλθουν την επόμενη περίοδο συνόδου στο Στρασβούργο. Θα πρέπει να αποφασίσω τη Δευτέρα εάν θα ταξιδέψουν για το Στρασβούργο ή για τις Βρυξέλλες. Λαμβάνοντας υπόψη τη γαλλική θέση για την αρχή της προφύλαξης, μπορεί να ληφθεί μια απόφαση νωρίτερα από δύο εβδομάδες πριν από την επόμενη περίοδο συνόδου σχετικά με τον τόπο συνεδρίασής μας τον επόμενο μήνα;

<SPEAKER ID=5 NAME="Πρόεδρος">
Κύριε Sturdy, όπως θα γνωρίζετε και όπως αναφέρουν οι Κοσμήτορες στο γραπτό τους υπόμνημα, το οποίο σας έχει διαβιβασθεί, πρόκειται να πραγματοποιηθούν έλεγχοι στους τρεις τόπους εργασίας που χρησιμοποιούμε, δηλαδή στο Στρασβούργο, στις Βρυξέλλες και στο Λουξεμβούργο. Δυστυχώς όμως, θα πρέπει όντως να περιμένουμε τα πορίσματα αυτών των ελέγχων.
<P>
Θα σας συμβούλευα λοιπόν να έλθετε σε επαφή με τον κύριο Poos, ούτως ώστε να σας κρατά ενήμερο για την εξέλιξη της κατάστασης.

<SPEAKER ID=6 NAME="Sumberg">
Κυρία Πρόεδρε, λαμβάνω τον λόγο για το ίδιο θέμα διαδικασίας, όπως και ο συνάδελφός μου κ. Sturdy. Είναι ουσιαστικό αυτό το Κοινοβούλιο να δείξει βάσει παραδείγματος και κανόνων συμπεριφοράς ότι ακολουθεί τα ίδια πρότυπα που επιβάλλει σε όλους τους άλλους. Επιβάλλει πρότυπα για το βόειο κρέας στη Βρετανία και για το τυρί στη Γαλλία και πρέπει να ακολουθήσει το ίδιο παράδειγμα σε ό,τι αφορά τη δική του συμπεριφορά. Είμαι απολύτως πρόθυμος, σε περίπτωση ακραίας κατάστασης, να πεθάνω για τη χώρα μου και την οικογένειά μου. Δεν είμαι όμως πρόθυμος να πεθάνω από τη νόσο των λεγεωνάριων, επειδή πρέπει να συμμετάσχω σε συνεδρίαση στο Στρασβούργο τον Ιούνιο. Συνεπώς, θα πρέπει να πράξουμε κάτι γι' αυτό τώρα και όχι απλώς να το συζητάμε.

<SPEAKER ID=7 NAME="Πρόεδρος">
Αυτός είναι ο λόγος, αγαπητοί συνάδελφοι, για τον οποίο λαμβάνουμε όλες τις απαιτούμενες προφυλάξεις σε όλους τους τόπους όπου συνεδριάζουμε.

<SPEAKER ID=8 LANGUAGE="FR" NAME="Daul">
Κυρία Πρόεδρε, να είσαστε σίγουρη ότι δεν πρόκειται να ανοίξουμε τώρα εδώ στο Κοινοβούλιο μια αντιπαράθεση ανάμεσα σε γάλλους και άγγλους εκτροφείς βοδιών. Παρά ταύτα, έχω να απευθύνω δύο ερωτήσεις. Πρώτη ερώτηση: μήπως θα μπορούσαν να πραγματοποιηθούν οι ίδιες αναλύσεις και στις Βρυξέλλες για λογαριασμό του Κοινοβουλίου; Δεύτερη ερώτηση: επικαλούμενοι την αρχή της προφύλαξης, θα μπορούμε άραγε να συνεχίσουμε να συνεδριάζουμε στις Βρυξέλλες, από τη στιγμή που η πόλη αυτή δεν διαθέτει σταθμό καθαρισμού λυμάτων;

<SPEAKER ID=9 NAME="Πρόεδρος">
Κύριε Daul, έχω ήδη απαντήσει στην πρώτη σας ερώτηση, εφόσον σας διαβεβαίωσα ότι οι έλεγχοι θα πραγματοποιηθούν επίσης στις Βρυξέλλες, όπως άλλωστε και στο Λουξεμβούργο όπου - ας μην το ξεχνάμε - εργάζονται πολλά άτομα. Επομένως, οι έλεγχοι θα πραγματοποιηθούν σε όλους τους τόπους εργασίας μας. Αλλά ο κύριος Poos είναι πιο αρμόδιος απ' ότι εγώ για να σας δώσει μιαν απάντηση.

<SPEAKER ID=10 LANGUAGE="FR" NAME="Poos">
Κυρία Πρόεδρε, σας ευχαριστώ που μου δίνετε το λόγο. Θα επιθυμούσα να ενημερώσω και ταυτόχρονα να καθησυχάσω τους συναδέλφους που παρενέβησαν για ένα τόσο σημαντικό και σοβαρό θέμα.
<P>
Θα ήθελα να τους παράσχω τη διαβεβαίωση ότι το Σώμα των Κοσμητόρων ενήργησε με βάση την αρχή της προφύλαξης. Πράγματι, εάν το Σώμα των Κοσμητόρων δεν είχε μεριμνήσει για τη διεξαγωγή αναλύσεων του ατμοσφαιρικού αέρα σε αυτούς τους χώρους, το συγκεκριμένο πρόβλημα δεν θα είχε καν εγερθεί σήμερα, εδώ στη συνεδρίαση. Συνεπώς, πραγματοποιήθηκαν αυτές οι αναλύσεις και, όπως γνωρίζετε, το αποτέλεσμα υπήρξε αρνητικό σε δύο σημεία. Φροντίσαμε αμέσως να λάβουμε τα απαιτούμενα μέτρα, δηλαδή το κλείσιμο των χώρων όπου διαπιστώθηκαν οι συγκεκριμένες ελλείψεις. Αφού προχωρήσαμε σε κάποιες τεχνικές διευθετήσεις, πραγματοποιήσαμε μια δεύτερη ανάλυση του ατμοσφαιρικού αέρα, της οποίας τα πορίσματα γνωρίζουμε σε ό,τι αφορά τον αμίαντο. Οι ίνες αμιάντου δεν ήταν πλέον ανιχνεύσιμες κατά τη δεύτερη ανάλυση, γεγονός που καταδεικνύει ότι αυτές μάλλον είχαν παρεισφρήσει από τους εξωτερικούς χώρους. Δεν χρησιμοποιήθηκε αμίαντος στην κατασκευή του κτιρίου. Όσο γι' αυτό, είμαστε σίγουροι.
<P>
Κατά δεύτερον, όσον αφορά τη μόλυνση από στελέχη βακτηρίων της νόσου των λεγεωναρίων, πραγματοποιήθηκε μια δεύτερη ανάλυση, της οποίας ωστόσο δεν γνωρίζουμε ακόμη τα αποτελέσματα, για καθαρά τεχνικούς και βιολογικούς λόγους. Πράγματι, η βιολογική ωρίμανση των συγκεκριμένων καλλιεργειών απαιτεί καμιά δεκαπενταριά μέρες. Ούτως ή άλλως, θα έχουμε στα χέρια μας τα αποτελέσματα της δεύτερης αυτής ανάλυσης πριν από την έναρξη της προσεχούς συνόδου ολομελείας στο Στρασβούργο, και σας διαβεβαιώνω, αγαπητοί συνάδελφοι, ότι σε περίπτωση που αυτά αποβούν θετικά, δηλαδή εάν ανιχνευθεί ξανά η παρουσία αυτών των παθογόνων παραγόντων, το Σώμα των Κοσμητόρων θα συστήσει στο Προεδρείο και στη Διάσκεψη των Προέδρων να ενεργήσουν αναλόγως.
<P>
Δεν υπάρχει λοιπόν σήμερα κανένας λόγος να ανησυχούμε. Αναμένουμε τα αποτελέσματα των αναλύσεων αυτών και δεν θα παραλείψουμε να λάβουμε όλα τα απαιτούμενα μέτρα, με βάση την αρχή της προφύλαξης.

<SPEAKER ID=11 LANGUAGE="ES" NAME="Medina Ortega">
Κυρία Πρόεδρε, στα συνοπτικά πρακτικά της χθεσινής συνεδρίασης, στο σημείο 5, σχετικά με την ακύρωση της εντολής του κ. Le Pen, όπου γίνεται αναφορά στην παρέμβασή μου και σε εκείνη της κ. Palacio Vallelersundi, παρουσιάζονται δύο μισές αλήθειες, και δύο μισές αλήθειες μπορεί να καταλήξουν σε ένα ψέμα.
<P>
Καταρχάς, αναφέρεται ότι ο κ. Medina Ortega θεωρεί ότι "η επιστολή που αναγνώστηκε από την κυρία Πρόεδρο δεν αντανακλά τη γνώμη της εν λόγω επιτροπής" . Αυτό που είπα εγώ ήταν ότι η επιστολή την οποία διάβασε η κ. Πρόεδρος και η οποία είχε αποσταλεί από την κ. Palacio Vallelersundi δεν αποτελούσε τη γνώμη της επιτροπής: δεν είχε εγκριθεί από την επιτροπή και, συνεπώς, δεν συνιστούσε τη γνώμη της επιτροπής. Δεν είναι τι αντανακλούσε και τι δεν αντανακλούσε. Δεν είναι το ίδιο πράγμα το αντανακλά και το είναι.
<P>
Δεύτερον, στη συνέχεια αναφέρεται ότι η κ. Palacio Vallelersundi "διευκρινίζει ότι το εν λόγω κείμενο αντιστοιχεί στη θέση της επιτροπής της" . Δεν βρίσκεται εδώ η κ. Palacio Vallelersundi αλλά, αν δεν απατώμαι, αυτό που είπε ήταν περίπου ότι, παρ' όλο που δεν είχε εγκριθεί από την επιτροπή, ήταν η δική της γνώμη σχετικά με το τι είχε συμβεί στην επιτροπή. Παρ' όλο που γνωρίζω ότι αυτές είναι κάποιες διευκρινίσεις, θα ήθελα να είναι ξεκάθαρο ότι αυτό που είπα ήταν ότι δεν ήταν η γνώμη της επιτροπής και ότι, κατά κάποιον τρόπο, η κ. Palacio αναγνώρισε ότι ήταν η γνώμη της σχετικά με το τι συνέβαινε στην επιτροπή.
<P>
Με τα παραπάνω, οι δύο μισές αλήθειες, μπορούν να γίνουν δύο πλήρεις αλήθειες.

<SPEAKER ID=12 NAME="Πρόεδρος">
Κύριε Medina, αυτό που θα σας πρότεινα είναι να ακούσουμε ξανά προσεκτικά τις μαγνητοταινίες και, στη συνέχεια, να προβούμε, εάν χρειαστεί, σε κάποιες μικρές διορθώσεις σύμφωνα με τις διευκρινίσεις που κάνατε. Επειδή όμως το θέμα είναι εξαιρετικά λεπτό, πιστεύω πως θα έπρεπε να ακούσουμε ξανά τις μαγνητοταινίες, ώστε να διαπιστώσουμε εάν πράγματι χρειάζεται να προβούμε σε αυτές τις μικρές διορθώσεις. Σε περίπτωση που όντως χρειαστεί, θα επιφέρουμε τις διορθώσεις αυτές.

<SPEAKER ID=13 NAME="Lynne">
Κυρία Πρόεδρε, είναι πολύ σωστό, όπως λέει ο κ. Poos, ότι οι Κοσμήτορες ζήτησαν έλεγχο της ποιότητας του αέρα. Αντιλαμβάνομαι ότι το προσωπικό ζήτησε έλεγχο της ποιότητας του αέρα προτού δοθεί προς χρήση αυτό το κτίριο. Ζήτησα έλεγχο της ποιότητας του αέρα τον Ιανουάριο. Γιατί χρειάστηκε τόσος χρόνος για τον έλεγχο της ποιότητας του αέρα; Συνήθως σε πολλές χώρες, εάν ανιχνευθεί το βακτήριο λεγιονέλλα σε κάποιο μέρος ενός κτιρίου, αυτό το κτίριο κλείνει.

<SPEAKER ID=14 NAME="Πρόεδρος">
­ Υπάρχουν άλλες παρατηρήσεις σχετικά με τα συνοπτικά πρακτικά;
<P>
Απ' ό,τι φαίνεται, δεν υπάρχουν.
<P>
(Εγκρίνονται τα συνοπτικά πρακτικά)

<CHAPTER ID=2>
ΨΗΦΟΦΟΡIΕΣ
<SPEAKER ID=15 NAME="Duff">
Kυρία Πρόεδρε, λαμβάνω τον λόγο βάσει του άρθρου 126(3) και επιτρέψτε μου να ρωτήσω εάν υπάρχει απαρτία γι' αυτή την ψηφοφορία. Παρά την πρωτοφανή παρουσία ορισμένων γάλλων βουλευτών, φρονώ ότι τις Παρασκευές στο Στρασβούργο η λειτουργία αυτού του Κοινοβουλίου δεν είναι ομαλή και αποτελεσματική και θα πρέπει να μεταφέρουμε μεγαλύτερο τμήμα του κοινοβουλευτικού έργου μας στην πρωτεύουσα, τις Βρυξέλλες.

<SPEAKER ID=16 LANGUAGE="PT" NAME="Ribeiro e Castro">
Κυρία Πρόεδρε, εκφράζω την έντονη αντίδρασή μου έναντι της έκδηλης υποκρισίας που χαρακτηρίζει το αίτημα που μόλις απευθύνθηκε. Εχθές, κατά την ψηφοφορία επί της έκθεσης Buitenweg, υπήρξαμε μάρτυρες σοβαρότατων ολισθημάτων σε αυτό το Κοινοβούλιο. Σημειώθηκε παραβίαση κανόνων του Κανονισμού, ώστε να δοθεί η δυνατότητα διεξαγωγής της ψηφοφορίας επί της έκθεσης Buitenweg, της οποίας η συντάκτρια είναι ένα από τα πιο δραστήρια μέλη της συγκεκριμένης ομάδας βουλευτών, εξ ονόματος της οποίας μιλά σήμερα ο κύριος Duff, ίσως διότι η κυρία Buitenweg αισθάνεται κάποια ντροπή.
<P>
Με βάση αυτά που συνέβησαν εχθές, τα οποία όλοι μας έχουμε υπόψη - χρειάστηκε, επί παραδείγματι, να ακούσουμε υποκριτικές διακηρύξεις βαρύγδουπων αρχών στη σύνοδο του Απριλίου, τη στιγμή που πετάγαμε στον κάλαθο των αχρήστων ένα ψήφισμα για την Αιθιοπία - θα ήθελα να παρακαλέσω τους υποκινητές αυτής της ομάδας να δείξουν λίγη ντροπή, τουλάχιστον στην παρούσα σύνοδο, και να σεβαστούν τους συναδέλφους τους!

<SPEAKER ID=17 LANGUAGE="ES" NAME="Knφrr Borrΰs">
Κυρία Πρόεδρε, θα ήθελα να μεταφέρω την αλληλεγγύη και τη συμπαράστασή μας στον λαό της Παραγουάης έναντι μιας νέας απόπειρας στρατιωτικού πραξικοπήματος. Αυτό μόνο ήθελα να πω. Να γίνει σαφής η θέση μας ως Κοινοβουλίου.

<SPEAKER ID=18 LANGUAGE="DE" NAME="Posselt">
. Kυρία Πρόεδρε, η πολιτική μας ομάδα δεν επεδίωξε χθες να εμποδίσει την ψηφοφορία για την έκθεση Buitenweg, πράγμα εύκολο να γίνει λόγω της απουσίας εικοσιπέντε περίπου συναδέλφων και δεν υπέβαλε αίτηση για τη διαπίστωση απαρτίας, της οποίας η έλλειψη ήταν επίσης εύκολο να διαπιστωθεί. Σύμφωνα με τον Κανονισμό θα έπρεπε η ψηφοφορία να πραγματοποιηθεί σήμερα, εφόσον οι τροπολογίες υποβλήθηκαν χθες εκπρόθεσμα. Έκανα έκκληση στο Σώμα για μια δίκαιη αντιμετώπιση. Παρακαλώ πραγματικά τους συναδέλφους για μια αναβολή σε σχέση με αυτό το ζήτημα. Ετοιμαζόμαστε να δεχτούμε το αίτημα για την αναβάθμιση της Παρασκευής. Η καλύτερη αναβάθμιση θα ήταν βέβαια να διεξαχθεί σήμερα η ψηφοφορία για τη σημαντική έκθεση Buitenweg. Νομίζω όμως ότι η κ. Buitenweg δεν θα μπορέσει σήμερα να παρευρεθεί. Ανεξαρτήτως αυτού όμως πρέπει να αναβαθμίσουμε την Παρασκευή. Στην πολιτική μας ομάδα έχουμε αρχίσει να κάνουμε ανάλογες προετοιμασίες. Σας παρακαλώ, αφήστε μας να εργαστούμε δίκαια και σταματήστε να μας σαμποτάρετε.

<SPEAKER ID=19 NAME="Πρόεδρος">
Όπως σας εξήγησα ήδη εχθές, επαναλαμβάνω και σήμερα ότι, την παρούσα στιγμή, προβαίνουμε συγκεκριμένα σε επανεξέταση του θέματος των εργασιών μας την Παρασκευή στους κόλπους του Προεδρείου και της Διάσκεψης των Προέδρων.

<SPEAKER ID=20 NAME="Schulz">
Κυρία Πρόεδρε, αξιότιμοι συνάδελφοι, θα ήθελα να απευθυνθώ στον αιτούντα κ. Duff, καθότι το θέμα το οποίο συζητείται εξακολουθεί να αφορά τον Κανονισμό.
<P>
Χθες, κύριε συνάδελφε Duff, πραγματοποιήθηκε εδώ η ψηφοφορία για την έκθεση Buitenweg, γεγονός που είχε ως συνέπεια ότι πρέπει να ψηφιστούν σήμερα οι εκθέσεις Καραμάνου και Sφrensen. Aυτός είναι και ο λόγος για τον οποίο η κ. Buitenweg, που συνήθως υποβάλλει την αίτηση για τη διαπίστωση απαρτίας, τηρεί ευγενικά επιφυλακτική στάση, διότι γνωρίζει ότι η ψηφοφορία αυτών των εκθέσεων σήμερα το πρωί είναι δίκαιη. Επομένως ο κ. Duff μπορεί να παραβλέφθηκε μέσα σε όλο αυτό το πλήθος των αιτούντων. Δεν του δόθηκαν οι απαραίτητες πληροφορίες και γι' αυτό υποβάλλει τώρα αυτή την αίτηση. Ως εκ τούτου, παρακαλώ τον αγαπητό Andrew να αποσύρει την εν λόγω αίτηση, διότι η κ. Buitenweg και οι υπόλοιποι επιθυμούν να ψηφιστούν σήμερα το πρωί οι εκθέσεις Καραμάνου και Sφrensen.
<P>
Προτείνω ωστόσο στην κ. Buitenweg και τους υπόλοιπους να αποφύγουν σήμερα το πρωί την όλη σκηνοθεσία, προκειμένου να αποφευχθούν περαιτέρω στιγμές αμηχανίας.
<P>
(Χειροκροτήματα)

<SPEAKER ID=21 LANGUAGE="IT" NAME="Speroni">
Κυρία Πρόεδρε, δεν πιστεύω ότι το ζήτημα του αιτήματος για διαπίστωση της απαρτίας έχει σχέση με το αν εργάζεται κανείς στο Στρασβούργο αντί για τις Βρυξέλλες. Προσωπικά είμαι υπέρ της εργασίας στο Στρασβούργο, θεωρώ όμως ότι εάν αποφασίσαμε να εργαζόμαστε την Παρασκευή - και αυτό πιστεύω ότι είναι το ζήτημα - είναι ανάγκη την Παρασκευή να υπάρχει απαρτία. Δεν πιστεύω ότι είναι σωστό από την μια να ψηφίζουμε υπέρ της εργασίας την Παρασκευή και από την άλλη να μην είμαστε παρόντες.
<P>
Όσο για το ζήτημα εάν το αίτημα για διαπίστωση της απαρτίας αποτελεί σαμποτάζ ή όχι, αρκεί να δούμε τα όσα συμβαίνουν στο Ιταλικό Κοινοβούλιο. Εγώ προσωπικά ζήτησα δεκάδες φορές τη διαπίστωση της απαρτίας και τις περισσότερες φορές δεν υπήρχε. Κανείς όμως δεν με κατηγόρησε ποτέ για σαμποτάζ και δεν πιστεύω ότι ο πόλεμος που ξέσπασε μεταξύ Αιθιοπίας και Ερυθραίας εξαρτάται από το γεγονός ότι την τελευταία φορά δεν υπήρχε απαρτία.

<SPEAKER ID=22 LANGUAGE="SV" NAME="Theorin">
Κυρία Πρόεδρε, ως πρόεδρος της Επιτροπής για τα Δικαιώματα της Γυναίκας και τις Ίσες Ευκαιρίες ένιωσα κάποια έκπληξη σε σχέση με την αίτηση για διαπίστωση της απαρτίας σήμερα. Μεταθέσαμε τις δύο δικές μας υποθέσεις ώστε να καταστεί, εχθές, δυνατόν να εξεταστεί η έκθεση Buitenweg καθώς και να διεξαχθεί ψηφοφορία γι' αυτήν. Σε ό,τι αφορά, λοιπόν, τη συζήτηση για τις εκθέσεις Sφrensen και Καραμάνου αυτή μετατέθηκε για το απόγευμα της χθεσινής ημέρας και, σε ό,τι αφορά την ψηφοφορία για σήμερα.
<P>
Θεωρώ ότι είναι, τουλάχιστον, περίεργο εκ μέρους των συναδέλφων μας να ενεργούν κατ' αυτόν τον τρόπο. Ίσως, δίνεται μια δυνατότητα στον συνάδελφο να αποσύρει την πρότασή του και να κατανοήσει ότι πρέπει, ίσως, να γίνει αντιληπτό ότι οι γυναίκες αποτελούν το ήμισυ του πληθυσμού της γης. Η έκθεση που έχει εκπονήσει η κ. Sφrensen είναι ένα πάρα πολύ σοβαρό έγγραφο για το οποίο σήμερα θα προσέλθουμε σε ψηφοφορία. Ζητώ, με τη μέγιστη σοβαρότητα, από τους συναδέλφους μου να σταματήσουν να παίζουν με αυτό το Κοινοβούλιο και να αποσύρουν την πρότασή τους - ίσως, με τη βοήθεια της κ. Buitenweg.

<SPEAKER ID=23 NAME="Ludford, Βαρώνη">
Κυρία Πρόεδρε, ήθελα απλώς να διορθώσω όσα είπε ο κ. Posselt. Είπε ότι κατά τη γνώμη του δεν υπήρχε απαρτία στην ψηφοφορία επί της έκθεσης της κυρίας Buitenweg. Με βάση τους υπολογισμούς μου, 242 άτομα ψήφισαν γι' αυτή την έκθεση, συμπεριλαμβανομένων περίπου 35 βουλευτών της Ομάδας του Ευρωπαϊκού Λαϊκού Κόμματος, και θα πρέπει να τους συγχαρούμε για την υποστήριξη αυτής της εξαίρετης έκθεσης χθες.

<SPEAKER ID=24 LANGUAGE="FR" NAME="Poos">
Κυρία Πρόεδρε, προτού προχωρήσουμε στην ψηφοφορία - και θα ζητούσα να μην προχωρήσουμε αμέσως στην ψηφοφορία - θα επιθυμούσα και εγώ, με τη σειρά μου, να υποστηρίξω την έκκληση της συναδέλφου μου Theorin, μια συναδελφική και φιλική έκκληση προς τον συνάδελφο Duff, ώστε να αποσύρει την αίτησή του αναφορικά με τη διαπίστωση της απαρτίας.
<P>
Την τελευταία φορά, όταν συνεδριάζαμε την Παρασκευή εδώ στο Στρασβούργο, ένα παρόμοιο αίτημα είχε ολέθριες συνέπειες για την εικόνα και το κύρος του Ευρωπαϊκού Κοινοβουλίου. Την ίδια ημέρα, τα τηλεοπτικά κανάλια μετέδωσαν ότι Κοινοβούλιο δεν είχε επαρκή συμμετοχή ώστε να συζητήσει για τη χορήγηση βοήθειας στην Αιθιοπία, ενώ ταυτόχρονα τα ίδια αυτά τηλεοπτικά κανάλια έδειχναν παιδιά που πέθαναν από την πείνα και άτομα που λιμοκτονούσαν. Το ίδιο θα συμβεί και σήμερα όσον αφορά την υπόθεση της καταπολέμησης της σωματεμπορίας γυναικών. Θα μεταδίδονται εικόνες φτωχών κοριτσιών σε υποβαθμισμένες γειτονιές, συνοδευόμενες από το σχόλιο ότι το Ευρωπαϊκό Κοινοβούλιο δεν είχε απαρτία ώστε να συζητήσει για το θέμα. Οπότε, σας απευθύνω θερμή παράκληση να αποσύρετε την αίτηση για διαπίστωση της απαρτίας ώστε να προχωρήσουμε στην ψηφοφορία!

<SPEAKER ID=25 NAME="Πρόεδρος">
Κύριε Duff, επιμένετε στην αίτησή σας; Στη συνέχεια, θα δούμε εάν υπάρχουν 32 συνάδελφοι που την υποστηρίζουν.

<SPEAKER ID=26 NAME="Duff">
Kυρία Πρόεδρε, εάν αυτές οι εκθέσεις είναι σοβαρές, τότε αξίζουν σίγουρα την απαρτία. Αυτό που θα κάνω είναι να επιμείνω στο ζήτημα διαδικασίας που έθεσα.

<SPEAKER ID=27 NAME="Πρόεδρος">
Λοιπόν, μήπως υπάρχουν 32 συνάδελφοι που υποστηρίζουν αυτή την αίτηση;
<P>
(Εγείρονται 24 βουλευτές) Ως εκ τούτου, η αίτηση δεν γίνεται δεκτή.
<P>
(Χειροκροτήματα)Και τώρα προχωρούμε στην ψηφοφορία, ξεκινώντας από το κείμενο της πρωτοβουλίας της Δημοκρατίας της Φινλανδίας. Η κοινοβουλευτική επιτροπή προτείνει την απόρριψη της εν λόγω πρωτοβουλίας.

<SPEAKER ID=28 NAME="Καραμάνου">
Κυρία Πρόεδρε, νομίζω ότι κάνετε λάθος διότι η λίστα της ψηφοφορίας είναι διαφορετική. Εάν θέλουμε να απορριφθεί η πρωτοβουλία της Φινλανδίας θα πρέπει να ψηφίσουμε κατά. Αυτό ψηφίζουμε καταρχήν. Επομένως, όποιος ψηφίζει υπέρ ψηφίζει την πρόταση της Φινλανδίας, που έχει απορριφθεί από την επιτροπή. Όποιος ψηφίζει κατά απορρίπτει την φινλανδική πρόταση και αναθέτει την ευθύνη στην Επιτροπή να φέρει σχετική πρόταση, όπως είναι οι επόμενες τροπολογίες που έχουν κατατεθεί.

<SPEAKER ID=29 NAME="Schulz">
Κυρία Πρόεδρε, όπως δήλωσε ήδη η συνάδελφος Καραμάνου, πρόκειται για μια πολύ περίπλοκη διαδικασία. Ως εκ τούτου παρακαλώ να μου επιτραπεί να υπεισέλθω για άλλη μια φορά στο θέμα της διαδικασίας. Αυτό γίνεται κατόπιν συμφωνίας με τον συνάδελφο της Ομάδας του Ευρωπαϊκού Λαϊκού Κόμματος, που έχει στην επιτροπή μας τη θέση του συντονιστή, διότι η Ομάδα του έχει υποβάλλει δύο τροπολογίες, μόνο όμως για το ψήφισμα νομοθετικού περιεχομένου. Το ίδιο το κείμενο του ψηφίσματος θα πρέπει να απορριφθεί. Σας παρακαλώ όμως να γίνει ψηφοφορία για το ψήφισμα νομοθετικού περιεχομένου και για τις δύο τροπολογίες στις οποίες επισημαίνεται ότι ζητούμε από το Συμβούλιο να υποβάλλει ένα νέο προσχέδιο. Το τωρινό κείμενο πρέπει, δηλαδή, να απορριφθεί και με το ψήφισμα νομοθετικού περιεχομένου πρέπει να κληθεί το Συμβούλιο να υποβάλει ένα νέο προσχέδιο. Για το λόγο αυτό προέκυψε αυτή η ασυνήθιστη διαδικασία, στην οποία ενώ απορρίπτεται το κείμενο που πρόκειται να τεθεί σε ψηφοφορία, θα ψηφιστεί το ψήφισμα νομοθετικού περιεχομένου.
<P>
Σας παρακαλώ να φέρουμε εις πέρας αυτή τη λίγο ασυνήθιστη διαδικασία. Έτσι θα έχουμε την ευκαιρία να αποκτήσουμε ένα νέο κείμενο.

<SPEAKER ID=30 NAME="Πρόεδρος">
Όντως, είναι αρκετά περίπλοκο. Αυτό που επιθυμείτε, λοιπόν, είναι να θέσω αμέσως σε ψηφοφορία την πρόταση πρωτοβουλίας της Δημοκρατίας της Φινλανδίας.
<P>
(Το Σώμα απορρίπτει την πρόταση, η οποία αναπέμπεται στην επιτροπή)
<P>
(Το Σώμα εγκρίνει το ψήφισμα νομοθετικού περιεχομένου)
<P>
Έκθεση (Α5-0127/2000) της κυρίας Sφrensen, εξ ονόματος της Επιτροπής για τα Δικαιώματα της Γυναίκας και τις Ίσες Ευκαιρίες, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο: "Περαιτέρω ενέργειες στην καταπολέμηση της σωματεμπορίας γυναικών" (COM(1998)726 - C5-0123/1999 - 1999/2125(COS))
<P>
Πριν από την έναρξη της ψηφοφορίας:

<SPEAKER ID=31 NAME="Heaton-Harris">
Kυρία Πρόεδρε, σχετικά με το ίδιο διαδικαστικό θέμα που έθιξε νωρίτερα ο κ. Duff, η ψηφοφορία δι' ονομαστικής κλήσεως μόλις έδειξε ότι δεν βρισκόμαστε σε απαρτία. Κατά συνέπεια, βάσει των ίδιων άρθρων του Κανονισμού, θα ήθελα να ζητήσω να διαπιστωθεί η απαρτία και καλώ τους βουλευτές να με υποστηρίξουν εγειρόμενοι από τις θέσεις τους.
<P>
(Εγείρονται 19 βουλευτές) Πρόεδρος. Η αίτηση δεν γίνεται δεκτή.
<P>
Επί της τροπολογίας 10:

<SPEAKER ID=32 LANGUAGE="FR" NAME="Roure">
Κυρία Πρόεδρε, υπάρχει ένα γλωσσικό πρόβλημα όσον αφορά τη συγκεκριμένη τροπολογία. Στη γαλλική απόδοση διαβάζουμε τη λέξη «dιlit» (αδίκημα), ενώ στην πραγματικότητα η αγγλική απόδοση αναφέρει τη λέξη «crime» (έγκλημα). Όπως γνωρίζετε, κυρία Πρόεδρε, στα γαλλικά οι δύο λέξεις δεν σημαίνουν το ίδιο πράγμα. Σκοπός της τροπολογίας είναι να διορθωθεί η γαλλική απόδοση. Δεν ήμουν εγώ αυτή που την κατέθεσε, αλλά νομίζω πως ο σκοπός της είναι αυτός που προανέφερα. Αυτό ήθελα να επισημάνω.
<P>
Επί της τροπολογίας 5:

<SPEAKER ID=33 LANGUAGE="NL" NAME="Sφrensen">
Κύριε Πρόεδρε, κατά τις συνομιλίες που είχα με την κυρία Martens, της Ομάδας του Ευρωπαϊκού Λαϊκού Κόμματος, αποφασίσαμε να τροποποιήσουμε την παράγραφο 19 της τροπολογίας, κατ' αυτόν τον τρόπο. Αυτή αναφέρεται στο ζωτικό ρόλο των ΜΚΟ, στις οποίες μπορούν να περιλαμβάνονται και ιδεολογικές οργανώσεις, οι οποίες έχουν ως καθήκον την υποδοχή και τη συνοδεία των θυμάτων. Συμφωνώ με αυτήν την τροπολογία.

<SPEAKER ID=34 NAME="Πρόεδρος">
Υποβάλλετε λοιπόν μια προφορική τροπολογία με στόχο την αντικατάσταση των λέξεων "οι εκκλησίες και οι θρησκευτικές οργανώσεις" με τις λέξεις "οι ενώσεις κοινωνικού χαρακτήρα" .

<SPEAKER ID=35 LANGUAGE="SV" NAME="Theorin">
Κυρία Πρόεδρε, δεν μου είναι απολύτως σαφές αν στο κείμενο θα υπάρχει η διατύπωση ";θρησκευτικές οργανώσεις";. Εν τοιαύτη περιπτώσει, επιθυμώ να επιστρέψουμε στην αρχική διατύπωση. Εσείς, κυρία Πρόεδρε, είπατε ένα πράγμα και η κ. Sφrensen κάτι διαφορετικό. Μπορείτε, παρακαλώ, να επαναλάβετε τι πραγματικά θα ισχύει στην προφορική πρόταση τροπολογίας;

<SPEAKER ID=36 NAME="Πρόεδρος">
Για να ξεκαθαρίσουμε τελείως τα πράγματα, νομίζω ότι το καλύτερο θα ήταν να ακούσουμε ξανά την άποψη της εισηγήτριας ώστε να μπορέσει να αντιληφθεί ο καθένας, στη δική του γλώσσα, σε τι συνίσταται η προφορική τροπολογία που υποβάλλετε.

<SPEAKER ID=37 LANGUAGE="NL" NAME="Sφrensen">
Συγχωρέστε με για την ασάφεια. Στην προφορική τροπολογία αναφέρεται ότι η αλλαγή της παραγράφου 19 στην τροπολογία 5 έχει ως εξής: αυτό που παραμένει είναι "επισημαίνει το ζωτικό ρόλο που διαδραματίζουν οι ΜΚΟ", και αυτό που είναι τυπωμένο με έντονους χαρακτήρες στην αρχική τροπολογία τροποποιείται ως εξής: "Όπου μπορούν να περιλαμβάνονται και ιδεολογικές οργανώσεις στην Ευρώπη, οι οποίες έχουν ως καθήκον τους την υποδοχή και τη συνοδεία των θυμάτων". Κατά συνέπεια, οι εκκλησίες και οι θρησκευτικές οργανώσεις αντικαθίστανται από τις ιδεολογικές οργανώσεις, επειδή αυτές είναι πολύ ευρύτερες.

<SPEAKER ID=38 NAME="Πρόεδρος">
Νομίζω ότι τώρα τα πράγματα έχουν αποσαφηνιστεί πλήρως.
<P>
Υπάρχουν τουλάχιστον δώδεκα συνάδελφοι οι οποίοι αντιτίθενται στην ενσωμάτωση αυτής της προφορικής τροπολογίας;
<P>
(Εφόσον προβάλλουν αντίρρηση περισσότεροι από δώδεκα βουλευτές, η προφορική τροπολογία δεν λαμβάνεται υπόψη)
<P>
(Το Σώμα εγκρίνει το ψήφισμα)
<P>
ΑΙΤΙΟΛΟΓΗΣΕΙΣ ΨΗΦΟΥ - Έκθεση Sφrensen (Α5-0127/2000):

<SPEAKER ID=39 LANGUAGE="IT" NAME="Fatuzzo">
Κυρία Πρόεδρε, με ιδιαίτερη χαρά ψήφισα υπέρ της έκθεσης Sφrensen. Χαίρομαι για το περιεχόμενο της έκθεσης, με το οποίο συμφωνώ πλήρως, δυστυχώς, όμως, βλέπω ότι δεν προχωρούμε έως το βάθος και την αλήθεια της κατάστασης.
<P>
Στην πρόταση ψηφίσματος αναφέρεται ότι 500.000 άτομα, θύματα της σωματεμπορίας γυναικών, φτάνουν κάθε χρόνο στην Ευρώπη. Οι αληθινοί υπεύθυνοι της σωματεμπορίας γυναικών είναι οι άνδρες που έρχονται σε επαφή μαζί τους στην Ευρώπη, και οι οποίοι, σύμφωνα με τους υπολογισμούς μου, ανέρχονται στα 180 εκατομμύρια. Αυτό που λέγω στην αιτιολόγηση ψήφου μου μπορεί να το βρει κανείς και στη σελίδα 13, έβδομη γραμμή - μία μόνο γραμμή, σε μια έκθεση που περιέχει 722, στην οποία λέγεται η αλήθεια: πρέπει να αγωνιστούμε για "δραστηριότητες ενημέρωσης και ευαισθητοποίησης με στόχο τη μείωση της ζήτησης." Στις 7.213 λέξεις αυτής της έκθεσης, μονάχα 6 λέξεις για να πούμε την αλήθεια!

<SPEAKER ID=40 NAME="Montfort">
Και να 'μαστε πάλι αντιμέτωποι με μία από τις πλέον ειδεχθείς πλευρές των σύγχρονων κοινωνιών μας: τη σωματεμπορία ανθρωπίνων όντων. Και να που γι' άλλη μια φορά το θεσμικό μας όργανο καταπιάνεται με αυτό το πρόβλημα, χρησιμοποιώντας μια ασυνάρτητη διγλωσσία, η οποία, με το να επαναλαμβάνεται συνεχώς, γίνεται αποθαρρυντική.
<P>
Πράγματι, παρ' ότι η Επιτροπή για τα Δικαιώματα της Γυναίκας δικαιολογημένα καταγγέλλει τη σωματεμπορία γυναικών και παιδιών ως απαράδεκτη καταπάτηση θεμελιωδών δικαιωμάτων, ταυτόχρονα όμως καταγγέλλει εκείνο που, κατά την κρίση της, συνιστά τις ολέθριες συνέπειες της απαγόρευσης της πορνείας.
<P>
Όμως σε τι θα ωφελήσουν τα μέτρα που δικαιολογημένα αξιώνουμε να ληφθούν εκ μέρους των εθνικών και κοινοτικών θεσμικών οργάνων όταν από την άλλη, σε προγενέστερο στάδιο, οι πολιτικοί υπεύθυνοι, συμπεριλαμβανομένων και ημών των ιδίων, δεν διακηρύσσουν ανοιχτά την παραβίαση που συνιστά η σεξουαλική εκμετάλλευση, και ιδίως η πορνεία, ενός πράγματι θεμελιώδους δικαιώματος όπως είναι η αξιοπρέπεια του ατόμου;
<P>
Εφόσον την παρούσα στιγμή το Σώμα μας συμμετέχει στις εργασίες για την κατάρτιση του Χάρτη των Θεμελιωδών Δικαιωμάτων, ας αδράξουμε λοιπόν την ευκαιρία για να συλλογιστούμε σχετικά με ποιο νόημα επιθυμούμε να προσδώσουμε σε αυτά τα δικαιώματα: επιδιώκουμε τη διατράνωση μιας συνολικής θεώρησης του ανθρώπινου όντος, της ιερής του φύσης και της εσωτερικής αξιοπρέπειάς του, ή μήπως επιζητούμε την αναγνώριση δικαιωμάτων μεμονωμένων ατόμων και κοινοτήτων που είναι ερμητικά κλειστές στον εαυτό τους;
<P>
Θα μπορούσε κανείς να αντιπαραθέσει το επιχείρημα ότι η πορνεία αποτελεί ένα φαινόμενο που υπήρχε ανέκαθεν, και ότι θα έπρεπε μάλλον να προσπαθήσουμε να περιορίσουμε τις αρνητικές της συνέπειες. Βεβαίως, η μάστιγα αυτή, όπως άλλωστε και τόσες άλλες, υπήρχε ανέκαθεν και δυστυχώς είναι πολύ πιθανό πως δεν θα εκλείψει ποτέ. Ωστόσο, η αποστολή μας ως αιρετοί αντιπρόσωποι μάς θέτει το καθήκον να είμαστε πιο διορατικοί και κυρίως να βλέπουμε μπροστά, έτσι ώστε σε καμία περίπτωση να μην αντιμετωπίζουμε μοιρολατρικά κάτι που καταστρέφει τον άνθρωπο, αλλά να το θεωρούμε σαν ένα έγκλημα που πρέπει να καταπολεμηθεί. Όλα τα δήθεν φιλελεύθερα μέτρα αποποινικοποίησης, σε οιονδήποτε τομέα και αν εφαρμόστηκαν, έχουν αναδειχθεί αναποτελεσματικά αλλά και επικίνδυνα.
<P>
Ας μου επιτραπεί να υπενθυμίσω σε ορισμένους συναδέλφους τον ρόλο που διαδραματίζουν παρόμοιοι νόμοι: απαγορεύοντας κάποιες πρακτικές, θέτουν συγκεκριμένα όρια τα οποία έχουν ως προορισμό να προστατεύσουν εκείνους και εκείνες που, για διαφορετικούς λόγους, περιέρχονται σε ευάλωτη θέση έναντι των οργανωμένων εγκληματικών δικτύων που τους εκμεταλλεύονται και πλουτίζουν πατώντας στην εξαθλίωσή τους. Εάν λοιπόν οι νόμοι αυτοί δεν επαρκούν για την αποδιάρθρωση αυτών των δικτύων, χρειάζεται τότε, εκ παραλλήλου, να προσφέρουμε στις αρμόδιες αρχές τα μέσα για τη διεξαγωγή μιας πάλης, η οποία θα είναι περισσότερο αποτελεσματική στο βαθμό που θα στηρίζεται σε σαφείς νομοθετικές διατάξεις.
<P>
Οι αχαρακτήριστες παρεκτροπές ορισμένων ατόμων οφείλονται πολύ συχνά και σε μια κατάσταση εξαθλίωσης, την οποία επίσης θα πρέπει να αντιμετωπίσουμε και να απαλύνουμε. Συνιστά εγκληματική πράξη το να εκμεταλλευόμαστε την ευάλωτη θέση ορισμένων με σκοπό την προαγωγή μιας ιδεολογίας ελευθεριότητας η οποία γεννά και άλλη εξαθλίωση και που, σε τελευταία ανάλυση, αναδύει μιαν οσμή θανάτου.

<SPEAKER ID=41 NAME="Varaut">
Τα νομοθετικά μέτρα που προτείνονται στην έκθεση Sφrensen εξ ονόματος της
<P>
Επιτροπής για τα Δικαιώματα της Γυναίκας είναι πολυάριθμα και φιλόδοξα.
<P>
Εντούτοις, οποιοδήποτε διακηρυσσόμενο δικαίωμα, οιοσδήποτε προστατευτικός νόμος και κάθε μορφή διεθνούς συνεργασίας δεν έχουν αξία παρά μόνον όταν διαπνέονται από ανώτερες αρχές, από αρχές των οποίων η κατοχύρωση είναι προγενέστερη από το σκοπό για τον οποίο επιστρατεύονται. Καλό θα ήταν λοιπόν να διακηρύξουμε, καταρχάς, πανηγυρικά και με στόμφο, ότι αυτό που διακυβεύεται εν προκειμένω είναι η αξιοπρέπεια του κάθε ανθρώπου, και ότι ο οποιοσδήποτε συμβιβασμός με πρακτικές οι οποίες καταπατούν αυτή την αξιοπρέπεια συνιστά μια στάση ανεύθυνη και εγκληματική.
<P>
Τη στιγμή που γνωρίζουμε τη φρίκη των δραστηριοτήτων των κυκλωμάτων της παιδεραστίας, όταν βλέπουμε, στις ευρωπαϊκές πρωτεύουσες, γυναίκες να εκτίθενται σε βιτρίνες λες και είναι εμπορεύματα, όταν συναισθανόμαστε την απόγνωση των θυμάτων της συγκεκριμένης εκμετάλλευσης, δεν μπορούμε παρά να απορρίψουμε κάποια κείμενα επιπόλαια και εγκληματικά που προτείνουν αποποινικοποιήσεις, εμπνεόμενα από μια ιδεολογία ελευθεριότητας η οποία παραβλέπει την αναγκαιότητα παροχής προστασίας, έστω και με ατέλειες, στα ασθενέστερα και πιο ευάλωτα άτομα.
<P>
Στους κόλπους των κρατών και στο πλαίσιο της μεταξύ τους συνεργασίας, είναι απαραίτητο να επανέλθουν στο επίκεντρο των ανησυχιών οι έμφυτες αρχές της ανθρώπινης αξιοπρέπειας, είναι απαραίτητη ανάγκη οι αρχές αυτές να προάγονται και να προστατεύονται με την εφαρμογή πολιτικών που θα προσβλέπουν στην προστασία των θυμάτων και στην καταστολή των υπαιτίων.
<P>
Σε προγενέστερο στάδιο, είναι απαραίτητο να δρομολογηθεί μια φιλόδοξη πολιτική αναπτυξιακής βοήθειας. Μέριμνα της συγκεκριμένης πολιτικής θα πρέπει να είναι η προσφορά, στις φτωχές χώρες, των αναγκαίων μέσων για την ανάπτυξή τους, κατά τρόπο ώστε να μπορούν να προσφέρουν στον πληθυσμό τους την προοπτική για μια αξιοπρεπή ζωή. Η πολιτική αυτή εμπεριέχει μεν οικονομικές πτυχές, αλλά ενέχει επίσης, και πάνω απ' όλα, πολιτιστικές και εκπαιδευτικές πλευρές. Βεβαίως, σημειώνεται μια διαρκής ζήτηση αυτού που ονομάζεται "βιομηχανία του σεξ", οφείλουμε ωστόσο να προσπαθήσουμε να αποτρέψουμε την τάση κάποιων ενηλίκων να πωλούν τον εαυτό τους ή τα παιδιά τους στα συγκεκριμένα δίκτυα απλώς και μόνον διότι δεν έχουν άλλο τρόπο να καλύψουν τις ανάγκες τους. Κυρίως μέσω της προσφοράς παιδείας, τόσο στους νέους όσο και στους ενήλικες, θα σταθεί δυνατό να δημιουργήσουν οι άνθρωποι αυτοί τα μέσα για τη συντήρησή τους στις αντίστοιχες περιοχές όπου ζουν.
<P>
Όσον αφορά εμάς, θα πρέπει να διαμορφώσουμε, ταυτόχρονα και στις δικές μας χώρες, το αναγκαίο κανονιστικό και κοινωνικό πλαίσιο που θα επιτρέπει την αρωγή στα θύματα και την καταπολέμηση μιας μάστιγας η οποία πολύ συχνά παρουσιάζεται σαν μοιραία κατάσταση, ή ακόμη και σαν ανώδυνο έθιμο.

<CHAPTER ID=3>
Σκάφη υπό σημαία μη συμβαλλομένων μερών στην Οργάνωση Αλιείας Βορειοδυτικού Ατλαντικού
<SPEAKER ID=42 NAME="Πρόεδρος">
­ Η ημερήσια διάταξη προβλέπει τη συζήτηση της έκθεσης (Α5-0101/2000) του κυρίου Varela Suanzes-Carpegna, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου που αφορά τη θέσπιση ορισμένων μέτρων ελέγχου για τα σκάφη υπό σημαία μη συμβαλλόμενων μερών στην Οργάνωση Αλιείας Βορειοδυτικού Ατλαντικού (NAFO) (COM(1999)570 ­ C5-0041/2000 ­ 1999/0231(CNS)).

<SPEAKER ID=43 LANGUAGE="ES" NAME="Varela Suanzes-Carpegna">
Κυρία Πρόεδρε, κύριε Επίτροπε, κύριοι βουλευτές, οι περιφερειακές οργανώσεις αλιείας, που ρυθμίζουν τη αλιευτική δραστηριότητα πέραν των 200 μιλίων των αποκλειστικών οικονομικών περιοχών, διαδραματίζουν έναν θεμελιώδη ρόλο στη ρύθμιση και στην ορθολογική διαχείριση των αλιευτικών πόρων στα διεθνή ύδατα. Και καλούνται να διαδραματίσουν έναν ακόμη πιο σημαντικό ρόλο στο άμεσο μέλλον.
<P>
Για τον λόγο αυτό, η Ευρωπαϊκή Ένωση πρέπει να καταστήσει ισχυρή την παρουσία της σε αυτές τις περιφερειακές οργανώσεις, στις υφιστάμενες και σε εκείνες που πρόκειται να δημιουργηθούν μελλοντικά.
<P>
Δυστυχώς, η Ευρωπαϊκή Επιτροπή, κατά τη γνώμη μας, δεν έχει αυτή τη στιγμή τους ανθρώπινους πόρους και τους τεχνικούς για να είναι παρούσα, με την επιμέλεια που απαιτείται, σε καθεμιά απ' όλες αυτές τις περιφερειακές οργανώσεις αλιείας σύμφωνα με τα σημαντικά συμφέροντα που έχουν οι διαφορετικοί κοινοτικοί στόλοι στους διάφορους ωκεανούς του πλανήτη. Η Οργάνωση Αλιείας Βορειοδυτικού Ατλαντικού (NAFO) αποτελεί μια εξαίρεση και έχει μετατραπεί ίσως στη σκηνή στην οποία σημειώνονται οι περισσότερες παρουσίες, οι περισσότερες κανονιστικές ρυθμίσεις και που παρακολουθείται περισσότερο από όλες.
<P>
Είναι επίσης αλήθεια ότι η Επιτροπή δίνει περισσότερη προσοχή σε ορισμένες από αυτές τις οργανώσεις, όπως στην περίπτωση του ICCAT, ενδιαφέρον που βέβαια, δεν είναι ανεξάρτητο από την πίεση που ασκείται από το Ευρωπαϊκό Κοινοβούλιο και, συγκεκριμένα από την Επιτροπή Αλιείας μας.
<P>
Αλλά απομένουν πολλές άλλες σκηνές και - για να αναφέρουμε μόνον εκείνες που μπορούν να αφορούν τον τόνο - μαζί με την προαναφερθείσα οργάνωση για τον τόνο του Ατλαντικού, υπάρχει η επιτακτική ανάγκη της παρουσίας μας και αφοσίωσής μας στην Επιτροπή Τονοειδών του Ινδικού Ωκεανού, (CTOI), στη Διαμερικανική Επιτροπή Τόνου Τροπικών Ζωνών (CIAT) ή στη MHLC, την Πολυμερή Διάσκεψη Υψηλού Επιπέδου (Multilateral High Level Conference), που διαπραγματεύεται τη σύμβαση που θα διέπει την επιτροπή του δυτικού Ειρηνικού.
<P>
Η αποτελεσματική παρουσία, με ανθρώπινα και τεχνικά μέσα, της Ευρωπαϊκής Επιτροπής σε όλες αυτές τις οργανώσεις και σε όσες πρόκειται να δημιουργηθούν - όπως είπα - μελλοντικά, είναι επιβεβλημένη. Από το Ευρωπαϊκό Κοινοβούλιο θα βοηθήσουμε, και δεν φειδόμαστε προσπαθειών έτσι, ώστε η Ευρωπαϊκή Ένωση να έχει σε αυτούς τους οργανισμούς το βάρος που αντιστοιχεί στους αλιευτικούς μας τομείς και που εκείνοι ζητούν έναντι τρίτων χωρών, που ορισμένες φορές βέβαια, υπερασπίζονται με μεγαλύτερο ζήλο απ' ό,τι εμείς τα δικά τους συμφέροντα.
<P>
Η NAFO αποτέλεσε πρότυπο σε πολλές περιπτώσεις. Ο Κανονισμός που μας απασχολεί τώρα επιχειρεί να μεταφέρει στο κοινοτικό πλαίσιο αποφάσεις που έχουν ήδη εγκριθεί στην οργάνωση κατά τα έτη 1997, 1998 και 1999 για να καταστήσουμε πιο αποτελεσματικά τα μέτρα που έχουν θεσπιστεί στο εσωτερικό της. Πρόκειται στην περίπτωση αυτή, για το ακανθώδες πρόβλημα της τήρησης των προτύπων των περιφερειακών οργανώσεων αλιείας για τα πλοία εκείνα που δεν αποτελούν μέρος της οργάνωσης και που, κάτω από σημαίες ευκαιρίας ή όχι, δρουν απλώς ανεξέλεγκτα ενώ άλλα τηρούν τα μέτρα διατήρησης των πόρων και, φυσικά, συνεισφέρουν τα αντίστοιχα δικαιώματα εκμετάλλευσης.
<P>
Στηρίζουμε τα προβλεπόμενα μέτρα, τα οποία ακόμη κι έτσι εξακολουθούν να είναι σπάνια και δύσκολα στην εφαρμογή τους, αλλά τα οποία με τη διεθνή ευαισθητοποίηση γύρω από την υπεύθυνη αλιεία και το υπεύθυνο εμπόριο θα επεκταθούν και θα γίνουν αποτελεσματικότερα. Αυτή τη γραμμή ακολουθούν οι τροπολογίες που προτείνουμε από την Επιτροπή Αλιείας του Κοινοβουλίου, που διασαφηνίζουν ορισμένες έννοιες για μεγαλύτερη ακρίβεια και βελτίωση, στο μέτρο του δυνατού, των ήδη σημαντικών συστημάτων ελέγχου στα ύδατα της NAFO.
<P>
Σήμερα - όπως είναι γνωστό - κατέπλευσε στο λιμάνι, το πορτογαλικό λιμάνι του Aveiro, ένα κοινοτικό πλοίο, το Santa Mafalda, που έπλεε στα ύδατα της NAFO, και στο οποίο επέβαιναν καναδοί επιθεωρητές της NAFO. Αναμένοντας τα πορίσματα της λιμενικής επιθεώρησης, ζητήσαμε από όλους την εκπλήρωση των κανόνων ρύθμισης των αλιευτικών προϊόντων της NAFO, κανόνες διατήρησης των πόρων που είναι ουσιαστικοί για τη συντήρησή τους.
<P>
Επίσης ζητήσαμε από τις καναδικές αρχές να συμμορφώνονται με τους κανόνες ελέγχου της NAFO και να μην υπερβαίνουν τα όρια των αρμοδιοτήτων τους, όπως αναγνώρισε στην Ολομέλεια ότι συνέβη στην περίπτωση αυτή ο κ. Kinnock, Αντιπρόεδρος της Επιτροπής, σχετικά με την ανάρμοστη οικειοποίηση των εγγράφων του σκάφους χωρίς την άδεια του κυβερνήτη του εν λόγω πλοίου.
<P>
Τέτοιου είδους ενέργειες θυμίζουν εποχές που θεωρούσαμε ξεπερασμένες, κατά τις οποίες ο Καναδάς προκάλεσε μια κατάσταση κρίσης με την Ευρωπαϊκή Ένωση, την οποία δεν θα επιθυμούσαμε, υπό οποιεσδήποτε συνθήκες, να δούμε να επαναλαμβάνεται.
<P>
Ζητάμε, συνεπώς, από την Ευρωπαϊκή Επιτροπή μια κατάλληλη απάντηση προς τον Καναδά έναντι αυτής της συμπεριφοράς και ζητάμε - επιμένω και καταλήγω με αυτό - από όλους τη συμπεριφορά που αξίζει στη διατήρηση των πόρων και στην αυστηρή τήρηση των κανόνων της οργάνωσης NAFO.

<SPEAKER ID=44 NAME="Langenhagen">
Κυρία Πρόεδρε, κύριε Επίτροπε, παρατηρούμε εδώ και αρκετό καιρό με αυξανόμενη ανησυχία μια εισροή πλοίων στον βορειοδυτικό Ατλαντικό τα οποία δεν ανήκουν στην NAFO, την Οργάνωση Αλιείας Βορειοδυτικού Ατλαντικού. Με απλά λόγια, οι εν λόγω εφοπλιστές ασκούν πειρατική αλιεία. Αρνούνται συνειδητά να ενταχθούν στη NAFO η οποία ανήκει στην Ευρωπαϊκή Ένωση. Θεωρούν ότι θα αποφύγουν έτσι όλες τις ευθύνες.
<P>
Τα προβλήματα τα οποία αντιμετωπίζει η συνολική αλιεία δεν είναι καινούρια. Η υπεραλίευση παίζει εδώ σημαντικό ρόλο. Επομένως, αυτό που χρειαζόμαστε επιτέλους είναι μια πολιτική αλιείας με συνοχή, η οποία δεν θα ισχύει μόνο για τα δικά μας ύδατα αλλά παγκοσμίως, μια πολιτική αλιείας στην οποία όλα τα μέλη θα καταβάλλουν κοινές προσπάθειες και δεν θα παίζει το καθένα το δικό του παιχνίδι. Αυτό αφορά όλους: τη διεθνή κοινότητα, τα κράτη και την Ευρωπαϊκή Ένωση. Επομένως η NAFO έχει μεγαλύτερη σημασία απ' ό,τι πιστεύαμε αρχικά και μάλιστα για όλους - και όχι μόνο για την Ευρωπαϊκή Ένωση. Ειδικά για τον βακαλάο και το κοκκινόψαρο, δύο πηγές τροφής που χαίρουν μεγάλης εκτίμησης, η ανεξέλεγκτη αλιεία είχε ήδη καταστροφικές συνέπειες. Από πλευράς της NAFO υπάρχουν ρυθμίσεις και για τα δύο είδη ψαριού από τη δεκαετία του ' 90, οι οποίες επιβάλλουν είτε απόλυτη αλιευτική απαγόρευση είτε τουλάχιστον σαφείς αλιευτικούς περιορισμούς. Παρ' όλες τις προσπάθειες να επιτευχθεί έστω και ο σεβασμός των μέτρων προστασίας και διατήρησης από τα συγκεκριμένα σκάφη τα οποία είναι συχνά άνευ εθνικότητας, αυτά συνεχίζουν να ψαρεύουν χωρίς ενδοιασμούς.
<P>
Το πρόβλημα της Ευρωπαϊκής Ένωσης μέχρι στιγμής ήταν ο μη ενιαίος έλεγχος κατά τον εκτελωνισμό των πλοίων των μη συμβαλλόμενων μερών στη NAFO στα λιμάνια της ΕΕ, διότι αυτά τα πλοία φυσικά δεν υπάγονται στο κοινοτικό δίκαιο. Έτσι ο κανονισμός που συζητείται τώρα αποκτά σημασία, καθώς μεταφέρει άμεσα τις ρυθμίσεις της NAFO ως Διεθνές Δίκαιο στο ισχύον κοινοτικό δίκαιο που ισχύει σε όλα τα κράτη μέλη της ΕΕ. Το πιο σημαντικό θέμα του κανονισμού είναι λοιπόν οι ρυθμίσεις της NAFO, με τις οποίες θα ελέγχονται τα μη συμβαλλόμενα στη NAFO μέρη, τα συχνά άνευ εθνικότητας σκάφη και το αλίευμά τους και σε δεδομένες περιπτώσεις θα τους επιβάλλονται κυρώσεις πράγμα που θα γίνεται τώρα ενιαία.
<P>
Σε μια ψυχολογική μελέτη που υπάρχει στη Γερμανία, που συμπτωματικά ονομάζεται "παιχνίδι αλιείας" , όταν οι συμμετέχοντες δρούσαν σαν μεμονωμένοι παίκτες, κινούνταν πάντα προς την καταστροφή των πόρων. Εν τέλει, όλοι έπαιρναν αυτό που είχε απομείνει και το οποίο στο τέλος ήταν κάτι απαράδεκτο. Αν δεν θέλουμε να βρεθούμε στη θέση όπου θα πρέπει να επιλέξουμε ανάμεσα στις αμφίβολες πηγές τροφής και την αμφίβολη αλιεία, αυτό που μας συμφέρει είναι μια συνεργασία όλων των συμμετεχόντων που να λειτουργεί καλά.
<P>
Ως μέλος της NAFO το οποίο από την πλευρά του έχει επίσης πολλά μέλη, η ΕΕ έχει τις προϋποθέσεις γι' αυτό. Ως εκ τούτου χαιρετίζω αυτή την πρωτοβουλία, θέλουμε όμως να εισαχθούν στις αιτήσεις μας και κάποιες διευκρινίσεις για μια μεγαλύτερη συνοχή μεταξύ NAFO και ΕΕ.
<P>
Μια τελευταία λέξη για αυτή την ενδιαφέρουσα έννοια του Διεθνούς Δικαίου. Ακόμη και το ευρωπαϊκό δίκαιο είναι στη βάση του Διεθνές Δίκαιο. Οφείλουμε ωστόσο να διαπιστώσουμε σήμερα ότι το ευρωπαϊκό κοινοτικό δίκαιο συμπυκνώθηκε σε μια νέα ανεξάρτητη έννοια, σε αναλογία ασφαλώς με τον συμπυκνωμένο ορισμό της έννοιας Ευρωπαϊκή Ένωση.

<SPEAKER ID=45 LANGUAGE="ES" NAME="Miguιlez Ramos">
Κύριε Πρόεδρε, ο κ. Varela αναφέρθηκε ήδη στην παρέμβασή του στην πειστική απάντηση που έδωσε την Τρίτη ο Επίτροπος κ. Kinnock, στην ερώτησή μου σχετικά με την επιβίβαση καναδών επιθεωρητών σε ένα πορτογαλικό αλιευτικό σε περιοχή της NAFO.
<P>
Το μόνο που μπορεί να γίνει είναι να δείχνουν όλοι υπευθυνότητα αν επιθυμούμε να διατηρήσουμε την ισορροπία σε αυτή τη σημαντική οργάνωση και σε αυτή την ιδιαίτερα σημαντική περιοχή αλιείας για τον κοινοτικό στόλο.
<P>
Η πρόταση κανονισμού που συζητάμε σήμερα, σχετική με τα μέτρα ελέγχου που αφορούν τα σκάφη χωρών μη συμβαλλομένων μερών της NAFO, έχει άμεση σχέση με αυτή την έννοια της υπευθυνότητας, έννοια τόσο απαραίτητη στον τομέα της αλιείας. Αναφέρομαι στην υπευθυνότητα όλων στη διαχείριση των θαλάσσιων πόρων, σύμφωνα με αποδεκτούς κανόνες από όλα τα μέρη για τη διασφάλιση της διατήρησής τους και για να διασφαλιστεί ότι η δική μας δεν θα είναι η τελευταία γενιά που θα γνωρίσει τον βακαλάο, τον σεβαστό ή το αμερικανικό καλκάνι.
<P>
Οι περιφερειακές οργανώσεις αλιείας κερδίζουν τα τελευταία χρόνια μείζονα σημασία στη διαχείριση της αλιείας. Με αυτή την έννοια, οι σοσιαλιστές θέλουμε να προχωρούμε στην ανάπτυξη μιας ιδέας που έχει ως σκοπό να ενισχύσει το αίσθημα της ευθύνης. Έχουν μείνει πίσω μας οι νομικές φιλοσοφίες από το μακρινό παρελθόν, κατά το οποίο ο άνθρωπος ένιωθε την ασημαντότητά του μπροστά στην απεραντοσύνη της Γης, που του φαινόταν ένας πλανήτης με ανεξάντλητους πόρους. Από αυτές τις ιδέες προερχόταν η έλλειψη καθαριότητας των θαλασσών και η αρχή ότι η θάλασσα δεν ανήκει σε κανέναν. Ωστόσο, σήμερα, σε έναν κόσμο που μικραίνει καθημερινά, κυριαρχούμενος από νέες τεχνολογίες που τον κάνουν ακόμη μικρότερο και με πόρους που ήδη μας φαίνονται όλο και πιο σπάνιοι, οι σοσιαλιστές επιθυμούμε να προχωρήσουμε στη αρχή ότι η θάλασσα ανήκει σε όλους.
<P>
Για τον λόγο αυτό θέλουμε η NAFO να είναι - και είναι εκ των πραγμάτων - μια οργάνωση ανοιχτή στα κράτη εκείνα που έχουν σκάφη που αλιεύουν στην περιοχή. Με αυτόν τον τρόπο, αυτά τα κράτη θα συμμετείχαν στη δημιουργία ρυθμιστικών κανόνων και θα ήταν συνυπεύθυνα για τη διαχείριση των πόρων.
<P>
Αν δεν ενεργήσουμε με αυτόν τον τρόπο, θα ευνοούνταν οι σημαίες ευκαιρίας, που κρύβονται πίσω από τον ευφημισμό "μη συμβαλλομενα μέρη" , αν δεν συνέβαινε και το ίδιο με τα πειρατικά, που κρύβονται πίσω από τον άλλο ευφημισμό "σκάφη απάτριδα" . Αυτά τα σκάφη - που πολλές φορές επιμένουμε να πιστεύουμε ότι δεν έχουν τίποτα να κάνουν με εμάς - δεν έρχονται από τις μακρινές νότιες θάλασσες, αλλά σχεδόν πάντοτε η προέλευσή τους είναι ευρωπαϊκά λιμάνια, κοινοτικά λιμάνια. Υψώνουν παράξενες σημαίες με σκοπό την άσκηση του κοινωνικού ντάμπινγκ και, με αυτόν τον τρόπο, να εξαιρούνται από τους κανόνες της ορθολογικής διαχείρισης των πόρων αλλά και να μην προβληματίζονται με τα κοινωνικά δικαιώματα των εργαζομένων. Οι φανατικοί οπαδοί της αγοράς μπορούν να βεβαιωθούν ότι ούτε τα ψάρια ούτε τα άτομα κερδίζουν με τα αξιώματα που προβάλουν.
<P>
Τέλος, είναι εξίσου σημαντικό τα κράτη με σκάφη που αλιεύουν σε ύδατα της NAFO να αποτελούν συμβαλλόμενα μέρη, όπως και η Ευρωπαϊκή Κοινότητα είναι σημαντικό να είναι συμβαλλόμενο μέρος στις περιφερειακές οργανώσεις που δημιουργούνται στον νότιο Ατλαντικό, και όπου αλιεύει ο κοινοτικός στόλος. Ο στόλος μας - ο κοινοτικός στόλος - δεν επιθυμεί να θεωρείται ούτε πειρατικός, ούτε άπατρις ούτε παρείσακτος.
<P>
Καταλήγοντας, η Ομάδα του Κόμματος των Ευρωπαίων Σοσιαλιστών εκφράζει την απόλυτη συμφωνία της με το περιεχόμενο της εν λόγω έκθεσης, παρ' όλο που λυπάται - όπως και ο ίδιος ο εισηγητής, ο κ. Varela - για την ανεπάρκεια των μέτρων που προτείνονται από την Επιτροπή για την καταπολέμηση αυτού που αποτελεί σήμερα τον κύριο εχθρό του στόλου μας και της διατήρησης των αλιευτικών πόρων, και που είναι, ακριβώς, τα πλοία με σημαία ευκαιρίας.

<SPEAKER ID=46 NAME="ΜcKenna">
Επιθυμώ πάρα πολύ να στηρίξω αυτή την έκθεση. Είναι εξαιρετικά σημαντική και είναι πολύ σπουδαίο να υποστηρίξουμε τις προσπάθειες της NAFO να σταματήσει αυτή την πολύ προβληματική δραστηριότητα των μη συμβαλλομένων μερών. Η πραγματικότητα αυτής της κατάστασης είναι πως ο όρος "σκάφη μη συμβαλλομένων μερών" σημαίνει συνήθως σκάφη που πλέουν υπό σημαίες ευκαιρίας ή υπό σημαίες που απέκτησαν από χώρες με ανοικτό νηολόγιο. Αυτές είναι χώρες που παραχωρούν στους πλοιοκτήτες το δικαίωμα να πλέουν υπό τη σημαία τους, εάν καταβάλουν κάποια εισφορά στη χώρα. Βάσει του διεθνούς δικαίου, είναι ευθύνη του κράτους υπό τη σημαία των οποίων πλέουν τα σκάφη να διασφαλίσει ότι τηρούν τους σχετικούς κανόνες και κανονισμούς, για παράδειγμα τα μέτρα διατήρησης, τα πρότυπα ασφάλειας και εργασίας, κλπ.
<P>
Το μεγάλο πρόβλημα είναι ότι αυτές οι χώρες που πωλούν σημαίες ευκαιρίας δεν προτίθενται να επιβάλουν αυτούς τους κανόνες, και αυτός είναι ο κύριος λόγος που προσελκύουν αυτούς τους αδίστακτους πλοιοκτήτες, οι οποίοι μπορούν να κάνουν ό,τι τους αρέσει. Μπορούν να αψηφούν τον νόμο και κανείς δεν πρόκειται να προσπαθήσει να τον επιβάλει. Το μόνο που πρέπει να κάνει ο πλοιοκτήτης είναι να πληρώσει ένα μικρό χρηματικό ποσό στη χώρα για να αποκτήσει τη σημαία που θα του επιτρέψει να αλιεύει υπό καθεστώς ατιμωρησίας. Αυτό πρέπει όντως να σταματήσει.
<P>
Ο κατάλογος αυτών των χωρών είναι πολύ μακρύς, αλλά οι παραδοσιακές χώρες είναι η Μπελίσε, ο Παναμάς, η Ονδούρα και ο Αγιος Βικέντιος και Γρεναδίνες. Πολλά από αυτά τα σκάφη δραστηριοποιούνται στην περιοχή της NAFO, αλλά αυτή δεν είναι η μοναδική περιοχή δραστηριοποίησής τους. Πολύ μεγάλος αριθμός σκαφών αλιεύει επίσης τόνο στον Ατλαντικό, όπου η αρμόδια περιφερειακή οργάνωση είναι η Διεθνής Επιτροπή για τη Διατήρηση των Τονοειδών του Ατλαντικού (ICCAT). Η ΙCCAT έχει κάνει περισσότερα από κάθε άλλη περιφερειακή οργάνωση στην προσπάθεια καταπολέμησης της αλιείας υπό σημαίες ευκαιρίας. Το πιο δραματικό - και είναι κάτι που πρέπει να ακολουθήσουν και άλλοι - είναι ότι τώρα έχει επιβάλει απαγόρευση εισαγωγών τόνου γαλαζόψαρου προερχόμενων από μια χώρα μέλος της, την Ισημερινή Γουϊνέα. Η ΙCCAT έχει όντως σοβαρές προθέσεις και οι υπόλοιποι πρέπει να ενεργήσουν αναλόγως.
<P>
Οργανώσεις όπως η ΙCCAT και η NAFO δεν μπορούν να λύσουν το πρόβλημα από μόνες τους. Η ευθύνη ανήκει και σε πολλούς άλλους κύκλους και αυτή η ευθύνη πρέπει να ληφθεί στα σοβαρά.
<P>
Πολλοί πλοιοκτήτες αρέσκονται να χρησιμοποιούν σημαίες ευκαιρίας, διότι τους δίνουν τη δυνατότητα να την γλιτώνουν σχεδόν για τα πάντα. Δεν υπάρχει τρόπος να επιβληθεί ο νόμος. Οι χώρες που πωλούν τη σημαία τους τους επιτρέπουν να πλέουν υπό αυτή· κάνουν τα στραβά μάτια και δεν νοιάζονται. Για τον λόγο αυτό είναι τόσο δημοφιλείς. Η ΕΕ από την άποψη αυτή είναι μεταξύ των χειρότερων.
<P>
Σύμφωνα με τις Ναυτιλιακές Υπηρεσίες Lloyd, τον Δεκέμβριο του 1999 υπήρχαν 1.323 σκάφη μεγαλύτερα των 24 μέτρων τα οποία έπλεαν υπό σημαία ευκαιρίας. Εξ αυτών, 168 ανήκαν σε επιχειρήσεις με έδρα κράτη μέλη της ΕΕ. Βεβαίως μακράν η χειρότερη, και αυτό δεν προκαλεί έκπληξη, είναι η Ισπανία με 116 σκάφη, αλλά ασφαλώς δεν είναι τα μόνα. Κάθε χώρα τείνει να έχει τις προτιμώμενες σημαίες ευκαιρίας της. Τα γαλλικά σκάφη για παράδειγμα συνηθίζουν να χρησιμοποιούν σημαίες της Ρεϋνιόν, του Αγίου Βικεντίου και των Σεϋχελλών. Για την Ελλάδα είναι η Κύπρος και ο Παναμάς. Οι Ολλανδοί χρησιμοποιούν την Μπελίσε και τον Αγιο Βικέντιο, και βεβαίως 4 σκάφη από τη δική μου χώρα πλέουν επίσης υπό σημαία Μπελίσε. Οι προτιμώμενες χώρες της Βρετανίας είναι ο Παναμάς και η Μπελίσε. Δεν προκαλεί έκπληξη το γεγονός ότι η Μπελίσε εμφανίζεται στον κατάλογο, εάν λάβουμε υπόψη τις περυσινές αποκαλύψεις για τις επιχειρηματικές διασυνδέσεις εκεί του Michael Ashcroft, ταμία του Κόμματος των Συντηρητικών.
<P>
Ο ισπανικός στόλος κατανέμεται σε έναν πολύ μακρύ κατάλογο, που συμπεριλαμβάνει την Μπελίσε, την Ονδούρα, τις Ολλανδικές Αντίλλες, τον Παναμά και πολλές άλλες χώρες. Το μόνο μέρος που έχει περισσότερες από αυτές τις σημαίες ευκαιρίας είναι η Ταϊβάν με 117, η οποία μόλις και υπερτερεί της Ισπανίας στην πρώτη θέση.
<P>
Πέρυσι, η Επιτροπή προσπάθησε όντως να κάνει κάτι· πρότεινε την άρνηση χορήγησης επιδοτήσεων για τη μεταφορά της πλοιοκτησίας σε χώρες με ανοικτά νηολόγια. Το Συμβούλιο αρνήθηκε. Θέλει να χρησιμοποιεί το δημόσιο χρήμα για να χρηματοδοτεί τρόπους παραβίασης των κανόνων, και αυτό δεν είναι αποδεκτό. Τουλάχιστον μία οργάνωση προσπαθεί να επισύρει την προσοχή του κοινού σε αυτό το θέμα. Τις τελευταίες δύο εβδομάδες, ένα πλοίο της Greenpeace βρισκόταν στο μέσον του Νοτίου Ατλαντικού, όπου βρήκε πλήθος σκαφών που αλίευαν τόνο να πλέουν υπό αυτές τις σημαίες ευκαιρίας. Βρήκε επίσης ένα μεταφορικό σκάφος, υπό σημαία Παναμά και ιαπωνική ιδιοκτησία, χώρες που ειρήσθω εν παρόδω είναι και οι δύο συμβαλλόμενα μέρη της ICCAT, το οποίο ελάμβανε αλιεύματα από σκάφη μη συμβαλλομένων μερών, συγκεκριμένα υπό σημαία Μπελίσε. Αυτό αντίκειται κατάφωρα στους κανόνες της ICCAT και θεωρώ ότι όντως πρέπει να το αντιμετωπίσουμε. Η Ευρωπαϊκή Ένωση πρέπει να αναλάβει την ευθύνη της σε αυτό το θέμα.

<SPEAKER ID=47 NAME="Fraga Estιvez">
Κύριε Πρόεδρε, καλωσορίζω κι εγώ αυτή την πρόταση κανονισμού της Επιτροπής που αποσκοπεί στην περαιτέρω τελειοποίηση ορισμένων μέτρων ελέγχου στην περιοχή της NAFO.
<P>
Έχω εκφράσει πολλές φορές την άποψή μου ότι το αλιευτικό πεδίο NAFO πρέπει αναμφίβολα να είναι ένα από τα περισσότερο ελεγχόμενα στον κόσμο, μια εποπτεία που ασκείται μερικές φορές με μια υπερβολική έλλειψη εμπιστοσύνης ορισμένων από τα συμβαλλόμενα μέρη, με σχεδόν απεριόριστη εξουσία στη NAFO, απέναντι στα άλλα μέρη, η δραστηριότητα των οποίων είναι απόλυτα νόμιμη.
<P>
Όλοι θυμόμαστε τα επεισόδια που συνέβησαν πριν από μερικά χρόνια, άδικα και θλιβερά για ένα κοινοτικό σκάφος, που ήταν προϊόν αυτής της έλλειψης εμπιστοσύνης πέρα από όρια στην καταδίωξη, που πολλές φορές στην πραγματικότητα κρύβει την επιθυμία να καλυφθούν με ένα προπέτασμα καπνού τα λάθη διαχείρισης συγκεκριμένων παράκτιων χωρών.
<P>
Για τον λόγο αυτόν, πρέπει να επικροτήσουμε το γεγονός ότι αυτή η πρόταση έχει σκοπό την ενσωμάτωση στην κοινοτική νομοθεσία τριών συστάσεων της NAFO που στοχεύουν στον έλεγχο των δραστηριοτήτων των σκαφών των μη συμβαλλομένων μερών, συγκεκριμένα των σκαφών υπό σημαία ευκαιρίας, οι δραστηριότητες των οποίων είναι χωρίς αμφιβολία, πολύ πιο ύποπτες από εκείνες οποιουδήποτε κοινοτικού στόλου.
<P>
Όπως έχουμε συνηθίσει, όσον αφορά τις μεταφορές νομοθεσίας στην κοινοτική νομοθεσία, πρέπει να εκφράσουμε και πάλι την αποδοκιμασία μας για την καθυστέρηση της Επιτροπής στην ανάληψη των εργασιών νομοθετικής προσαρμογής. Μπορεί να αληθεύει ότι η πρόταση συγκεντρώνει τις τελευταίες συστάσεις της NAFO σχετικά με τις συγκεντρώσεις και τις μετεπιβιβάσεις των ετήσιων συνεδριάσεών της του 1998 και 1999, αλλά αληθεύει επίσης ότι αυτά δεν είναι παρά μικροδιορθώσεις στη σύσταση του 1997, που ενσωματώνεται στη νομοθεσία μόλις τώρα.
<P>
Πέρα από αυτό το παράπονο που αποτελεί πια παράδοση, αυτή η πρόταση κανονισμού παρέχει την ευκαιρία εξέτασης του πραγματικού προβλήματος των σημαιών ευκαιρίας και των εργασιών της Ευρωπαϊκής Ένωσης για την αντιμετώπισή τους. Στο τρέχον πλαίσιο των θαλάσσιων πόρων, και ενώ η ανάγκη ουσιαστικής προστασίας των θαλάσσιων οικοσυστημάτων εγκαθίσταται πια σταθερά στη συνείδηση όλων, η καταπολέμηση των παράνομων αλιευτικών, μεταξύ των οποίων πρέπει να τοποθετηθούν σε πρώτη γραμμή οι σημαίες ευκαιρίας, πρέπει να αποτελέσει προτεραιότητα.
<P>
Η Ευρωπαϊκή Ένωση έχει την ευθύνη να τεθεί επικεφαλής της καταπολέμησης αυτών των ζημιογόνων μορφών αλιείας και πρέπει να είναι ικανή να προτείνει τις δικές της εναλλακτικές λύσεις. Ένα πρώτο βήμα θα έπρεπε να είναι η πρόταση στα κράτη μέλη μιας ενοποιημένης και σαφούς νομοθεσίας κατά της δραστηριότητας αυτής, με σκοπό τον καθορισμό κοινών κανόνων που να απαγορεύουν τις εκχωρήσεις σημαίας και να σταματήσουν να δέχονται στα λιμάνια τους την είσοδο των εν λόγω στόλων. Δεν έχει γίνει σαφής συνείδηση ακόμη σε όλα τα κοινοτικά λιμάνια ότι, με άμεσο ή έμμεσο τρόπο, πολλές φορές προσφέρεται καταφύγιο σε παράνομες δραστηριότητες. Αυτό μπορεί να γίνει συνείδηση μόνο με μια αποφασιστική εκστρατεία διάδοσης που θα συνοδεύεται από μια αυστηρή νομοθεσία.

<SPEAKER ID=48 NAME="McCartin">
Κύριε Πρόεδρε, θέλω να συγχαρώ τον κ. Varela Suanzes-Carpegna για τη μεγάλη εργασία που επιτέλεσε επί του θέματος, και μάλιστα για όλα τα ζητήματα που υποβάλλονται ενώπιον της Επιτροπής Αλιείας. Το συνολικό ζήτημα του τι κάνουμε για την προστασία της θαλάσσιας ζωής εκτός των υδάτων μας δεν είναι ένα πολύ δημοφιλές θέμα. Δεν προβληματίζει πάρα πολύ την κοινή γνώμη στην Ευρωπαϊκή Ένωση. Υπάρχει μια αυξανόμενη κατανόηση των προσπαθειών που καταβάλλει η Ευρωπαϊκή Ένωση, και θα ήθελα να πω ότι στη διάρκεια των πολλών ετών που υφίσταται η Κοινή Αλιευτική Πολιτική, η Ένωση απέτυχε σε μεγάλο βαθμό να πείσει το ευρωπαϊκό κοινό για τη σημασία του ρόλου που διαδραματίζει προσπαθώντας να διαπιστώσει τα γεγονότα της θαλάσσιας ζωής, να προσφέρει στο κοινό επιστημονική πληροφόρηση και να αναλάβει την απαραίτητη δράση.
<P>
Πάρα πολύ συχνά δεν λαμβάνουμε από τα κράτη μέλη και τις εθνικές κυβερνήσεις το είδος της υποστήριξης που απαιτείται για να πείσουμε το κοινό ότι πρέπει να καταβληθούν αποφασιστικές και ουσιαστικές προσπάθειες για την επιβολή όλων των νόμων και των κανονισμών. Παρ' όλες αυτές τις προσπάθειες, περίπου το 80% όλων των μεγάλων ιχθυαποθεμάτων εξακολουθεί να τυγχάνει υπερεκμετάλλευσης και συνεχίζει να μειώνεται.
<P>
Τα μέτρα που έχουμε ενώπιόν μας μπορεί να είναι τα καλύτερα που μπορούμε να επιβάλουμε, αλλά φαίνονται μάλλον αδύναμα και μετά βίας επαρκή για να επιτύχουμε όσα επιθυμούμε. Είμαστε η μεγαλύτερη αγορά και η πιο επικερδής αγορά στον κόσμο για τα προϊόντα αλιείας. Πρέπει να είμαστε έτοιμοι να χρησιμοποιήσουμε το σθένος μας και να επιβάλουμε κάθε αναγκαία εμπορική κύρωση σε όλα τα κράτη και σε όλα τα προϊόντα που σχετίζονται με αυτό το παράνομο εμπόριο. Δεν είναι απλώς ζήτημα προστασίας των συμφερόντων μας, διότι τα αποθέματα πέραν του ορίου των 200 μιλίων μας μπορούν να θιγούν από τις δικές μας δραστηριότητες. Τα αποθέματα εντός του ορίου μας μπορούν να θιγούν από δραστηριότητες εκτός του συγκεκριμένου ορίου. Υπάρχει επίσης το συνολικό ζήτημα της υποχρέωσής μας να προστατεύσουμε αυτόν τον πόρο που ανήκει στην ανθρωπότητα.
<P>
Θεωρώ ότι για ορισμένους που έχουν τα χρήματα να αγοράσουν μεγάλα πλοία και να τα εξοπλίσουν στον σημερινό κόσμο δεν υπάρχει όριο στην ικανότητά τους για αλίευση των θαλάσσιων πόρων. Δεν θεωρώ ότι τα άτομα θα πρέπει να έχουν το δικαίωμα, απλώς επειδή έχουν τα χρήματα και την ικανότητα και επειδή τυχαίνει να ζουν σε μια συγκεκριμένη περιοχή, να πηγαίνουν και να εκμεταλλεύονται αυτούς τους πόρους και να γίνονται πολύ πλούσιοι, όπως έχει συμβεί σε ορισμένες περιπτώσεις. Μπορεί να φθάνουμε στο σημείο όπου αυτός ο πόρος θα δημοπρατείται και θα καταβάλλονται τέλη γι' αυτόν και το κοινό θα μπορεί να αποζημιωθεί κάπως από εκείνους που πλουτίζουν πολύ γρήγορα - ήδη αυτό συμβαίνει στη Νέα Ζηλανδία. Η Ευρωπαϊκή Ένωση κατά την αναθεώρηση της Κοινής Αλιευτικής Πολιτικής θα πρέπει να λάβει υπόψη το γεγονός ότι πρόκειται για έναν δημόσιο πόρο και ότι ένας μικρός αριθμός ανθρώπων θεωρεί ότι έχει το δικαίωμα να πάει και να πλουτίσει από αυτόν. Θα υπάρξει συντριπτική υποστήριξη από το κοινό για κάποιου είδους σύστημα που θα απαιτεί αποζημίωση.
<P>
Παλιά, οι άνθρωποι πήγαιναν και διακινδύνευαν τη ζωή τους με τον κακό εξοπλισμό· σήμερα έχουν την ικανότητα να γνωρίζουν πού βρίσκονται τα ψάρια, να τα αλιεύουν και να τα εκμεταλλεύονται, και θα πρέπει να πληρώνουν κάποια τέλη γι' αυτό.

<SPEAKER ID=49 NAME="Byrne">
Θα ήθελα να εκφράσω τις ειλικρινείς ευχαριστίες μου για το ενδιαφέρον που επιδεικνύετε σχετικά με την εν λόγω πρόταση κανονισμού του Συμβουλίου. Όπως γνωρίζετε, σκοπός του κανονισμού είναι να εφαρμοσθεί σε κοινοτικό επίπεδο ένα πολύ σημαντικό σχέδιο της NAFO, το οποίο αποσκοπεί στην εξουδετέρωση των δραστηριοτήτων των μη συμβαλλομένων μερών, που τείνουν να υπονομεύουν την αποτελεσματικότητα των μέτρων διατήρησης της NAFO. Στο πλαίσιο αυτό, θα ήθελα να τονίσω ότι η Κοινότητα, ως συμβαλλόμενο μέρος της ΝΑFO, έχει κάθε ενδιαφέρον για μέτρα που συμβάλουν στην επίλυση προβλημάτων που προκαλούν κράτη τα οποία δεν τηρούν τις υποχρεώσεις τους βάσει του διεθνούς δικαίου που αφορούν τη συνεργασία και τη διατήρηση.
<P>
Σε ό,τι αφορά τις προτεινόμενες τροπολογίες πρέπει να τονίσω τα ακόλουθα: η τροπολογία αριθ. 1 δεν φαίνεται να είναι απαραίτητη. Στην πραγματικότητα, η αιτιολογική σκέψη 3 της εκδοχής που προτείνει η Επιτροπή είναι σωστή, διότι στην πραγματικότητα ασχολούμαστε με την πρακτική που αφορά τη χρήση σκαφών μη συμβαλλομένων μερών. Επιπλέον, η διατύπωση προέρχεται από τη γλώσσα που χρησιμοποιείται σε άλλα νομικά κείμενα, για παράδειγμα στην απόφαση του Συμβουλίου που αφορά την έγκριση εκ μέρους της Κοινότητας της συμφωνίας συμμόρφωσης με τον Οργανισμό Τροφίμων και Γεωργίας και στον κανονισμό του Συμβουλίου, που θεσπίζει ορισμένα μέτρα ελέγχου σε ό,τι αφορά σκάφη που πλέουν υπό σημαία μη συμβαλλομένων μερών στη Σύμβαση για τη Διατήρηση της Θαλάσσιας Χλωρίδας και Πανίδας της Ανταρκτικής.
<P>
Η τροπολογία αριθ. 2 είναι συνετή και θα γίνει αποδεκτή. Η τροπολογία αριθ. 3 δεν μπορεί να γίνει δεκτή από την Επιτροπή. Δεν υπάρχει ανάγκη επιβολής υποχρέωσης στα μεμονωμένα σκάφη. Εάν εμπεριέχει απλώς μια σαφή εξήγηση για την ικανότητα των μεμονωμένων σκαφών, δεν υπάρχει η ανάγκη ρύθμισης. Επιπλέον, οι όροι "να προβαίνουν σε επίσημη κατόπτευση" μπορούν να ερμηνευθούν ως μια υποχρέωση του κοινοτικού σκάφους επιθεώρησης να κατευθυνθεί προς σκάφη μη συμβαλλομένων μερών προκειμένου να προβεί σε επίσημη κατόπτευση. Μια τέτοια υποχρέωση θα αποσπούσε το σκάφος επιθεώρησης από την επιτέλεση των υφιστάμενων καθηκόντων του, γεγονός που δεν μπορεί βεβαίως να γίνει δεκτό.
<P>
Ελπίζω ότι όσα είχα να πω συνέβαλαν στην καλύτερη κατανόηση και σας ευχαριστώ ξανά για τον χρόνο και την προσπάθεια που αφιερώσατε σε αυτή την πρόταση.

<SPEAKER ID=50 NAME="Πρόεδρος">
Η συζήτηση έληξε.

<SPEAKER ID=51 NAME="Purvis">
Βρισκόμουν στο γραφείο μου μόλις τώρα και δεν μου προκαλεί και τόσο μεγάλη κατάπληξη το γεγονός ότι οι Παρασκευές είναι τόσο υποτιμημένες. Οι τεχνικοί της τηλεόρασης έχουν φύγει για τα σπίτια τους, έτσι οι τηλεοπτικές οθόνες έχουν εικόνες από την Ολομέλεια και όχι πλέον από τους πραγματικούς ομιλητές. Προφανώς, το προσωπικό φεύγει τρέχοντας από τις 9.00 το πρωί τις Παρασκευές, έτσι δεν προκαλεί σχεδόν καθόλου εντύπωση το γεγονός ότι οι Παρασκευές υποτιμούνται. Θα ήθελα να σας ζητήσω να ελέγξετε ότι είναι διαθέσιμες όλες οι υπηρεσίες του Κοινοβουλίου καθόσον διάστημα συνεδριάζει το Σώμα.

<SPEAKER ID=52 NAME="Πρόεδρος">
Θα διαβιβάσω τα σχόλιά σας στο Προεδρείο, αλλά σε ό,τι αφορά το τηλεοπτικό σύστημα έχουμε εξετάσει το συγκεκριμένο ζήτημα στο παρελθόν. Κατά τη διάρκεια της προηγούμενης κοινοβουλευτικής περιόδου, όταν ο κ. Gutierrez προήδρευε συνήθως τις Παρασκευές, ζήτησε πλήρη τηλεοπτική κάλυψη της συνεδρίασης. Το δοκιμάσαμε για μια περίοδο έξι μηνών και κανένα τηλεοπτικό δίκτυο δεν πήρε ποτέ κάποια από αυτές τις λήψεις, έτσι λοιπόν η πρακτική εγκαταλείφθηκε καθώς ήταν εξαιρετικά δαπανηρή.
<P>
Δεν επιθυμώ να αρχίσω μια συζήτηση γι' αυτό το θέμα τώρα, αλλά μπορείτε να είστε ήσυχος ότι θα διαβιβάσω τις παρατηρήσεις σας στο Προεδρείο.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου) ΑΙΤΙΟΛΟΓΗΣΗ ΨΗΦΟΥ

<SPEAKER ID=53 LANGUAGE="IT" NAME="Fatuzzo">
Κύριε Πρόεδρε, συγχαίρω τον κύριο Varela για την έκθεση αυτή, η οποία έλαβε την ομόφωνη στήριξη του Σώματος και η οποία αφορά τα σκάφη τα οποία δε φέρουν κοινοτική σημαία και δεν έχουν συνάψει συμφωνίες με την Οργάνωση Αλιείας Βορειοδυτικού Ατλαντικού. Όπως σωστά επεσήμανε η κυρία McKenna, οι σημαίες ευκαιρίας επιτρέπουν την παραβίαση κάθε κανονισμού. Ο πατέρας μου είχε ένα καφενείο στη Γένοβα, κοντά στο προξενείο του Παναμά - χωρίς να θέλω να κακολογήσω το προξενείο του Παναμά ή άλλων κρατών - και κατά συνέπεια γνωρίζω καλά το γεγονός ότι παραβιάζονται όλοι οι νόμοι: για παράδειγμα, επιτρεπόταν να ταξιδεύει κάποιος ο οποίος δεν ήξερε ούτε να κολυμπά, ούτε να κωπηλατεί, γιατί δε ζητούσαν ναυτικό φυλλάδιο αλλά ήταν αρκετό ένα διαβατήριο. Φτάνουμε στο σημείο να ανεβάζουμε στα πλοία ναυτικούς που δεν ξέρουν ούτε και να κολυμπούν.

<CHAPTER ID=4>
Προστασία των νεαρών θαλάσσιων οργανισμών
<SPEAKER ID=54 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α5-0103/2000) του κ. Varela Suanzes-Carpegna, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου περί τροποποιήσεως, για πέμπτη φορά, του Κανονισμού (ΕΚ) αριθ. 850/98 της 30ής Μαρτίου 1998 για τη διατήρηση των αλιευτικών πόρων μέσω τεχνικών μέτρων προστασίας των νεαρών θαλάσσιων οργανισμών (COM(1999) 570 - C5-0041/2000 - 1999/023(CNS))

<SPEAKER ID=55 NAME="Varela Suanzes-Carpegna">
Κύριε Πρόεδρε, κύριε Επίτροπε, θα ήθελα, πριν ξεκινήσω αυτή την παρέμβαση, να τονίσω την ομοφωνία με την οποία εκφράστηκε το Σώμα αναφορικά με την προηγούμενη έκθεση, έτσι ώστε να σκεφτεί η Επιτροπή σχετικά με τα θέματα των τροπολογιών που υποβάλαμε. Ελπίζω αυτή η ομοφωνία να συμβάλει έτσι, ώστε να επανεξετάσετε τη θέση σας σχετικά με τις δύο αυτές τροπολογίες που είπατε ότι δεν θα υποστηρίξετε.
<P>
Εν πάσει περιπτώσει, όσον αφορά την έκθεση που συζητάμε τώρα, θα ήθελα να επισημάνω ότι ο ειδικός σκοπός αυτών των τεχνικών μέτρων είναι ακριβώς να προστατευτούν οι νεαροί θαλάσσιοι οργανισμοί, ώστε να μειωθεί η έκταση της απειλής που μπορεί να βαρύνει μελλοντικά αλιεύματα. Επιδιώκουμε και προσπαθούμε, επομένως, μαζί με την Επιτροπή, να προστατεύσουμε τους αλιευτικούς πόρους. Τα εν λόγω μέτρα περιλαμβάνουν, όπως είναι γνωστό, κανόνες σχετικά με τις διαστάσεις του αλιευτικού εξοπλισμού - συγκεκριμένα των δικτύων - τα ελάχιστα επιτρεπόμενα μεγέθη για αλιεία, τις συγκεκριμένες περιοχές απαγόρευσης της αλιείας, την προστασία των ειδών που απειλούνται με εξαφάνιση, κτλ.
<P>
Ο ρυθμιστικός κανονισμός, 850/98, τέθηκε σε ισχύ την 1η Ιανουαρίου του τρέχοντος έτους, αλλά είναι προφανές ότι θα πρέπει να προσαρμόζεται περιοδικά, προκειμένου να συγκεντρώνει νέα δεδομένα και τα νέα επιστημονικά στοιχεία που θα προκύπτουν. Στην περίπτωση που μας απασχολεί τώρα, βρισκόμαστε στην πέμπτη τροποποίηση, με την οποία η Ευρωπαϊκή Επιτροπή ενσωματώνει διάφορα νέα στοιχεία, απόλυτα δικαιολογημένα, κατά την κρίση μας. Αφορούν τα δίκτυα για την αλιεία γαρίδας, τις περιοχές απαγόρευσης της αλιείας αμμοχελιών, την αναθεώρηση των ελάχιστων μεγεθών για συγκεκριμένα δίθυρα μαλάκια και μαλακόστρακα.
<P>
Οι αναθεωρήσεις και οι προσθήκες στο Παράρτημα XII όπως προτείνει η Επιτροπή προκύπτουν εύλογες. Ωστόσο, στην περίπτωση της κόκκινης γαρίδας, που συμπεριλήφθηκε πρόσφατα, τα 24 χιλιοστά μήκος οστράκου φαίνονται υπερβολικά και ίσως να προκαλέσουν προβλήματα στους αλιείς και, για τον λόγο αυτό, ο εισηγητής πρότεινε ως τροπολογία, η οποία έχει ήδη γίνει αποδεκτή στην Επιτροπή Αλιείας του Σώματος, το συμβιβαστικό μέγεθος των 22 χιλιοστών. Είχαμε, βεβαίως, ήδη καταλήξει στον συμβιβασμό αυτόν με τα κράτη μέλη, προκειμένου να είναι ο καταλληλότερος. Επίσης, θεωρούμε πολύ θετική τη μείωση του μεγέθους του κυδωνιού από 40 σε 38 χιλιοστά, που είχε ζητηθεί ευρέως από τον εν λόγω τομέα.
<P>
Πρόκειται λοιπόν, για προσαρμογή, τηρώντας αυστηρά τις εκθέσεις των επιστημόνων, κάποιων μέτρων που θα έχουν θετική επίπτωση στο οικονομικό και το κοινωνικό περιβάλλον.
<P>
Τέλος, έχει ουσιώδη σημασία αυτός ο κανονισμός να είναι πάντοτε πλήρως ενημερωμένος και να βασίζεται στις βέλτιστες διαθέσιμες επιστημονικές συμβουλές. Δεν θα είναι αυτή η τελευταία τροποποίηση, λόγω της διαρκούς ανάγκης προσαρμογής στις συγκεκριμένες περιστάσεις και στις επιστημονικές εκθέσεις που θα εκπονούνται. Για τον λόγο αυτό, με αυτή την τροπολογία - που πιστεύω ότι μπορεί να ληφθεί υπόψη - αποδεχόμαστε τη γενική πρόταση της Επιτροπής, και ελπίζω ότι η Επιτροπή, επίσης, θα αποδεχτεί τη δική μας τροπολογία.

<SPEAKER ID=56 LANGUAGE="DE" NAME="Langenhagen">
Κύριε Πρόεδρε, κύριε Επίτροπε, όπως βλέπετε ασχολούμαστε εντατικά με την προστασία των αλιευτικών αποθεμάτων. Προηγουμένως επεξεργαστήκαμε μέτρα στα πλαίσια της NAFO, τώρα περνάμε από την αλιεία ανοιχτής θάλασσας, δηλαδή του ωκεανού, στη λεπτομερή συζήτηση για την αλιεία στα ύδατα της Ευρωπαϊκής Ένωσης. Δεν είναι πάντα οι φάλαινες και οι φώκιες που πρέπει να προστατευτούν, οι οποίες αναμφίβολα συγκεντρώνουν το μεγαλύτερο ενδιαφέρον. Όχι, πρέπει πού και πού να στρέφουμε την προσοχή μας και σε λιγότερο δημοφιλή είδη, σε είδη που δεν έχουν τόσο συμπαθητική εμφάνιση. Αραγε ποιος κράτησε ποτέ στα χέρια του ένα μικρό κυδώνι, αλλιώς venerupis polastra, σαν λούτρινο ζωάκι όταν ήταν παιδί ; Πραγματικά αγαπάμε τα παιδιά. Τίποτα δεν μας ενδιαφέρει περισσότερο απ' ό,τι η φροντίδα για την ανάπτυξη των νεαρών ιχθύων. Γι' αυτό τον λόγο είμαστε πάντα διατεθειμένοι να λάβουμε τα αναγκαία μέτρα για την προστασία τους.
<P>
Σήμερα αυτό που μας ενδιαφέρει είναι η εξασφάλιση της ανάπτυξης των νεαρών θαλάσσιων οργανισμών για τη συνολική διατήρηση των ειδών. Ο κανονισμός που επεξεργαζόμαστε δεν είναι κάτι καινούριο. Στην πραγματικότητα πρόκειται σήμερα για την πέμπτη τροποποίηση αυτής της ρύθμισης. Ενόψει όμως της εξέλιξης των πληθυσμών πρέπει να αλλάζει συνεχώς, ανάλογα με τις απαιτήσεις της εποχής. Τα μέσα βελτιώνονται, θεσπίζονται νέα ελάχιστα μεγέθη και προστατευτικές για τα είδη μέθοδοι αλιείας, έτσι όπως το θεωρεί απαραίτητο ο αλιέας επί τόπου. Αλλωστε, αυτός είναι ο ειδικός που πρέπει να δώσει προτεραιότητα στην πρακτική του.
<P>
Εκτός από μία λεπτομέρεια, δεν έχουμε τίποτα να παρατηρήσουμε στις τροποποιήσεις που προτείνει η Επιτροπή, καθότι βρίσκονται στο πιο σύγχρονο τεχνικό και επιστημονικό επίπεδο. Θεωρώ ότι στην Επιτροπή αρέσει να το ακούει αυτό και επομένως καλό είναι να επαινούμε το έργο των ειδικών της Επιτροπής που ασχολήθηκαν με τις τροποποιήσεις αυτές. Αλλωστε το Κοινοβούλιο δεν ενδιαφέρεται να βάλει την ετικέτα του αποδιοπομπαίου τράγου στην Επιτροπή. Αντίθετα, θα ήθελα να εκμεταλλευτώ αυτή την έκθεση για να δείξω ότι τα πράγματα μπορούν να είναι και διαφορετικά. Ειδικά στην Επιτροπή Αλιείας έχουμε όφελος από την καλή συνεργασία με την Επιτροπή και τις αρμόδιες υπηρεσίες της. Αυτή η συνεργασία είναι επειγόντως απαραίτητη για τη διατήρηση των θαλάσσιων πληθυσμών. Ποιος άλλος, παρά η Επιτροπή, θα τους επιβλέψει και θα προστατεύσει τους φυσικούς πόρους; Δεν μπορούμε πάντοτε να στρεφόμαστε σε υποκατάστατα που έχουν εκτραφεί τεχνητά, και επιπλέον ενδέχεται να έχουν νοθευτεί γενετικά. Σας φαίνεται υγιές αν σας πω ότι μπορεί κανείς να εκθρέψει σούπερ-σολομούς που μεγαλώνουν οκτώ φορές γρηγορότερα απ' ό,τι μεγάλωναν μέχρι σήμερα; Ποσότητα αντί για ποιότητα; Οι καιροί απαιτούν να συνειδητοποιήσουμε ότι πρέπει να κάνουμε κάτι για τη διατήρηση μιας υγιούς τροφικής ποικιλίας αλλά και να είμαστε πρόθυμοι να πράξουμε ανάλογα.
<P>
Δεν μπορούμε να φερθούμε όπως οι Ούννοι και να πάμε σε μια αλιευτική περιοχή, να την καταστρέψουμε και μετά να προχωρήσουμε απλά με τα καραβάνια μας στην επόμενη, χωρίς να ενδιαφερόμαστε για ό,τι αφήνουμε πίσω μας. Αν έχει κάποια αξία το θέμα αυτό για μας, οικονομικά όπως και οικολογικά, πρέπει να λάβουμε κατάλληλα μέτρα για την ίδια μας την περιφέρεια και όχι μόνο για τον Βορειοδυτικό Ατλαντικό. Τα εν λόγω μέτρα αποτελούν ένα βήμα προς τη σωστή κατεύθυνση. Δεν πιστεύω βέβαια ότι μελλοντικά θα μπορούμε να παρατηρούμε το παιδικό δωμάτιο των αμμοχελιών όπως εκείνο των φωκιών σήμερα από ένα τουριστικό πλοίο, αλλά ενδέχεται να μπορέσουμε σε μερικά χρόνια να πούμε και πάλι με καθαρή συνείδηση για αυτό το ψάρι: μπορούμε να το ψαρέψουμε διότι η διατήρησή του είναι εξασφαλισμένη.

<SPEAKER ID=57 LANGUAGE="ES" NAME="Miguιlez Ramos">
Κύριε Πρόεδρε, εξετάζουμε σήμερα την πέμπτη τροποποίηση, σε μια περίοδο δύο ετών, του κανονισμού τεχνικών μέτρων για τη διατήρηση των νεαρών θαλάσσιων οργανισμών. Αυτή είναι μια έκθεση τεχνικού χαρακτήρα που δεν θα ενδιαφέρει καθόλου την πλειοψηφία των συναδέλφων μας. Ωστόσο, ίσως να άλλαζε λίγο η στάση τους αν τους εξηγούσαμε για τι ακριβώς πρόκειται και με ποιον τρόπο μια έκθεση με αυτά τα χαρακτηριστικά μπορεί να έχει επίπτωση στη ζωή των Ευρωπαίων.
<P>
Για τον λόγο αυτό, κύριε Επίτροπε, θα αναφερθώ συγκεκριμένα στα κυδώνια - τα οποία αναφέρονται στην παράγραφο 4 - και θα το κάνω για να εκφράσω την ικανοποίησή μου για το γεγονός ότι η Επιτροπή μείωσε, στην πρότασή της, το ελάχιστο απαιτούμενο μέγεθος για την εμπορία τους από 40 σε 38 χιλιοστά. Δύο χιλιοστά κυδωνιού, κύριοι βουλευτές. Γιατί το γεγονός ότι προηγουμένως είχε αυξηθεί στα 40 χιλιοστά που ισχύουν σήμερα, προκάλεσε σοβαρά προβλήματα στις αλιείς θαλασσινών της περιοχής μου, της Γαλικίας, όπως και σε ολόκληρο τον τομέα εμπορίας τους και στους ίδιους τους καταναλωτές.
<P>
Στη Γαλικία, η συλλογή θαλασσινών (marisqueo a pie) - έτσι συλλέγονται τα κυδώνια - ασκείται αποκλειστικά από γυναίκες. Θα ήταν χρονοβόρο και πολύπλοκο να εξηγήσουμε το γιατί. Είναι όμως γεγονός ότι οι άνδρες συλλέγουν θαλασσινά εν πλω και με τη βοήθεια της τεχνολογίας, ακόμη και στοιχειώδους, και οι γυναίκες τα συλλέγουν όρθιες και με μια αξίνα. Περίπου 10.000 γυναίκες ασχολούνται με τη συλλογή θαλασσινών στη Γαλικία, γιατί τα θαλασσινά δεν "ψαρεύονται" αλλά "συλλέγονται" . Είναι γυναίκες που εργάζονται με αυταπάρνηση, σκάβοντας ατέλειωτα εκτάρια παραλιών, σε ημέρες μεγάλης διάρκειας και σε πολύ σκληρές συνθήκες με πολύ περιορισμένα έσοδα, που μειώνονται από τις εισφορές στην κοινωνική ασφάλιση που μπορεί να συνεπάγονται περισσότερα από τα μισά ετήσια εισοδήματά τους.
<P>
Οι αποδείξεις φαίνεται να αντικρούουν μια μελέτη που χρησιμοποίησε η Επιτροπή προκειμένου να αυξήσει το ελάχιστο μέγεθος αυτών των μαλακίων, δεδομένου ότι το κυδώνι από τα 30-32 χιλιοστά είναι ώριμο και ικανό για ωοτοκία. Οι περιβαλλοντικές συνθήκες των περιοχών με πυκνό πληθυσμό στις οποίες ζουν και αναπαράγονται τα κυδώνια, στα ποτάμια της Γαλικίας, δεν τους επιτρέπουν να φτάσουν τα 40 χιλιοστά που απαιτούνται από τον κανονισμό που σήμερα θα τροποποιήσουμε. Η πραγματικότητα είναι ότι το 80% της φυσικής παραγωγής κυδωνιών είναι κατώτερο από το μέγεθος που απαιτείται σήμερα. Αν οι συλλέκτριες θαλασσινών περιμένουν μέχρι την ωρίμανση των κυδωνιών σε αυτό το μέγεθος, η θνησιμότητα θα είναι τεράστια, λόγω των συνθηκών του περιβάλλοντος και όχι εξαιτίας των ψαράδων. Στους τόπους που τα μαλάκια είναι σε μεγαλύτερη αφθονία - και εννοώ τα ποτάμια Ferrol και Arosa - το κυδώνι δεν μεγαλώνει πάνω από 36-38 χιλιοστά. Ούτε παράγονται, ούτε κυκλοφορούν στο εμπόριο, ούτε καταναλώνονται κυδώνια 40 χιλιοστών, γιατί απλώς δεν υπάρχουν.
<P>
Ένα από τα καθήκοντα αυτού ή οποιουδήποτε άλλου κοινοβουλίου είναι να προσαρμόσει τη νομοθεσία στην πραγματικότητα, αν δεν θέλουμε να καλλιεργήσουμε τη μη συμμόρφωση, η οποία, στην περίπτωση της αλιείας θαλασσινών (marisqueo a pie), μετατρέπεται σε λαθραλιεία και σε μια μαύρη αγορά μη ελεγχόμενη από υγειονομικής απόψεως.
<P>
Αυτό το Κοινοβούλιο πρέπει να γνωρίζει ότι, με τα τεχνικά μέτρα, προσπαθούμε να προστατέψουμε τους νεαρούς οργανισμούς, επιτρέποντάς τους να φθάσουν σε δεδομένο μέγεθος και σε ηλικία τεκνοποίησης, ενώ παράλληλα μειώνουμε την αλιεία επιπλέον αλιευμάτων. Αλλά, για να εκπληρώνει ένας κανονισμός τον ρόλο του, πρέπει να αντιστοιχεί στην πραγματικότητα. Έτσι, θα ευνοήσουμε όχι μόνο τις θαρραλέες γυναίκες ψαράδες της Γαλικίας, αλλά και τους καταναλωτές που θα έχουν πρόσβαση σε ένα προϊόν που θα έχει υποβληθεί σε όλους τους υγειονομικούς ελέγχους, και τους εμπόρους, οι οποίοι θα σταματήσουν να αισθάνονται καταδιωκώμενοι από μια νομοθεσία που με την εφαρμογή της θα άφηνε την αγορά σε απόλυτη έλλειψη.
<P>
Για αυτό, η Ομάδα του Κόμματος των Ευρωπαίων Σοσιαλιστών, την οποία εκπροσωπώ, στηρίζει την πρόταση τροποποίησης αυτού του κανονισμού, καθώς και υποστηρίζει την τροπολογία της Επιτροπής Αλιείας σχετικά με το μέγεθος της κόκκινης γαρίδας. Το μόνο που ελπίζουμε, κύριε Επίτροπε, είναι να μην χρειαστεί να αναθεωρηθεί ο κανονισμός μετά από ένα έτος, γιατί αυτό θα σήμαινε ότι, για μια ακόμη φορά, η Ευρωπαϊκή Επιτροπή και εμείς οι ίδιοι θα έχουμε σφάλει στους υπολογισμούς μας. Αλλά, αν είναι απαραίτητο, θα είμαστε εδώ για να τον τροποποιήσουμε εκ νέου.

<SPEAKER ID=58 LANGUAGE="DA" NAME="Busk">
Κύριε Πρόεδρε, θα ήθελα να δηλώσω τη στήριξή μας προς την έκθεση του κυρίου Varela και παράλληλα να ευχαριστήσω τον πρόεδρο της Επιτροπής Αλιείας για την καλή συνεργασία μας στην επιτροπή. Τα τεχνικά μέτρα για την ιδιαίτερη προστασία των νεαρών ιχθύων - άρα και των ποσοτήτων που θα αλιεύονται εφεξής - είναι μάλλον απαραίτητα. Μέχρι τώρα ο έλεγχος διεξαγόταν με μειώσεις των ποσοστώσεων, με ελάχιστες διαστάσεις του πλέγματος των διχτύων και απαγορεύσεις της αλιείας σε ορισμένες περιόδους. Φυσικά, είναι αυτονόητο ότι τέτοιες έννοιες και μέτρα πρέπει να προσαρμόζονται στις νέες γνώσεις και τις νέες ανάγκες. Οι νέες γνώσεις είναι ότι τώρα δημιουργείται μια προστατευόμενη ζώνη όπου απαγορεύεται η αλιεία αμμοχελιών ανοικτά της βορειανατολικής ακτής της Αγγλίας και της ανατολικής ακτής της Σκωτίας. Ο λόγος είναι ότι ο πληθυσμός πτηνών του είδους Kittiwake (rissa tridadactyla) αντιμετωπίζει προβλήματα χαμηλής παραγωγικότητας τα τελευταία χρόνια. Η Δανία είναι το κράτος μέλος που επηρεάζεται περισσότερο από τον εν λόγω περιορισμό, ο οποίος θα περικόψει τις δυνατότητες αλιείας πολλών αλιέων με αποτέλεσμα να υποστεί πλήγμα ο βιοπορισμός τους. Προς αποφυγή παρεξηγήσεων, θέλω να αναφέρω ότι η Δανία έχει δώσει τη συγκατάθεσή της για αυτό το τεχνικό μέτρο για μια περιορισμένη χρονικά περίοδο. Θα ήθελα να ρωτήσω την Επιτροπή εάν έχουν αποζημιωθεί οι αλιείς για τις απώλειές τους ή αν τους έχουν υποδείξει άλλες δυνατότητες αλιείας. Δεδομένου ότι οι αποικίες των πτηνών επηρεάζονται και από πολλούς άλλους παράγοντες πέρα από την αλιεία αποκλειστικά, θέλω να προτείνω η Επιτροπή Αλιείας να συμμετάσχει σε μελλοντικές συζητήσεις για την ακύρωση ή τον περιορισμό των ποσοστώσεων βάσει των συνθηκών που δημιουργούνται στην ξηρά. Αυτό που επιθυμώ είναι να μας παρασχεθεί η δυνατότητα να δούμε ενδελεχώς τους διάφορους παράγοντες που επηρεάζουν τις αποικίες πτηνών και παράλληλα να συζητήσουμε για την επίδραση των αποικιών πτηνών στις ποσότητες αλιευμάτων σε σχέση με την αρχή της κοινής αλιευτικής πολιτικής για εξασφάλιση του αλιευτικού επαγγέλματος μέσω της βέλτιστης εκμετάλλευσης των θαλάσσιων πόρων.

<SPEAKER ID=59 NAME="Hudghton">
Κύριε Πρόεδρε, θα ήθελα να ευχαριστήσω τον εισηγητή για την εργασία του σχετικά με τις σημερινές εκθέσεις για την αλιεία, οι οποίες έχω τη βεβαιότητα ότι θα λάβουν αμφότερες τη συντριπτική αποδοχή αυτού του Σώματος, ενώ είναι και οι δύο εξαιρετικά σημαντικές για την προστασία και τη διατήρηση των αλιευτικών πόρων.
<P>
Χαιρετίζω την επικαιροποίηση εκ μέρους της Επιτροπής του κανονισμού για την προστασία των νεαρών θαλασσίων οργανισμών. Όλοι γνωρίζουμε ότι η αειφόρος ανάπτυξη είναι μια διαδικασία γνώσης και πρέπει να είμαστε ικανοί να εκσυγχρονίζουμε και να προσαρμόζουμε την υφιστάμενη νομοθεσία για την προστασία των αλιευτικών αποθεμάτων μας.
<P>
Έδωσα ιδιαίτερη προσοχή στην επιστημονική σύσταση, η οποία υποδεικνύει ότι απαιτείται η απαγόρευση της αλιείας αμμοχελιών ανοικτά της βορειοανατολικής ακτής της Αγγλίας και της ανατολικής ακτής της Σκωτίας. Αυτό δεν αφορά απλώς τη διατήρηση των αποθεμάτων αμμοχελιών αυτών καθαυτών, αλλά τη διατήρηση ολόκληρου του οικοσυστήματος σε αυτές τις περιοχές. Οι χαμηλοί ρυθμοί αναπαραγωγής του θαλάσσιου πτηνού kittiwake, στο οποίο αναφέρθηκε ο κ. Busk, είναι ιδιαίτερα ανησυχητικό. Χαίρομαι επίσης που επισημαίνω, όπως επιβεβαίωσε ο κ. Busk, ότι η Δανία, ως κράτος μέλος που ενδιαφέρεται περισσότερο για την αλιεία αμμοχελιών, αποδέχθηκε αυτά τα μέτρα.
<P>
Ωστόσο, μολονότι αυτά τα μέτρα ελπίζω ότι θα συμβάλουν στη βελτίωση της κατάστασης των αλιευτικών πόρων, μου προκαλεί ανησυχία το γεγονός ότι η Επιτροπή δεν έχει ενεργήσει σωστά σε ορισμένους άλλους τομείς: για παράδειγμα, η πρόσφατη έκθεση για την εφαρμογή των πολυετών προγραμμάτων προσανατολισμού (ΠΠΠ) και οι δραστικές μειώσεις που ζητά από ορισμένους στόλους προκαλεί σοβαρή ανησυχία στους Σκωτσέζους και σε άλλους αλιείς. Θα ήθελα να ρωτήσω την Επιτροπή εάν έχει πράγματι εξετάσει κατά πόσον η μείωση του μεγέθους των στόλων βελτιώνει όντως τη διατήρηση των αλιευτικών πόρων.
<P>
Παραθέτω ένα απόσπασμα από το ίδιο το έγγραφο της Επιτροπής, στο οποίο αναφέρεται: "Η Επιστημονική, Τεχνική και Οικονομική Επιτροπή Αλιείας δεν βρήκε κανένα στοιχείο που να αποδεικνύει ότι τα αποθέματα επιδεινώθηκαν ή βελτιώθηκαν γενικότερα έπειτα από την έγκριση του ΠΠΠ4." Σίγουρα πρέπει να αναρωτηθούμε για την αποτελεσματικότητα των ΠΠΠ ως μέτρο διατήρησης.
<P>
Η Επιτροπή παρέλειψε επίσης να λάβει υπόψη τον τρόπο με τον οποίο μειώθηκαν οι στόλοι. Ζητώ μια πιο λεπτομερή εξέταση εκ μέρους της Επιτροπής επ' αυτού του θέματος. Σε εκείνα τα κράτη που, τουλάχιστον τύποις, συμμορφώνονται με τα ΠΠΠ, όπως η Ισπανία και η Πορτογαλία, τι έχουν απογίνει τα σκάφη που δεν περιλαμβάνονται πλέον στο νηολόγιο; Πόσα θα παροπλίζονταν; Πόσα διαλύθηκαν; Πόσα βούλιαξαν και ούτω καθεξής; Πόσα απλώς άλλαξαν σημαία; Πόσα σκάφη εξακολουθούν να αλιεύουν είτε εδώ στην Κοινότητα είτε αλλού, υπό σημαίες ευκαιρίας σε πολλές περιπτώσεις;
<P>
Η Επιτροπή πρέπει να εφαρμόσει σωστά τα μέτρα διατήρησης, αλλά δεν είμαι πεπεισμένος ότι τα ΠΠΠ είναι ο τρόπος για να το πράξει. Μπορούν να παρακαμφθούν εύκολα και δεν λαμβάνουν πλήρως υπόψη τα εθνικά μέτρα, όπως φερ' ειπείν τις ημέρες στη θάλασσα. Πώς μπορεί η Επιτροπή να συμβιβάσει αυτό με το γεγονός ότι η ίδια η έκθεσή της αναφέρει και παραθέτω ξανά: "Μπορεί να υποστηριχθεί ότι μια μείωση στη δραστηριότητα θα είχε πιο άμεσο αντίκτυπο στο ποσοστό εκμετάλλευσης από μια μείωση των δυνατοτήτων."
<P>
Ελπίζω ότι η Επιτροπή θα αναθεωρήσει τη θέση της και δεν θα επιβάλει σκληρότατες μειώσεις στους στόλους μας. Στη Σκωτία, οι προτεινόμενες μειώσεις θα στοιχίσουν εκατοντάδες θέσεις εργασίας σε ιδιαίτερα ευάλωτες περιοχές της υπαίθρου. Η ειρωνεία είναι ότι οι νέες προτάσεις για τη μείωση των στόλων θα πλήξουν κυρίως τον σκωτικό πελαγικό στόλο, όπου οι στόχοι των ΠΠΠ έχουν στην πραγματικότητα εκπληρωθεί μέσω των μέτρων ελέγχου.
<P>
Χαιρετίζω τις σημερινές εκθέσεις γι' αυτό το πρόγραμμα, αλλά ελπίζω ότι η Επιτροπή θα επανεξετάσει τη στάση της, όταν τεθεί το ζήτημα της αλληλεξάρτησης μεταξύ των μεγεθών των στόλων και των άλλων μέτρων διατήρησης. Πρέπει να κάνουμε τις σωστές ενέργειες, έτσι ώστε να διατηρηθούν μακροπρόθεσμα τα αλιευτικά αποθέματα στην Ευρώπη, διασφαλίζοντας κατ' αυτόν τον τρόπο τη συνέχιση της βιωσιμότητας των αλιευτικών κοινοτήτων μας.

<SPEAKER ID=60 NAME="Fraga Estιvez">
Κύριε Πρόεδρε, θα ήθελα καταρχάς να εκφράσω τις ευχαριστίες μου για το γεγονός ότι, κατά τη σύνταξη αυτής της έκθεσης, ελήφθησαν υπόψη οι υποδείξεις μου και, ειδικότερα, η σύσταση να οριστεί το μέγεθος της λευκής γαρίδας στα 22 χιλιοστά, αντί για τα 24 όπως πρότεινε η Επιτροπή.
<P>
Αν και δεν θεωρώ ότι η πρόταση της Επιτροπής είναι άτοπη, πρέπει ωστόσο να λάβουμε υπόψη ότι πρόκειται για ένα μέγεθος που ορίζεται για πρώτη φορά και ότι αυτό το είδος είναι σημαντικό για την αλιεία ορισμένων στόλων της νότιας Ισπανίας και της Πορτογαλίας που το ψάρευαν, μέχρι στιγμής, χωρίς περιορισμό ως προς το μέγεθος.
<P>
Σε είδη που δεν φθάνουν σε μεγάλα μεγέθη, 2 χιλιοστά μπορεί να είναι ουσιαστικής σημασίας στον καθορισμό της μεγαλύτερης ή μικρότερης αποδοτικότητας των αλιευτικών, με ιδιαίτερα βιοτεχνικό χαρακτήρα, που δεν είχαν - όπως είπα - μέχρι σήμερα καμία παράδοση συμμόρφωσης σε ένα ελάχιστο μέγεθος.
<P>
Επίσης, λαμβάνεται υπόψη το στοιχείο ότι το άλλο ενδιαφερόμενο κράτος μέλος, η Πορτογαλία, επιθυμούσε ακόμα μικρότερο μέγεθος, 20 χιλιοστών, λόγος για τον οποίο πιστεύω ότι ο συμβιβασμός στον οποίο καταλήξαμε είναι αποδεκτός και ενδεδειγμένος.
<P>
Θα ήθελα να εκφράσω τις ευχαριστίες μου στην Επιτροπή που ήταν διαθέσιμη να ακούσει και να αποδεχτεί τόσο αυτή την υπόδειξη του Κοινοβουλίου, όσο και εκείνες του Συμβουλίου, που ήταν στην ίδια κατεύθυνση.
<P>
Επίσης, με ενδιαφέρει ιδιαίτερα η πρόταση της Επιτροπής για προσωρινή απαγόρευση της αλιείας αμμοχελιών σε καθορισμένες περιοχές της Αγγλίας και της Σκωτίας. Επίσης πρέπει να ευχαριστήσουμε τη χώρα που είναι περισσότερο εξαρτώμενη από την αλιεία αυτού του είδους, τη Δανία, διότι δεν έθεσε μεγάλα εμπόδια σε αυτό το μέτρο, στάση που επιτρέπει να προχωρήσουμε σε ένα περισσότερο ρεαλιστικό σύστημα διαχείρισης των πόρων που αξιοποιούνται για βιομηχανικούς σκοπούς.
<P>
Έχω εκφράσει επανειλημμένα τις αμφιβολίες μου σχετικά με το νόημα που έχει σε οικοσυστήματα που έχουν υποστεί υπερβολικά έντονη εκμετάλλευση, όπως τα κοινοτικά, να διατηρούμε μεγάλους στόλους που προορίζονται για την καταστροφή των ψαριών και για την παρασκευή αλεύρων ή ελαίων.
<P>
Στο ψήφισμα του Ευρωπαϊκού Κοινοβουλίου του Ιουνίου 1998 σχετικά με αυτού του είδους την αλιεία, με βάση μια έκθεση που είχε εκπονήσει ο κ. Kindermann, ήταν ήδη γνωστό ότι το 60% των κοινοτικών αλιευμάτων στη Βόρειο Θάλασσα, τη Skagerrat και τη Kattegat προορίζονταν για τη μεταποιητική βιομηχανία. Εκθέσεις του Οργανισμού Τροφίμων και Γεωργίας και των οργανώσεων για το περιβάλλον αναφέρουν ότι ανέρχεται σε 70% το ποσοστό της αλιευτικής παραγωγής που προορίζεται στην καταστροφή του, σε παγκόσμια κλίμακα.
<P>
Βέβαια, αυτοί οι αριθμοί καταδεικνύουν επίσης την υψηλή κοινωνικοοικονομική εξάρτηση ορισμένων περιοχών της Κοινότητας από αυτή τη δραστηριότητα. Για τον λόγο αυτόν και χωρίς να αποβλέπουμε στην εξαφάνισή της, το αντίθετο μάλιστα, ίσως να αρμόζει να εξετάσουμε τις δυνατότητες επίτευξης μιας μεγαλύτερης ισορροπίας, λαμβάνοντας υπόψη τους στόχους των διαφορετικών στόλων στην εκμετάλλευση των πόρων, μια νέα ισορροπία που, σε τελική ανάλυση, θα έπρεπε να αντανακλάται κατάλληλα κατά την κατανομή της κοινοτικής χρηματοδότησης σε μέτρα διαρθρωτικά, αλλά και διαχείρισης και πολιτικής της αγοράς.

<SPEAKER ID=61 NAME="Ford">
Κύριε Πρόεδρε, επιτρέψτε μου καταρχάς να συγχαρώ τον εισηγητή και πρόεδρο της Επιτροπής Αλιείας για την έκθεσή του σχετικά με την τροποποίηση των κανονισμών για τη διατήρηση των αλιευτικών αποθεμάτων μέσω τεχνικών μέτρων προστασίας των νεαρών θαλάσσιων οργανισμών.
<P>
Στην προκειμένη έκθεση, το όνομα της οποίας προκαλεί πιθανώς μεγαλύτερη σύγχυση από ό,τι σαφήνεια μεταξύ εκείνων των ανθρώπων που δεν παρακολουθούν το θέμα, το αντικείμενο είναι στην πραγματικότητα ένας αριθμός ξεχωριστών τροπολογιών που επικαιροποιούν τον αρχικό κανονισμό.
<P>
Πρώτον, σε ό,τι αφορά τις διαχωριστικές τράτες ή τα δίκτυα με σχάρα διαλογής που χρησιμοποιούνται στην αλιεία γαρίδας· δεύτερον, την αναθεώρηση των ελάχιστων μεγεθών για ορισμένα δίθυρα μαλάκια και μαλακόστρακα· και, τρίτον, σε ό,τι αφορά την καθιέρωση μιας περιοχής απαγόρευσης αλιείας των αμμοχελιών ανοικτά της βορειανατολικής ακτής της Αγγλίας και της ανατολικής ακτής της Σκωτίας. Γι' αυτή την τελευταία πρόταση επιθυμώ πρωτίστως να μιλήσω.
<P>
Πρόκειται για ένα πολύ καλό παράδειγμα της προσέγγισης για την αλιεία η οποία λαμβάνει υπόψη της το οικοσύστημα: ανάληψη δράσης για περιβαλλοντικούς λόγους πέραν εκείνων που εφαρμόζονται αυστηρά για τα επίπεδα των αλιευτικών αποθεμάτων. Το 1998, μια έκθεση από την ομάδα εργασίας για τις επιπτώσεις των αλιευτικών δραστηριοτήτων στο οικοσύστημα του Διεθνούς Συμβουλίου για την Εξερεύνηση των Θαλασσών (ICES) προσδιόρισε για πρώτη φορά ότι τα θαλάσσια πτηνά, ιδιαίτερα το kittiwake, το οποίο έχει μικρή αναπαραγωγική επιτυχία τα τελευταία χρόνια, βρίσκονταν στην πραγματικότητα σε ανταγωνισμό με τον βιομηχανικό στόλο, πρωτίστως με τους δανούς επαγγελματίες που αλιεύουν αμμοχέλια στα ανοικτά της ανατολικής ακτής της Σκωτίας και της Αγγλίας.
<P>
Το Ηνωμένο Βασίλειο ζήτησε από την Επιτροπή να υποβάλει υπό το φως αυτής της έκθεσης μια ενδεδειγμένη πρόταση, ενώ το ίδιο έκανε τις πρώτες προσεγγίσεις προς τη δανική κυβέρνηση για να ενθαρρύνει την υποστήριξή της προς την πρωτοβουλία. Υποδείχθηκε ότι πρέπει να καθιερωθεί μια εποχή απαγόρευσης της αλιείας αμμοχελιών μεταξύ του Απριλίου και του Αυγούστου, όταν τα αναπαραγόμενα πτηνά εξαρτώνται περισσότερο από τα αμμοχέλια για την τροφή τους.
<P>
To ICES στη συνέχεια εξέτασε ξανά επιστημονικά το θέμα και πρότεινε μια περιοχή απαγόρευσης εκτεινόμενη από το μέσο της Northumberland προς τα βόρεια, ώστε να συμπεριλάβει την ακτή της Grampian. Αυτή η περιοχή απαγόρευσης είναι αυτή που πρότεινε η Επιτροπή τον Δεκέμβριο, ως τμήμα του ετήσιου κανονισμού για το σύνολο των επιτρεπομένων αλιευμάτων (TAC), και την οποία ενέκρινε το Συμβούλιο. Αυτά τα μέτρα έχουν, όπως αντιλαμβάνομαι, ήδη γίνει καταρχήν αποδεκτά από τα βασικά εμπλεκόμενα μέρη. Ελπίζω συνεπώς ότι το Συμβούλιο θα μπορέσει, έπειτα από αυτή τη συζήτηση, να φθάσει σε μια ταχεία συμφωνία. Είναι σημαντικό για τη διατήρηση των θαλάσσιων πτηνών. Είναι σημαντικό για μας να δείξουμε το ενδιαφέρον μας για αυτόν τον τομέα.

<SPEAKER ID=62 LANGUAGE="EN" NAME="McCartin">
Κύριε Πρόεδρε, αυτό είναι σημαντικό θέμα. Είναι ένα θέμα εξαιρετικά τεχνικής φύσεως και δεν γίνεται εύκολα κατανοητό από το κοινό.
<P>
Μια σταδιακή βελτίωση στους κανονισμούς θα συμβάλει μακροπρόθεσμα στη μελλοντική υγεία του θαλάσσιου περιβάλλοντος για τις γενιές που θα έρθουν μετά από εμάς. Μπορούμε να βελτιώσουμε τους πόρους μας. Δεν είμαστε αυτάρκεις σε ψάρια στην Ένωση, είμαστε αυτάρκεις μόνον κατά 50%. Με επαρκή διατήρηση και καλύτερες πρακτικές θα μπορούσαμε να προσφέρουμε καλύτερη ζωή σε περισσότερους ανθρώπους που ασχολούνται με την αλιεία. Θα μπορούσαμε να αυξήσουμε κατά 4.000 εκατομμύρια ευρώ περίπου την αξία των ψαριών που εκφορτώνονται στην Ευρωπαϊκή Ένωση, αν μπορούσαμε να είμαστε λίγο περισσότερο προσεκτικοί κατά τη διάρκεια μιας χρονικής περιόδου, όσον αφορά την αλιευτική μας δραστηριότητα.
<P>
Αυτό το ζήτημα είναι άκρως τεχνικό. Είναι σημαντικό να πραγματοποιήσουμε την έρευνα, να συνεχίσουμε τις αναθεωρήσεις και να πείσουμε σταδιακά το κοινό ότι η Ευρωπαϊκή Επιτροπή δεν είναι ένας εχθρικός οργανισμός που ήρθε από πολύ μακριά για να καταδιώκει τους αλιείς και να τους εμποδίζει να κερδίζουν τα προς το ζην.
<P>
Δεν πρέπει να χρησιμοποιούμε ευκαιρίες όπως αυτή για να κάνουμε εμπρηστικές δηλώσεις σχετικά με την ανάγκη να μειωθεί το μέγεθος των εμπλεκομένων στόλων, εξαιτίας της μείωσης των αποθεμάτων, εξαιτίας της υψηλής τιμής των ψαριών που οφείλεται στο γεγονός ότι το ψάρι σπανίζει στην Ευρωπαϊκή Ένωση και παράλληλα είναι περιζήτητη τροφή για λόγους υγείας. Υπάρχει μεγάλη πίεση να βγούμε και πιάσουμε όλο και περισσότερα ψάρια.
<P>
Ο κόσμος διαμαρτύρεται για το πολυετές πρόγραμμα προσανατολισμού και λέει ότι το πρόγραμμα αυτό δεν λειτουργεί. Βεβαίως, ένας διευθυντής μιας εταιρείας μεταφορών δεν θα θέλει να κρατήσει δέκα λεωφορεία στον δρόμο αν ένα λεωφορεία αρκεί για να μεταφέρει τους επιβάτες που υπάρχουν. Το ίδιο ισχύει και για τα τρένα και για τα φορτηγά. Γιατί λοιπόν δεχόμαστε τέτοιες πιέσεις από την αλιευτική κοινότητα να διατηρήσουμε μεγάλους, δαπανηρούς στόλους όταν, στην πραγματικότητα, δεν υπάρχουν ψάρια και δεσμευόμαστε από ποσοστώσεις; Αν τηρούνται οι ποσοστώσεις, τότε σίγουρα είναι προς όφελος των αλιευτικών κοινοτήτων των περιοχών και των ατόμων που συμμετέχουν σε αυτή τη δραστηριότητα να βγουν και να πιάσουν αυτά τα ψάρια με τον μικρότερο δυνατό αριθμό αλιευτικών σκαφών. Οπωσδήποτε, αυτό συμβάλει περισσότερο στον περιφερειακό και τον εθνικό οικονομικό σχεδιασμό. Μην πιστεύετε αυτά τα ανόητα που λέγονται ότι θέλουμε να κρατήσουμε τα σκάφη και ότι με τον έναν ή τον άλλον τρόπο αυτό θα διατηρήσει τους ανθρώπους στις δουλειές τους αν δεν υπάρχουν ψάρια.
<P>
Οι εφημερίδες είχαν πηχυαίους τίτλους μόνον και μόνον γιατί η Επιτροπή δημοσίευσε, πριν από μερικές μέρες, έκθεση στην οποία αναφερόταν ότι κάποιοι στόλοι θα χρειαστεί να μειωθούν. Αυτές οι φήμες απλώθηκαν από τη Σκωτία στην Ιρλανδία και οι εφημερίδες γέμισαν μαζικές μειώσεις του αριθμού των ατόμων που απασχολούνται στον τομέα. Δεν χρειάζεται αυτό. Ας καθίσουμε κάτω, ας έρθουμε στην Επιτροπή Αλιείας, ας ακούσουμε τους υπαλλήλους, ας ακούσουμε τους ερευνητές και ας επεξεργαστούμε μια λογική λύση στα προβλήματα αντί να προσπαθούμε να δημιουργήσουμε μια εχθρική ατμόσφαιρα.
<P>
Στην Ιρλανδία, μεταδίδεται ένα πρόγραμμα που μιλάει για τη θάλασσα. Λέγεται "θαλάσσια τοπία" . Τη νύχτα της παραμονής του δημοψηφίσματος για το Μάαστριχτ, η εκπομπή ύψωσε τον τόνο και την ένταση των αντιευρωπαϊκών σχολίων, πράγμα στο οποίο επιδίδεται διαρκώς, σε μια προσπάθεια να κερδίσει τη συμπάθεια των αλιευτικών κοινοτήτων οι οποίες έχουν την εντύπωση ότι με τον έναν ή τον άλλον τρόπο η Ευρωπαϊκή Επιτροπή υπάρχει για να βλάπτει τα συμφέροντά τους. Ας προσπαθήσουμε, ως υπεύθυνοι πολιτικοί αντιπρόσωποι, να παρουσιάσουμε την αλήθεια στους ανθρώπους μας αντί να προσπαθούμε να τους παραπλανήσουμε, να τους ξεσηκώσουμε και να τους τρομάξουμε.

<SPEAKER ID=63 LANGUAGE="EN" NAME="MacCormick">
O κ. McCartin έδωσε την εντύπωση, με τις τελευταίες του παρατηρήσεις, ότι κατηγορεί αξιότιμα μέλη αυτού του Σώματος ότι παραπλανούν το κοινό. Ελπίζω να μην έγινε έτσι. Αν όμως είναι έτσι, τότε προτείνω ότι θα έπρεπε να προμηθευτεί έναν χάρτη των σκωτικών αλιευτικών περιοχών για να δει για ποιον ακριβώς λόγο είναι τόσο σημαντικό για πολλές περιοχές απ' όπου μπορεί να βγουν πλοία.

<SPEAKER ID=64 NAME="Πρόεδρος">
Ο κ. McCartin είναι πολύ ευγενικός για να διατυπώσει παρόμοια κατηγορία.

<SPEAKER ID=65 NAME="Byrne">
Επιτρέψτε μου να συγχαρώ για αυτήν την εξαιρετική έκθεση τον κ. Varela Suanzes-Carpegna, ο οποίος αναγνωρίζεται ως εμπειρογνώμων σε αυτό το θέμα, αλλά και να ευχαριστήσω τους αξιότιμους βουλευτές που παρενέβησαν σε αυτή τη συζήτηση και ευχαρίστησαν την Επιτροπή για το έργο της.
<P>
Είμαι στην πολύ ευχάριστη θέση να ενημερώσω τους αξιότιμους βουλευτές ότι η Επιτροπή μπορεί να συμφωνήσει με τις τροπολογίες που παρουσιάστηκαν. Κατά τη γνώμη μου αυτό αποτελεί ένα εξαιρετικό παράδειγμα της συνεργασίας μεταξύ των δύο θεσμικών μας οργάνων πάνω σε αυτό το σημαντικό ζήτημα της διατήρησης των αλιευτικών πόρων.
<P>
Πέρα από αυτό, η έκθεση υποστηρίζει πλήρως την πρόταση της Επιτροπής· επομένως, θεωρώ ότι δεν χρειάζεται να απασχολήσω άλλο από τον πολύτιμο χρόνο σας.

<SPEAKER ID=66 NAME="Πρόεδρος">
Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου) ΑΙΤΙΟΛΟΓΗΣΗ ΨΗΦΟΥ

<SPEAKER ID=67 LANGUAGE="IT" NAME="Fatuzzo">
Κύριε Πρόεδρε, ως εκπρόσωπος του Κόμματος των Συνταξιούχων ψήφισα υπέρ αυτής της έκθεσης Varela. Δεν είναι η πρώτη φορά που παρεμβαίνω υπέρ των νεαρών ψαριών, αλλά το κάνω γιατί επιθυμώ να φτάσουν και αυτά σε μεγάλη ηλικία και, εάν είναι δυνατόν, να πάρουν και σύνταξη.
<P>
Έλαβα ήδη διάφορες δηλώσεις ικανοποίησης, όχι μόνο από τα ψάρια αλλά και από τους συνταξιούχους ανθρώπους, γιατί είναι σωστό να προστατεύονται οι νέοι, ακόμα και όταν πρόκειται για ψάρια, όπως συμβαίνει στην περίπτωση αυτή. Σίγουρα, αυτό θα μπορούσε να ζημιώσει - όπως ελέχθη - κάποιους ψαράδες που δε θα μπορούν να συνεχίσουν να ψαρεύουν μεγάλες ποσότητες, αλλά είμαι σίγουρος ότι η Επιτροπή θα βρει τον τρόπο να αποκαταστήσει και να αποζημιώσει τους ψαράδες οι οποίοι, σεβόμενοι αυτήν την οδηγία, θα αναγκαστούν να μειώσουν το εισόδημά τους και τα κέρδη τους.
<P>
Ευχαριστώ το Σώμα για την υπομονή με την οποία ακούει τις αιτιολογήσεις ψήφου μου!

<SPEAKER ID=68 LANGUAGE="EN" NAME="Atwool">
Κύριε Πρόεδρε, θα ήθελα απλώς να πω ότι ελπίζω να λάβει σοβαρά υπόψη η Διάσκεψη των Προέδρων τον αριθμό - ή μάλλον την απουσία αριθμού - των βουλευτών που βρίσκονται στην αίθουσα και ψηφίζουν επί αυτής της πολύ σημαντικής έκθεσης.

<SPEAKER ID=69 LANGUAGE="FI" NAME="Seppδnen">
Αξιότιμε κύριε Πρόεδρε, θα ήθελα να επισύρω την προσοχή της διοίκησης του Κοινοβουλίου στο γεγονός ότι η καφετέρια των βουλευτών έχει καταληφθεί. Εκεί βρίσκονται δεκαπέντε άτομα με στρατιωτική στολή, τα οποία έχουν καταλάβει ένα τμήμα της καφετέριας και διεξάγουν εκεί κάποιου είδους συνεδρίαση. Θα ήθελα να λάβει άμεσα μέτρα η διοίκηση του Κοινοβουλίου, ώστε να τερματιστεί αυτή η κατάληψη και να έχουν οι βουλευτές ολόκληρη την καφετέρια στη διάθεσή τους.

<SPEAKER ID=70 NAME="Πρόεδρος">
Έχετε δίκιο, την καφετέρια των βουλευτών μπορούν να την χρησιμοποιούν μόνον οι βουλευτές. Θα διασφαλίσουμε ότι τηρείται αυτός ο κανόνας. Αυτό το ζήτημα έχει ήδη αναφερθεί στους Κοσμήτορες.

<CHAPTER ID=5>
Ασφάλειες
<SPEAKER ID=71 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α5-0104/2000) του κ. Langen, εξ ονόματος της Επιτροπής Οικονομικής και Νομισματικής Πολιτικής, σχετικά με την έκθεση της Επιτροπής προς το Συμβούλιο και το Ευρωπαϊκό Κοινοβούλιο για την λειτουργία του κανονισμού αριθ. 3932/92 της Επιτροπής που αφορά την εφαρμογή του άρθρου 81, παράγραφος 3 της Συνθήκης ΕΟΚ (πρώην άρθρο 85, παράγραφος 3) σε ορισμένες κατηγορίες συμφωνιών, αποφάσεων και εναρμονισμένων πρακτικών στον τομέα των ασφαλίσεων (COM(1999) 192 - C5-0254/1999 - 1999/2183(COS))

<SPEAKER ID=72 NAME="Langen">
Κύριε Πρόεδρε, το θέμα που βρίσκεται στο τέλος της συνεδρίασής μας δεν είναι θέμα αλιείας αλλά θέμα της πολιτικής ανταγωνισμού. Το εν λόγω θέμα έχει συζητηθεί διεξοδικά δεν είναι ιδιαίτερα διαφιλονικούμενο και ως εκ τούτου μπορεί να συζητηθεί στο τέλος μιας συνέλευσης. Εφόσον βρίσκομαι ούτως ή άλλως τακτικά εδώ τις Παρασκευές, προσωπικά δεν δυσκολεύομαι να ακολουθήσω τα παραπάνω.
<P>
Εδώ πρόκειται για ρυθμίσεις απαλλαγής που ισχύουν στον τομέα των ασφαλίσεων στην Ευρώπη. Όλοι γνωρίζουν ότι από τις ιδρυτικές Συνθήκες, το δίκαιο του ανταγωνισμού ανήκει στα σημαντικότερα καθήκοντα της Ευρωπαϊκής Ένωσης και κατά συνέπεια και της Ευρωπαϊκής Επιτροπής. Γενικά, στόχος των κανόνων ανταγωνισμού είναι να εξασφαλίσουν την επικράτηση του ανταγωνισμού στην ευρωπαϊκή εσωτερική αγορά. Αυτό εξυπηρετεί τους καταναλωτές, προωθεί την τεχνική πρόοδο, αποτρέπει τα μονοπώλια και τις συμφωνίες. Ως εκ τούτου υπάρχουν εδώ αυστηροί κανόνες, σύμφωνα με τους οποίους πρέπει και μπορεί να ενεργεί η Επιτροπή. Υπάρχουν τρεις τομείς εφαρμογών των κανόνων αυτών, πρώτον οι συμφωνίες ή τα καρτέλ που απαγορεύονται γενικότερα, δεύτερον η κατάχρηση δεσπόζουσας θέσης στην αγορά και τρίτον οι κρατικές ενισχύσεις. Σε όλα αυτά τα θέματα η Επιτροπή έδειξε σε πολλές περιπτώσεις τα προηγούμενα χρόνια ότι λαμβάνει πάντα σοβαρά υπόψη τις διατάξεις των Συνθηκών.
<P>
Σήμερα ασχολούμαστε με τον πρώτο τομέα. Κάτω από συγκεκριμένους όρους, η γενική απαγόρευση των συμφωνιών καρτέλ παύει να ισχύει στις λεγόμενες ρυθμίσεις απαλλαγής. Ασυμβίβαστα με τους νόμους είναι - ακόμη και στους τομείς όπου υφίστανται ρυθμίσεις απαλλαγής - ο καθορισμός των τιμών, ο περιορισμός ή ο έλεγχος της παραγωγής, η κατανομή των αγορών, η εφαρμογή διαφορετικών όρων σε ίσης αξίας παροχές και οι επιπλέον συμβατικοί όροι που συχνά ποικίλουν στην Ευρώπη και αποκλείουν διαφορετικού είδους παροχές. Οι δυνατότητες απαλλαγής σύμφωνα με το άρθρο 81 παράγραφος 3 υφίστανται μόνο - αυτό αξίζει να το ακούσετε - όταν συμβάλλουν στη δίκαιη συμμετοχή των καταναλωτών στο όφελος που προκύπτει και όταν δεν επιβάλλονται μη απαραίτητοι περιορισμοί που καταργούν τον ανταγωνισμό.
<P>
Στον τομέα των ασφαλίσεων υφίσταται μια τέτοια ρύθμιση από το 1992 η οποία ισχύει μέχρι το έτος 2003. Η Επιτροπή είναι υποχρεωμένη να υποβάλει κάθε έξι χρόνια μια έκθεση για την κρατούσα κατάσταση και αυτή η έκθεση εκκρεμεί. Αυτός ο κανονισμός για την απαλλαγή ορισμένων κατηγοριών στον τομέα των ασφαλίσεων ορίζει κοινούς κανόνες, επιτρέπει κοινούς κανόνες για τη συμφωνία που αφορά τον υπολογισμό των ασφαλίστρων, για τον καθορισμό των όρων ασφάλισης, για την κοινή κάλυψη ορισμένων ειδών κινδύνων και για τους εξοπλισμούς ασφάλειας. Οι συμφωνίες για τον διακανονισμό ζημιών και για την τήρηση μητρώων επαυξημένων κινδύνων δεν συμπεριλαμβάνονται ακόμα. Τη Δευτέρα, όταν μετά την τρίτη ανάγνωση ψηφίσουμε την έκθεση Rothley για την εναρμόνιση της ασφάλισης αστικής ευθύνης για τα αυτοκίνητα, τρέφω ελπίδες ότι, μελλοντικά, με βάση αυτή την εναρμονισμένη νομική βάση, η Επιτροπή μπορεί και θα συμπεριλάβει τον διακανονισμό ζημιών σε αυτή τη ρύθμιση απαλλαγής. Διότι μελλοντικά θα αποτελέσει μεγάλη ανακούφιση για τους πολίτες της Ευρωπαϊκής Ένωσης το γεγονός ότι θα μπορούν να ρυθμίσουν με τον ασφαλιστή τους τη ζημιά στο εξωτερικό, ακόμη και σε κράτος μέλος της Ευρωπαϊκής Ένωσης και όταν οι συμφωνίες αυτές εξασφαλίζονται και από την Επιτροπή στα πλαίσια της ρύθμισης απαλλαγής.
<P>
Στην πρότασή του το Κοινοβούλιο, συμφωνώντας στην πλειοψηφία του, διατύπωσε συγκεκριμένα αιτήματα απέναντι στην Επιτροπή, τα οποία πρέπει να λάβει υπόψη της κατά την εξέταση. Πρόκειται για τον ορισμό του μεριδίου αγοράς σε μια παγκοσμιοποιημένη αγορά καθώς και για διάφορες λεπτομέρειες σχετικά με τον ηγετικό ασφαλιστικό φορέα, για τον οποίο πιθανότατα αυτό δεν ισχύει. Όταν υπάρχουν ένας μεγάλος και είκοσι μικροί ασφαλιστικοί φορείς, τότε ο μεγάλος δεν επιτρέπεται να κατέχει περισσότερο από το 10% του μεριδίου της αγοράς για να γίνει αποδεκτή η συμφωνία απαλλαγής. Επιτρέψτε μας να αμφισβητήσουμε το κατά πόσο είναι σωστό αυτό. Είναι θέματα που συνδέονται με τη δυνατότητα καταγγελίας της σύμβασης. Θέλουμε ένας ασφαλιστικός φορέας να έχει προθεσμία για την καταγγελία της σύμβασης 6 και όχι 12 μήνες. Θέλουμε να επιβάλουμε μια αρμονική βάση για τα ευρωπαϊκά πρότυπα του διακανονισμού ζημιών.
<P>
Συνολικά, μπορώ να πω ότι το Κοινοβούλιο είναι ικανοποιημένο από αυτή την ενδιάμεση έκθεση και περιμένει από την Επιτροπή μια συνεχή μετεξέλιξη και έναν απολογισμό για τον τομέα των ασφαλίσεων στα πλαίσια των ισχυουσών ρυθμίσεων απαλλαγής οι οποίες και σε άλλους τομείς λήγουν τα έτη 2002 και 2003.
<P>
Με αυτό το πνεύμα ζητώ την έγκρισή σας και σας ευχαριστώ θερμά.

<SPEAKER ID=73 NAME="MacCormick">
Θα ήθελα πάρα πολύ να εκφράσω την ευγνωμοσύνη εμού προσωπικά στον κ. Langen για την έκθεσή του και για τη μεγάλη σαφήνεια με την οποία, τόσο γραπτώς όσο και με τη σημερινή του παρουσίαση, μας βοήθησε να κατανοήσουμε το εν λόγω θέμα.
<P>
Βρίσκομαι στην ευχάριστη θέση να πω ότι η Επιτροπή Νομικών Θεμάτων και Εσωτερικής Αγοράς συμφωνεί επί της ουσίας με τον κ. Langen και δεν βλέπει νομικά εμπόδια για αυτόν τον κανονισμό απαλλαγής κατά κατηγορίες.
<P>
Όπως θα γνωρίζουν οι βουλευτές αυτού του Σώματος, οι απαλλαγές κατά κατηγορίες δημιουργούν απαλλαγές από την κανονική νομοθεσία περί ανταγωνισμού, όπως αυτές που ανέφερε ο κ. Langen, όσον αφορά τον υπολογισμό των ασφαλίστρων στις περιπτώσεις όπου τα καθαρά ασφάλιστρα μπορούν να υπολογιστούν από κοινού από τους ασφαλιστές. Δεύτερον, τον καθορισμό τυποποιημένων όρων άμεσης ασφάλισης και κοινών τρόπων παρουσίασης των οφελών ενός ασφαλιστηρίου συμβολαίου που περιέχει στοιχείο κεφαλαιοποίησης.
<P>
Δημιουργεί επίσης μια απαλλαγή η οποία καθιστά δυνατή τη συνασφάλιση, την από κοινού κάλυψη ορισμένων κινδύνων και, τέλος, τον συντονισμό των τεχνικών προδιαγραφών για τον εξοπλισμό ασφαλείας και τις διαδικασίες. Η Επιτροπή αναφέρει στην έκθεσή της ότι είναι απογοητευμένη από το γεγονός ότι η ασφαλιστική βιομηχανία δεν αξιοποίησε όσα θα μπορούσε από αυτά τα στοιχεία.
<P>
Όλοι αυτοί είναι τομείς όπου όπως φαίνεται είναι σαφές ότι το κοινό θα έχει πραγματικό όφελος αν δεν επιμείνουμε στην αυστηρή εφαρμογή των κανόνων περί ανταγωνισμού. Αυτό που μας μαθαίνει αυτό, από φιλοσοφική άποψη, είναι ότι ακόμα και σε μια ανταγωνιστική αγορά η ασφάλιση είναι μια εγγενώς συλλογική δραστηριότητα κατά την οποία οι άνθρωποι μοιράζονται μεταξύ τους τους κινδύνους. Αν μου επιτρέπετε να κάνω μια παρατήρηση σχετικά με ένα θέμα που συζητείται πολύ αυτή τη στιγμή στη χώρα μου, νομίζω ότι είναι κρίμα να βλέπουμε τόσο σθεναρές προσπάθειες αποκαθήλωσης του θεσμού της αμοιβαίας ασφάλισης σε εξαιρετικές παλιές επιχειρήσεις αμοιβαίας ασφάλισης, οι οποίες εκφράζουν πλήρως τη συλλογική όψη της ασφάλισης, και λυπάμαι όσο σκέφτομαι ότι η Standard Life υφίσταται πραγματικό διωγμό κατ' αυτόν τον τρόπο.

<SPEAKER ID=74 LANGUAGE="NL" NAME="Meijer">
 Κύριε Πρόεδρε, εάν η Κοινότητα δεν διασφαλίζει ότι οι πολίτες θα αποζημιώνονται άμεσα για μη αναμενόμενους, μεγάλους χρηματοοικονομικούς κινδύνους, τότε οι άνθρωποι εξαρτώνται από τις ασφάλειες. Όσο περισσότερο οι δημόσιες αρχές αποσύρονται, τόσο ισχυρότερος και κερδοφόρος γίνεται ο τομέας των ασφαλειών. Οι ασφάλειες έχουν καταστεί, επί του παρόντος, μια κατάσταση την οποία χρειάζεται ο καθένας. Παράλληλα, οι ασφαλιστές αποτελούν, επίσης, μια ομάδα επιχειρηματιών, οι οποίοι αντιμετωπίζουν την έντονη έλλειψη εμπιστοσύνης εκ μέρους των καταναλωτών. Καθένας φοβάται ότι πρέπει να πληρώσει υψηλές εισφορές και ότι τα μικρά γράμματα στις ασφαλιστικές συμβάσεις συμβάλλουν ώστε, σε περίπτωση προβλήματος, θα έχει το δικαίωμα να εισπράξει πολύ λιγότερα από ό,τι προσδοκούσε κατά την υπογραφή της ασφαλιστικής σύμβασης.
<P>
Οι άνθρωποι θεωρούν ότι οι εισφορές είναι πολύ υψηλές και οι αποδόσεις πολύ χαμηλές. Από τη συνεχιζόμενη διεθνή διαμάχη για τις εξαγορές μεταξύ μεγάλων ασφαλιστών και τραπεζών διαφαίνεται πόσο μεγάλα κέρδη πραγματοποιεί, εν τω μεταξύ, αυτός ο τομέας. Παράλληλα, από αυτή την έκθεση φαίνεται πόσο γραφειοκρατικές και αδιαφανείς είναι οι ρυθμίσεις, στις οποίες πρέπει να προχωρήσει η Ευρωπαϊκή Ένωση για να μπορέσει να ρυθμίσει κάπως τον τομέα των ασφαλειών. Μέσω απαλλαγών πρέπει να υπάρξει ρύθμιση ώστε οι ασφαλιστικές εταιρείες να μπορούν να συνεργάζονται για να μοιράζονται τους μεγάλους κινδύνους ή να μπορούν να επανασφαλίζουν, χωρίς να παραβιάζουν τους αντιμονοπωλιακούς κανόνες.
<P>
Στη συνέχεια, φαίνεται από την έκθεση ότι υπάρχει γενική δυσαρέσκεια για τις ασάφειες και τις προθεσμίες, καθώς και το ερώτημα κατά πόσο πρέπει να τροποποιήσουμε τους υφιστάμενους κανόνες προς όφελος του ασφαλιζόμενου ή του ασφαλιστή. Φαίνεται ότι, στην πραγματικότητα, δεν πρόκειται για τον έντονα επιδοκιμαζόμενο ελεύθερο ανταγωνισμό, αλλά για ένα γραφειοκρατικά ρυθμιζόμενο ανταγωνισμό.
<P>
Αυτό προκαλεί το ερώτημα κατά πόσον ο καταναλωτής δεν θα ήταν σε καλυτερη θέση με δημοκρατικά ελεγχόμενα περιφερειακά ιδρύματα, παρά με γραφειοκρατικό ανταγωνισμό. Στην πρώτη περίπτωση, γνωρίζει ο καθένας ποιες εκτιμήσεις έχουν γίνει, πώς υπολογίζονται οι εισφορές και πώς, ενδεχομένως, θα χρησιμοποιηθούν για κοινωφελείς σκοπούς τα ενδεχόμενα κέρδη. Στη δεύτερη περίπτωση, όλα καθίστανται απολύτως αδιαφανή.
<P>
Για το λόγο αυτό, τάσσομαι υπέρ μιας εντελώς διαφορετικής, διαφανούς και δημοκρατικά ελεγχόμενης οργάνωσης του τομέα των ασφαλίσεων. Για όσο χρόνο, δυστυχώς, θα λείπει μια καλύτερη οργάνωση, πρέπει εμείς να συνεχίσουμε με τα υφιστάμενα μέσα. Αυτό είναι καλύτερο από το τίποτα. Ωστόσο, δεν μπορούμε να επιτρέψουμε τους εαυτούς μας να αφήσουμε να εκπνεύσει η προηγουμένως ορισθείσα προθεσμία των εξι ετών, χωρίς να έχουμε εισαγάγει νέες ρυθμίσεις. Για το λόγο αυτό, η Ομάδα μου ψηφίζει υπέρ της προτεινόμενης ρύθμισης.

<SPEAKER ID=75 NAME="Byrne">
Κύριε Πρόεδρε, πρώτα απ' όλα θα ήθελα να ευχαριστήσω τον εισηγητή, τον κ. Langen, και όλους όσους συνέβαλαν στη σύνταξη αυτού του σχεδίου ψηφίσματος σχετικά με την έκθεση της Επιτροπής για τη λειτουργία του κανονισμού απαλλαγής κατά κατηγορίες για τον τομέα των ασφαλίσεων. Η Επιτροπή χαιρετίζει το σχέδιο ψηφίσματος, όχι μόνον για τη συνολική υποστήριξη που εκφράζει όσον αφορά την εφαρμογή του κανονισμού από την Επιτροπή αλλά και για τα ειδικότερα σχόλια που περιέχει σχετικά με τρόπους με τους οποίους μπορεί να βελτιωθεί ο κανονισμός.
<P>
Λίγα λόγια σχετικά με την προϊστορία του εν λόγω κανονισμού θα ήταν ίσως ενδεδειγμένα. Πριν από το 1992, στη Γενική Διεύθυνση της Επιτροπής για τον ανταγωνισμό είχαν φτάσει κυριολεκτικά εκατοντάδες κοινοποιήσεις συμφωνιών στον ασφαλιστικό τομέα, πολλές από τις οποίες αφορούσαν παρόμοια ζητήματα και ήταν επιλέξιμες για απαλλαγή βάσει του άρθρου 81(3) της Συνθήκης. Αντί να εγκρίνει εκατοντάδες μεμονωμένες αποφάσεις για απαλλαγή, η Επιτροπή ενέκρινε το 1992 έναν κανονισμό απαλλαγής κατά κατηγορίες ο οποίος παραχωρούσε απαλλαγή, υπό όρους, σε τέσσερις κατηγορίες συμφωνιών μεταξύ ασφαλιστικών επιχειρήσεων: σε συμφωνίες που αφορούσαν τα κοινά τιμολόγια ασφαλίστρων, τους τυποποιημένους όρους ασφάλισης, τη συνασφάλιση και αμοιβαία αντασφάλιση, σε ρυθμίσεις για την κοινή κάλυψη ορισμένων ειδών κινδύνων και σε συμφωνίες που ενέκριναν προδιαγραφές για τους εξοπλισμούς ασφαλείας.
<P>
Ο κανονισμός του Συμβουλίου του 1991 ο οποίος εξουσιοδοτούσε την Επιτροπή να εγκρίνει κανονισμό απαλλαγής κατά κατηγορίες στον τομέα των ασφαλίσεων καθιστούσε επίσης δυνατή τη συμπερίληψη δύο περαιτέρω τομέων τους οποίους ωστόσο η Επιτροπή αποφάσισε να μην συμπεριλάβει στον κανονισμό της λόγω έλλειψης εμπειρίας στους εν λόγω τομείς. Πρόκειται για συμφωνίες σχετικά με τον διακανονισμό ζημιών και συμφωνίες σχετικά με τα μητρώα επαυξημένων κινδύνων.
<P>
Μετά την έγκριση του κανονισμού απαλλαγής κατά κατηγορίες του 1992, οι περισσότερες από τις κοινοποιήσεις που είχαν αποσταλεί στην Επιτροπή αποσύρθηκαν, μερικές όμως δεν αποσύρθηκαν, καθώς τα κοινοποιούντα μέρη θεώρησαν ότι ο κανονισμός δεν ήταν απολύτως σαφής ως προς το αν οι συμφωνίες τους ήταν επιλέξιμες για απαλλαγή. Οι περισσότερες από αυτές τις κοινοποιήσεις αφορούσαν την κοινή κάλυψη κινδύνων.
<P>
Ο ισχύων κανονισμός λήγει στις 31 Μαρτίου του 2003 και θα χρειαστεί ένας νέος κανονισμός. Ο μελλοντικός κανονισμός πρέπει να βασίζεται σε αυτά τα δυνατά σημεία και να διορθώνει οποιεσδήποτε αδυναμίες υπάρχουν στον ισχύοντα κανονισμό. Η έκθεση που συνέταξε η Επιτροπή στις 12 Μαΐου 1999, σύμφωνα με το άρθρο 8 του εξουσιοδοτικού κανονισμού του Συμβουλίου, ήταν το πρώτο βήμα σε μια διαδικασία που θα οδηγήσει στην έγκριση ενός νέου κανονισμού. Η έκθεση αυτή συνοψίζει με λεπτομέρειες τις εμπειρίες που αποκόμισε η Επιτροπή κατά την εφαρμογή του κανονισμού και τα διάφορα προβλήματα που εντόπισε. Ωστόσο, δεν περιέχει σαφείς προτάσεις για τον μελλοντικό κανονισμό.
<P>
Αυτές οι προτάσεις θα αποφασιστούν μόνον μετά το τέλος της διαδικασίας διαβούλευσης. Σε αυτή τη διαδικασία θα ληφθεί σημαντικά υπόψη το ψήφισμα του Κοινοβουλίου. Θα ζητηθεί επίσης η γνώμη άλλων ενδιαφερομένων μερών, στα οποία συμπεριλαμβάνονται επαγγελματικοί ασφαλιστικοί φορείς και οργανώσεις καταναλωτών.
<P>
Το επόμενο βήμα στη διαβούλευση θα είναι μια ακρόαση την οποία θα οργανώσει η Επιτροπή στις 28 Ιουνίου τρέχοντος έτους για μια ανταλλαγή απόψεων μεταξύ όλων όσοι υπέβαλαν σχόλια πάνω στην έκθεση για τον κανονισμό. Αυτή η ακρόαση αποτελεί εν μέρει απάντηση στο αίτημα που περιέχει το σχέδιο ψηφίσματος για μια ενημερωτική συζήτηση σχετικά με τον κανονισμό.
<P>
Είναι σαφές ότι, ο τομέας στον οποίο χρειάζεται τις περισσότερες βελτιώσεις ο κανονισμός είναι εκείνος της κοινής κάλυψης κινδύνων. Εδώ θα χρειαστούν σημαντικές αλλαγές, υπάρχουν όμως κεντρικής σημασίας ζητήματα σε όλους τους άλλους τομείς. Τα σχόλια και οι προτάσεις που περιέχονται στο σχέδιο ψηφίσματος, για το οποίο ευχαριστώ το Κοινοβούλιο, είναι όλα συνετά και ενδιαφέροντα σε αυτό το πλαίσιο, αν και το καθένα θα πρέπει να εξεταστεί μεμονωμένα και ανάλογα με την αξία του.
<P>
Επιτρέψτε μου μόνο να απαντήσω σε αυτό το στάδιο στα δύο παρόμοιας φύσης ζητήματα που έθιξαν τόσο ο κ. Langen όσο και η κ. Meijer· πρόκειται για το ερώτημα εάν η Επιτροπή δέχεται τη σύσταση του σχεδίου ψηφίσματος σύμφωνα με την οποία οι συμφωνίες για τον διακανονισμό ζημιών θα πρέπει να περιλαμβάνονται στον μελλοντικό κανονισμό απαλλαγής κατά κατηγορίες. Η Επιτροπή σε αυτό το στάδιο αντιμετωπίζει με ανοικτό πνεύμα το ζήτημα κατά πόσον οι συμφωνίες σχετικά με τον διακανονισμό ζημιών και οι συμφωνίες σχετικά με τα μητρώα επαυξημένων κινδύνων θα πρέπει να καλύπτονται από τον μελλοντικό κανονισμό. Σημειώνει πολύ προσεκτικά το γεγονός ότι το σχέδιο γνωμοδότησης συστήνει να συμπεριληφθούν στον κανονισμό και οι συμφωνίες σχετικά και με τον διακανονισμό ζημιών.
<P>
Το συμπέρασμα που διατυπώνεται στο σχέδιο ψηφίσματος ότι ο κανονισμός αυτός γενικά είχε επιτυχία αλλά χρειάζεται μια μετριοπαθή ενίσχυση είναι ένα συμπέρασμα που η Επιτροπή συμμερίζεται απολύτως. Το σχέδιο ψηφίσματος είναι μια πάρα πολύ χρήσιμη συνεισφορά ως προς αυτό και η Επιτροπή θα τηρεί το Κοινοβούλιο πλήρως ενήμερο και θα ζητεί τη γνώμη του σχετικά με τη διαδικασία αναθεώρησης του κανονισμού.

<SPEAKER ID=76 NAME="Πρόεδρος">
Η συζήτηση έληξε.
<P>
Προχωρούμε στην ψηφοφορία.
<P>
(Το Σώμα εγκρίνει το ψήφισμα)
<P>
ΑΙΤΙΟΛΟΓΗΣΗ ΨΗΦΟΥ

<SPEAKER ID=77 LANGUAGE="DE" NAME="Lulling">
Κύριε Πρόεδρε, φυσικά υπερψήφισα την εξαιρετική έκθεση του συναδέλφου μου Werner Langen και τον συγχαίρω για τη δουλειά του και την παρουσίασή του. Εμείς και οι πολίτες μας χαιρόμαστε φυσικά για τις απλουστεύσεις που εξήγησε με τόση σαφήνεια εδώ ο κ. Langen. Εύχομαι να υπήρχαν τέτοιες απλουστεύσεις και σε άλλους τομείς. Ξέρετε, είμαι θερμή υπέρμαχος της έδρας του Στρασβούργου και λυπήθηκα πάλι σήμερα το πρωί για τις ανοησίες που επινοήθηκαν από εκείνους που ήθελαν να αποτρέψουν τη σημερινή ψηφοφορία διότι απλούστατα θέλουν να καταργήσουν τη συνεδρίαση της Παρασκευής στο Στρασβούργο και να συγκεντρώσουν τα πάντα στις Βρυξέλλες, ενώ παράλληλα αυτοί οι συγκεντρωτιστές έχουν βάλει στο μάτι, σαν να λέμε ως παρεπόμενο, και το Λουξεμβούργο ως έδρα της Γενικής Γραμματείας.
<P>
Πρέπει ωστόσο να πω ότι η Γαλλία δεν μας κάνει πάντα ιδιαίτερα εύκολη την υπεράσπιση του Στρασβούργου ως έδρας. Μια από τις ομάδες επισκεπτών μου το ανακάλυψε πάλι σήμερα το πρωί στο δρόμο προς τα εδώ. Η γαλλική αστυνομία σταμάτησε το λεωφορείο με την δικαιολογία ότι χρειάζονταν άδεια οδήγησης για τη Γαλλία. Αυτή η εταιρία έχει μεταφέρει εδώ τα τελευταία δέκα χρόνια χιλιάδες επισκέπτες μου. Τι συμβαίνει τώρα; Οφείλω να πω ότι αυτοί οι επισκέπτες διερωτώνται φυσικά αν αυτή είναι η Ευρώπη. Εκτός αυτού, η γαλλική αστυνομία μοιάζει να μην γνωρίζει τις πιστωτικές κάρτες. Οι επισκέπτες χρειάστηκε να συγκεντρώσουν όλα τους τα φράγκα για να πληρώσουν το τερατώδες πρόστιμο ύψους 5.000 φράγκων. Αυτό είναι απαράδεκτο, κύριε Πρόεδρε! Θα εξετάσω φυσικά, ·
<P>
(Ο Πρόεδρος αφαιρεί τον λόγο από την ομιλήτρια)

<SPEAKER ID=78 NAME="Πρόεδρος">
Δυστυχώς πρέπει να σας διακόψω, κυρία Lulling. Οι αιτιολογήσεις ψήφου πρέπει να αναφέρονται στο αντικείμενο της συζήτησης. Σας έδωσα κάποιο περιθώριο, καθώς είστε διακεκριμένο μέλος του Σώματος, πρέπει όμως να σας διακόψω εδώ.

<SPEAKER ID=79 LANGUAGE="IT" NAME="Fatuzzo">
Κύριε Πρόεδρε, την περασμένη Κυριακή στο Μπέργκαμο, την πόλη στην οποία γεννήθηκα, διεξήχθη ένα συνέδριο σχετικά με τις ασφάλειες και την αποζημίωση από τις ζημιές, για τα οποία σωστά μας μίλησε στην έκθεσή του ο κύριος Langen.
<P>
Ένας νέος 20 ετών, θύμα δυστυχώς ενός σοβαρού τροχαίου δυστυχήματος, σηκώθηκε και είπε: "Είχα αυτό το σοβαρό ατύχημα αλλά είμαι, εάν μπορεί να το πει κανείς, ικανοποιημένος, γιατί έλαβα από την ασφάλεια μια αποζημίωση 500.000 ευρώ." Ένας άλλος συμμετέχων στη συνεδρίαση, 40 χρονών περίπου, λέγει: "Και εγώ είχα ένα ίδιο, παρόμοιο, ατύχημα αλλά μου έδωσαν λιγότερα: 200.000 ευρώ." Ένας πιο ηλικιωμένος κύριος, 60 ετών, πρόσθεσε: "Σε εμένα έδωσαν μόνο 20.000 ευρώ." Ένας άλλος, 70 ετών, είπε: "Εγώ είχα ένα παρόμοιο ατύχημα, με τις ίδιες συνέπειες, και πήρα 1000 ευρώ." Ένας ηλικιωμένος συνταξιούχος 80 ετών, που δεν κατάφερε ούτε να σηκωθεί γιατί ήταν εντελώς ανάπηρος, δήλωσε: "Σε εμένα η ασφάλεια δεν έδωσε τίποτε." Να, λοιπόν, που οι ασφάλειες θεωρούν ότι ο ηλικιωμένος δεν αξίζει τίποτε. Αλλά εγώ λέγω ότι οι ηλικιωμένοι αξίζουν περισσότερα! Εύχομαι συνεπώς ότι θα μπορέσουμε να παρέμβουμε στα πλαίσια του κανονισμού ώστε να διορθώσουμε αυτήν την αδικία.

<SPEAKER ID=80 LANGUAGE="DE" NAME="Posselt">
Κύριε Πρόεδρε, ήθελα απλώς να θέσω ένα ερώτημα, συγκεκριμένα, είχα παραβλέψει σήμερα το πρωί την συνάδελφο Buitenweg. Θα ήθελα να της ζητήσω συγνώμη γι' αυτό. Ήθελα απλώς να ρωτήσω αν είναι παρούσα η συνάδελφος van der Laan ή αν την παρέβλεψα και αυτήν;

<SPEAKER ID=81 NAME="Πρόεδρος">
Θα το θεωρήσω αυτό ως μια ενδιαφέρουσα παρέμβαση.

<CHAPTER ID=6>
Διακοπή της συνόδου
<SPEAKER ID=82 NAME="Πρόεδρος">
Κηρύσσω τη διακοπή της συνόδου του Ευρωπαϊκού Κοινοβουλίου.
<P>
(Η συνεδρίαση λήγει στις 11.30)
<P>
ΠΕΡΙΕΧΟΜΕΝΑ
<P>
Έγκριση των συνοπτικών πρακτικών της προηγούμενης συνεδρίασης 1
<P>
ΨΗΦΟΦΟΡIΕΣ 2
<P>
Σκάφη υπό σημαία μη συμβαλλομένων μερών στην Οργάνωση Αλιείας Βορειοδυτικού Ατλαντικού 7
<P>
Προστασία των νεαρών θαλάσσιων οργανισμών 12
<P>
Ασφάλειες 14
<P>
Διακοπή της συνόδου 14

