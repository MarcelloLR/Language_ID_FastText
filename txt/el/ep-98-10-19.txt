<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί στις 9 Οκτωβρίου 1998.

<CHAPTER ID=2>
Ανακοίνωση της Προεδρίας
<SPEAKER ID=2 NAME="Πρόεδρος">
Με μεγάλη ικανοποίηση μοιράζομαι με όλους εσάς σήμερα τη χαρά μου για την απονομή του βραβείου Νόμπελ Ειρήνης στους κ.κ. John Hume και David Trimble.
<P>
(Χειροκροτήματα) Εδώ και πολλά χρόνια το Ευρωπαϊκό Κοινοβούλιο υποστηρίζει με συνέπεια την ειρηνευτική διαδικασία στη Βόρεια Ιρλανδία. Ο δρόμος προς την ειρήνη δεν έχει εξασφαλιστεί. Η απονομή του Νόμπελ Ειρήνης στους κ.κ. John Hume και David Trimble, ακριβώς όπως πρέπει να ενισχύσει τις προσπάθειες του λαού της Βόρειας Ιρλανδίας για ειρήνευση, πρέπει να ενισχύσει και τη δική μας αλληλεγγύη, και την αλληλεγγύη ολόκληρης της διεθνούς κοινότητας, για την ειρηνευτική διαδικασία. Εμείς εδώ στο Ευρωπαϊκό Κοινοβούλιο συγχαίρουμε με περηφάνεια τον συνάδελφό μας John Hume.
<P>
(Χειροκροτήματα)
<SPEAKER ID=3 LANGUAGE="EN" NAME="Banotti">
Κύριε Πρόεδρε, σας ευχαριστώ κι εκτιμώ τα ευγενικά σας λόγια. Είμαι βέβαιος ότι όλοι οι συνάδελφοί μας συμμερίζονται τη μεγάλη μας χαρά και περηφάνεια γι' αυτή τη μοναδική τιμή που αποτίεται στους κ.κ. John Hume και David Trimble. Ύστερα από όλη την αγωνία και την απελπισία των τελευταίων 30 ετών, το γεγονός αυτό αποτελεί μια θαυμάσια έκφραση αναγνώρισης της σταθερής πεποίθησης του κ. John Hume ότι η μόνη λύση για τη Βόρεια Ιρλανδία είναι η μη βίαιη οδός προς την ειρήνη. Θα ήθελα να σας ευχαριστήσω και να εκφράσω, μαζί με όλους τους συναδέλφους μας, τη μεγάλη μας χαρά και υποστήριξη για το έργο που επιτελούν οι κ.κ. John Hume και David Trimble στη Βόρεια Ιρλανδία.
<P>
(Χειροκροτήματα)

<SPEAKER ID=4 LANGUAGE="NL" NAME="Oomen-Ruijten">
Κύριε Πρόεδρε, θα ήταν ίσως σκόπιμο να περιμένουμε ένα λεπτό έως ότου έλθει εδώ ο κ. Hume, ώστε να μπορέσουμε, και προσωπικά και εξ ονόματος των πολιτικών ομάδων μας, να απευθυνθούμε στον ίδιο.
<P>
Κύριε Πρόεδρε, πιστεύω ότι, εκτός από τον κ. Hume, πρέπει να συγχαρούμε και τον ιρλανδικό λαό, διότι, χάρη στη συμφωνία της Μεγάλης Παρασκευής, υπάρχουν πάλι προοπτικές ειρήνευσης. Κύριε Πρόεδρε, όταν ο πρόεδρος της Ομάδας μας κ. Martens απευθύνει αύριο στο Σώμα για άλλη μια φορά τα συγχαρητήριά μας, θεωρώ σωστό να εκφράσει τις ευχές του και σε όλους όσους έχουν τώρα μια ευκαιρία να εδραιώσουν την ειρήνη.

<SPEAKER ID=5 NAME="Πρόεδρος">
Ευχαριστώ πολύ, κυρία Oomen-Ruijten. Επέλεξα να κάνω αυτήν την ανακοίνωση στην αρχή της συνεδρίασης έχοντας τη βεβαιότητα ότι ο κ. Hume θα έφθανε εντός της επόμενης μισής ώρας και γιατί η έναρξη της συνεδρίασης ήταν κατά τη γνώμη μου η πιο επίσημη στιγμή για να κάνω αυτήν την ανακοίνωση παρουσία όλων σας. Αυτό βέβαια δεν σημαίνει πως δεν μπορώ να επαναλάβω τα συγχαρητήρια προς τον κύριο Hume, όταν φθάσει.

<SPEAKER ID=6 LANGUAGE="ES" NAME="Puerta">
Κύριε Πρόεδρε, θα ήθελα να συγχαρώ κι εγώ, εξ ονόματος της Ομάδας μου, τον συνάδελφό μας κ.Hume, εφόσον έχουμε όλοι διαπιστώσει το έργο που επιτελεί όλα αυτά τα χρόνια για την ειρήνη στην Ιρλανδία. Θα επωφεληθώ αυτής της ευκαιρίας για να εκφράσω εκ μέρους του Ευρωπαϊκού Κοινοβουλίου, το οποίο έχει εκδώσει τόσα ψηφίσματα σχετικά με αυτό το θέμα, την ικανοποίησή μας που ένας αιμοχαρής δικτάτορας, όπως ο Augusto Pinochet, βρίσκεται σήμερα ενώπιον της δικαιοσύνης στο Λονδίνο και που θα έχουμε την ευκαιρία να του ζητήσουμε να λογοδοτήσει για την καταπάτηση των ανθρωπίνων δικαιωμάτων, για το αιματοκύλισμα της δημοκρατίας στη Χιλή και για τον θάνατο του Προέδρου Αλιέντε. Πιστεύω ότι όλοι οι δημοκράτες της Ευρώπης, και ολόκληρου του κόσμου, τρέφουμε σήμερα ελπίδες ότι θα πάψει να υφίσταται η ατιμωρησία. Ελπίζουμε πως όλα τα δικαστικά και κυβερνητικά όργανα θα φανούν αντάξια των περιστάσεων, δικαιώνοντας την ελπίδα ότι αυτά τα εγκλήματα δεν θα παραμένουν ατιμώρητα. Ελπίζουμε κάποια μέρα το Διεθνές Ποινικό Δικαστήριο να μπορέσει να ανταποκριθεί πλήρως στις αρμοδιότητές του έναντι των εχθρών της ανθρωπότητας που διαπράττουν εγκλήματα και γενοκτονίες καταπατώντας τα ανθρώπινα δικαιώματα.
<P>
(Χειροκροτήματα)

<SPEAKER ID=7 LANGUAGE="EN" NAME="Gallagher">
Κύριε Πρόεδρε, σας ευχαριστώ που μου δίνετε την ευκαιρία να συγχαρώ τον κ. John Hume, στον οποίο απενεμήθη το Νόμπελ Ειρήνης την προηγούμενη Παρασκευή. Δεδομένου ότι κατάγομαι από τις μεθοριακές κομητείες και εκπροσωπώ μέρος της ιστορικής επαρχίας του Ώλστερ, με συγκίνησε βαθιά, όπως και ολόκληρο τον λαό της Ιρλανδίας, η τόσο δίκαιη απονομή του Νόμπελ Ειρήνης στον John Hume.
<P>
Σε όλες τις συνεντεύξεις Τύπου, και γενικά σε όλες τις συνεντεύξεις που έδωσε την προηγούμενη Παρασκευή και το προηγούμενο Σάββατο, ο John Hume επέδειξε μεγάλη μεγαλοψυχία. Είπε ότι το βραβείο είναι για τον λαό του Ώλστερ, για όλους όσους βοήθησαν στη συνέχιση της ειρηνευτικής διαδικασίας που κατέληξε στη σύναψη της ειρηνευτικής συμφωνίας της Μεγάλης Παρασκευής. Ειλικρινά ελπίζω - όπως και όλοι στο Ευρωπαϊκό Κοινοβούλιο - ότι κατ' αυτόν τον τρόπο θα προαχθεί η ειρηνευτική διαδικασία και ότι μια μέρα θα έχουμε στη Βόρεια Ιρλανδία ειρήνη με δικαιοσύνη. Ο John Hume αφιέρωσε για τον σκοπό αυτό 30 χρόνια από τη ζωή του, με την επιδέξια συνδρομή και την ισχυρή υποστήριξη της συζύγου του Pat, την οποία θα ήθελα επίσης να συγχαρώ. Ο John Hume υπήρξε πάντα ενάρετος, χωρίς όμως φαρισαϊκή νοοτροπία.
<P>
Απευθύνω θερμά συγχαρητήρια στον John Hume επ' ευκαιρία της απονομής του βραβείου Νόμπελ. Το άξιζε πραγματικά ύστερα από 30 χρόνια δουλειάς με στόχο την επικράτηση της ειρήνης.

<SPEAKER ID=8 LANGUAGE="DA" NAME="Bonde">
Κύριε Πρόεδρε, θα ήθελα κι εγώ, εξ ονόματος της Ομάδας μου, να συγχαρώ την επιτροπή απονομής των βραβείων Νομπέλ, στο Όσλο, για την τόσο καλή και δίκαιη επιλογή τους. Η Ομάδα μου πρότεινε ομόφωνα τους δύο υποψηφίους για το βραβείο Νομπέλ, και χαίρομαι που η επιλογή ήταν διπλή, ώστε αυτό που θα έχει σημασία να είναι η ιδέα της ειρήνης και όχι η τοποθέτηση υπέρ της μίας ή της άλλης υποψηφιότητας. Εμείς, ως βουλευτές του Κοινοβουλίου, γνωρίζουμε ότι ο κ. John Hume εργάζεται για την ειρήνη αδιαλείπτως - εν πάση περιπτώσει, κατά τα 19 χρόνια που τον γνωρίζω εδώ στο Κοινοβούλιο. Θα έχουμε δε την ευκαιρία να τον συγχαρούμε αύριο που θα έρθει. Η Ομάδα μου είχε επίσης την ευκαιρία να συναντήσει κάποιες φορές τον κ. David Trimble και δεν έχουμε παρά εγκωμιαστικά λόγια για την προτεσταντική πλευρά στη συμφωνία ειρήνης. Ο κ. Trimble επέδειξε εξαιρετικά μεγάλο θάρρος, όταν στο Westminster έξι μέλη του κόμματός του ήταν εναντίον του και μόνο τρία τον υποστήριζαν στον αγώνα που διεξήγαγε για την ειρήνη. Δεν ξέρω πόσοι πρόεδροι πολιτικών ομάδων στο Ευρωπαϊκό Κοινοβούλιο θα υπέβαλλαν προτάσεις έχοντας τόσο αισθητά μικρή μειοψηφία στην πολιτική ομάδα τους. Θεωρώ ότι ο κ. Trimble αγωνίστηκε πραγματικά άξια, και γι' αυτό πιστεύω ότι είναι απολύτως δίκαιο που η Επιτροπή απονομής των Νομπέλ απένειμε το βραβείο και στις δύο αντίπαλες πλευρές.
<P>
Η Ομάδα μου ήταν η πρώτη που διοργάνωσε Ημέρα Εργασιών στο Μπέλφαστ και θέλω να συστήσω σε όλες τις υπόλοιπες πολιτικές ομάδες να διοργανώσουν ανάλογες ημέρες στο Μπέλφαστ, να γνωρίσουν τις ωραίες γειτονιές του και να εξετάσουν πώς μπορούμε από κοινού να συμβάλουμε στη διαδικασία ειρήνευσης στο Μπέλφαστ, διότι ο λαός την αξίζει μετά από τόσα χρόνια πολέμου.

<SPEAKER ID=9 LANGUAGE="EN" NAME="Cox">
Κύριε Πρόεδρε, εκ μέρους της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, θα ήθελα να συγχαρώ θερμά τον συνάδελφό μας John Hume για την αναγνώριση του θάρρους του, της συνέπειας της ανάλυσής του, καθώς και της πολιτικής και προσωπικής εμμονής του στο έργο που επιτέλεσε για πάρα πολλά και δύσκολα χρόνια στη Βόρεια Ιρλανδία. Εκ μέρους της Ομάδας μου, θα συμφωνούσα απολύτως με τον Γερουσιαστή των Ηνωμένων Πολιτειών George Mitchell, ο οποίος για τρία σχεδόν χρόνια είχε μια σημαντική προσωπική συμβολή στην προσπάθεια για επίτευξη ειρήνης στη Βόρεια Ιρλανδία και οποίος είπε ότι χωρίς τον John Hume δεν θα υπήρχε ουσιαστικά ειρηνευτική διαδικασία και επεσήμανε ότι χωρίς τον David Trimble δεν θα επιτυγχάνετο ειρηνευτική συμφωνία. Καθένας έδειξε με τον δικό του τρόπο τεράστιο θάρρος, και τους συγχαίρουμε.
<P>
(Χειροκροτήματα)

<SPEAKER ID=10 LANGUAGE="EN" NAME="Green">
Κύριε Πρόεδρε, θα ήθελα να εκφράσω τη μεγάλη απογοήτευσή μου για το γεγονός ότι εκφράσαμε τα συγχαρητήριά μας πριν από την άφιξη του John Hume. Ενημερώσαμε το Γραφείο σας ότι θα φροντίζαμε να είναι εδώ ο John Hume σε 20 περίπου λεπτά. Όλα αυτά τα λόγια και οι εκφράσεις αναγνώρισης που λέγονται εν τη απουσία του θυμίζουν παρωδία, και λυπάμαι πάρα πολύ γι' αυτό. Είναι μεγάλη ντροπή, ενώ θα ήταν εκδούλευση για το Κοινοβούλιο και μεγάλη τιμή για έναν από τους βουλευτές μας να εκφράζαμε τα λόγια αυτά ενώπιόν του, εν τη παρουσία του, προσφέροντάς του την αναγνώριση και την τιμή που δικαιούται.
<P>
Δεν προτίθεμαι να συγχαρώ τον John Hume εν τη απουσία του. Θα το κάνω είτε εδώ, αν μου το επιτρέψετε, όταν φθάσει, είτε εντός της Ομάδας μας. Είναι μέλος της Ομάδας μας και θα τον συγχαρούμε προσωπικά, εν τη παρουσία του, για το βραβείο Νόμπελ Ειρήνης που του απενεμήθη. Κύριε Πρόεδρε, ελπίζω ότι θα πράξετε το ίδιο όταν φτάσει, πολύ σύντομα.
<P>
(Χειροκροτήματα)

<SPEAKER ID=11 NAME="Πρόεδρος">
Κυρία Green, αν είχατε φθάσει λίγα λεπτά ενωρίτερα, θα είχατε ακούσει πως μέσω του γραφείου του προσπάθησα να βεβαιωθώ ότι ο κ. Hume θα έφτανε εγκαίρως για να ακούσει αυτές τις παρεμβάσεις. Ένα λεπτό, όμως, πριν μπω στην αίθουσα, το ίδιο του το γραφείο δεν μπορούσε να με διαβεβαιώσει σχετικά με την ώρα άφιξής του και έτσι πήρα αυτήν την απόφαση, την οποία ανακοίνωσα ακριβώς πριν μπείτε στην αίθουσα.

<SPEAKER ID=12 LANGUAGE="NL" NAME="Aelvoet">
Κύριε Πρόεδρε, σπεύδω να συνταχθώ με όλους όσους ήδη μίλησαν, εκφράζοντας κι εγώ, εξ ονόματος της Ομάδας μου, τη χαρά μας που απενεμήθη στον κ. Hume ένα βραβείο που του αξίζει απόλυτα. Συμμεριζόμαστε τα αισθήματα όλων. Κατά την αποψινή συνεδρίαση της σοσιαλιστικής ομάδας θα συντάξουμε μία επιστολή, την οποία θα επιδώσουμε στον ίδιο προσωπικά.
<P>
Συμμερίζομαι επίσης την άποψη του συναδέλφου κ. Puerta για το δεύτερο θέμα που έθεσε, το γεγονός δηλαδή ότι διαπιστώνουμε μια σημαντική πολιτική κίνηση της Ευρωπαϊκής Ένωσης με την απόφαση της βρετανικής κυβέρνησης να συλλάβει τον στρατηγό-δικτάτορα Pinochet. Πρόκειται για σημαντικό πολιτικό γεγονός, με το οποίο ασχολήθηκε το Κοινοβούλιο στο παρελθόν και στο οποίο επανερχόταν τακτικά επί χρόνια.
<P>
(Χειροκροτήματα) Είναι βέβαια ατυχές το γεγονός ότι κατά τη σύνοδο αυτής της εβδομάδας δεν προβλέπεται συζήτηση για επείγοντα και επίκαιρα θέματα, ώστε να μπορέσουμε να αναφερθούμε σε αυτή την υπόθεση. Η Ομάδα μου ζητά, επομένως, να μεριμνήσουμε ώστε το Ευρωπαϊκό Κοινοβούλιο να εκφράσει τη θέση του, διότι το θέμα αφορά δύο ευρωπαϊκές χώρες, τη Μεγάλη Βρετανία και την Ισπανία, και παρακαλούμε το Προεδρείο να εγγράψει το θέμα σε καλή σειρά. Εξ ονόματος της Ομάδας μου συγχαίρω επίσης τη βρετανική κυβέρνηση για τη θαρραλέα πράξη της: μας δίνει επιτέλους ελπίδες ότι θα μπορέσουμε να τιμωρήσουμε τα άτομα που είναι ένοχα ειδεχθών εγκλημάτων, ακόμα κι αν είχαν κάποτε πολύ υψηλές θέσεις.
<P>
(Χειροκροτήματα)
<SPEAKER ID=13 LANGUAGE="ES" NAME="Medina Ortega">
Κύριε Πρόεδρε, εκτός από τα συγχαρητήριά μου προς τον κύριο Hume επειδή του απενεμήθη, από κοινού με τον κύριο Trimble, το Νόμπελ Ειρήνης, θέλω να επισημάνω, όπως και άλλοι ομιλητές, πως αυτό το σαββατοκύριακο είχαμε ένα σημαντικό γεγονός: οι βρετανικές αρχές ικανοποίησαν ένα αίτημα για σύλληψη του στρατηγού Pinochet που είχε υποβληθεί εκ μέρους των ισπανικών δικαστικών αρχών. Η απόφαση αυτή των βρετανικών αρχών είναι σύμφωνη με τα επανειλημμένα αιτήματα του Ευρωπαϊκού Κοινοβουλίου σχετικά με την εκδίωξη των αδικημάτων τα οποία διεπράχθησαν υπό τη χιλιανή δικτατορία, τόσο στη Χιλή όσο και εκτός της χώρας αυτής, και συνεπάγεται την ενίσχυση του ευρωπαϊκού δικαστικού χώρου. Συγκεκριμένα, θέλω να επισημάνω πως στη Χιλή εκδιώχθηκε μόνο το αδίκημα το οποίο διεπράχθη κατά μιας Αμερικανίδας υπηκόου, λόγω της απόπειρας κατά του στρατηγού Letelier, ενώ μέχρι στιγμής δεν κινήθηκε καμία δικαστική διαδικασία εις βάρος της χιλιανής δικτατορίας για τη δολοφονία περισσοτέρων από σαράντα Ευρωπαίων υπηκόων. Ζητώ, επομένως, από την ισπανική κυβέρνηση να υποβάλει άμεσα την αίτηση έκδοσης του στρατηγού Pinochet, ώστε να μπορεί να εμφανισθεί ενώπιον της ισπανικής δικαιοσύνης για τις πολυάριθμες δικαστικές υποθέσεις που εκκρεμούν εις βάρος του.
<P>
(Χειροκροτήματα)

<SPEAKER ID=14 LANGUAGE="DE" NAME="Βloch von Blottnitz">
Κύριε Πρόεδρε, ο συνάδελφός μας Jarzembowski έθεσε πριν από λίγο καιρό στην Επιτροπή μία ερώτηση με την οποία ζητούσε να πληροφορηθεί αν πράγματι οι αμερικανικές μυστικές υπηρεσίες παρακολουθούν τις τηλεφωνικές συνομιλίες των μελών του Ευρωπαϊκού Κοινοβουλίου και της Επιτροπής και διαβάζουν το ηλεκτρονικό ταχυδρομείο, πληροφορία την οποία επιβεβαίωσε τότε η Επιτροπή. Σας ερωτώ, λοιπόν, κύριε Πρόεδρε, εάν έχετε λάβει μέτρα ώστε να παρεμποδιστεί πλέον αυτή η τακτική. Διότι, ακόμα και φιλικά προσκείμενα έθνη με τα οποία, όμως, βρισκόμαστε σε οικονομικό ανταγωνισμό δεν θα έπρεπε να έχουν τη δυνατότητα να ακούν όλες τις συνομιλίες ή να διαβάζουν ολόκληρο το ηλεκτρονικό ταχυδρομείο, πολλώ μάλλον δε άλλα έθνη με τα οποία δεν διατηρούμε φιλικές σχέσεις! Ποιά είναι λοιπόν τα τεχνικής φύσεως μέτρα που ελήφθησαν γι' αυτόν τον σκοπό στις νέες κτηριακές εγκαταστάσεις στις Βρυξέλλες και στο Στρασβούργο;

<SPEAKER ID=15 NAME="Πρόεδρος">
Κυρία Bloch von Blottnitz, επιτρέψτε μου να επιστήσω την προσοχή σας στο γεγονός ότι το Κοινοβούλιο συζήτησε ήδη αυτό το θέμα και δεν θέλησε να εγκρίνει σχετικό ψήφισμα.
<P>
(Διαμαρτυρίες από την κυρία Bloch von Blottnitz) Όχι, κυρία Bloch von Blottnitz. Επαναλαμβάνω πως το Κοινοβούλιο συζήτησε το θέμα αυτό και δεν εξέδωσε κανέναν σχετικό ψήφισμα, γι' αυτό και μου είναι δύσκολο να εφαρμόσω ψηφίσματα τα οποία δεν έχουν εκδοθεί. Φυσικά οι νέες κτηριακές εγκαταστάσεις θα διαθέτουν όλες τις δυνατές εγγυήσεις ώστε να μην υπάρχουν παρεμβολές, ούτε αυτού, ούτε άλλου είδους. Αυτό έχει συμπεριληφθεί στη σχετική συγγραφή υποχρεώσεων και θα τηρηθεί, φυσικά, στο μέτρο που είναι τεχνικώς εφικτό.

<CHAPTER ID=3>
Έγκριση των συνοπτικών πρακτικών
<SPEAKER ID=16 LANGUAGE="EN" NAME="Chichester">
Κύριε Πρόεδρε, θα ήθελα κι εγώ να συγχαρώ τον κ. Hume και τον κ. Trimble για την απονομή του βραβείου ειρήνης και να εκφράσω την ελπίδα ότι δεν πρόκειται για πρόωρη απονομή.
<P>
Θα ήθελα να αναφερθώ στα πρακτικά της προηγούμενης Παρασκευής, όπου αναφέρεται ότι μίλησα για το θέμα των μελών του βρετανικού Συντηρητικού Κόμματος. Αν και πάντα μου αρέσει να μιλώ για το θέμα αυτό, ο κύριος λόγος που μίλησα ήταν για να σχολιάσω την επιτυχία ενός ευρωβουλευτή του Εργατικού Κόμματος να διαγράψει από τα πρακτικά τις παρατηρήσεις του σχετικά με το ότι αναγκάστηκε να τηλεφωνήσει στη Downing Street 10 για να ρωτήσει πώς έπρεπε να ψηφίσει. Τότε έθεσα το ερώτημα εάν αυτή η δυνατότητα υπάρχει και για άλλους βουλευτές. Θα ήθελα να καταγραφεί αυτό στα πρακτικά.

<SPEAKER ID=17 NAME="Πρόεδρος">
Θα επαληθεύσουμε το περιεχόμενο της παρέμβασής σας και θα το συμπεριλάβουμε στα συνοπτικά πρακτικά.

<SPEAKER ID=18 LANGUAGE="DE" NAME="Rack">
Κύριε Πρόεδρε, ήθελα απλώς να επισημάνω να καταγραφεί στα συνοπτικά πρακτικά ότι ήμουν παρών κατά τη συνεδρίαση της Τρίτης, 6ης Οκτωβρίου, ότι είχα χρόνο αγόρευσης και ότι συμμετείχα και στην ψηφοφορία, γεγονός που δεν φαίνεται, όμως, στα συνοπτικά πρακτικά και παρακαλώ να το διορθώσετε.

<SPEAKER ID=19 LANGUAGE="ES" NAME="Carnero Gonzαlez">
Κύριε Πρόεδρε, θα ήθελα κι εγώ, μαζί με τον Πρόεδρο της συνεδρίασης κ. Puerta και τον συνάδελφό μας κ. Medina, να εκφράσω τα συγχαρητήριά μου για τη σύλληψη στο Λονδίνο του Augusto Pinochet Ugarte, αλλά θα ήθελα να τονίσω δύο πτυχές τις οποίες θεωρώ σημαντικές. Η πρώτη αφορά την υποχρέωση των κυβερνήσεων των κρατών μελών να συνεργάζονται άνευ όρων με τη δικαιοσύνη, και, προφανώς, από αυτήν την άποψη, όλοι αναμένουμε από την ισπανική κυβέρνηση να δράσει με συνέπεια, όταν ζητείται η έκδοση αυτού του κυρίου από την ισπανική δικαιοσύνη. Ωστόσο, κύριε Πρόεδρε, προσωπικά δεν θέλω ειλικρινά να ενδώσω σε αυτή την ημερήσια διάταξη - και αναφέρομαι σε όσα είπε η συνάδελφος Aelvoet. Αν μου το επιτρέπετε, θα κάνω έκκληση στα αρμόδια όργανα να μεριμνήσουν, ώστε οι πρόεδροι των πολιτικών μας ομάδων να εξετάσουν το ενδεχόμενο συμπερίληψης στη διαδικασία ειδικού σημείου ώστε να εγκρίνει το Κοινοβούλιο ψήφισμα σχετικά με τη σύλληψη του στρατηγού Pinochet, σχετικά με τη σύλληψη του δικτάτορα Pinochet, και σχετικά με την ανάγκη να συνεργάζονται όλα τα κράτη μέλη και οι κυβερνήσεις τους με τη δικαιοσύνη. Πιστεύω δε πως πρέπει να προχωρήσουμε λίγο περισσότερο από ό, τι σήμερα - και το θεωρώ εφικτό - καθώς και πως οι προϋπολογισμοί μπορούν να κάνουν τόπο στην πολιτική, και, στην προκειμένη περίπτωση, στην αλληλεγγύη. Θα ήθελα, επομένως, να υπάρξει αυτή η δυνατότητα συμπερίληψης στην ημερήσια διάταξη ενός ειδικού σημείου στην κατάλληλη στιγμή.
<P>
(Εγκρίνονται τα συνοπτικά πρακτικά)

<CHAPTER ID=4>
Καλωσόρισμα
<SPEAKER ID=20 NAME="Πρόεδρος">
Με μεγάλη χαρά καλοσωρίζω τον κύριο Raymond Langhendries, Πρόεδρο της Βουλής των Αντιπροσώπων του Βελγίου, ο οποίος λαμβάνει θέση στο θεωρείο των επισήμων.
<P>
(Χειροκροτήματα) Ο κ. Langhendries παρέστη σε μια συνάντηση που είχαμε σήμερα το πρωί με τους προέδρους Violante, Fabius και Fischer, ως προετοιμασία για τη συνάντηση των προέδρων των ευρωπαϊκών κοινοβουλίων που θα λάβει χώρα στη Βιένη στις αρχές Δεκεμβρίου και όπου θα εκπονήσει την κύρια εισήγηση.

<CHAPTER ID=5>
Σύνθεση των πολιτικών ομάδων
<SPEAKER ID=21 NAME="Πρόεδρος">
Ο κ. Moorhouse με ενημέρωσε ότι προσχώρησε στην Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών.
<P>
(Χειροκροτήματα)

<SPEAKER ID=22 LANGUAGE="EN" NAME="Balfe">
Κύριε Πρόεδρε, παρατήρησα απλώς ότι ο κ. Moorhouse βρίσκεται πολύ αριστερών τάσεων για να έχει θέση στο νέο Εργατικό Κόμμα.

<SPEAKER ID=23 LANGUAGE="EN" NAME="Teverson">
Κύριε Πρόεδρε, μετά από το σχόλιο αυτό, θα ήθελα να πληροφορήσω το Εργατικό Κόμμα ότι ο κ. Moorhouse βρήκε προφανώς την πραγματικά μέση οδό, τη φιλελεύθερη δηλαδή δημοκρατία. Θα τον καλωσορίσουμε εδώ αύριο.

<CHAPTER ID=6>
Διάταξη των εργασιών
<SPEAKER ID=24 NAME="Πρόεδρος">
Η ημερήσια διάταξη προβλέπει τον καθορισμό της διάταξης των εργασιών.
<P>
Το τελικό σχέδιο της ημερήσιας διάταξης, που κατάρτισε η Διάσκεψη των Προέδρων, σύμφωνα με το άρθρο 95 του Κανονισμού, έχει διανεμηθεί. Δεν υπάρχουν τροποποιήσεις
<P>
(Εγκρίνεται η διάταξη των εργασιών)

<SPEAKER ID=25 LANGUAGE="NL" NAME="Aelvoet">
Κύριε Πρόεδρε, πριν από ένα τέταρτο σας ζήτησα να γίνει πρόταση να περιληφθεί στην ημερήσια διάταξη ένα σημείο ώστε να συζητηθεί αυτή την εβδομάδα η σύλληψη του στρατηγού-δικτάτορα Pinochet. Δεν έλαβα, όμως, απάντηση και είπατε ότι δεν υπάρχουν αιτήσεις για την ημερήσια διάταξη, ενώ εγώ όντως υπέβαλα αίτηση.

<SPEAKER ID=26 NAME="Πρόεδρος">
Κυρία Aelvoet, γνωρίζετε καλά ότι, σύμφωνα με τον Κανονισμό, δεν μπορώ να κάνω αυτήν την πρόταση τώρα, παρά αφού συμβουλευθώ τους προέδρους των πολιτικών ομάδων. Αργότερα, μετά από αυτή τη διαβούλευση, θα προβώ ή δεν θα προβώ σε αυτή την πρόταση, ανάλογα με το αν υπάρχει πλειοψηφία σχετικά με το θέμα, και τότε το Σώμα θα μπορέσει να τροποποιήσει την ημερήσια διάταξη. Τώρα δεν μπορώ να προβώ σε αυτή την πρόταση, γιατί δεν ζητήθηκε εγκαίρως, ούτε έχουν εκφράσει την γνώμη τους σχετικά οι πρόεδροι των πολιτικών ομάδων μέχρι στιγμής.
<P>
Τον λόγο έχει η κυρία Oomen-Ruijten.

<SPEAKER ID=27 LANGUAGE="NL" NAME="Oomen-Ruijten">
Κύριε Πρόεδρε, το γεγονός ότι οι πολιτικές ομάδες δεν υπέβαλαν σχετικό αίτημα σημαίνει ότι δεν θεωρούμε αναγκαία τη συζήτηση του θέματος αυτή την εβδομάδα. Κύριε Πρόεδρε, βάσει του Κανονισμού έπρεπε να είχε υποβληθεί αίτημα μία ώρα πριν αρχίσει η συνεδρίαση, κάτι που δεν έγινε, και άρα δεν το θέλαμε.

<SPEAKER ID=28 NAME="Πρόεδρος">
Γι' αυτόν τον λόγο, κυρία Oomen-Ruijten, προτίθεμαι, μετά το τέλος της έναρξης της συνεδρίασης, να συμβουλευθώ τους προέδρους των πολιτικών ομάδων και να διαπιστώσω ποιά ακριβώς είναι η θέση τους και αν υπάρχει ή όχι πλειοψηφία σχετικά με την αντίστοιχη πρόταση.
<P>
Κυρία Green, θα θέλατε να λάβετε τον λόγο;

<SPEAKER ID=29 LANGUAGE="EN" NAME="Green">
Κύριε Πρόεδρε, ως επικεφαλής της Ομάδας μου, μπορώ να σας ενημερώσω τώρα ότι, κατά την άποψή μας, αφού ετέθη το ζήτημα, θα ήταν πιο ενδεδειγμένο να διεξαχθεί κατάλληλη συζήτηση επ' αυτού κατά την προσεχή συνεδρίαση της ολομέλειας.

<SPEAKER ID=30 NAME="Πρόεδρος">
Μου ζητά τον λόγο ο κ. Carnero, ο οποίος έχει ήδη υποβάλει την πρότασή του, και νομίζω ότι δεν μιλά εξ ονόματος της Ομάδας του.
<P>
Επομένως, τον λόγο έχει η κυρία Lulling.

<SPEAKER ID=31 LANGUAGE="FR" NAME="Lulling">
Κύριε Πρόεδρε, η αυριανή ημερήσια διάταξη προβλέπει τη συζήτηση της έκθεσης του κ. Giansily σχετικά με τη λήξη της Συνθήκης ΕΚΑΧ. Η γραμματεία της Επιτροπής Οικονομικής, Νομισματικής και Βιομηχανικής Πολιτικής, κι εγώ προσωπικά, επισημάναμε στην αρχή της περασμένης εβδομάδας το γεγονός ότι η γνωμοδότησή μου δεν αποδόθηκε με ορθό τρόπο στην εν λόγω έκθεση.
<P>
Ζήτησα επανεκτύπωση της έκθεσης. Όμως, διαπιστώνω ότι στην υπηρεσία διανομής και παντού δεν παύει να διατίθεται το έγγραφο με τη γνωμοδότησή μου κατακρεουργημένη. Επιμένω στο αίτημά μου να εξευρεθεί λύση για αυτή την κατάσταση..

<SPEAKER ID=32 NAME="Πρόεδρος">
Κυρία Lulling, οι υπηρεσίες μου ανέφεραν ότι δόθηκε εντολή να συνταχθεί ένα διορθωτικό. Ελπίζω πως θα είναι έτοιμο το συντομότερο δυνατόν.

<SPEAKER ID=33 LANGUAGE="ES" NAME="Carnero Gonzαlez">
Κύριε Πρόεδρε, το θέμα είναι πως άκουσα από τα μεγάφωνα να λέτε ότι, εφόσον φαίνεται πως δεν μιλώ εξ ονόματος της Ομάδας μου, δεν θα μου δώσετε τον λόγο. Αυτό, κύριε Πρόεδρε, δεν είναι σωστό κατά τη γνώμη μου. Ως βουλευτής πιστεύω πως μπορώ να εκφράσω τις απόψεις και να υποβάλλω την πρόταση που θεωρώ κατάλληλη, και, επιπλέον, στην προκειμένη περίπτωση είμαι πεπεισμένος πως η Ομάδα μου, και ένα μεγάλο μέρος του Σώματος, ζητά την έκδοση ψηφίσματος που θα εκφράζει τα συγχαρητήριά μας για τη σύλληψη του Pinochet και με το οποίο θα ζητούμε επίσης από τις κυβερνήσεις να εκπληρώσουν την υποχρέωσή τους.

<SPEAKER ID=34 NAME="Πρόεδρος">
Κύριε Carnero, έχουμε ήδη ακούσει την άποψή σας, όπως έχουμε επίσης ακούσει και την άποψη των άλλων βουλευτών. Θα κάνω χρήση των δικαιωμάτων μου την καταλληλότερη στιγμή και θα υποβάλω την πρόταση στο Σώμα, αφού πρώτα προβώ στις σχετικές διαβουλεύσεις. Αυτή είναι η διαδικασία που ισχύει σε αυτήν την περίπτωση και, όπως πάντα, θα την ακολουθήσουμε.
<P>
Κύριε Puerta, θέλετε να λάβετε τον λόγο ή πιστεύετε πως δεν είναι απαραίτητο;

<SPEAKER ID=35 LANGUAGE="ES" NAME="Puerta">
Κύριε Πρόεδρε, θέλω μόνο να διευκρινίσω και να αποσαφηνίσω, ως πρόεδρος πολιτικής ομάδας, ότι εξέφρασα την ελπίδα πως οι δικαστικοί και οι κυβερνητικοί φορείς θα επωφεληθούν στο έπακρο αυτής της ευκαιρίας για να δώσουν τέλος στην ατιμωρησία του στρατηγού Pinochet, και πιστεύω πως πρέπει να λάβουν θέση όλες οι πολιτικές ομάδες για να διεξαχθεί μια σοβαρή και διεξοδική συζήτηση. Από αυτήν την άποψη, κατ' αρχάς και εκτός από την άποψη της Ομάδας μου σε μια συνάντηση της ολομέλειάς της, συμφωνώ με την πρόταση της κυρίας Green να διεξαχθεί μια συζήτηση υπό τις καλύτερες συνθήκες στην επόμενη συνεδρίαση.

<SPEAKER ID=36 LANGUAGE="FR" NAME="Giansily">
Κύριε Πρόεδρε, θα ήθελα να καθησυχάσω την κυρία Lulling σχετικά με το γεγονός ότι η γνωμοδότησή της, εξ ονόματος της Eπιτροπής Oικονομικής, Νομισματικής και Βιομηχανικής Πολιτικής, για την έκθεσή μου εγκρίθηκε ομόφωνα και πλήρως, χωρίς την παραμικρή τροποποίηση, από την Επιτροπή Προϋπολογισμών. Κατά συνέπεια, μπορεί να ενταχθεί στην τελική ψηφοφορία χωρίς την παραμικρή δυσκολία.

<CHAPTER ID=7>
Μεταφορά επικινδύνων εμπορευμάτων: σύμβουλοι ασφαλείας
<SPEAKER ID=37 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0351/98) του κυρίου Koch, εξ ονόματος της Επιτροπής Μεταφορών και Τουρισμού, σχετικά με την πρόταση οδηγίας τoυ Συμβoυλίoυ για τηv εvαρμόvιση τωv όρωv εξέτασης τωv συμβoύλωv ασφαλείας για τις oδικές, σιδηρoδρoμικές και εσωτερικές πλωτές μεταφoρές επικιvδύvωv εμπoρευμάτωv (COM(98)0174 - C4-0242/98-98/0106(SYN)).

<SPEAKER ID=38 NAME="Koch">
Κύριε Πρόεδρε, κυρίες και κύριοι, η πρόταση οδηγίας που υπέβαλε η Επιτροπή για την εναρμόνιση των όρων εξέτασης των συμβούλων ασφαλείας στα κράτη μέλη συνδέεται άμεσα με το ρυθμιστικό πεδίο της οδηγίας 96/35/ΕΚ.
<P>
Σύμφωνα με την οδηγία αυτή, τα κράτη μέλη υποχρεούνται να λάβουν τα απαιτούμενα μέτρα, συμπεριλαμβανομένης και της κατάρτισης και της εξέτασης, ούτως ώστε, έως τις 31 Δεκεμβρίου 1999, να μπορέσουν να ορίσουν συμβούλους ασφαλείας όλες ανεξαιρέτως οι επιχειρήσεις των οποίων οι δραστηριότητες περιλαμβάνουν τη μεταφορά επικινδύνων εμπορευμάτων μέσω των αναφερομένων μεταφορικών οδών (οδικών, σιδηροδρομικών και εσωτερικών πλωτών οδών) ή τις εργασίες φορτοεκφόρτωσης που συνδέονται με τις εν λόγω μεταφορές. Κατ' αυτόν τον τρόπο η κοινοτική νομοθεσία συμβάλλει, μέσω της εξασφάλισης ενός ενιαίου και υψηλού επιπέδου κατάρτισης των συμβούλων ασφαλείας, πρώτον, στην αύξηση της ασφάλειας των μεταφορών - που αποτελεί, παρεμπιπτόντως, μία από τις προτεραιότητες του Ευρωπαϊκού Κοινοβουλίου - και δεύτερον, στη μείωση - μέσω της αποφυγής άνισων δαπανών στον τομέα της κατάρτισης - των στρεβλώσεων του ανταγωνισμού και στην εναρμόνιση των ευκαιριών στον ανταγωνισμό μεταξύ των επιχειρήσεων στα διάφορα κράτη μέλη.
<P>
Επιδοκιμάζω το γεγονός ότι στην προταθείσα οδηγία το ζητούμενο δεν είναι η τυπική απόκτηση ενός πιστοποιητικού επαγγελματικής κατάρτισης, αλλά η απόδειξη της εξασφάλισης υψηλού επιπέδου γνώσεων, ικανοτήτων και δεξιοτήτων του κάθε συμβούλου ασφαλείας, ώστε να είναι σε θέση να προετοιμάζει, να εκτελεί και να αξιολογεί, ανάλογα με τις αντικειμενικές και εξειδικευμένες απαιτήσεις, τις μεταφορές επικινδύνων εμπορευμάτων, καθώς και να χειρίζεται επιτυχώς αιφνιδίως προκύπτουσες επικίνδυνες καταστάσεις. Για τον λόγο αυτό απαιτώ κάθε εξεταστέος να υποχρεούται να ετοιμάσει, επομένως και να πραγματοποιήσει, μία περιπτωσιολογική μελέτη, και παράλληλα να απαντήσει γραπτώς σε έναν ελάχιστο αριθμό ερωτήσεων από διαφορετικά, πλην όμως σαφώς καθορισμένα, θεματικά πεδία και, επομένως, από ειδικούς τομείς.
<P>
Σύμφωνα με την αρχή της επικουρικότητας, τα κράτη μέλη μπορούν να υπερβούν το απαιτούμενο ελάχιστο ποσοτικό όριο σχετικά με τον αριθμό των ερωτήσεων και να προβλέψουν και προφορικές συμπληρωματικές ερωτήσεις. Ταυτόχρονα εγγυώνται την αμοιβαία αναγνώριση - αλλά υπό την αυστηρή εφαρμογή της υπάρχουσας οδηγίας - του κάθε πιστοποιητικού κατάρτισης κοινοτικού τύπου που έχει αποκτηθεί με εθνική ευθύνη. Για να διατηρηθεί ένα αντίστοιχα υψηλό εξεταστικό επίπεδο, προσδοκώ να αλληλοϋποστηρίζονται τα κράτη μέλη μέσω διαρκούς ενημέρωσης, προπάντων σχετικά με τον κατάλογο των ερωτήσεων, καθώς και με την πορεία των εξετάσεων, όσον αφορά τις μεθόδους δοκιμασίας, τη διάρκεια των γραπτών εξετάσεων και τα επιτρεπόμενα έγγραφα. Η πληροφόρηση δεν θα έπρεπε να γίνεται απευθείας μεταξύ των κρατών μελών, αλλά μέσω της Επιτροπής της ΕΕ, ώστε να ελαχιστοποιηθούν οι διοικητικές εργασίες και οι απώλειες πληροφοριών.
<P>
Για συμβούλους ασφαλείας οι οποίοι χειρίζονται μόνο ένα συγκεκριμένο είδος εμπορευμάτων, παραδείγματος χάρη μόνο εκρηκτικές ύλες, μόνο αέρια ή μόνο ραδιερνεργά υλικά, πρέπει να επιτραπεί μία εξέταση που να περιορίζεται στους τομείς που αφορούν τις δραστηριότητές τους. Φυσικά, αυτό θα επισημαίνεται εν προκειμένω σαφώς στο πιστοποιητικό κατάρτισης. Όμως, στην περίπτωση αυτή, ένα τέτοιο πιστοποιητικό κατάρτισης θα έχει περιορισμένη μόνο ισχύ, ούτως ώστε ο κάτοχός του να μην μπορεί να δραστηριοποιείται παρά μονάχα στον δικό του «ειδικό τομέα».
<P>
Η προταθείσα οδηγία πρέπει να μεταφερθεί στην εθνική νομοθεσία πριν το τέλος του 1999, ούτως ώστε από το 2000 να μπορεί να ορισθεί ένας σύμβουλος ασφαλείας, ο οποίος σε πολλά μέρη θα ονομάζεται και «εντεταλμένος επικινδύνων εμπορευμάτων», σε όλες τις ευρωπαϊκές επιχειρήσεις που εκτελούν τη μεταφορά ή την φορτοεκφόρτωση επικινδύνων εμπορευμάτων. Γι' αυτόν τον λόγο συνιστώ να εγκριθεί η έκθεση, που έγινε ομόφωνα δεκτή από την επιτροπή, συμπεριλαμβανομένων και όλων των τροπολογιών.

<SPEAKER ID=39 LANGUAGE="FR" NAME="Schlechter">
Κύριε Πρόεδρε, η πρόταση οδηγίας που θα συζητήσουμε αποτελεί λογική συνέχεια της οδηγίας 96/35 του Συμβουλίου σχετικά με την εναρμόνιση των όρων εξέτασης για την κατάρτιση συμβούλων ασφαλείας για τη μεταφορά επικινδύνων εμπορευμάτων.
<P>
Μπορούμε μάλιστα να πούμε πως η προς μεταφορά οδηγία είναι καινοτόμος από την άποψη ότι αποτελεί το πρώτο κείμενο, στον τομέα του παράγωγου κοινοτικού δικαίου σχετικά με τις μεταφορές, που πραγματεύεται το θέμα της ασφάλειας και αφορά ταυτόχρονα τα τρία είδη χερσαίας μεταφοράς, δηλαδή τις οδικές, τις σιδηροδρομικές και τις εσωτερικές πλωτές μεταφορές. Λόγω του αντικειμένου της, η οδηγία εντάσσεται στο πλαίσιο των μέτρων πρόληψης των κινδύνων που ενέχονται στη μεταφορά επικινδύνων εμπορευμάτων, επιβάλλοντας στις αρμόδιες επιχειρήσεις τον διορισμό συμβούλων ασφαλείας με κατάλληλη επαγγελματική κατάρτιση, αποστολή των οποίων θα είναι ο περιορισμός του εν λόγω κινδύνου σε περίπτωση ατυχήματος, και προωθώντας κάθε δράση που μπορεί να συμβάλει στην εξασφάλιση της τήρησης των κανονισμών που ισχύουν για τη μεταφορά επικινδύνων ουσιών και στη θέσπιση βέλτιστων προϋποθέσεων ασφάλειας.
<P>
Η Ομάδα του Ευρωπαϊκού Σοσιαλιστικού Κόμματος μπορεί να υποστηρίξει τον στόχο που επιδιώκεται στην προκειμένη περίπτωση, παρόλο που ορισμένα ζητήματα δεν έχουν διευκρινιστεί ακόμα. Κατ' αυτόν τον τρόπο, σε ορισμένες χώρες, οι περισσότεροι επαγγελματίες οδηγοί υποβλήθηκαν σε εξέταση και παρακολούθησαν μαθήματα επιμόρφωσης προκειμένου να αποκτήσουν ένα πιστοποιητικό ειδικής κατάρτισης ADR, και, ως εκ τούτου, τυγχάνουν μιας αρκετά σημαντικής αύξησης μισθού. Θα μπορέσουν, όμως, να αξιοποιήσουν τις γνώσεις τους για να γίνουν σύμβουλοι ασφαλείας;
<P>
Τα παραρτήματα καθορίζουν σαφώς τις αρμοδιότητες του συμβούλου ασφαλείας, το πιστοποιητικό κατάρτισης του οποίου έχει πενταετή ισχύ. Δεδομένου ότι οι μεταφορές επικινδύνων υλών και, συνεπώς, οι κίνδυνοι ατυχήματος αυξάνονται κατά τρόπο εντυπωσιακό, διερωτώμαστε μήπως θα έπρεπε να εισαχθεί και η ιδέα της επιμόρφωσης σε ετήσια βάση, προκειμένου να μπορούν οι σύμβουλοι ασφαλείας να ανανεώνουν τις γνώσεις τους σε θέματα ασφάλειας.
<P>
Ένα άλλο ερώτημα που μπορούμε να θέσουμε αφορά την υποχρέωση των επιχειρήσεων μεταφοράς εμπορευμάτων να ορίσουν έναν ή περισσότερους συμβούλους ασφαλείας. Για τις μεγάλες επιχειρήσεις αυτό δεν δημιουργεί κανένα πρόβλημα. Τί γίνεται, όμως, με τις μικρές επιχειρήσεις που απασχολούν μόνο λίγα άτομα; Μπορούμε να αποδεχτούμε να διορίζεται ο σύμβουλος ασφαλείας μεταξύ του προσωπικού της επιχείρησης ή να εκτελεί την αποστολή του ως ανεξάρτητος εμπειρογνώμονας. Όταν, όμως, τα καθήκοντα του συμβούλου ασφαλείας τα αναλαμβάνει ο ίδιος ο διευθυντής της επιχείρησης, θα πρέπει να φροντίζουμε να απαιτούμε από αυτόν την απαραίτητη επαγγελματική κατάρτιση. Όπως κι αν έχουν τα πράγματα, η διαβεβαίωση της Επιτροπής ότι η οδηγία δεν θα συνεπάγεται επιβάρυνση, ούτε επιπλέον κόστος πρέπει να εξεταστεί με προσοχή.
<P>
Ακόμη κι αν τα κράτη μέλη δεν μπορούν πλέον να κοινοποιούν στην Επιτροπή εντός των προβλεπομένων προθεσμιών τις διατάξεις κυρώσεων, θα ήταν ενδιαφέρον να γνωρίζουμε το είδος των κυρώσεων που προβλέπονται εκ μέρους της Επιτροπής. Εν πάση περιπτώσει, το Μέγα Δουκάτο του Λουξεμβούργου προβλέπει για τις παραβάσεις της οδηγίας ποινές φυλάκισης από 8 ημέρες έως 5 χρόνια και πρόστιμα από 10.000 έως 1 εκατομμύριο φράγκα, ή μία μόνο από αυτές τις ποινές: ανακοίνωση προς πάντα ενδιαφερόμενο και ζήτω η επικουρικότητα!

<SPEAKER ID=40 LANGUAGE="PT" NAME="Mendes Bota">
Κύριε Πρόεδρε, από καιρό σε καιρό - αλλά πολύ πιο συχνά απ' όσο θα επιθυμούσαμε - ο κόσμος συγκλονίζεται από ειδήσεις σχετικά με ατυχήματα κατά τη μεταφορά και τον χειρισμό επικινδύνων εμπορευμάτων. Τα ατυχήματα που σημειώνονται στο πλαίσιο των οδικών, των σιδηροδρομικών και των εσωτερικών πλωτών μεταφορών, είτε αυτές αφορούν εκρηκτικές ύλες, είτε αέρια, ραδιενεργά υλικά, πετρελαιοειδή, ή υγρές και στερεές ύλες, αποτελούν ένα σύνηθες φαινόμενο που προκαλεί την απώλεια ανθρώπινων ζωών και βλάβες στο περιβάλλον.
<P>
Όπως ήταν αναμενόμενο, η έναρξη της λειτουργίας του Ευρωπαϊκού Οικονομικού Χώρου οδήγησε σε αλματώδη αύξηση των εμπορικών ανταλλαγών ανάμεσα στα συμβαλλόμενα κράτη, με αποτέλεσμα να κυκλοφορούν πολλές χιλιάδες φορτηγά, δεξαμενές, εμπορευματοκιβώτια και συρμοί με φορτίο επικινδύνων εμπορευμάτων. Υπάρχει η δυνατότητα ελαχιστοποίησης των συνεπαγόμενων κινδύνων, εάν επιβληθούν υψηλές προδιαγραφές ελέγχου, ασφαλείας και τεχνικής πραγματογνωμοσύνης στις επιχειρήσεις που δραστηριοποιούνται στον συγκεκριμένο κλάδο. Δεδομένου ότι οι επιχειρήσεις καλούνται να ορίσουν έναν ή περισσότερους συμβούλους ασφαλείας μέχρι τις 31 Δεκεμβρίου 1999, δεν είχε κανένα νόημα να μην προχωρήσουμε στην εναρμόνιση των κανόνων και του περιεχομένου των εξετάσεων και των διαδικασιών επαγγελματικής κατάρτισης στις οποίες πρέπει να υπόκεινται οι εν λόγω σύμβουλοι. Με τον τρόπο αυτό θα αποφευχθεί η στρέβλωση του ανταγωνισμού και συγχρόνως θα εξασφαλισθεί ένα υψηλό επίπεδο κατάρτισης αυτών των συμβούλων, ώστε να είναι σε θέση να αντιμετωπίζουν καταστάσεις που προκύπτουν από τον χειρισμό επικίνδυνων υλών.
<P>
Συγχαίρουμε, επομένως, τον συνάδελφο Koch για την έκθεσή του και υποστηρίζουμε τις δέκα τροπολογίες που κατέθεσε. Παράλληλα, όμως, δεν μπορούμε να μην εκφράσουμε τη λύπη μας για το γεγονός ότι το Συμβούλιο δεν αποδέχθηκε εγκαίρως τις προτάσεις του Ευρωπαϊκού Κοινοβουλίου που προέβλεπαν ότι, σε κάθε περίπτωση ατυχήματος, ο σύμβουλος της εμπλεκόμενης επιχείρησης θα ήταν υποχρεωμένος να συντάσσει μια έκθεση εντός προθεσμίας έξι μηνών, και επιπλέον ότι τα κράτη μέλη θα αναλάμβαναν την υποχρέωση να υποβάλλουν ετήσιες εκθέσεις στην Επιτροπή σχετικά με τα ατυχήματα που λαμβάνουν χώρα στο έδαφός τους.

<SPEAKER ID=41 NAME="Κακλαμάνης">
Κύριε Πρόεδρε, η έκθεση αυτή ασχολείται με τα προσόντα και τις προϋποθέσεις χορήγησης της άδειας του συμβούλου ασφαλείας για την μεταφορά επικινδύνων προϊόντων.
<P>
Βεβαίως, θα υπερψηφίσουμε την έκθεση, αν και κρίνουμε ως ομάδα ότι είναι άτολμη, αλλά γι'αυτό ίσως να μην ευθύνεται κύρια ο εισηγητής, ο συνάδελφος κ. Koch, αλλά η Επιτροπή και το Συμβούλιο. Δεν περιγράφονται λεπτομερώς τα επιστημονικά προσόντα και, κυρίως, δεν αναφέρεται τίποτα για την προσωπικότητα, την αξιοπιστία και ιδίως για τις ενδεχόμενες σχέσεις που μπορεί να έχουν αυτοί οι σύμβουλοι ασφαλείας με τα οποιαδήποτε οικονομικά ή βιομηχανικά λόμπυ. Και είναι ευνόητο σε όλους σας τί ακριβώς υπονοώ, και πιστεύω ότι εκεί θα πρέπει να δώσουμε ιδιαίτερη σημασία.
<P>
Παίρνοντας αφορμή από την παρουσία του αγαπητού επιτρόπου, του κ. Kinnock, θα πρέπει να πω ότι στην έκθεση αυτή θα έπρεπε να υπάρχει και κάτι άλλο, για την έλλειψη του οποίου δεν ευθύνεται όμως ο συνάδελφός, ο κ. Koch, διότι η πρόταση της Επιτροπής δεν το περιλαμβάνει. Δεν είναι μόνο οι συνθήκες ασφαλείας κατά την μεταφορά, κύριε Επίτροπε. Είναι και το πού πάνε αυτά τα επικίνδυνα προϊόντα, και ιδιαίτερα τα ραδιενεργά, πού θάβονται, πού αποθηκεύονται, κάτω από ποιές συνθήκες; Φαντάζομαι να έχετε πληροφορηθεί, κύριε Επίτροπε, γιατί ήταν επίσημη ανακοίνωση της βουλγαρικής κυβέρνησης, ότι συνελέγησαν ραδιενεργά μανιτάρια στην Βουλγαρία και ψάχνουν τώρα να βρουν εάν αυτό οφείλεται σε κακή ταφή πυρηνικών αποβλήτων ή σε διαρροή από το εν λειτουργία ακόμη πυρηνικό εργοστάσιο του Κοζλοντούι. Αυτά δεν έπρεπε να αναφέρονται μέσα σ'αυτήν την έκθεση; Διερωτώμαι!

<SPEAKER ID=42 LANGUAGE="DA" NAME="Sindal">
Κύριε Πρόεδρε, κυρίες και κύριοι συνάδερφοι, κ. Επίτροπε Kinnock, θα αναφερθώ εν συντομία στην εξαιρετική αυτή έκθεση και την εξαιρετική αυτή πρωτοβουλία. Όλες οι προσπάθειες εκ μέρους της Ένωσης για ασφάλεια έχουν τύχει θετικής υποδοχής από τον ευρωπαϊκό λαό. Τα πρότυπα και οι κανόνες γίνονται δεκτοί με μεγάλη ευχαρίστηση, είτε αφορούν αυτοκίνητα, είτε πλοία, τρένα ή αεροπλάνα. Συμβαίνουν υπερβολικά πολλά ατυχήματα στην καθημερινή μας ζωή, οπότε κάθε βελτίωση είναι ευπρόσδεκτη. Στο σημείο 9 της έκθεσης περιγράφεται η συνεργασία μεταξύ των κρατών μελών και της Επιτροπής. Αποτελεί σταθερή πεποίθησή μου πως, παρά το γεγονός ότι εναπόκειται στα κράτη μέλη η εξασφάλιση της εφαρμογής, πρέπει να έχουμε κι εμείς μια ετήσια έκθεση, μια ετήσια συζήτηση σχετικά με τις εξελίξεις. Πρέπει να έχουμε μια σφαιρική άποψη για την εφαρμογή των συμπεφωνημένων. Δεν υπάρχει τίποτα που να ενοχλεί τον κόσμο περισσότερο από το να βλέπει τον γείτονα ή τον ανταγωνιστή του να κλέβει. Αλλο πράγμα, όμως, είναι τα μαθήματα και οι εξετάσεις και άλλο η εγγύηση της ασφάλειας στην καθημερινή ζωή. Είμαι βέβαιος ότι η Επιτροπή θα καταφέρει να πείσει τα κράτη μέλη να συμπράξουν οικειοθελώς σε έναν τέτοιον κανονισμό.
<P>
Στον κ. Κακλαμάνη θέλω να πω ότι, και μόνο να καταφέρουμε να ψηφίσουμε και να εφαρμόσουμε την έκθεση που έχει επεξεργαστεί ο κ. Koch, θα έχουμε καταφέρει πολλά. Δεν νομίζω ότι επί του παρόντος πρέπει να αρχίσουμε να μιλάμε για τις ελλείψεις. Αυτό μπορεί να γίνει άλλη μέρα. Είμαι της άποψης ότι ίσως τα κράτη μέλη να είναι πιο βραδυκίνητα από όσο νομίζουμε, όσον αφορά την υλοποίηση αυτού του τύπου κοινών κανόνων. Όπως και να έχει, θέλω να ευχηθώ καλή τύχη στην Επιτροπή. Φυσικά υποστηρίζουμε την έκθεση.

<SPEAKER ID=43 LANGUAGE="SV" NAME="Stenmarck">
Κύριε Πρόεδρε, επιτρέψτε μου να ευχαριστήσω κατ' αρχάς τον εισηγητή κ. Koch για μία εξαιρετική εργασία. Θεωρώ ότι βελτίωσε την αρχική πρόταση σε αρκετά σημεία.
<P>
Όλοι εμείς που ασχολούμαστε με το θέμα των μεταφορών έχουμε φυσικά διαπιστώσει πολλές φορές ότι ένα από τα σημαντικότερα καθήκοντά μας είναι η διευκόλυνση της ελεύθερης κυκλοφορίας διαμέσου όλων των συνόρων στην Ένωση, γεγονός που, πέραν των άλλων, είναι υψίστης σημασίας για τις μεταφορές εμπορευμάτων. Ακριβώς αυτός είναι και ο λόγος που καταβάλλουμε πάρα πολλές προσπάθειες τόσο για το έργο διευρωπαϊκού δικτύου, όσο και για την κατασκευή οδικής σύνδεσης με την άλλη πλευρά του τέως σιδηρού παραπετάσματος. Όταν γίνει αυτό, πρέπει να έχουμε επίσης επίγνωση ότι ολοένα και περισσότερο επικίνδυνα εμπορεύματα θα διακινούνται ταυτόχρονα διαμέσου αυτών των συνόρων. Τότε θα είναι επίσης σημαντικό να γνωρίζουμε ότι αυτοί που χειρίζονται αυτά τα εμπορεύματα διαθέτουν τις απαραίτητες γνώσεις και ικανότητες γι' αυτό. Η εμβέλεια των νομοθεσιών των διαφόρων χωρών ποικίλει. Είναι δε σημαντικό η υλοποίηση της συντελούμενης εναρμόνισης να γίνει με το υψηλότερο δυνατό επίπεδο ασφαλείας, πέραν των άλλων, λόγω της πληθώρας των διαφόρων μορφών επικινδύνων εμπορευμάτων που διαρκώς διακινούνται διαμέσου όλων των συνόρων. Αυτός είναι και ο λόγος που το κοινοτικό δίκαιο έχει επεκταθεί, σε διάφορες φάσεις, ώστε να διαμορφωθεί η ίδια νομοθεσία, όσον αφορά τον χειρισμό των επικινδύνων εμπορευμάτων που μεταφέρονται μέσω οδικών, σιδηροδρομικών και πλωτών οδών σε όλα τα κράτη μέλη.
<P>
Είναι σημαντικό να υπογραμμιστεί, εν προκειμένω, ότι αντίστοιχοι κανονισμοί πρέπει να ισχύουν επίσης στα εξωτερικά σύνορα της Ένωσης. Επιτρέψτε μου, επ' αυτής της βάσης, να απευθύνω δυό ερωτήσεις στον Επίτροπο αναφορικά με αυτά τα εξωτερικά σύνορα. Πρώτον: θα ισχύουν για τις χώρες που έχουν συνάψει συμφωνία με την ΕΕ για τον Ευρωπαϊκό Οικονομικό Χώρο οι ίδιοι κανονισμοί που θα είναι σε ισχύ στα κράτη μέλη της ΕΕ; Δεύτερον: ποιοί κανονισμοί θα ισχύουν για τις μεταφορές επικινδύνων εμπορευμάτων από τις υποψήφιες προς ένταξη χώρες της πρώην Ανατολικής Ευρώπης προς κάποιο από τα κράτη μέλη της ΕΕ; Θα ήμουν ευγνώμων αν είχα σαφείς απαντήσεις σε αυτές τις ερωτήσεις.

<SPEAKER ID=44 LANGUAGE="ES" NAME="Sisσ Cruellas">
Κύριε Πρόεδρε, κατ' αρχάς θέλω να συγχαρώ τον κύριο Koch για την εξαιρετική του εργασία όσον αφορά την κατάρτιση αυτής της έκθεσης, σχετικά με την εναρμόνιση των όρων εξέτασης της καταλληλότητας των συμβούλων ασφαλείας για τις οδικές, σιδηροδρομικές και εσωτερικές πλωτές μεταφορές επικινδύνων εμπορευμάτων.
<P>
Πιστεύω πως είναι μείζον συμφέρον μας να έχουμε εξειδικευμένα και άρτια καταρτισμένα άτομα τα οποία να ασχολούνται με τη μεταφορά επικινδύνων εμπορευμάτων, γιατί πολλές φορές η αιτία ατυχημάτων ήταν η έλλειψη πείρας και προετοιμασίας όσον αφορά τον χειρισμό επικινδύνων εμπορευμάτων κατά τη μεταφορά τους.
<P>
Πολλές φορές μένουμε ικανοποιημένοι από το γεγονός ότι τα οχήματα τα οποία μεταφέρουν τα επικίνδυνα εμπορεύματα περνάνε σε κάποια απόσταση από αστικά κέντρα, και πιστεύω πως η ασφάλεια πρέπει να βασίζεται περισσότερο στα τεχνικά χαρακτηριστικά των εν λόγω οχημάτων και στη χρησιμοποιούμενη τεχνική μεταφοράς, παρά στη διαδρομή του οχήματος.
<P>
Προσωπικά έχω ζήσει από κοντά ένα τέτοιο τρομερό ατύχημα, το οποίο συνέβη πριν από χρόνια στον νομό της Tarragona, στην Ισπανία. Όταν έγινε η έκρηξη του οχήματος δημιουργήθηκε μια τεράστια πύρινη γλώσσα η οποία κινήθηκε σε μεγάλη απόσταση και με μεγάλη ταχύτητα μετατρέποντας σε στάχτη ό, τι συναντούσε στο διάβα της, ανθρώπους, ζώα, βλάστηση, κτήρια κ.λπ.. Γι' αυτόν τον λόγο είναι απαραίτητη η πραγματική αναζήτηση της ασφάλειας στα μέσα μεταφοράς και στη λογιστική μέριμνα για τις μεταφορές, προκειμένου να καταστεί πολύ δύσκολη, και πρακτικώς αδύνατη, η πρόκληση ατυχημάτων, γιατί, αν προκληθεί ατύχημα, σε πολλές περιπτώσεις δεν μπορούν να υπολογισθούν οι συνέπειες του, ούτε όσον αφορά τις ανθρώπινες απώλειες, ούτε ως προς τις οικολογικές καταστροφές.
<P>
Γι' αυτόν τον λόγο καλωσορίζω την παρούσα πρόταση, η οποία πιστεύω πως είναι πολύ σημαντική και θα έχει ως αποτέλεσμα μεγαλύτερη ασφάλεια στις μεταφορές.

<SPEAKER ID=45 NAME="Kinnock, Neil">
Κύριε Πρόεδρε, θα ήθελα κατ' αρχάς να ευχαριστήσω την Επιτροπή Μεταφορών και Τουρισμού και, ιδίως τον εισηγητή κ. Koch, για την εξαιρετικά πολύτιμη συμβολή του στη βελτίωση της πρότασης της Επιτροπής σχετικά με την εξέταση των συμβούλων ασφαλείας. Όπως θα γνωρίζει το Σώμα, η οδηγία του 1996 σχετικά με τους συμβούλους ασφαλείας εξασφαλίζει ήδη, ότι όλες οι εταιρείες των οποίων οι δραστηριότητες περιλαμβάνουν τη μεταφορά επικινδύνων εμπορευμάτων μέσω οδικών, σιδηροδρομικών ή εσωτερικών πλωτών οδών υποχρεούνται να ορίζουν έναν τουλάχιστον σύμβουλο ασφαλείας, η επαγγελματική καταλληλότητα του οποίου θα επιτευχθεί μέσω ειδικής κατάρτισης που θα υπόκειται σε εξετάσεις και θα αποδεικνύεται με πιστοποιητικό. Ωστόσο, δεν έχουν συμφωνηθεί ακόμη οι ελάχιστες προϋποθέσεις για τις εν λόγω εξετάσεις, και στην πρόταση αντιμετωπίζεται το σημαντικό αυτό θέμα. Με χαρά διαπιστώνω ότι υποστηρίχθηκε η πρόταση της Επιτροπής, η οποία εκφράσθηκε σε γενικές γραμμές και κατά τη σημερινή συζήτηση και εκτέθηκε στην έκθεση Koch.
<P>
Βρίσκομαι επίσης στην ευχάριστη θέση να πω, επομένως, ότι η Επιτροπή μπορεί να αποδεχθεί την τροπολογία αριθ. 1, και τα δύο μέρη (ένα και δύο), καθώς και τις τροπολογίες αριθ. 2, 4, 5, 7, 9 και 10, δεδομένου ότι συμβαδίζουν με τους στόχους της πρότασης. Οι υπόλοιπες τροπολογίες πρέπει να απορριφθούν, μόνο όμως για τον απλό και αδιαμφισβήτητο λόγο ότι είναι περιττές, αφού είτε καλύπονται ήδη από την οδηγία του 1996, όπως στην περίπτωση της τροπολογίας αριθ. 1, μέρος τρίτο, και της τροπολογίας αριθ. 6, είτε εξετάζονται σε άλλο σημείο της παρούσας πρότασης, όπως στην περίπτωση των τροπολογιών αριθ. 3 και 8.
<P>
Ακουσα προσεκτικά όλους τους ομιλητές της συζήτησης και θα ήθελα απλώς να επισημάνω στον κ. Sindal ότι συμφωνώ με όλα όσα είπε και να πω στον κ. Κακλαμάνη, πέραν των όσων είπε ο κ. Sindal για την πρόοδο με τη βεβαιότητα της προτεινόμενης νομοθεσίας, ότι πολλά από τα θέματα τα οποία ορθώς έθιξε ο αξιότιμος βουλευτής θα έπρεπε να τεθούν στη συνάδελφό μου κ. Ritt Bjerregaard, Επίτροπο Περιβάλλοντος, και φυσικά στη ΓΔ ΧΙ. Είμαι βέβαιος ότι θα άκουγαν ευχαρίστως τις ερωτήσεις του αξιότιμου βουλευτή και ευχαρίστως θα προσπαθούσαν να του παράσχουν ικανοποιητικές απαντήσεις.
<P>
Όσον αφορά τις ερωτήσεις του κ. Stenmarck, μπορώ να του ανακοινώσω τα καλά, κατά τη γνώμη μου, νέα: οι χώρες της Κεντρικής και της Ανατολικής Ευρώπης, συμπεριλαμβανομένων προφανώς όλων εκείνων που υπέβαλαν αίτηση ένταξης στην Ένωση, καλύπτονται ήδη από τη σχετική συμφωνία για τις διεθνείς οδικές μεταφορές επικινδύνων εμπορευμάτων (ADR) και τη συμφωνία σχετικά με τις οδικές μεταφορές επικινδύνων εμπορευμάτων, ενώ θα προταθεί, επιπλέον, κοινοτική νομοθεσία, συμπεριλαμβανομένης της πρότασης αυτής, για ενσωμάτωση στην ADR. Αυτή η προσέγγιση θα μπορούσε να χαρακτηριστεί διπλής προστασίας, και γνωρίζω ότι είναι συνεπής προς τις επιθυμίες που εξέφρασε ο κ. Stenmarck.
<P>
Η σχεδόν πλήρης συμφωνία μεταξύ του Ευρωπαϊκού Κοινοβουλίου και της Επιτροπής αποτελεί επιπλέον απόδειξη της γόνιμης συνεργασίας μεταξύ της Επιτροπής Μεταφορών και Τουρισμού και των συναδελφών μου στη ΓΔ VII. Είμαι ευγνώμων γι' αυτό και με χαρά προτείνω την έγκριση από το Κοινοβούλιο της έκθεσης του κ. Koch.

<SPEAKER ID=46 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=8>
Εσωτερική ναυσιπλοΐα
<SPEAKER ID=47 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0352/98) του κ. Konrad, εξ ονόματος της Επιτροπής Μεταφορών και Τουρισμού, σχετικά με την πρόταση οδηγίας του Συμβουλίου που αφορά την τροποποίηση της οδηγίας 82/741/ΕΟΚ της 4ης Οκτωβρίου 1982 περί θεσπίσεως τεχνικών προδιαγραφών για τα πλοία εσωτερικής ναυσιπλοΐας (COM(97)0644 - C4-0066/98-97/0335(SYN)).

<SPEAKER ID=48 NAME="Konrad">
Κύριε Πρόεδρε, αξιότιμοι κυρίες και κύριοι, αγαπητοί συνάδελφοι, προς το συμφέρον της δημιουργίας μιας ενιαίας αγοράς, και μάλιστα ειδικότερα εν όψει της προς ανατολάς διεύρυνσης της ΕΕ, είναι απαραίτητο να προσέξουμε ώστε να μην ισχύσουν διαφορετικές προδιαγραφές ασφαλείας και περιβαλλοντικές και κοινωνικές προδιαγραφές στις πλωτές μας οδούς, ούτε διαφορετικές διαδικασίες για την έκδοση αδειών αξιοπλοΐας και εγγράφων που είναι σημαντικά για τη ναυσιπλοΐα. Σκοπός της προκειμένης οδηγίας είναι να συμβάλει στην επίτευξη της διασφάλισης ενός ενιαίου καθεστώτος στον τομέα αυτό.
<P>
Η εσωτερική ναυσιπλοΐα στην Ευρώπη είναι και παραμένει ένας εξαιρετικά φιλοπεριβαλλοντικός τρόπος μεταφοράς με προοπτικές. Λέγεται πως στον τομέα αυτό εξακολουθεί να υπάρχει απόθεμα μεταφορικών δυνατοτήτων που πρέπει να εκμεταλλευθούμε. Είναι σημαντικό να μιλάμε για την εσωτερική ναυσιπλοΐα, διότι μέσω αυτής δεν γίνεται πλέον μόνον μαζική μεταφορά φορτίων, αλλά και διότι δημιουργήθηκαν εν τω μεταξύ στον τομέα αυτό και οι δυνατότητες για τη μεταφορά εμπορευμάτων υψηλής τεχνολογίας και ποιότητας. Κατ' αυτόν τον τρόπο, καθίστανται λόγου χάρη δυνατές οι μεταφορές καινούριων αυτοκινήτων, όπου τα οχήματα μεταφέρονται ταυτόχρονα κατά εκατοντάδες.
<P>
Λέγεται, βέβαια, και είναι σωστό κατά την άποψή μου, ότι με το σημερινό άνοιγμα των αγορών θα σημειωθούν αυξήσεις της μεταφορικής ικανότητας που θα αφορούν και την Ανατολική Ευρώπη. Αυτό ακριβώς είναι και το θέμα που πρέπει να συζητήσουμε. Εδώ πρέπει να συνάψουμε συμφωνίες ούτως ώστε όλοι οι συμμετέχοντες να οδηγηθούν σε προσέγγιση των νέων όρων στο πλαίσιο μιας αλλαγής.
<P>
Η παρούσα οδηγία μπορεί, σε συντονισμό με το έργο της Κεντρικής Επιτροπής για τη Ναυσιπλοΐα στο Ρήνο και της Οικονομικής Επιτροπής των ΗΕ, να συμβάλει στην καθιέρωση σε πανευρωπαϊκό επίπεδο μιας ενιαίας δέσμης τεχνικών προδιαγραφών για τα πλοία εσωτερικής ναυσιπλοΐας, καθώς και στην περαιτέρω εναρμόνιση. Για μας στο Κοινοβούλιο ήταν σημαντικό το γεγονός ότι - κάτι που, παρεμπιπτόντως, αποτελεί πολύ παλιό αίτημα - εκτός από τους κανόνες που διέπουν τον κλάδο της μεταφοράς εμπορευμάτων, στην οδηγία αυτή θα συμπεριληφθούν και επιβατηγά πλοία. Επομένως, η οδηγία θα ισχύει μελλοντικά και για επιβατηγά πλοία που προορίζονται για τη μεταφορά άνω των 12 επιβατών, βήμα το οποίο θεωρώ σημαντικό και σωστό.
<P>
Αυτό που θέλουμε είναι ένας σύγχρονος κι ανταγωνιστικός στόλος στις εσωτερικές πλωτές μας οδούς στην Ευρώπη, με τη μέγιστη δυνατή ασφάλεια για τα πλοία αλλά και για τα πληρώματα. Επιπλέον, θέλουμε να εφαρμόσουμε σαφείς και ενιαίες ευρωπαϊκές περιβαλλοντικές προδιαγραφές. Όλα αυτά θέλουμε να τα επιτύχουμε βάσει της ελευθέρωσης αυτής της αγοράς. Αναφέρω δε ρητώς ότι, για την Ομάδα του Ευρωπαϊκού Λαϊκού Κόμματος, αλλά και για μένα ως εισηγητή, είναι επιτακτικότατο το άνοιγμα των αγορών και η επίτευξη της ελευθέρωσης και σε αυτόν τον τομέα. Εδώ ακριβώς, στο σύστημα των ναύλων, είναι που χρειάζεται η ελευθέρωση, ούτως ώστε να υπάρξει κι εδώ μια μεγαλύτερη ανάπτυξη της αγοράς.
<P>
Προσωπικά θεωρώ πολύ σημαντικό στο πλαίσιο των συναπτόμενων συμφωνιών να μην προσανατολιστούμε τώρα προς τη θέσπιση πολύ υψηλών προδιαγραφών οι οποίες δεν θα είναι με κανέναν τρόπο υλοποιήσιμες υπ' αυτή τη μορφή για τις υποψήφιες προς ένταξη χώρες, τουλάχιστον όχι μέσα στα επόμενα χρόνια, αν όχι και δεκαετίες. Ένα από τα σημαντικά θέματα κατά την άποψή μου, και γι' αυτό και το αναφέρω, υπήρξε το γεγονός ότι στην ακρόαση που είχαμε στην Επιτροπή Μεταφορών και Τουρισμού ήταν ήδη υπαρκτό το θέμα της διεύρυνσης προς ανατολάς και των συνομιλιών με τις υποψήφιες προς ένταξη χώρες, διότι στην ακρόαση αυτή παρευρίσκοντο και οι Ανατολικοευρωπαίοι - η συνθηματική λέξη είναι εδώ η διώρυγα Ρήνου-Μάιν-Δούναβη - οι οποίοι συζήτησαν μαζί μας γι' αυτά τα θέματα. Ο φόβος μας ήταν μήπως θέσουμε υπερβολικά υψηλούς στόχους, οπότε θα ήταν σαν τα παλιά κράτη μέλη της ΕΕ να θέλουν έως κάποιο βαθμό να χτίσουν φράκτες και να δημιουργήσουν προστατευτισμό. Αυτό ούτε επιτρέπεται, αλλά ούτε πρόκειται να γίνει. Πιστεύω πως η παρούσα οδηγία και η έκθεση χρησιμοποιούν άλλη γλώσσα. Είμαστε ανοικτοί στον ανταγωνισμό, οι αγορές είναι ανοικτές, η Ανατολική Ευρώπη είναι ευπρόσδεκτη, και η εσωτερική ναυσιπλοΐα θα εδραιωθεί μέσα από τον ανταγωνισμό.

<SPEAKER ID=49 LANGUAGE="EN" NAME="McMahon">
Κύριε Πρόεδρε, τα διαπιστευτήρια που μου επιτρέπουν να μιλήσω για τις διώρυγες βασίζονται απλά στο γεγονός ότι η διώρυγα Forth and Clyde ξεκινά από την περιφέρειά μου στο Bowling, κοντά στο Clydebank, και περνά ακριβώς απέναντι στο Grangemouth.
<P>
Ο Επίτροπος κατάγεται από μια χώρα όπου υπάρχει μια πολύ σημαντική διώρυγα, η διώρυγα του Llangollen, η οποία χρησιμοποιείται ευρέως από τους τουρίστες. Είναι σημαντικό να έχουμε υπόψη μας ότι οι πλωτές εσωτερικές οδοί αποτελούν ένα ιδιαίτερα βιώσιμο μέσο μεταφοράς. Ίσως στο Ηνωμένο Βασίλειο δεν έχουν χρησιμοποιηθεί στον βαθμό που θα μπορούσαν - κατάσταση που θα πρέπει να σκεφτούμε σοβαρά να αλλάξουμε. Όσον αφορά τη διώρυγα Forth and Clyde, πρόκειται τώρα να χρησιμοποιήσουμε τη χρηματοδότηση για τη Χιλιετία και χρήματα από τα διαρθρωτικά ταμεία για τον εκσυγχρονισμό και την αναβάθμιση της εν λόγω διώρυγας.
<P>
Για να περάσω τώρα στο θέμα της έκθεσης Konrad, πρόκειται πραγματικά για εξαίρετη έκθεση. Η Ομάδα του Ευρωπαϊκού Σοσιαλιστικού Κόμματος θα ήθελε να συγχαρεί τον κ. Konrad για την έκθεση αυτή που εγκρίθηκε ομόφωνα από την Επιτροπή Μεταφορών και Τουρισμού. Πρόκειται συγκεκριμένα για τεχνική έκθεση που στοχεύει στον εκσυγχρονισμό των απαιτούμενων τεχνικών προδιαγραφών για τη μεταφορά επικινδύνων εμπορευμάτων μέσω εσωτερικών πλωτών οδών. Τόσο η πρόταση, όσο και η έκθεση της επιτροπής, αναφέρονται στα τεχνικά αυτά ζητήματα, αλλά, κατά τη γνώμη μου, ο εισηγητής έχει εξηγήσει επιτυχώς την περιπλοκότητα των τριών διαφορετικών καθεστώτων που υπάρχουν στην Ευρώπη για τη μεταφορά επικινδύνων εμπορευμάτων μέσω εσωτερικών πλωτών οδών.
<P>
Ο εισηγητής εξηγεί πολύ εύγλωττα τη λειτουργία των τριών αυτών καθεστώτων. Το ένα είναι η Κεντρική Επιτροπή για την Ναυσιπλοΐα στον Ρήνο, το πρώτο διεθνικό όργανο, το πρώτο αυθεντικό ευρωπαϊκό όργανο που ιδρύθηκε μετά από το Κογκρέσο της Βιέννης και που επιβεβαιώθηκε με τη Σύμβαση του Mannheim του 1836. Έχοντας δουλέψει σε παρόμοια έκθεση με του κ. Konrad, εντυπωσιάστηκα πολύ με τον τρόπο που η Επιτροπή του Ρήνου εκτελεί το έργο της και για το πώς κατόρθωσε να επιτύχει συμφωνία σε μια διεθνική περιοχή, διαθέτοντας μάλιστα και δική της αστυνομική δύναμη που ελέγχει την τήρηση των κανόνων ναυπήγησης και μεταφοράς φορτίων στο Ρήνο.
<P>
Η ευθυγράμμιση των τεχνικών προδιαγραφών και των προδιαγραφών ασφαλείας στο υψηλότερο δυνατό επίπεδο είναι εξαιρετικά σημαντική. Οι εξελίξεις στην Ανατολική Ευρώπη, και ιδίως η σύνδεση του Δούναβη και του Ρήνου μέσω διώρυγας το 1992, οδήγησαν στη δημιουργία ενός δεύτερου οργάνου, της Επιτροπής του Δούναβη. Παράλληλα με τη διεύρυνση, είναι σημαντικό να επιτευχθεί συμφωνία, εναρμόνιση και τυποποποίηση καλής πρακτικής και συνθηκών. Όπως αναφέρει ο κ. Konrad στην έκθεσή του, ακόμη σημαντικότερο είναι το γεγονός ότι οι εσωτερικές πλωτές οδοί θα αποτελέσουν, από πολλές απόψεις, έναν τρόπο μελλοντικού ανοίγματος της Ανατολικής και Κεντρικής Ευρώπης. Αυτό είναι κάτι που θα πρέπει να εξετάσουμε στο πλαίσιο της διεύρυνσης.
<P>
Οι κανόνες του Ρήνου είναι πολύ αποτελεσματικοί. Είχαμε ακρόαση επί του θέματος με τους εκπροσώπους των Επιτροπών Ρήνου και Δούναβη που παρουσιάστηκαν ενώπιον της επιτροπής. Το σαφές μήνυμα που προέκυψε είναι ότι εδώ διαθέτουμε καλούς και αποτελεσματικούς κανόνες και θέλουμε να υιοθετηθεί η καλύτερη πρακτική για την υπόλοιπη Ευρώπη.
<P>
Στην παρούσα φάση η Επιτροπή συμμετέχει ενεργά. Δεν ξέρω αν ο Επίτροπος Kinnock συμμετέχει προσωπικά, αλλά η Επιτροπή συμμετέχει σε σχετικές συζητήσεις που διεξάγονται στη Γενεύη, εξετάζοντας τι θα πρέπει να προηγηθεί της εναρμόνισης για τη θέσπιση τυποποιημένων διαδικασιών για τα πλοία εσωτερικής ναυσιπλοίας, θέμα που είναι αποφασιστικής σημασίας. Η έκθεση Konrad είναι σημαντική στις συζητήσεις αυτές. Η έγκρισή της θα συμβάλει στον εκσυγχρονισμό των τεχνικών προδιαγραφών και στην επίτευξη ενιαίου συστήματος.
<P>
Το άλλο ζήτημα που δεν θα είναι τόσο εύκολο να επιτευχθεί είναι η αμοιβαία αναγνώριση των πιστοποιητικών κυβερνήτη σκάφους κ.λπ., το οποίο υπογραμμίζει στην έκθεσή του ο κ. Konrad. Πρόκειται για θέμα στο οποίο θα χρειαστεί να επανέλθουμε στο μέλλον.

<SPEAKER ID=50 LANGUAGE="NL" NAME="Wijsenbeek">
Κύριε Πρόεδρε, όπως και οι προηγούμενοι ομιλητές αναφέρομαι κι εγώ στην ακρόαση που διοργάνωσε η Επιτροπή Μεταφορών και Τουρισμού. Κατά τη συνάντηση αυτή διαπιστώσαμε τη σημασία των πλωτών μεταφορών και προχωρήσαμε σε ορισμένες διασυνδέσεις. Υποστηρίζουμε τις εκθέσεις τόσο του κ. Konrad όσο και του κ. McMahon, οι οποίες, όμως, αποτελούν μόνο ένα μέρος της σημαντικής θέσης που πρέπει να δοθεί στην εσωτερική ναυσιπλοΐα. Κύριε Επίτροπε, πρέπει μεν να καθορίσουμε τις τεχνικές προδιαγραφές, αλλά χρειάζεται και κάτι άλλο, δηλαδή τα κατάλληλα πλοία, και αυτό καταδείχθηκε εκ νέου από το πρόσφατο δυστύχημα στη λίμνη της Καταλωνίας. Κατά τα άλλα συμφωνώ με τον εισηγητή.
<P>
Κύριε Επίτροπε, εκτός από τεχνικές προδιαγραφές χρειαζόμαστε μια σωστή πολιτική για τον εκσυγχρονισμό του στόλου. Πρέπει δηλαδή να συνεχισθεί η πριμοδότηση της διάλυσης πλοίων και, δεύτερον, χρειαζόμαστε καλύτερες δομές. Κι εδώ, κύριε Επίτροπε, υπάρχει μεγάλο κενό, όπως επεσήμανε και ο κ. McMahon. Ιδίως όσον αφορά τις γραμμές επικοινωνίας μας με την Ανατολική Ευρώπη, η βελτίωση των δομών για την εσωτερική ναυσιπλοΐα είναι ζωτικές. Εντούτοις, τα προγράμματα διευρωπαϊκού δικτύου δεν περιλαμβάνουν ούτε ένα έργο, και το ίδιο ισχύει και για τα προγράμματα βοήθειας για την Ανατολική Ευρώπη, κατάσταση που πρέπει να αλλάξει επειγόντως.

<SPEAKER ID=51 NAME="Kinnock, Neil">
Κύριε Πρόεδρε, όπως σίγουρα θα γνωρίζουν οι αξιότιμοι βουλευτές, στόχος της πρότασης της Επιτροπής είναι ο εκσυγχρονισμός της οδηγίας 82/714/ΕΟΚ σύμφωνα με την τεχνική πρόοδο που σημειώθηκε από το 1982. Η πρόταση βασίζεται στις πλέον πρόσφατες τεχνικές προδιαγραφές του καθεστώτος του Ρήνου, θα δημιουργήσει ένα ενιαίο σύνολο κανόνων για όλα τα σκάφη εσωτερικής ναυσιπλοΐας που χρησιμοποιούν το κοινοτικό δίκτυο, και θα προσφέρει σιγουριά στους συμμετέχοντες στον τομέα των εσωτερικών πλωτών οδών, περιλαμβανομένης της ναυπηγικής βιομηχανίας που θα λειτουργεί σε μια ενιαία και ελεύθερη αγορά.
<P>
Επί του παρόντος, όπως γνωρίζει το Σώμα, και όπως ήδη ακούσαμε στη συζήτηση, υπάρχουν δύο σύνολα κανόνων για τα σκάφη εσωτερικής ναυσιπλοϊας στην Ευρωπαϊκή Ένωση: οι κανόνες που ισχύουν στο Ρήνο κι εκείνοι που ισχύουν στις άλλες εσωτερικές πλωτές οδούς. Ενώ το πιστοποιητικό του Ρήνου δίνει στα σκάφη πρόσβαση στις πλωτές οδούς της Κοινότητας, το κοινοτικό πιστοποιητικό δεν δίνει πρόσβαση στον Ρήνο. Δεδομένου ότι οι επιχειρήσεις στον Ρήνο αντιστοιχούν σε περισσότερο από το ήμισυ των εσωτερικών πλωτών μεταφορών στην Ευρώπη και ότι οι ισχύουσες τεχνικές προδιαγραφές είναι από τις υψηλότερες στον κόσμο, η Επιτροπή πιστεύει ότι το ενιαίο σύνολο κανόνων που προτείνεται τώρα για όλη την Ένωση θα είναι προς όφελος του συνόλου της βιομηχανίας. Η εξέλιξη αυτή σημαίνει αναβάθμιση σύμφωνα με τις προδιαγραφές του Ρήνου, σημαίνει αυτόματη αναγνώριση μεταξύ του πιστοποιητικού του Ρήνου και του κοινοτικού πιστοποιητικού για τα σκάφη εσωτερικής ναυσιπλοϊας. Επιπλέον, η σαφήνεια και η ομοιομορφία που θα προκύψουν θα διεκολύνουν επίσης τις διαπραγματεύσεις με τις υποψήφιες προς ένταξη χώρες της Κεντρικής και Ανατολικής Ευρώπης, των οποίων οι τεχνικές προδιαγραφές θα πρέπει προφανώς να προσαρμοστούν πριν από τη μελλοντική ένταξη στην Ευρωπαϊκή Ένωση - σημείο που έθιξαν πολλοί βουλευτές στη διάρκεια της συζήτησης.
<P>
Η πρόταση επιτρέπει στην Επιτροπή να αναθεωρεί τακτικά τα παραρτήματα της οδηγίας, με τη συνδρομή επιτροπής αποτελούμενης από εκπροσώπους των κρατών μελών. Ο μηχανισμός αυτός θα διασφαλίσει ότι οι κανόνες που ισχύουν στην Ένωση λαμβάνουν πλήρως υπόψη τις τελευταίες τεχνικές προδιαγραφές, ιδίως εκείνες που καταρτίζονται στο πλαίσιο του Ρήνου.
<P>
Στο πλαίσιο αυτό η Ευρωπαϊκή Επιτροπή χαιρετίζει την έκθεση της Επιτροπής Μεταφορών και Τουρισμού, που προετοιμάστηκε, όπως ήδη ακούσαμε, με μεγάλη δεξιοτεχνία από τον κ. Konrad, καθώς και τη γνωμοδότηση της Επιτροπής Οικονομικής, Νομισματικής και Βιομηχανικής Πολιτικής, που εκπονήθηκε από τον κ. Miller. Η αντίδραση των κοινοβουλευτικών αυτών επιτροπών δείχνει το υψηλό επίπεδο συνειδητοποίησης των βουλευτών σχετικά με τις δυνατότητες των εσωτερικών πλωτών μεταφορών στην Ευρώπη, όπως μόλις ανέφερε ο κ. McMahon. Παρουσιάζουν επίσης μια σαφέστατη εικόνα της ανάγκης εκσυγχρονισμού και εναρμόνισης των τεχνικών προδιαγραφών προς όφελος της βιομηχανίας εσωτερικής ναυσιπλοΐας.
<P>
Οι κατατεθείσες τροπολογίες υποστηρίζουν και ενισχύουν την πρόταση της Επιτροπής. Είμαι, επομένως, στην ευχάριστη θέση να δηλώσω ότι έξι τροπολογίες μπορούν να γίνουν αποδεκτές, με κάποιες μικρές αλλαγές διατύπωσης, όπου είναι αναγκαίο. Ωστόσο, η τροπολογία αριθ. 4, που ζητεί από την Επιτροπή να υποβάλλει τακτικές εκθέσεις στο Ευρωπαϊκό Κοινοβούλιο σχετικά με οποιεσδήποτε σημαντικές αλλαγές που επιφέρονται στα παραρτήματα της οδηγίας δεν μπορεί να γίνει αποδεκτή, δεδομένου ότι οι υφιστάμενοι κανόνες επιτροπολογίας, που πρόκειται να αναθεωρηθούν, δεν προβλέπουν την τακτική ενημέρωση του Κοινοβουλίου σχετικά με το έργο των επιτροπών βάσει της διαδικασίας συνεργασίας. Η Επιτροπή είναι φυσικά διατεθειμένη να ενημερώνει το Κοινοβούλιο οποιαδήποτε στιγμή, αλλά δεν μπορεί να αναλάβει επίσημη δέσμευση στα άρθρα της εν λόγω οδηγίας εξαιτίας αυτού του απλού διαδικαστικού λόγου.
<P>
Η παρούσα πρωτοβουλία θα μπορούσε να συμβάλει στην αποτελεσματική λειτουργία υψηλού επιπέδου των εσωτερικών πλωτών μεταφορών, γεγονός φυσικά εξαιρετικά επιθυμητό για την οικονομική ανταγωνιστικότητα και βιωσιμότητα.
<P>
Συνεπώς, συγχαίρω τον κ. Konrad και τον κ. Miller για την εργασία τους, καθώς και το Ευρωπαϊκό Κοινοβούλιο για τη συνεχή κατανόηση και υποστήριξή του.

<SPEAKER ID=52 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=9>
Προστασία των υδάτων από τη ρύπανση γεωργικής προέλευσης
<SPEAKER ID=53 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0284/98) της κυρίας McKenna, εξ ονόματος της Επιτροπής Περιβάλλοντος, Δημοσίας Υγείας και Προστασίας των Καταναλωτών, σχετικά με την εφαρμογή της οδηγίας 91/676/ΕΟΚ του Συμβουλίου για την προστασία των υδάτων από τη νιτρορρύπανση γεωργικής προέλευσης και για τα μέτρα που έχουν ληφθεί κατ' εφαρμογή της οδηγίας 91/676/ΕΟΚ του Συμβουλίου για την προστασία των υδάτων από τη νιτρορρύπανση γεωργικής προέλευσης (COM(97)0473 - COM(98)0016 - C4-0040/98).

<SPEAKER ID=54 NAME="McKenna">
Κύριε Πρόεδρε, παρά την ύπαρξη της οδηγίας του 1991 σχετικά με τα νιτρικά ιόντα, που στόχευε στη μείωση των νιτρικών ιόντων γεωργικής προέλευσης στα ύδατα, ελάχιστη πρόοδος έχει πραγματικά σημειωθεί. Στην πραγματικότητα, παρά την απαίτηση να υποβληθούν από όλα τα κράτη μέλη σχέδια δράσης έως τα τέλη του 1995, μέχρι την άνοιξη του 1998 εννέα κράτη μέλη, συμπεριλαμβανομένης της πατρίδας μου, της Ιρλανδίας, δεν το είχαν πράξει. Αυτή η ανεύθυνη στάση που τηρούν οι κυβερνήσεις των κρατών μελών ως προς την προστασία του περιβάλλοντος δεν πρέπει να γίνεται ανεκτή. Η Επιτροπή είναι υπερβολικά επιεικής απέναντι στις κυβερνήσεις των κρατών μελών που σε ορισμένες περιπτώσεις δεν λαμβάνουν καθόλου υπόψη τους τις οδηγίες της ΕΕ σχετικά με την προστασία του περιβάλλοντος. Αυτές οι κυβερνήσεις πρέπει να εξαναγκαστούν να εφαρμόσουν πλήρως και όσο το δυνατόν συντομότερα την οδηγία του 1991. Δεν μπορώ να καταλάβω γιατί δεν έχουν κινηθεί ακόμη διαδικασίες επί παράβασει κατά των κρατών μελών που δεν εφαρμόζουν καθόλου ή δεν εφαρμόζουν σωστά την οδηγία αυτή.
<P>
Τα νιτρικά ιόντα προκαλούν σοβαρά προβλήματα υγείας. Τα νιτρικά ιόντα στο πόσιμο νερό θεωρούνται σοβαρό πρόβλημα υγείας για τον άνθρωπο δεδομένου ότι μετατρέπονται αμέσως σε νιτρώδη στον οργανισμό. Αυτό έχει ως αποτέλεσμα την αδυναμία μεταφοράς οξυγόνου στους ιστούς. Η μειωμένη ικανότητα μεταφοράς οξυγόνου εκδηλώνεται ιδιαίτερα σε βρέφη έως έξι μηνών και προκαλεί μια παθολογική κατάσταση γνωστή ως «σύνδρομο της κυάνωσης των βρεφών». Τα νιτρώδη ιόντα προκαλούν επίσης σοβαρό πρόβλημα όταν αντιδρούν με χημικές ενώσεις του στομάχου και σχηματίζουν ουσίες που έχουν αποδειχθεί καρκινογόνες σε πολλά ζωικά είδη.
<P>
Στην ΕΕ, η συγκέντρωση νιτρικών ιόντων στο νερό διέπεται από δύο οδηγίες: την οδηγία του 1975 «Ύδατα επιφανείας για την παραγωγή πόσιμου ύδατος» και την «οδηγία για το πόσιμο νερό» του 1980. Και στις δύο οδηγίες θεσπίζεται μέγιστη επιτρεπτή συγκέντρωση 50 mg/l. Παρόλο που το επίπεδο αυτό είναι πλέον ευρέως αποδεκτό για την ανθρώπινη υγεία, η Greenpeace έχει ξεκινήσει εκστρατεία για ακόμη αυστηρότερη οριακή τιμή 10 mg/l, ιδίως προκειμένου να ληφθούν υπόψη οι επιπτώσεις στην υγεία των βρεφών. Επίσης, οι οργανισμοί των Ηνωμένων Εθνών - η Παγκόσμια Οργάνωση Υγείας και ο Οργανισμός Τροφίμων και Γεωργίας - υποστηρίζουν την ίδια οριακή τιμή, επειδή σε αυτή την τιμή είναι ασφαλές το πόσιμο νερό για τα βρέφη που τρέφονται με γάλατα συνεχείας..
<P>
Πέρα από τα προβλήματα υγείας, πρέπει να λάβουμε υπόψη τα προβλήματα του ευτροφισμού. Πρόκειται για τον εμπλουτισμό του νερού με ενώσεις αζώτου και φωσφόρου, που επιταχύνει την ανάπτυξη φυκών, ανώτερων μορφών και άλλων μορφών χλωρίδας, με αποτέλεσμα την καταστροφή της ισορροπίας των οργανισμών που ζουν στα νερά επιφανείας. Αυτό επηρεάζει εμμέσως όχι μόνο τη βιοποικιλότητα των θαλασσών και των υδάτων, αλλά και τον τουρισμό, λόγω των σοβαρών προβλημάτων τοξικών φυκών, νεκρών ιχθύων κ.λπ.. Έτσι, ακόμη κι αν η παρούσα τάση προς την εντατική κτηνοτροφία σταματήσει και αναστραφεί τώρα, θα χρειαστούν 20 με 30 χρόνια για την εξυγίανση των επιφανειακών και υπογείων υδάτων στην Ευρώπη. Σε ορισμένες περιοχές μπορεί να χρειαστούν 40 ή 50 χρόνια έως ότου αποκατασταθεί μια οικολογικά υγιής κατάσταση.
<P>
Παρά το γεγονός ότι όλα τα κράτη μέλη θα έπρεπε να έχουν υποβάλει προγράμματα δράσης το αργότερο μέχρι τις 28 Δεκεμβρίου 1995, έως την άνοιξη του 1998 μόνο έξι κράτη, και συγκεκριμένα η Αυστρία, η Δανία, η Γερμανία, το Λουξεμβούργο, η Ολλανδία και η Σουηδία, είχαν υποβάλει προγράμματα δράσης. Η πατρίδα μου, η Ιρλανδία, ισχυρίζεται ότι δεν αντιμετωπίζει πρόβλημα όσον αφορά τα νιτρικά ιόντα. Ωστόσο, η πλέον πρόσφατη έρευνα παρακολούθησης των ακτών που δημοσιεύτηκε τον προηγούμενο Δεκέμβριο αποκάλυψε κάποια πολύ ανησυχητικά ευρήματα. Το πιο ανησυχητικό είναι το υψηλό ποσοστό νιτρορρύπανσης, όπου το 40 % από τις εισροές που ελέγχθηκαν έδειξαν τιμές 25 % mg/l ή περισσότερο, και σε 15 περιπτώσεις περισσότερο από 100 mg/l, τιμές που υπερβαίνουν τα όρια της ΕΕ. Η πιο πρόσφατη έκθεση της Στατιστικής Υπηρεσίας των Ευρωπαϊκών Κοινοτήτων επισημαίνει δύο κράτη μέλη στα οποία τα επίπεδα νιτρικών ιόντων αυξήθηκαν, παρόλο που αυτό αποτελεί παραβίαση των οδηγιών: πρόκειται για την Ιρλανδία και τη Γερμανία.
<P>
Όσον αφορά την εφαρμογή της οδηγίας σχετικά με τα νιτρικά ιόντα, οι περιοχές που δείχνουν τη λιγότερη προθυμία να αντιμετωπίσουν το πρόβλημα - παρά το γεγονός ότι έχουν το μεγαλύτερο πρόβλημα - είναι η Ολλανδία και η Φλάνδρα. Οι περιοχές αυτές δεν λαμβάνουν καθόλου υπόψη τους τα προβλήματα, και είναι σαφές ότι πρέπει να εξεταστεί το είδος των γεωργικών μεθόδων που χρησιμοποιούνται και να μειωθεί ο αριθμός των ζώων ανά εκτάριο, λόγω του προβλήματος της κοπριάς των ζώων.
<P>
Θα ήθελα να επιστήσω την προσοχή σας στην τροπολογία αριθ. 13 που κατετέθη από την Ομάδα του Ευρωπαϊκού Σοσιαλιστικού Κόμματος. Η εν λόγω τροπολογία αναζητεί χρήματα για τις εγκαταστάσεις μεγάλης κλίμακας που επεξεργάζονται τα ζωϊκά απόβλητα και ζητεί κοινοτική επιδότηση ύψους 25 %. Στην Ολλανδία επιχειρήθηκε αυτή η λύση, αλλά απέτυχε. Θα ήθελα να ξέρω την άποψη της Επιτροπής. Για ακόμη μία φορά οι γεωργοί ζητούν περισσότερα χρήματα για να αντιμετωπίσουν προβλήματα που οι ίδιοι δημιούργησαν. Αυτό είναι απαράδεκτο για τους Ευρωπαίους φορολογούμενους.

<SPEAKER ID=55 NAME="Provan">
Θα ήθελα να ξεκινήσω εκφράζοντας τις ευχαριστίες μου στην εισηγήτρια της Επιτροπής Περιβάλλοντος.
<P>
Εμείς οι βουλευτές της Επιτροπής Γεωργίας ασχολούμαστε πολύ σοβαρά με το ζήτημα αυτό. Δεν είναι συχνό να αγνοείται ολοκληρωτικά από τα κράτη μέλη ένας κοινοτικός κανονισμός, ωστόσο αυτό συμβαίνει σε μεγάλο βαθμό στη συγκεκριμένη περίπτωση, δεδομένου ότι τα περισσότερα κράτη μέλη κινήθηκαν πολύ αργά ως προς το θέμα αυτό.
<P>
Μας αφήνει, συνεπώς, έκπληκτους το γεγονός ότι η Επιτροπή δεν ερεύνησε στην έκθεσή της πραγματικά το ιστορικό πλαίσιο, προκειμένου να εκτιμήσει για ποιόν λόγο τα κράτη μέλη δεν εφαρμόζουν σωστά την οδηγία αυτή. Η Επιτροπή δεν κατόρθωσε να βοηθήσει, και ελπίζουμε ότι στο μέλλον θα είναι λιγότερο αυταρχική και θα προσπαθήσει ίσως να επιτύχει μεγαλύτερη συνεργασία και να πείσει τα κράτη μέλη να ενθαρρύνουν τον γεωργικό κλάδο να λάβει κάποια μέτρα για την αντιμετώπιση της κατάστασης.
<P>
Οι ειδικοί στον τομέα της γεωργίας και οι ίδιοι οι γεωργοί δεν αναγνωρίζουν το πρόβλημα. Ξέρω πολύ καλά ότι πολλοί θεωρούν πως ο ευτροφισμός, για παράδειγμα, είναι ένα πρόβλημα που δεν προκλήθηκε αναγκαστικά από τη γεωργική βιομηχανία. Είδα με τα ίδια μου τα μάτια λίμνες στους λόφους της Σκωτίας όπου δεν υπάρχει καμία άλλη γεωργική δραστηριότητα εκτός από τη βόσκηση προβάτων σε πολύ μικρή έκταση, και όμως οι λίμνες αυτές παρουσιάζουν ευτροφισμό. Πρόκειται για περίπλοκο θέμα που κανείς δεν κατανοεί πραγματικά: η αυξημένη ηλιοφάνεια είναι πολύ συχνά ένα προβαλλόμενο επιχείρημα.
<P>
Η Επιτροπή Γεωργίας πιστεύει ότι η Επιτροπή θα μπορούσε να έχει κάνει περισσότερα προκειμένου να οδηγήσει τα κράτη μέλη να προσπαθήσουν για την αποτελεσματικότερη εφαρμογή αυτής της οδηγίας στο μέλλον. Η εν λόγω οδηγία πρέπει να είναι πιο αποτελεσματική και αναγνωρίζουμε την ανεπάρκεια αυτή.
<P>
Χρειάζονται σημαντικές βελτιώσεις στην ίδια την οδηγία λόγω της έλλειψης προόδου, και η Επιτροπή Γεωργίας εκτιμά ότι πρέπει να κατανοηθεί καλύτερα το συνολικό πρόβλημα, ούτως ώστε η γεωργική βιομηχανία να μπορεί να αντιδράσει ως μέρος του συνόλου της μεταρρύθμισης της γεωργικής πολιτικής.

<SPEAKER ID=56 LANGUAGE="DA" NAME="Kirsten Jensen">
Κύριε Πρόεδρε, το μεγαλύτερο πρόβλημα της οδηγίας για τη νιτρορρύπανση δεν είναι - όπως είπε και η κ. McKenna - η οδηγία αυτή καθ' αυτή, αλλά η ελλιπής εφαρμογή της από τα κράτη μέλη. Συνεχίζουν να υπάρχουν πολλά κράτη που ακόμη δεν έχουν ψηφίσει εθνική νομοθεσία για την εξασφάλιση καθαρότερων υπογείων υδάτων. Δεν είναι δυνατόν οι αυστηρές περιβαλλοντικές διατάξεις που ψηφίζονται στην ΕΕ να μπαίνουν στο χρονοντούλαπο από τα κράτη μέλη. Η έλλειψη σεβασμού της κοινής πολιτικής εκ μέρους μεμονωμένων κρατών μελών είναι καταστροφική για την αμοιβαία εμπιστοσύνη μεταξύ των κρατών μελών.
<P>
Δημιουργούνται προβλήματα για τους αγρότες, αν μόνο ορισμένοι αγρότες επωμίζονται έξοδα για τη μείωση της εκπομπής νιτρικών ιόντων. Δεν είναι σωστό οι αγρότες που χρησιμοποιούν περισσότερο φιλοπεριβαλλοντικές μεθόδους παραγωγής να περιέρχονται σε χειρότερη ανταγωνιστική θέση. Υπάρχει αδήριτη ανάγκη να ασκηθεί πίεση σε όλα τα κράτη μέλη να υλοποιήσουν την οδηγία περί νιτρορρύπανσης, ώστε τα βάρη να καταμεριστούν εξίσου. Τα κράτη που δεν θα εφαρμόσουν εμπρόθεσμα την οδηγία περί νιτρορρύπανσης δεν πρέπει να λάβουν υψηλότερες κοινοτικές ενισχύσεις από τα κράτη που έχουν ήδη εφαρμόσει την οδηγία. Ειδάλλως θα σημαίνει ότι η ΕΕ πετάει λεφτά από το παράθυρο. Όταν δεν τηρείται η περιβαλλοντική πολιτική πρέπει να εφαρμόζεται εγκάρσια συμμόρφωση, όπως προτείνει η Ατζέντα 2000.
<P>
Το τελευταίο σημείο στο οποίο θα αναφερθώ είναι η άκρως κατακριτέα στάση που τηρείται όσον αφορά τις εκθέσεις προς την Επιτροπή. Εμείς από την πλευρά του Κοινοβουλίου πρέπει να στηρίξουμε την Επιτροπή στο έργο της για την άσκηση πίεσης στα κράτη μέλη. Πρέπει να είναι υποχρεωτικό τα κράτη μέλη να υποβάλλουν εκθέσεις με τα σωστά στοιχεία στην Επιτροπή, ώστε να διαμορφώνεται μια σφαιρική εικόνα για το πώς λειτουργεί στην πράξη η οδηγία για τη νιτρορρύπανση. Επίσης, τα αναφερόμενα στοιχεία θα αποτελέσουν αποτελεσματικό εργαλείο στον αγώνα για τη σωστή εφαρμογή της οδηγίας περί νιτρορρύπανσης σε όλα τα κράτη. Αυτός είναι, δυστυχώς, και ο κύριος λόγος που δεν υποβάλλονται εκθέσεις, διότι δύσκολα βέβαια η Επιτροπή μπορεί να κατηγορήσει ένα κράτος μέλος ότι παρακάμπτει την οδηγία, αν δεν προκύπτουν στοιχειώδεις ενδείξεις. Είναι απαραίτητο να ασκηθεί πίεση στα κράτη μέλη για την εξασφάλιση της καλής εφαρμογής και της καλύτερης υποβολής εκθέσεων, εάν θέλουμε η οδηγία για τη νιτρορρύπανση να έχει νόημα.

<SPEAKER ID=57 LANGUAGE="DE" NAME="Schnellhardt">
Αξιότιμε κύριε Πρόεδρε, κυρίες και κύριοι, η παρούσα έκθεση ασχολείται με εκθέσεις της Επιτροπής σχετικά με την εφαρμογή της επικαλούμενης οδηγίας για τη νιτρορρύπανση. Σίγουρα είναι να απορεί κανείς διαπιστώνοντας ότι η οδηγία αυτή υπάρχει από το 1991! Τα προβλήματα που υφίστανται σε σχέση με τα νιτρικά ιόντα δεν είναι βέβαια καινούργια, ούτως άλλωστε οι λύσεις που προτάθηκαν εδώ, γεγονός, όμως, που δεν θα πρέπει να μας πτοεί. Θα πρέπει να επικεντρώσουμε την προσοχή μας στη συνέχιση του δρόμου που έχει χαραχθεί. Ταυτόχρονα θα πρέπει να παραιτηθούμε από την επιθυμία μας να εφεύρουμε έναν καινούργιο κόσμο, αφού κατά βάση είμαστε όλοι σύμφωνοι. Το ζητούμενο είναι τώρα να μεταφερθεί και να εφαρμοσθεί με συνέπεια η οδηγία στα κράτη μέλη, και όχι να τροποποιηθεί. Το Ευρωπαϊκό Κοινοβούλιο θα πρέπει να ενθαρρύνει την Επιτροπή να κινηθεί δυναμικότερα κατά των κρατών μελών που δεν έχουν εκπληρώσει ακόμα τις υποχρεώσεις τους που απορρέουν από την οδηγία.
<P>
Το παιχνίδι γίνεται κάποτε κουραστικό. Αφενός μεν από ορισμένες πλευρές ακούγεται επανειλημμένα το αίτημα για μεγαλύτερη επικουρικότητα, αφετέρου δε τα κράτη μέλη δεν είναι διατεθειμένα ή ικανά να παράσχουν την κοινοτική τους συμβολή στους τομείς όπου υπάρχει αναμφισβήτητα ανάγκη για κοινοτική συνεργασία, όπως, στην προκειμένη περίπτωση, στην περιβαλλοντική πολιτική.
<P>
Οι εκ μέρους της Ομάδας μου υποβληθείσες τροπολογίες στοχεύουν στο να υπογραμμιστεί η σημασία των αιτημάτων για συνεπή μεταφορά και εφαρμογή της οδηγίας. Δεν έχει και πολύ νόημα να παραφορτώσουμε το ψήφισμα του Κοινοβουλίου. Παραδείγματος χάρη, δεν μπορεί κανείς να θεσπίσει υποχρεωτικούς κανόνες για μια καλή γεωργική πρακτική, όταν αυτοί δεν έχουν ορισθεί καν σε ευρωπαϊκό επίπεδο. Περιττή θα πρέπει να θεωρείται και η απαιτούμενη μείωση του αριθμού ζώων ανά εκτάριο, όταν πλέον τα κράτη μέλη θα έχουν αρχίσει να εφαρμόζουν την οδηγία.
<P>
Εξακολουθούμε να απορρίπτουμε κατηγορηματικά τον έγγραφο καθορισμό στην έκθεση αυτή και κριτηρίων της Ατζέντας 2000. Όπως γνωρίζουμε, οι διαβουλεύσεις για την Ατζέντα συνεχίζονται. Τα σχετικά αιτήματα μάλλον προκαλούν σύγχυση στη βασική κατεύθυνση προς την οποία κινείται το Κοινοβούλιο και ενθαρρύνουν απλώς τους αποστόλους της επικουρικότητας στο σύνθημα «βλέπετε, αυτοί στις Βρυξέλλες θέλουν τώρα να καθορίσουν ακόμα και τον αριθμό των αγελάδων στους βοσκοτόπους!» Θα πρέπει να επικεντρωθούμε σε αυτό και να πιέσουμε ώστε να γίνει ό, τι είναι απαραίτητο, κάτι που αναφέρεται ήδη σαφέστατα στην οδηγία για τη νιτρορρύπανση!

<SPEAKER ID=58 LANGUAGE="NL" NAME="Kestelijn-Sierens">
Κύριε Πρόεδρε, κύριε Επίτροπε, συνάδελφοι, η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών θα εγκρίνει την έκθεση της κ. McKenna. Η ανάλυση της συναδέλφου για την κατάσταση στα κράτη μέλη κατέληξε σε αρκετές επικρίσεις, και δικαιολογημένα, διότι μια ολόκληρη ενδεκάδα κρατών μελών γράφουν λίγο πολύ την οδηγία του 1991 στα παλιά τους τα παπούτσια. Αυτό ισχύει οπωσδήποτε και για τη Φλάνδρα, όπου η κατάσταση είναι ανησυχητική. Δεν μπορώ να αντικρούσω την εισηγήτρια, όταν αναφέρεται στην έλλειψη πολιτικής βούλησης στη Φλάνδρα. Δεν λύνεται το πρόβλημα αγνοώντας τις ευρωπαϊκές προδιαγραφές, κι αυτό συμβαίνει μέχρι τώρα στη Φλάνδρα, όπου για το 1998 προβλέπεται η διασπορά σε λιβάδια διπλάσιας ποσότητας κοπριάς από την προβλεπόμενη βάσει των ευρωπαϊκών προδιαγραφών.
<P>
Το πρόβλημα πρέπει να αντιμετωπισθεί με την αυστηρή εφαρμογή των ευρωπαϊκών προδιαγραφών. Βάσει της αρχής «ο ρυπαίνων πληρώνει» πρέπει να αρχίσουμε την επιβολή προστίμων όχι τόσο στην παραγωγή, όσο στα πλεονάσματα κοπριάς. Σε πρώτη φάση ο ίδιος ο τομέας πρέπει να επιλέξει πώς θα επιλυθεί το πρόβλημα. Εάν δεν το επιτύχει, θα χρειασθεί ίσως σε ορισμένες περιοχές μια υποχρεωτική μείωση του αριθμού των ζώων. Ας δοκιμάσουμε όμως πρώτα όλα τα άλλα μέσα.
<P>
Κυρία συνάδελφε, η έκθεσή σας προκάλεσε στη Φλάνδρα αρκετή αναταραχή, και οι διαπραγματεύσεις για ένα νέο διάταγμα για την κοπριά πήραν νέα ώθηση, γεγονός για το οποίο σας είμαι ευγνώμων.

<SPEAKER ID=59 LANGUAGE="EN" NAME="Hyland">
Κύριε Πρόεδρε, η προστασία του περιβάλλοντος αποτελεί σήμερα προτεραιότητα για τα περισσότερα κράτη μέλη και οι Eυρωπαίοι πολίτες συνειδητοποιούν όλο και περισσότερο το κοινωνικό και οικονομικό δυναμικό της. Οι γεωργοί, οι οποίοι κατά κύριο λόγο διαφυλάσσουν και διαχειρίζονται το φυσικό περιβάλλον, αντιδρούν θετικά, συμμορφούμενοι προς τις μεταβαλλόμενες περιβαλλοντικές κατευθυντήριες γραμμές, πολλές εκ των οποίων έχουν έναν παράγοντα κόστους για τον οποίον αξίζει να αποζημιωθούν.
<P>
Πουθενά δεν υπάρχει η ίδια θετική δέσμευση για τη διαχείριση του περιβάλλοντος όσο στην πατρίδα μου, την Ιρλανδία. Ως γεωργική χώρα, η Ιρλανδία εξαρτάται πολύ περισσότερο από άλλα κράτη μέλη της ΕΕ από τις γεωργικές εξαγωγές. Η ποιότητα των προϊόντων διατροφής μας συνδέεται στενά με το φυσικό περιβάλλον μας που συνίσταται βασικά σε λιβάδια. Ο τουρισμός μας, και ιδίως ο αγροτουρισμός, συνδέεται στενά με την ύπαιθρο. Η απασχόληση, τόσο στον τομέα των τροφίμων, όσο και του τουρισμού, εξαρτάται από την ποιοτική εικόνα μας.
<P>
Είναι λάθος και επιζήμιο να υπονοούμε ότι η κυβέρνηση και οι γεωργοί αδιαφορούν για την προστασία του περιβάλλοντος. Η κυβέρνηση έχει αντιδράσει θετικά στις παρατηρήσεις της Επιτροπής σχετικά με τα νιτρικά ιόντα στα υπόγεια ύδατα και μάλιστα απέδειξε ότι ο φώσφορος αποτελεί μεγαλύτερη απειλή. Και στις δύο περιπτώσεις η κυβέρνηση, οι γεωργικές οργανώσεις και οι γεωργοί έχουν δεσμευθεί να εξαλείψουν κάθε πιθανή απειλή για το περιβάλλον, και ιδίως για την ποιότητα των υπογείων υδάτων. Αρκεί να δει κανείς το ενδιαφέρον της Ιρλανδίας για το πρόγραμμα περιβαλλοντικής προστασίας της υπαίθρου και τον αριθμό των γεωργών που συμμετέχουν στο εν λόγω πρόγραμμα για να καταλάβει το μέγεθος της δέσμευσης που έχει αναλάβει η Ιρλανδία για ένα καλύτερο φυσικό περιβάλλον.
<P>
Μια τελική παρατήρηση: χωρίς γεωργούς δεν θα υπήρχε περιβάλλον και δεν θα φυλασσόταν η ύπαιθρος, γεγονός που θα συνιστούσα σε όλους να το λάβουν υπόψη τους.

<SPEAKER ID=60 LANGUAGE="ES" NAME="Gonzαlez Αlvarez">
Κύριε Πρόεδρε, βρισκόμαστε ενώπιον ενός προβλήματος δημόσιας υγείας - όπως ανέφερε ήδη η εισηγήτρια - και ενώπιον ενός προβλήματος συστηματικής παραβίασης του κοινοτικού δικαίου.
<P>
Πρόκειται για πρόβλημα που αφορά τη δημόσια υγεία, γιατί ήδη από το 1975 οι σχετικές με την ποιότητα των υδάτων οδηγίες προέβλεπαν πως τα επίπεδα των νιτρικών ιόντων δεν θα υπερέβαιναν τα 50 χιλιοστόγραμμα/λίτρο, ενώ σε κάποιες χώρες, όπως το Βέλγιο και οι Κάτω Χώρες, αυτά υπερβαίνουν τα 100 χιλιοστόγραμμα/λίτρο. Αφορά επίσης τη δημόσια υγεία, γιατί η Παγκόσμια Οργάνωση Υγείας και ο Οργανισμός Τροφίμων και Γεωργίας του ΟΗΕ υποστηρίζουν πως τα εν λόγω επίπεδα δεν πρέπει να φθάνουν τα 50 χιλιοστόγραμμα/λίτρο, και, μάλιστα, για λόγους ασφάλειας των βρεφών, δεν πρέπει να ξεπερνούν τα 10 χιλιοστόγραμμα/λίτρο.
<P>
Πρόκειται για πρόβλημα συστηματικής παραβίασης του κοινοτικού δικαίου, γιατί η οδηγία προβλέπει, πέρα από την επιλογή των ευπρόσβλητων περιοχών που πρέπει να εφαρμόζουν καλές γεωργικές πρακτικές, δύο προγράμματα δράσης - ένα που θα πρέπει να λήξει τον επόμενο χρόνο, και ένα δεύτερο που θα πρέπει να λήξει το 2003 - και σχετικά με αυτά τα δύο προγράμματα δράσης μόνο έξι κράτη μέλη υπέβαλαν το 1998 κάτι που θα μπορούσε να μοιάζει με πρόγραμμα δράσης. Επομένως, υπάρχει σαφής παραβίαση του κοινοτικού δικαίου.
<P>
Καταλαβαίνω την ανησυχία του συντάκτη γνωμοδότησης της Επιτροπής Γεωργίας - καθώς και την ανησυχία κάποιων συναδέλφων στην Επιτροπή Γεωργίας οι οποίοι υπέβαλαν τροπολογίες - όταν θέτει το θέμα της ανάγκης για μεγαλύτερη ενημέρωση των αγροτών, για την ύπαρξη ενισχύσεων, και ενδεχομένως για την τήρηση εκ μέρους της Ευρωπαϊκής Επιτροπής μιας λιγότερο αυταρχικής στάσης. Ωστόσο, κατά τη γνώμη μας η Ευρωπαϊκή Επιτροπή έπραξε καλώς κινώντας διαδικασίες επί παραβάσει, γιατί είναι ο μόνος τρόπος να πεισθούν οι κυβερνήσεις να λάβουν μέτρα σχετικά με τα νιτρικά ιόντα στο πόσιμο νερό. Πρέπει να προασπίζουμε τη δημόσια υγεία - όπως πολύ καλά αναφέρεται στη Συνθήκη και όπως πολύ καλά επαναλαμβάνουμε - και η τήρηση του κοινοτικού δικαίου αποτελεί μια εγγύηση όχι μόνο για τους καταναλωτές, αλλά και για το μέλλον της ίδιας της Ευρώπης. Επομένως, πρέπει κατά τη γνώμη μας να κινηθούν διαδικασίες επί παραβάσει και πρέπει, σε κάθε περίπτωση, να παρέχονται ενισχύσεις στους αγρότες και τα κράτη μέλη που εφαρμόζουν την παρούσα καθώς και άλλες οδηγίες που αφορούν τη δημόσια υγεία.

<SPEAKER ID=61 LANGUAGE="NL" NAME="Lagendijk">
Κύριε Πρόεδρε, συνάδελφοι, θα καταλάβατε ότι, για διάφορους λόγους, στις Κάτω Χώρες κανείς δεν χάρηκε με τα τεκμηριωμένα συμπεράσματα που διατύπωσε με τόση σαφήνεια η συνάδελφος κ. McKenna: δεν χαίρονται οι οικολόγοι, δεν χαίρονται οι αγρότες, ούτε η κυβέρνηση. Εάν δεν γίνει τίποτα, αν δεν επέμβουμε δραστικά, το 2002 οι Κάτω Χώρες θα απέχουν πολύ από τις προδιαγραφες της οδηγίας για τη νιτρορρύπανση, γεγονός που αναγνωρίσθηκε και από την ίδια την ολλανδική κυβέρνηση. Σπανίως το μήνυμα μιας έκθεσης ήταν τόσο σαφές: ολλανδική κυβέρνηση, υπουργέ Pronk, κάντε κάτι! Διαφορετικά, οι Κάτω Χώρες βαδίζουν προς την καταστροφή: πάρα πολύ υψηλές συγκεντρώσεις νιτρικών ουσιών στο περιβάλλον, έξοδα δεκάδων εκατομμυρίων φιορινιών που θα χρειασθούν για να καθαρισθεί το πόσιμο νερό, και επιπλέον η βεβαιότητα ότι το 2002 οι Κάτω Χώρες μπορούν να περιμένουν ημερήσιο πρόστιμο 500.000 φιορινιών. Αυτό το καλοκαίρι η ολλανδική κυβέρνηση μπόρεσε να κρυφθεί πίσω από το γεγονός ότι τελούσε υπό παραίτηση, αποφεύγοντας έτσι την παραπομπή της από την Ευρωπαϊκή Επιτροπή στο Ευρωπαϊκό Δικαστήριο, κάτι που πιθανόν θα γίνει προς το τέλος του έτους.
<P>
Οι Κάτω Χώρες έκαναν κακή εντύπωση, δεν μπορώ να το διατυπώσω διαφορετικά. Είναι δε μαύρη παρηγοριά ότι τελικά «ο ρυπαίνων θα πληρώσει».

<SPEAKER ID=62 LANGUAGE="NL" NAME="Maes">
Κύριε Πρόεδρε, προέρχομαι από μια περιοχή της Φλαμανδίας όπου κανένα πηγάδι δεν έχει πλέον πόσιμο νερό. Παράλληλα με τα όσα είπε ο προηγούμενος ομιλητής για τη γεωργία, θέλω να επισημάνω ότι χωρίς καθαρό νερό δεν μπορεί να γίνει λόγος ούτε για κτηνοτροφία, ούτε για δημόσια υγεία. Χαίρομαι, λοιπόν, για την έκθεση της κ. McKenna και εύχομαι να μην συνεχίσει η Φλαμανδία να συγκαταλέγεται στους κακούς μαθητές της Ευρώπης ως προς την καταπολέμηση της νιτρορρύπανσης του πόσιμου νερού μας. Για την ώρα αντιμετωπίζουμε συγκεντρώσεις νιτρορρύπανσης τέσσερεις φορές μεγαλύτερες από τα επιτρεπόμενα όρια για το πόσιμο νερό. Για εξοικονόμηση χρόνου παραπέμπω στα όσα είπε η κ. Kestelijn-Sierens για το θέμα. Παρά το γεγονός ότι η Επιτροπή μήνυσε τη Φλαμανδία δύο φορές, το 1995 και το 1997, η κατάσταση δεν φαίνεται να βελτιώνεται, γεγονός για το οποίο αισθάνομαι μεγάλη ντροπή, κάνοντας τη σύγκριση με τη Δανία, η οποία αρχικά βρισκόταν και αυτή σε κακή θέση. Σπεύδω να προσθέσω ότι δεν φταίω εγώ, ούτε και η πλειοψηφία των κατοίκων της Φλαμανδίας. Φταίει η κυβέρνηση που έχει τώρα την εξουσία και η οποία υποχώρησε στις πιέσεις του γεωργικού περιβάλλοντος, πιέσεις που οδήγησαν το 1995 σε ένα πρόγραμμα διασποράς κοπριάς που δεν ανταποκρίνεται κατά κανέναν τρόπο στις απαιτήσεις της οδηγίας. Δεν έγινε τίποτα για προδιαγραφές, ούτε για κώδικα καλής γεωργικής πρακτικής, ούτε καθορίστηκαν ευπρόσβλητες περιοχές. Αυτό, όμως, εννοείται, κύριε Πρόεδρε, διότι όλη η Φλαμανδία αποτελεί ευπρόσβλητη περιοχή, μία μεγάλη ευπρόσβλητη περιοχή. Το πρόγραμμα διασποράς κοπριάς είναι, επομένως, εντελώς ανεπαρκές.
<P>
Και ερωτώ, κύριε Πρόεδρε, την Επιτροπή ποιά συνέχεια θα δοθεί σε όλες αυτές τις επιστολές και τις μηνύσεις. Θα αφήσετε τα πράγματα στην καλή θέληση του κλάδου; Διότι προσωπικά δεν πιστεύω πια στην καλή του θέληση. Υπάρχει η διαπίστωση ότι όλος ο τομέας βρίσκεται σε κρίση, κι όμως δεν επωφελήθηκε από αυτή την κρίση για να προχωρήσει σε λογικά μέτρα, όπως στον περιορισμό της χοιροτροφίας, για παράδειγμα.
<P>
Κύριε Πρόεδρε, δεν επαρκεί πλέον ένας απλός περιορισμός: είμαι πεπεισμένη ότι τελικά μια λιγότερο εντατική, περισσότερο φιλοπεριβαλλοντική και φιλόζωη γεωργία και κτηνοτροφία θα είναι ό, τι καλύτερο και για τους ανθρώπους.

<SPEAKER ID=63 LANGUAGE="NL" NAME="Blokland">
Κύριε Πρόεδρε, κατ' αρχάς συγχαίρω την κ. Maes για την παρθενική της ομιλία. Συμφωνώ απολύτως με τα όσα είπε.
<P>
Η κοπριά χρησιμοποιείται για να αυξήσει τη γονιμότητα της γης, επομένως η χρησιμοποιούμενη ποσότητα δεν πρέπει να υπερβαίνει αυτή που μπορεί να απορροφηθεί από τις καλλιέργειες. Πρέπει, επομένως, να αποφεύγεται η συγκέντρωση νιτρικών ιόντων στα υπόγεια και επιφανειακά ύδατα, και αυτό είναι και το θέμα της οδηγίας 91/676/ΕΟΚ. Η συμμόρφωση προς αυτή την οδηγία είναι κάθε άλλο παρά ικανοποιητική. Πριν από χρόνια όλα τα κράτη μέλη συμφώνησαν με το όριο των 50 mg νιτρικών ιόντων ανά λίτρο υπόγειου ύδατος, χωρίς όμως αποτέλεσμα στα περισσότερα κράτη μέλη. Σε πολλά κράτη μέλη δεν εκπονήθηκαν καν προγράμματα, σε σημείο που χρειάσθηκε η παρέμβαση του Ευρωπαϊκού Δικαστηρίου. Όλα τα κράτη μέλη οφείλουν να αντιμετωπίσουν σοβαρά την εφαρμογή της οδηγίας, συμπεριλαμβανομένων των Κάτω Χωρών, που, στην προκειμένη περίπτωση, δεν είναι καθόλου το καλό παιδί που τόσο συχνά προσποιούνται ότι είναι.
<P>
Οι ευθύνες, ωστόσο, για τη σημερινή κατάσταση δεν βαρύνουν μόνο τη γεωργία, αλλά και τον καταναλωτή, ο οποίος καταναλώνει κρέας σε σχετικά χαμηλές τιμές. Στο παρελθόν οι αρχές συχνά υπέθαλπταν αυτές τις καταστάσεις. Η εντατική κτηνοτροφία, όμως, δημιουργεί πολλά προβλήματα. Ακόμα κι αν σταματήσουμε αμέσως τη διασπορά κοπριάς, για είκοσι χρόνια τα νιτρικά ιόντα θα εξακολουθούν να συγκεντρώνονται στα ύδατα επιφανείας. Οι πραγματικές λύσεις, δηλαδή, θα απαιτήσουν πολύ χρόνο και πρέπει από τώρα να ασχοληθούμε εντατικά με αυτές.

<SPEAKER ID=64 LANGUAGE="FR" NAME="Pinel">
Κύριε Πρόεδρε, το ζήτημα των νιτρικών ιόντων στο νερό είναι υπαρκτό, αλλά αποτελεί μέρος ενός ευρύτερου και γενικού προβλήματος το οποίο θα προσπαθήσω να αναλύσω σε αυτό το σημείο.
<P>
Εδώ και πενήντα χρόνια το φυσικό μας περιβάλλον και οι φυσικοί μας πόροι καταστρέφονται συστηματικά από τις εντατικές και ρυπογόνες γεωργικές πρακτικές. Χρειάστηκαν πέντε χιλιάδες χρόνια για να διαμορφωθεί η ύπαιθρός μας, αλλά μόνο πενήντα χρόνια για να καταστραφούν οι πιο ωραίοι καρποί. Εδώ και πενήντα χρόνια ερημώνει η ύπαιθρος από τους γεωργούς της, βγαίνουν οι φράχτες, σκεπάζονται οι λίμνες, σκορπίζονται δηλητήρια στα εδάφη, στοιβάζεται το χώμα και δεν μπορεί να αναπνεύσει, και εμποδίζεται, τέλος, η διείσδυση των ομβρίων υδάτων στον υδροφόρο ορίζοντα. Αντί να εισχωρήσει στο έδαφος, το νερό σχηματίζει ρυάκια στην επιφάνεια και παρασύρει το φυτόχωμα στο πιο κοντινό ποτάμι. Στην περιοχή μου, στη Νορμανδία, σε ορισμένες περιπτώσεις η διάβρωση του εδάφους απομακρύνει μέχρι και είκοσι τόνους φυτοχώματος ανά εκτάριο το χρόνο.
<P>
Οι συνέπειες αυτών των ανεύθυνων μεθόδων είναι πολλαπλές, αλλά μπορούμε να αναφέρουμε ορισμένες από τις σοβαρότερες. Η εντατική παραγωγή απομάκρυνε από την ύπαιθρο ένα μεγάλο μέρος από τους γεωργούς της, συμβάλλοντας, αντίθετα, στη συμφόρηση των αστικών περιοχών. Πρόκειται, επομένως, ουσιαστικά για χωροταξικό πρόβλημα. Φυτοφάρμακα, ζιζανιοκτόνα, μυκητοκτόνα και άλλα χημικά προϊόντα είναι ταυτόχρονα σπερματοκτόνα. Πράγματι, από τότε που άρχισαν να χρησιμοποιούνται μαζικά αυτά τα δηλητήρια μείωσαν στο μισό την ανθρώπινη γονιμότητα στις δυτικές χώρες, και η σχέση αιτίας αποτελέσματος είναι σήμερα ιατρικά αναμφισβήτητη. Πρόκειται, επομένως, για ένα μείζον πρόβλημα δημόσιας υγείας. Είτε βρέχει είτε όχι, ο υδροφόρος ορίζοντας δεν μπορεί εύκολα να ανανεωθεί, να ξαναγεμίσει. Η χαμηλή του στάθμη τείνει, επομένως, να συγκεντρώνει ρυπογόνες ουσίες, όπως τα νιτρικά ιόντα. Η μείωση των υδάτινων πόρων, οι οποίοι προσφέρονται όλο και λιγότερο προς πόση, είναι ιδιαίτερα ανησυχητική, ενώ μάλιστα ξέρουμε πως η εξασφάλιση ύδατος θα αποτελέσει μία από τις στρατηγικές προκλήσεις του επόμενου αιώνα. Πρόκειται, λοιπόν, για μείζον γεωπολιτικό πρόβλημα.
<P>
Κυρίες και κύριοι, αγαπητοί συνάδελφοι, δεν βρισκόμαστε πλέον, όπως πριν από πενήντα χρόνια, στο τέλος του πολέμου, όταν πολλές ελλείψεις μπορούσαν να δικαιολογήσουν μία πραγματική προσπάθεια για αύξηση της παραγωγής. Σήμερα η κατάσταση είναι διαφορετική. Εδώ και πολύ καιρό έπρεπε να είχαμε επαναπροσανατολίσει αυτές τις προσπάθειες όχι πλέον στην ποσότητα, αλλά στην ποιότητα. Από το 1950, όμως, μπήκαμε σε ένα φαύλο κύκλο που τροφοδοτείται από τις αγροχημικές πολυεθνικές και από τις τράπεζες. Όχι, δεν ευθύνονται οι γεωργοί για την κατάσταση αυτή! Ένα μεγάλο μέρος από αυτούς, μάλιστα, υπήρξαν τα πρώτα θύματα δύο κακών ταυτόχρονα: του δανεισμού και του αγώνα δρόμου των επιχορηγήσεων. Εκείνοι που αγωνίστηκαν περισσότερο για την προστασία του περιβάλλοντος έχουν πεθάνει, κυριολεκτικά και μεταφορικά: αρκεί να δούμε τα ποσοστά αυτοκτονιών στον γεωργικό πληθυσμό. Οφείλουμε, όμως, να διαπιστώσουμε ότι η Ευρωπαϊκή Ένωση είναι συνυπεύθυνη γι' αυτή την κατάσταση. Πράγματι, δεν είναι σε θέση να δώσει μαθήματα στα κράτη μέλη σχετικά με τον τομέα του περιβάλλοντος, αφού η ίδια εδώ και πολύ καιρό ευνοεί συστηματικά με επιχορηγήσεις τις εντατικές μεθόδους παραγωγής.
<P>
Τέλος, ενδείκνυται να λαμβάνεται πάντα υπόψη ό, τι μπορεί να μας βοηθήσει να συνειδητοποιήσουμε καλύτερα το πρόβλημα, και η εργασία της κυρίας McKenna είναι αξιέπαινη. Ωστόσο, είμαι πραγματικά πεπεισμένος ότι η απάντηση σε όλα αυτά τα ερωτήματα βρίσκεται ουσιαστικά σε κάποιους τραπεζικούς και βιομηχανικούς κύκλους με πολύ μεγαλύτερη, δυστυχώς, επιρροή από τη δική μας, αγαπητοί συνάδελφοι.

<SPEAKER ID=65 LANGUAGE="FI" NAME="Myller">
Αξιότιμε κύριε Πρόεδρε, η καθυστέρηση στις διαδικασίες εφαρμογής των περιβαλλοντικών οδηγιών αποτελεί πραγματικό πρόβλημα για την ΕΕ, και, όπως έχει διαπιστωθεί εδώ σε πολλές παρεμβάσεις, αυτή η καθυστέρηση ήταν ιδιαίτερα αισθητή στην περίπτωση της παρούσας οδηγίας σχετικά με τη νιτρορρύπανση. Οι σημερινές γεωργικές πρακτικές αποτελούν, όπως έχει επίσης διαπιστωθεί εδώ, την κυρία αιτία της νιτρορρύπανσης, προκαλώντας επίσης ευτροφισμό των υδάτων. Ο κόσμος αντιλαμβάνεται τον ευτροφισμό και τα άλλα προβλήματα ρύπανσης όταν έρχεται αντιμέτωπος με αυτά στις παραλίες και στις προκυμαίες του. Αυτό έχει συμβεί μεταξύ άλλων στην περίπτωση της Βαλτικής Θάλασσας. Δεδομένης της παρούσας κατάστασης, ο κόσμος απαιτεί πραγματικά να αντιμετωπιστούν αποφασιστικά τα προβλήματα ρύπανσης και ευτροφισμού στη Βαλτική Θάλασσα. Για το πρόβλημα του ευτροφισμού της Βαλτικής Θάλασσας δεν μπορούμε να κατηγορήσουμε, όπως το συνηθίζουμε, μόνο τις χώρες της Βαλτικής και την Πολωνία: παρατηρώντας τα στατιστικά στοιχεία θα διαπιστώσουμε ότι για την κατάσταση φέρουν ευθύνη και τα κράτη μέλη της Ευρωπαϊκής Ένωσης. Γι' αυτόν τον λόγο απαιτείται να δοθεί ιδιαίτερη προσοχή στο θέμα και να ληφθούν μέτρα για την αντιμετώπισή του.
<P>
Θέλω να τονίσω ιδιαίτερα ότι ούτε η Φινλανδία έχει υποβάλει το δικό της πρόγραμμα δράσης, έχει όμως δεσμευθεί να μειώσει τη νιτρορρύπανση κατά 50 %. Αυτή η δέσμευση είναι ιδιαίτερα σημαντική, όχι μόνο εξαιτίας της ύπαρξης παράκτιων συνόρων, αλλά και εξαιτίας της λιμναίας ενδοχώρας. Σήμερα μπορώ ακόμα να πιώ νερό από τη λίμνη στο εξοχικό μου.
<P>
Η γεωργική πολιτική στο πλαίσιο της Ατζέντας 2000 αποτελεί ένα σημαντικό εργαλείο για τον περιορισμό της ρύπανσης γεωργικής προέλευσης. Δεν θα πρέπει να χορηγούνται άμεσες ενισχύσεις σε αυτόν τον τομέα, παρά μόνο όταν ακολουθούνται οι υφιστάμενες σχετικές διατάξεις. Οι ξεχωριστές περιβαλλοντικές ενισχύσεις για την ύπαιθρο πρέπει να χορηγούνται στις περιπτώσεις όπου λαμβάνονται πραγματικά μέτρα και πραγματοποιούνται ενέργειες για τη βελτίωση της κατάστασης του περιβάλλοντος.

<SPEAKER ID=66 LANGUAGE="ES" NAME="Valverde Lσpez">
Κύριε Πρόεδρε, μπορούμε κατ' αρχήν να υποστηρίξουμε απολύτως την πρόταση ψηφίσματος της έκθεσης της κυρίας McKenna. Τώρα, βέβαια, όταν αναθεωρηθεί, ίσως χρειασθεί να κάνουμε κάποια αυτοκριτική σχετικά με τον τρόπο εκπόνησης των εκθέσεών μας. Ίσως ούτε εμείς οι ίδιοι τηρούμε στις εκθέσεις μας τις απαιτήσεις της Επιτροπής για μεγαλύτερη διαφάνεια, κι έτσι, όταν λέμε ότι κάποια κράτη μέλη τις τηρούν και κάποια άλλα δεν τις τηρούν, θα έπρεπε να καταγγείλουμε συγκεκριμένα τα κράτη μέλη τα οποία δεν τις τηρούν κι εκείνα τα οποία τηρούν κάποιες προϋποθέσεις.
<P>
Επομένως, θα συνιστούσα να αναφερθούν στην εν λόγω παράγραφο τα τρία αυτά κράτη μέλη, ήτοι η Σουηδία, η Αυστρία και η Φινλανδία, τα οποία ανταποκρίνονται στο γενικό επίπεδο των υπογείων υδάτων τους. Θα πρέπει δε να επισημανθεί επίσης πως μόνο τέσσερα κράτη μέλη έχουν παραβεί την οδηγία: πρόκειται για τη Δανία, την Ισπανία, τη Γαλλία και το Λουξεμβούργο. Πιστεύω πως σε αυτές τις συνεδριάσεις, οι οποίες είναι συνεδριάσεις ελέγχου των κρατών μελών, πρέπει να είμαστε συγκεκριμένοι και να υπάρχει διαφάνεια.
<P>
Δεν πιστεύω επίσης πως πρέπει να προσωποποιούμε τα ψηφίσματά μας. Μιλάμε για ένα Κοινοβούλιο το οποίο εκφράζει την απαξίωσή του..., ίσως οι άνθρωποι να απαξιούμε, αλλά τα θεσμικά όργανα μάλλον θα πρέπει να χρησιμοποιούμε άλλες εκφράσεις. Θα πρέπει, επομένως, να αναλύσουμε το ίδιο μας το ψήφισμα, και δεν πρόκειται για την κριτική μιας συγκεκριμένης πρότασης, αλλά ίσως για κριτική του έργου μας.
<P>
Φτάνουμε τώρα στο σημείο στο οποίο συμφωνώ πλήρως με όλους τους συναδέλφους που παρενέβησαν: η επιφυλακτική στάση της Επιτροπής ως προς την εκκίνηση των διαδικασιών δεν μας ικανοποιεί καθόλου, και το Ευρωπαϊκό Κοινοβούλιο πρέπει να εκφράσει την ανησυχία του για το ότι η Επιτροπή δεν πληροί με μεγαλύτερη αποτελεσματικότητα την υποχρέωσή της να αναγκάζει τα κράτη μέλη να τηρούν την κοινοτική νομοθεσία. Η επιφυλακτικότητα που επιδεικνύει είναι υπερβολική. Πιστεύω πως η υποχρέωση τήρησης των καλών γεωργικών πρακτικών μπορεί να αποτελέσει θεμέλιο λίθο.
<P>
Όσον αφορά την τελευταία παράγραφο της έκθεσης της κυρίας McKenna, όπου ζητείται «ενίσχυση της παραγωγής ενέργειας σε μικρές εγκαταστάσεις», ίσως να είχε μεγαλύτερη απήχηση αν μιλούσαμε για προώθηση και παροχή κινήτρων γι' αυτούς τους στόχους.

<SPEAKER ID=67 LANGUAGE="NL" NAME="Eisma">
Κύριε Πρόεδρε, συμφωνώ απόλυτα με τα συμπεράσματα της συναδέλφου κ. McKenna, παρά το γεγονός ότι προέρχομαι από μια χώρα με πολύ κακή επίδοση. Κάποιες ανακρίβειες στην έκθεση McKenna σχετικά με την κατάσταση στις Κάτω Χώρες δεν επηρεάζουν καθόλου τις δικαιολογημένες κατηγορίες κατά της χώρας. Ως Φιλελεύθερος, δεν είμαι υπέρ των διαταγών και των απαγορεύσεων, αλλά στις Κάτω Χώρες αποδείχθηκε πλέον ότι χωρίς αυτά τα μέσα το πρόβλημα δεν λύνεται. Οι Κάτω Χώρες προσπάθησαν με όλα τα μέσα να επιλύσουν το πρόβλημα, χωρίς να φτάσουν σε μείωση στους αριθμούς των ζώων. Μία από τις χρησιμοποιηθείσες μεθόδους ήταν οι φόροι επί των πλεονασμάτων των λιπασμάτων, αλλά αποδείχθηκε ότι δεν ήταν πολύ αποτελεσματική στην εν λόγω χώρα. Εξακολουθούμε να έχουμε πλεόνασμα δεκατεσσάρων εκατομμυρίων κιλών κοπριάς, που δεν ξέρουμε πώς να το ξεφορτωθούμε. Θα ήθελα αυτό να γίνει μάθημα για τις άλλες χώρες που αντιμετωπίζουν παρόμοιο σοβαρό πρόβλημα. Παραδέχομαι ότι κάθε χώρα πρέπει να μπορεί να βρεί τις δικές της καλύτερες λύσεις. Ένα όμως είναι σίγουρο: η παραγωγή της Ευρωπαϊκής Ένωσης είναι ειλικρινά υπερβολικά μεγάλη. Διατηρούμε υπερβολικά μεγάλους αριθμούς ζώων και επιβάλλεται πλέον μια αναδιάρθρωση της κτηνοτροφίας. Δεν υπάρχει πια χρόνος για χάσιμο.

<SPEAKER ID=68 LANGUAGE="PT" NAME="Rosado Fernandes">
Κύριε Πρόεδρε, είναι προφανές ότι πολύ συχνά οι οδηγίες που εκδίδει η Επιτροπή δεν βασίζονται σε μελέτες οι οποίες να εκφράζουν συνολικά την πραγματικότητα του γεωργικού τομέα, ή την πραγματικότητα του περιβάλλοντος σε ολόκληρη την Ευρώπη. Κατάγομαι από μια περιοχή της Νότιας Πορτογαλίας όπου δύσκολα, πολύ δύσκολα πράγματι, φθάνουμε στο ένα ζώο ανά εκτάριο. Σε άλλες περιοχές της Πορτογαλίας είναι αρκετά συχνό φαινόμενο να υπάρχουν μέχρι και πέντε ζώα ανά εκτάριο. Δείτε, λοιπόν, πόσο διαφέρει σε μια μικρή χώρα, όπως η δική μας, η ελάχιστα εκτατική γεωργία του Βορρά από την πιο εκτατική γεωργία του Νότου. Είναι αυτονόητο ότι σε μια χώρα σαν τη δική μου, όπου υπάρχουν μεγάλες κλιματικές διαφορές και εναλλαγές περιόδων ανομβρίας, όπως η παρούσα, και περιόδων έντονων βροχοπτώσεων τον χειμώνα, η μοναδική εποχή όπου όντως το κλίμα είναι σταθερό είναι το καλοκαίρι. Για να επιτύχουμε παραγωγή το καλοκαίρι χρειάζεται άρδευση, αλλά για την άρδευση χρειάζονται λιπάσματα, διότι χωρίς αυτά δεν υπάρχει συγκομιδή.
<P>
Αρα, το πρόβλημα στην Πορτογαλία τίθεται διαφορετικά από ό, τι στη Σουηδία ή την Ολλανδία. Το πρόβλημα εκεί εμφανίζεται με εντελώς διαφορετικό τρόπο, από τη στιγμή που η διασπορά νιτρικών ιόντων στο έδαφος γίνεται συγκεκριμένα το καλοκαίρι, όπου η πιθανότητα ρύπανσης των υδροφόρων οριζόντων είναι μικρότερη.
<P>
Παρά ταύτα επιβάλλεται μια ορθή γεωργική πρακτική. Αλλά πώς μπορεί να συμβιβαστεί η ορθή γεωργική πρακτική με την επιβίωση των γεωργών στην ύπαιθρο; Αφενός έχουμε το ευρωπαϊκό γεωργικό πρότυπο και αφετέρου υπάρχει η αυστηρότητα, σε σημείο που θυμίζει ιερά εξέταση, που επιβάλλει την «καθαρότητα» του αίματος στην Ευρώπη. Πώς μπορούν να συμβιβαστούν οι δύο αυτές ανάγκες; Είναι σημαντικό να εξευρεθεί λύση γι' αυτό το πρόβλημα, και πρώτα απ' όλα μέσω της παιδείας. Η παιδεία συμβάλλει σημαντικά ούτως ώστε εκείνοι που επισκέπτονται την ύπαιθρο να μην τη βρωμίζουν. Κατά δεύτερον, υπάρχουν οι ρυπογόνες βιομηχανίες, όπως τα ελαιοτριβεία και οι εντατικές εκμεταλλεύσεις. Τέλος, ήταν επίσης ουσιαστικό να ληφθεί υπόψη το βιοαέριο, που θα συνιστούσε μια μέθοδο προώθησης και ανάπτυξης της γεωργικής παραγωγής με την αξιοποίηση εκείνου που λερώνει τους αγρούς μας. Και κάτι τέτοιο δεν έγινε ...

<SPEAKER ID=69 LANGUAGE="DA" NAME="Sandbζk">
Κύριε Πρόεδρε, χαίρομαι που έχουμε και πάλι την ευκαιρία να συζητήσουμε για το σοβαρό αυτό θέμα. Η έκταση του προβλήματος της νιτρορρύπανσης είναι ανησυχητική. Το 22 % των αγροτικών περιοχών στην Ευρώπη περιέχει συγκεντρώσεις της τάξεως των 50 mg/l, που αποτελεί γενικώς το ανώτατο επιτρεπτό για την υγεία όριο. Η συγκέντρωση θα έπρεπε - όπως ανέφερε και η εισηγήτρια - να μειωθεί στα 10mg/l, τόσο για το πόσιμο νερό, όσο και για τα ύδατα επιφανείας, όπως συστήνει η ΠΟΥ, ο Oργανισμός Τροφίμων και Γεωργίας του ΟΗΕ και η Greenpeace, διότι αυτό το επίπεδο διήθησης νιτρικών ιόντων αποτελεί την οριακή τιμή ασφαλείας για το πόσιμο νερό για τα βρέφη. Δεν πρέπει να ξεχνάμε ότι το πρόβλημα της νιτρορρύπανσης είναι σοβαρό πρόβλημα υγείας και, δεδομένων των σοβαρότατων επιπτώσεών της όσον αφορά το περιβάλλον και την υγεία, οι προτάσεις της έκθεσης είναι υπερβολικά ασαφείς. Το γεγονός ότι τα κράτη μέλη δεν έχουν εφαρμόσει την ψηφισθείσα νομοθεσία στον εν λόγω τομέα είναι αναμφισβήτητα ανεύθυνο. Στηρίζω φυσικά ολόψυχα, όπως και όλοι οι υπόλοιποι, τη σύσταση προς την Επιτροπή να επιταχύνει τις διαδικασίες επί παραβάσει. Εντούτοις ούτε κι αυτές επαρκούν. Η Επιτροπή πρέπει επίσης να κληθεί να αλλάξει ριζικά τη γεωργική πολιτική της ΕΕ, ούτως ώστε να δοθούν κίνητρα στους αγρότες να μειώσουν τη ρύπανση των υδάτων από τη διασπορά αζώτου, ως επακόλουθο των νιτρικών ιόντων. Αυτό θα επιφέρει κατ' αρχάς μια έντονη αύξηση των ενισχύσεων, δεδομένου ότι θα χρησιμοποιηθεί μεγαλύτερο μέρος των χρηματοδοτικών πόρων της κοινής γεωργικής πολιτικής για τη μετάβαση στην οικολογική γεωργία, ώστε να καταστεί ελκυστικότερη σε σύγκριση με τη συμβατική γεωργία. Μια τέτοια ευρεία μετάβαση στην οικολογική γεωργία στο πλαίσιο της ΕΕ θα συνεπιφέρει επίσης αναρίθμητα άλλα οφέλη και για το περιβάλλον και για την υγεία.
<P>
Είναι επίσης σημαντικό να επισημάνουμε ότι η οδηγία για τη νιτρορρύπανση δεν επαρκεί από μόνη της για να εξασφαλίσει καθαρό πόσιμο νερό στην ΕΕ. Κατά συνέπεια, θα ήθελα σε αυτό το σημείο να καλέσω την Επιτροπή να λάβει πρωτοβουλίες για τη θέσπιση κοινών φόρων επί του αζώτου στην ΕΕ, υπό την προϋπόθεση ωστόσο ότι τα έσοδα από τους εν λόγω φόρους θα επαναποδίδονται στα κράτη μέλη. Με τούτες τις παρατηρήσεις ελπίζω ότι το Ευρωπαϊκό Κοινοβούλιο θα στηρίξει την έκθεση, αφού οι προτάσεις της αποτελούν σημαντικό βήμα προς τη σωστή κατεύθυνση.

<SPEAKER ID=70 NAME="Τρακατέλλης">
Κύριε Πρόεδρε, δεν υπάρχει καμία αμφιβολία ότι η νιτρορύπανση οφείλεται κυρίως στην υπερβολική χρήση λιπασμάτων στις γεωργικές καλλιέργειες και στην εντατική κτηνοτροφία. Και, φυσικά, επειδή είναι υπερβολικές οι ποσότητες των νιτρικών, δεν μπορούν να χρησιμοποιηθούν από τα φυτά, περνούν το έδαφος, μολύνουν τα υπόγεια ύδατα και το αποτέλεσμα είναι διττό. Αφενός μεν ευτροφισμός: ευτροφισμός στα ποτάμια, ευτροφισμός στις παράκτιες περιοχές και στις θάλασσες με όλα τα συνεπακόλουθά του και, από την άλλη μεριά, κίνδυνος για τη δημόσια υγεία στο πόσιμο νερό διότι, όπως όλοι γνωρίζουμε, τα νιτρικά ανάγονται στον οργανισμό μας σε νιτρώδη και τα νιτρώδη μεταβάλλουν την αιμοσφαιρίνη σε μεθαιμοσφαιρίνη. Το αποτέλεσμα είναι να μην γίνεται πολύ καλά η μεταφορά τού οξυγόνου από τους πνεύμονες στους ιστούς και αυτό, κυρίως, είναι πιο επικίνδυνο για τα βρέφη.
<P>
Δεν υπάρχει καμιά αμφιβολία ότι οι στόχοι της οδηγίας, που αποβλέπουν και στη μείωση και στην πρόληψη της νιτρορύπανσης, ήταν σωστοί. Δυστυχώς, τα κράτη μέλη δεν ανταποκρίθηκαν στον βαθμό που έπρεπε να ανταποκριθούν και, πολύ περισσότερο, λυπούμαι διότι και η χώρα μου δεν ανταποκρίθηκε. Διότι ενώ έχει προσδιορίσει τέσσερις περιοχές ευπρόσβλητες, εντούτοις δεν έχει ακόμη αποφασίσει με ποιόν τρόπο θα τις προστατεύσει, ούτε έχει ακόμη υποβάλει σχετικά προγράμματα δράσης. Πιστεύω ότι η Ευρωπαϊκή Επιτροπή πρέπει να ελέγχει την εφαρμογή των διαφόρων οδηγιών με μεγαλύτερη αποφασιστικότητα διότι δεν είναι δυνατόν να έχουμε ποιότητα ζωής χωρίς να έχουμε προστασία του περιβάλλοντος.

<SPEAKER ID=71 LANGUAGE="PT" NAME="Novo">
Κύριε Πρόεδρε, κύριοι βουλευτές, η καταπολέμηση της ρύπανσης των υπογείων υδάτων απαιτεί μια ολοκληρωμένη στρατηγική η οποία προϋποθέτει την καταπολέμηση των διαφορετικών πηγών αυτής της ρύπανσης, είτε αυτή προέρχεται από τη γεωργία, είτε από διάφορα είδη βιομηχανίας, είτε ακόμη από οικιακές δραστηριότητες. Γι' αυτό θεωρούμε προσήκουσα την πρόταση της έκθεσης σχετικά με τη διεξαγωγή ερευνών που θα επιτρέπουν τον προσδιορισμό του συγκριτικού βάρους των διαφορετικών πηγών ρύπανσης των υπογείων υδάτων.
<P>
Αναφορικά με τη ρύπανση των υπογείων υδάτων από νιτρικά ιόντα, καθίσταται πράγματι επείγουσα η όσο το δυνατόν συντομότερη μεταφορά της κοινοτικής νομοθεσίας στο εθνικό δίκαιο, μια διαδικασία που θα έπρεπε μάλιστα να έχει ήδη ολοκληρωθεί. Εντούτοις, θα θέλαμε να επισημάνουμε ότι είναι αναγκαίο να επιτευχθεί κάποια συναίνεση όσον αφορά την έμπρακτη εφαρμογή αυτής της νομοθεσίας, λαμβάνοντας υπόψη εθνικές και περιφερειακές ιδιαιτερότητες, μια ανάγκη άλλωστε που επιδιώξαμε να αναδείξουμε με την κατάθεση τροπολογιών σε ορισμένα σημεία του κειμένου της έκθεσης.
<P>
Επιτρέψτε μας, για παράδειγμα, να υπογραμμίσουμε την αναγκαιότητα να δοθεί ιδιαίτερη προσοχή σε συγκεκριμένες αγροτικές περιοχές κάποιων κρατών μελών, εύκολα αναγνωρίσιμες και μάλλον γνωστές, ορισμένες εκ των οποίων αναφέρθηκαν ήδη εδώ, στις οποίες η κατάσταση είναι σοβαρή και όπου οι τιμές της ρύπανσης έχουν ήδη ξεπεράσει, εδώ και πολύ καιρό, τα αποδεκτά όρια. Οι καταστάσεις αυτές είναι αποτέλεσμα εντατικών γεωργικών μεθόδων που, βραχυπρόθεσμα τουλάχιστον, καθιστούν τη γεωργική παραγωγή των αντιστοίχων περιοχών περισσότερο ανταγωνιστική, είτε λόγω της αύξησης της παραγωγικότητας που επιτυγχάνουν, είτε λόγω της ευκολότερης πρόσβασής τους στις κοινοτικές γεωργικές ενισχύσεις.
<P>
Πρόκειται αναμφιβόλως - για τον πρόσθετο λόγο ότι, σε ορισμένες περιπτώσεις, έχουμε να κάνουμε με εξαιρετικά ευπρόσβλητες ζώνες - για μια κατάσταση την οποία οφείλουμε να αντιμετωπίσουμε δίχως καθυστέρηση και με προτεραιότητα. Σε γενικές γραμμές, φρονούμε επίσης ότι οι αναγκαίες και κατάλληλες παρεμβάσεις για την αντιμετώπιση καταστάσεων που διαφέρουν αισθητά μεταξύ τους προϋποθέτουν μια πλήρη και εμπεριστατωμένη γνώση τόσο των διαφόρων καλλιεργειών και συστημάτων παραγωγής, όσο και των συγκεκριμένων καταστάσεων που υφίστανται στα διάφορα κράτη μέλη και στις διάφορες περιφέρειές τους, κατά τρόπο ώστε να αποτραπούν τεχνητές ανισότητες, έμμεσα προνόμια και επιδείνωση της αδικίας.
<P>
Ειδικότερα στο ζήτημα που αφορά τον αριθμό ζώων ανά εκτάριο - κι αυτό είναι ένα άλλο παράδειγμα - θα πρέπει να δοθεί ιδιαίτερη προσοχή, μιας και για τη λήψη αποφάσεων θα πρέπει να λαμβάνονται υπόψη οι απόλυτες και οι σχετικές τιμές, καθώς και οι υποδομές της κτηνοτροφίας των διαφόρων περιοχών.
<P>
Από την άλλη μεριά, αναφορικά με το ίδιο θέμα, θεωρούμε αντιθέτως πως θα έπρεπε να δημιουργηθούν σε όλες τις κτηνοτροφικές εκμεταλλεύσεις (ανεξαρτήτως της πρότασης για δημιουργία εγκαταστάσεων παραγωγής βιοαερίου, με την οποία συμφωνούμε), με τη βοήθεια κατάλληλων ενισχύσεων και κινήτρων, δεόντως επιβλεπόμενες εγκαταστάσεις για τη συλλογή και την επεξεργασία της κοπριάς, ένα ζήτημα το οποίο δεν αναφέρεται επαρκώς στο κείμενο της έκθεσης, αλλά που ευελπιστούμε ότι θα συμπεριληφθεί, εφόσον εγκριθεί μια τροπολογία που καταθέσαμε.

<SPEAKER ID=72 NAME="Kinnock, Neil">
Κύριε Πρόεδρε, θα ήθελα κατ'αρχάς να αναφερθώ πολύ σύντομα σε δύο γυναίκες. Πρώτον, στη συνάδελφό μου κ. Ritt Bjerregaard, που δυστυχώς υπέστη ένα πολύ σοβαρό ατυχήματος στο σπίτι της περίπου πριν από δύο εβδομάδες και είναι πολύ σοβαρά τραυματισμένη. Τα καλά νέα είναι ότι η ανάρρωσή της εξελίσσεται πολύ καλά και ότι θα είναι μαζί μας πολύ σύντομα. Η δυσκολία που αντιμετωπίζει εξηγεί εν μέρει την παρουσία μου απόψε σε αυτή τη συναρπαστική συζήτηση. Δεύτερον, θα ήθελα να συγχαρώ την κ. Maes για τον παρθενικό της λόγο. Είναι η πρώτη της ημέρα στο Κοινοβούλιο. Κατόρθωσε να μιλήσει μέσα σε δύο ώρες περίπου από τη στιγμή που έγινε βουλευτής. Κατόρθωσε να μιλήσει για τρία λεπτά, ενώ είχε δικαίωμα για δύο, συνεπώς οι ψηφοφόροι της πρέπει να είναι πολύ ικανοποιημένοι με το γεγονός ότι, αντί για έναν, εκπροσωπήθηκαν από ενάμιση βουλευτή, και είμαι βέβαιος ότι αυτό είναι καλός οιωνός για το μέλλον. Της εύχομαι ό, τι καλύτερο στη σταδιοδρομία της στο Ευρωπαϊκό Κοινοβούλιο.
<P>
Ευχαριστώ την Επιτροπή Περιβάλλοντος, Δημόσιας Υγείας και Προστασίας των Καταναλωτών, και ιδίως την εισηγήτρια κ. McKenna, γι' αυτή την πολύ ευπρόσδεκτη έκθεση πρωτοβουλίας, που εστιάζει την προσοχή στη σοβαρή ανάγκη να διασφαλιστεί η εφαρμογή της οδηγίας του 1991 σχετικά με τα νιτρικά ιόντα. Λέγεται ότι ο ουράνιος θόλος κινείται πάρα πολύ αργά, αλλά, συγκριτικά με τις διαδικασίες μεταφοράς στο εθνικό δίκαιο και εφαρμογής εκ μέρους των κρατών μελών, ο ουράνιος θόλος μοιάζει πυραυλοκίνητος.
<P>
Η έκθεση πολύ σωστά επισημαίνει τον αργό ρυθμό εφαρμογής της οδηγίας αυτής. Όπως διευκρίνισε προηγουμένως και η Ritt Bjerregaard, η παρούσα κατάσταση είναι αδικαιολόγητη και απαράδεκτη για την Επιτροπή. Το ψήφισμα που κατατέθηκε στο Σώμα μας καλεί να επισπεύσουμε τις διαδικασίες επί παραβάσει, και σήμερα το απόγευμα θα προσπαθήσω ακριβώς να εξηγήσω λεπτομερώς και με ακρίβεια την πρόοδο που έχει σημειωθεί μετά από την έκθεση εφαρμογής.
<P>
Φαίνεται ότι τα κράτη μέλη αρχίζουν να παίρνουν στα σοβαρά τις υποχρεώσεις τους, ακόμη όμως εξακολουθούν να καταβάλλουν ελάχιστες προσπάθειες με μεγάλη καθυστέρηση. Τρεις εκ των πέντε περιπτώσεων όπου δεν είχε πραγματοποιηθεί μεταφορά στο εθνικό δίκαιο διορθώθηκαν και δύο εκ των τριών κωδίκων καλής γεωργικής πρακτικής που έλειπαν καταρτίστηκαν, ενώ εκπονήθηκαν και οι τρεις εκθέσεις που έλειπαν. Όμως, μόνο δύο εκ των επτά κρατών μελών που δεν είχαν ορίσει ευπρόσβλητες περιοχές τις καθόρισαν τώρα, και μόνο δύο εκ των δέκα που δεν είχαν υποβάλει προγράμματα δράσης - το κρίσιμο σημείο της εφαρμογής - τα υπέβαλαν.
<P>
Είναι σαφές ότι η σημειωθείσα πρόοδος προέρχεται αποκλειστικά από ισχυρές πιέσεις που ασκήθηκαν για να επιβληθεί η εφαρμογή, και είναι επίσης σαφές ότι η παρούσα κατάσταση είναι κατάφωρα ανεπαρκής. Η Επιτροπή θα εντείνει συνεπώς την πίεση που ασκεί. Κινήθηκαν τριάντα δύο διαδικασίες κατά 13 κρατών μελών - όλων εκτός της Φινλανδίας και της Σουηδίας - εκ των οποίων οι εννέα έκλεισαν λόγω της προόδου που σημειώθηκε. Στην περίπτωση των προγραμμάτων δράσης, η αιτιολογημένη γνώμη που εκδόθηκε παράλληλα με την έκθεση εφαρμογής έχει τώρα παραπεμφθεί στο Δικαστήριο. Επιπλέον, εκδόθηκαν επτά ακόμη αιτιολογημένες γνώμες και τρεις επίσημες προειδοποιητικές επιστολές και πολλές από αυτές θα καταλήξουν εφέτος στο Δικαστήριο, εάν δεν αναληφθεί αποτελεσματική δράση. Η Επιτροπή θα υποβάλει επίσης σύντομα προτάσεις για καταβολή προστίμων. Συνειδητοποιώ ότι ακόμη και αυτές οι προσπάθειες, αν και επίπονες, δεν θα ικανοποιήσουν απολύτως ορισμένους αξιότιμους βουλευτές. Πράγματι, ούτε η ίδια η Επίτροπος είναι πλήρως ικανοποιημένη, όπως μπορούν να φανταστούν οι βουλευτές που την γνωρίζουν.
<P>
Πρέπει όμως να αγωνιστούμε για να διασφαλίσουμε την εφαρμογή της οδηγίας του Συμβουλίου από τα κράτη μέλη που ψήφισαν για να καταστεί η οδηγία νόμος. Εάν ο ρυθμός τους είναι αργός ή δείχνουν απροθυμία, τότε το μόνο που μπορούμε να κάνουμε είναι να καταβάλλουμε τις μεγαλύτερες προσπάθειες, όπως γνωρίζουν όλοι στο Κοινοβούλιο. Ορισμένοι σχολιαστές είπαν ότι, για να επιτευχθεί η σωστή εφαρμογή, πρέπει, ως Κοινότητα, να υποστηρίξουμε τους γεωργούς με συμπληρωματική χρηματοδότηση. Ειλικρινά η Επιτροπή δεν έχει πειστεί από το επιχείρημα αυτό, που είναι τελείως αντίθετο με την αρχή «ο ρυπαίνων πληρώνει». Ενώ παρέχουμε χρηματοδότηση σε πιλοτικά προγράμματα για τη μείωση της νιτρορρύπανσης, δεν παρέχουμε καμία χρηματόδοτηση για τη συμμόρφωση προς τις υποχρεωτικές απαιτήσεις. Για παράδειγμα, τα αγροπεριβαλλοντικά μέτρα υποστηρίζουν πολλά προγράμματα για τα νιτρικά ιόντα, μόνο όμως όπου έχουν ένα περιβαλλοντικό όφελος πέρα από τις απαιτήσεις της οδηγίας αυτής.
<P>
Επιπλέον, υποστηρίζουμε το αίτημα της έκθεσης McKenna να εκπονεί η Επιτροπή ετήσια έκθεση. Αυτό είναι σημαντικό προκειμένου να γίνουν δημοσίως γνωστά τα κράτη μέλη που δεν σημειώνουν πρόοδο. Επιπλέον, θα διευκολύνει το Ευρωπαϊκό Κοινοβούλιο να παρακολουθεί τις εξελίξεις των διαδικασιών επί παραβάσει. Ωστόσο, πιστεύουμε ότι μια ανακοίνωση για υπόσχεση εύρεσης αποτελεσματικής λύσης - θα μπορούσε να έχει πιο χαρούμενο τίτλο - στο πρόβλημα των νιτρικών ιόντων, όπως προτείνει η έκθεση, μπορεί να παράσχει ακόμη μια δικαιολογία για την καθυστέρηση της εφαρμογής. Δεδομένου ότι θεωρούμε πως όλη η προσοχή θα πρέπει να εστιαστεί ξεκάθαρα στη διασφάλιση της αποτελεσματικής εφαρμογής της ίδιας της οδηγίας, είμαστε διστακτικοί να παράσχουμε αυτή τη διευκόλυνση, που θα μπορούσε να αποτελέσει ακόμη μια δικαιολογία για καθυστέρηση. Ελπίζω ότι η αξιότιμη βουλευτής κατανοεί το κίνητρό μας.
<P>
Η ενσωμάτωση είναι ένα άλλο βασικό μέλημα και η αναφορά στο θέμα αυτό είναι επίκαιρη ενόψει της πρόσφατης δέσμευσης για ενσωμάτωση που ανέλαβαν οι επικεφαλής κυβερνήσεων στο Eυρωπαϊκό Συμβούλιο του Cardiff. Σημαντική πρόοδος έχει σημειωθεί στον τομέα της ενσωμάτωσης της περιβαλλοντικής πτυχής στα διαρθρωτικά ταμεία, όπου η Επίτροπος Wulf-Mathies έχει συνεργαστεί στενά, όπως δείχνει ήδη η πρόταση για αύξηση του περιβαλλοντικού μεριδίου του Ευρωπαϊκού Ταμείου Περιφερειακής Ανάπτυξης.
<P>
Όσον αφορά την κοινή γεωργική πολιτική, τα αγροπεριβαλλοντικά μέτρα αποτελούν σαφή απόδειξη προόδου. Από την ανάληψη των καθηκόντων της παρούσας Επιτροπής έχουν καταβληθεί έντονες προσπάθειες για την ανάπτυξη και την καθιέρωση αυτών των μέτρων που περιλαμβάνουν τη στήριξη της βιολογικής γεωργίας. Οι προσπάθειες αυτές επιβεβαιώνουν την εργασία της κ. Ritt Bjerregaard και θα ενισχυθούν περαιτέρω στην Ατζέντα 2000, που επίσης συνεχίζει την αποσύνδεση ενισχύσεων και παραγωγής και προτείνει νέα μέσα πιθανού περιβαλλοντικού ενδιαφέροντος.
<P>
Προφανώς η στρατηγική ενσωμάτωσης αφορά επίσης τα κράτη μέλη και το Ευρωπαϊκό Κοινοβούλιο, καθώς και την Επιτροπή. Χαιρετίζω την έκθεση ως περαιτέρω απόδειξη του μεγάλου ενδιαφέροντος που δείχνει το Κοινοβούλιο για μια στρατηγική που θα διασφαλίζει πόσιμο νερό ασφαλές για την υγεία. Μία από τις κύριες προτεραιότητες της Επιτρόπου Bjerregaard είναι σαφώς να διασφαλίσει ότι η υφιστάμενη νομοθεσία, και η νέα πολιτική για το νερό που τη συνοδεύει, εφαρμόζονται σωστά. Η αποφασιστική θέση που έχει λάβει και συνεχίζει να έχει το Κοινοβούλιο επί του θέματος, όπως αποδεικνύεται και πάλι στην παρούσα έκθεση, θα βοηθήσει σημαντικά αυτή την προσπάθεια της Επιτροπής, και τόσο οι συνάδελφοί μου όσο κι εγώ εκφράζουμε την ευγνωμοσύνη μας γι' αυτό.

<SPEAKER ID=73 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12 το μεσημέρι.

<CHAPTER ID=10>
Ενδοκρινικές διαταραχές
<SPEAKER ID=74 NAME="Πρόεδρος">
Η ημερήσια διάταξη προβλέπει την συζήτηση επί της έκθεσης της κ. K. Jensen (A4-0281/98), εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με τις χημικές ουσίες που προκαλούν ενδοκρινικές διαταραχές.

<SPEAKER ID=75 NAME="Kirsten Jensen">
Κύριε Πρόεδρε, γνωρίζουμε όλοι ότι οι χημικές ουσίες μπορούν να προκαλέσουν αλλεργίες, καρκίνο και εγκεφαλικές βλάβες. Τα τελευταία, όμως, χρόνια έχει επίσης αποδειχθεί ότι οι χημικές ουσίες μπορούν να επιδράσουν στην υγεία μας και στις αναπαραγωγικές μας ικανότητες με ύπουλο τρόπο. Κατά συνέπεια, θέτουμε ερωτηματικά τόσο για τις οριακές τιμές, όσο και για τον κατά ομάδες τρόπο ρύθμισης της χρήσης των χημικών ουσιών στην ΕΕ. Με την οδηγία για τα βιοκτόνα υπήρξαν ίσως κάποιοι που πίστεψαν ότι η ΕΕ είχε πλέον τελειώσει με το θέμα της ρύθμισης των χημικών ουσιών, όμως πολύ απέχουμε από το σημείο αυτό! Αυτός είναι και ο λόγος εκπόνησης της έκθεσης πρωτοβουλίας της Επιτροπής Περιβάλλοντος. Διαθέτουμε κανόνες για τις χημικές ουσίες στη γεωργία και για τις χημικές ουσίες στον εργασιακό χώρο. Όμως δεν ωφελεί να έχουμε ρυθμίσεις για τις χημικές ουσίες μόνο σε αυτούς τους σχετικά ελεγχόμενους τομείς, όταν οι χημικές ουσίες επιδρούν επάνω μας και στον ελεύθερο χρόνο μας, στους βρεφονηπιακούς σταθμούς και σε άλλους χώρους, για τους οποίους δεν ισχύουν κανόνες.
<P>
Η εκτεταμένη χρήση συνθετικών χημικών ουσιών είναι ένα μεταπολεμικό φαινόμενο. Μου είναι αδύνατο να ξεχάσω πώς γιόρτασαν στα μέσα της δεκαετίας του '70 την πρώτη μαζικά παραγόμενη ανοιχτοπράσινη μπλούζα από συνθετικές ίνες, με μια έκθεση στο Μουσείο Σύγχρονης Ιστορίας στο Ανατολικό Βερολίνο. Όλα αυτά τα χρόνια που ασχολούμαι με την ευρωπαϊκή νομοθεσία περί χημικών ουσιών προσπαθώ να κάνω τους άντρες που λαμβάνουν τις αποφάσεις να ακούσουν, και ερωτώ εάν γνωρίζουν ότι οι χημικές ουσίες πιθανώς να επηρεάζουν την ικανότητα τους για γονιμοποίηση. Αυτό απεδείχθη ένα επιχείρημα που τους έκανε να μείνουν με το στόμα ανοιχτό. Και στην έκθεσή μου αρχίζω επίσης απαριθμώντας τις πιθανές επιπτώσεις πρώτα στους άντρες και στη συνέχεια στις γυναίκες και στα παιδιά. Η ικανότητα αναπαραγωγής δεν είναι η μόνη που απειλείται. Ο επιστημονικός κόσμος μιλάει για καταστολή του ανοσοποιητικού συστήματος. Η ποιότητα του σπέρματος μειώνεται, ενώ αυξάνονται τα κρούσματα καρκίνου των όρχεων και του μαστού. Πολλοί άνθρωποι παθαίνουν μορφές αλλεργίας που τους καθιστούν εντελώς ανίκανους, ενώ τα παιδιά υποφέρουν από προβλήματα συμπεριφοράς, τα οποία μπορούν πιθανώς να αναχθούν στις συνθετικές, χημικές ουσίες στο περιβάλλον. Γνωρίζουμε από σοβαρές περιπτώσεις ιατρικών σφαλμάτων ότι κάποια έμβρυα έπαθαν βλάβες στην κοιλιά της μητέρας τους, βλάβες που, σε ορισμένες περιπτώσεις, εμφανίστηκαν για πρώτη φορά όταν οι νέοι άνθρωποι έφτασαν σε ηλικία αναπαραγωγής. Παρουσιάζονται επίσης και άλλες εξάρσεις νοσημάτων, όπως και εκθήλυνση στο ζωικό βασίλειο, όπου, για παράδειγμα, ένα ζευγάρι θηλυκών αλκυόνων φτιάχνουν μαζί φωλιά γεμάτη στείρα αβγά, ενώ κτηνιατρικές έρευνες δείχνουν ότι ακόμη και πολύ μικρές δόσεις σε πολύ συγκεκριμένες χρονικές στιγμές κατά την κύηση μπορούν να αποβούν μοιραίες, γι' αυτό και τίθεται το θέμα σε ποιο βαθμό είναι περισσότερο επικίνδυνη η δόση ή η χρονική στιγμή.
<P>
Τον τελευταίο καιρό η Επιτροπή έχει προβεί σε αόριστες δηλώσεις όσον αφορά τις φθαλικές ενώσεις στις παιδικές πιπίλες. Επ' αυτού εξεδόθη, βάσει της αρχής προφύλαξης, εθνική απαγόρευση, αλλά καμία κοινή κοινοτική ρύθμιση. Τείνουμε προς τις οριακές τιμές, παρόλο που και αυτές τον τελευταίο καιρό είναι άκρως συζητήσιμες. Σπανίζουν δε τα παραδείγματα της ανταπόκρισης της Επιτροπής στις απαιτήσεις της συνθήκης για την εφαρμογή της αρχής της προφύλαξης.
<P>
Η Επιτροπή παραδέχτηκε τον τελευταίο μήνα ότι η εκτίμηση των κινδύνων δεν λειτουργεί. Δεν μπορούμε παρά να συμφωνήσουμε επί τούτου, αφού μόνο 100.000 χημικές ουσίες, που ήδη έχουν διατεθεί στην αγορά, έχουν περάσει από υγειονομικό ή περιβαλλοντικό έλεγχο. Το σύστημα δεν λειτουργεί και γι' αυτό η έκθεση της Επιτροπής Περιβάλλοντος συστήνει την ταξινόμηση κατά ομάδες. Η Επιτροπή πρέπει να υποβάλει προτάσεις για την αντιστροφή του βάρους της ευθύνης της απόδειξης, ώστε αυτοί που διαθέτουν στην αγορά χημικές ουσίες να υποχρεούνται να αποδεικνύουν ότι δεν είναι επιβλαβείς. Με αυτόν τον τρόπο η βιομηχανία θα έχει πολύ μεγαλύτερα κίνητρα να παρέχει πληροφορίες και να εξετάζει τα ίδια της τα προϊόντα.
<P>
Οι διατάξεις της συνθήκης του Αμστερνταμ για την αειφορία και την υπογράμμιση της αρχής της προφύλαξης καθιστούν δυνατή την παρέμβαση υπέρ της υγείας και του περιβάλλοντος, άρα οι εν λόγω αρχές έχουν το προβάδισμα σε σχέση με την έγκριση συγκεκριμένων χημικών ουσιών ή τύπων προϊόντων. Προτείνουμε, λοιπόν, η Επιτροπή να υποβάλει κατάλογο με τις ουσίες που προκαλούν ενδεχομένως ενδοκρινικές διαταραχές. Η Επιτροπή πρέπει να εξετάσει όλη την κοινοτική νομοθεσία για να δει αν υπάρχουν επαρκή μέσα παρέμβασης όσον αφορά τις ουσίες που προκαλούν ενδοκρινικές διαταραχές. Πρέπει επίσης να εξετάσει σοβαρά το σύστημά της για την εκτίμηση των κινδύνων και να χρησιμοποιήσει με συνέπεια την ταξινόμηση κατά ομάδες, όπως και να υποβάλει προτάσεις για την αντιστροφή του βάρους της ευθύνης της απόδειξης. Η Επιτροπή πρέπει επιπλέον να ενισχύσει την έρευνα στους τομείς που έχουν προτεραιότητα, όπως οι μακροπρόθεσμες μελέτες για την ποιότητα του σπέρματος, και να ενισχύσει την έρευνα για τις αιτίες αύξησης του αριθμού των κρουσμάτων καρκίνου του μαστού και των όρχεων. Η ΕΕ πρέπει να κάνει συγκεκριμένη χρήση της αρχής της προφύλαξης και στη συνέχεια να μεριμνήσει για τη σταδιακή απαγόρευση των ουσιών αυτών που είναι ταυτόχρονα καρκινογόνες, αλλεργιογόνες και επιβλαβείς για το αναπνευστικό σύστημα. Από τότε που η Επιτροπή Περιβάλλοντος επεξεργάζεται την ανά χείρας έκθεση έχουμε λάβει κάποιες άκρως ανεπαρκείς απαντήσεις από τους υπαλλήλους της Επιτροπής, και γι' αυτό ελπίζω ότι οι απαντήσεις που θα λάβουμε απόψε θα είναι πιο σαφείς.

<SPEAKER ID=76 NAME="Pompidou">
Κύριε Πρόεδρε, αγαπητοί συνάδελφοι, οι ουσίες που προκαλούν ενδοκρινικές διαταραχές είναι ουσίες που δρουν κυρίως μιμούμενες τη δράση των φυσικών ορμονών ή επηρεάζοντας τον μεταβολισμό τους. Πρόκειται, ειδικότερα, για παρασιτοκτόνα και για ορισμένα φάρμακα.
<P>
Σε ό, τι με αφορά, διστάζω να υποστηρίξω ανεπιφύλακτα την εισηγήτρια, παρόλο που ασχολήθηκε με μια αρκετά δύσκολη υπόθεση. Ο λόγος είναι ότι τα επιστημονικά δεδομένα παραμένουν ακόμα αντιφατικά και χρήζουν εμπεριστατωμένης ανάλυσης, καθώς και αυστηρής και ανεξάρτητης πειραματικής προσέγγισης.
<P>
Ως συντάκτης γνωμοδότησης της Επιτροπής Έρευνας, θα επιμείνω στην απουσία άμεσης σχέσης, επιστημονικά αποδεδειγμένης, μεταξύ της έκθεσης σε ουσίες που προκαλούν ενδοκρινικές διαταραχές και των επιπτώσεων στην υγεία. Γι' αυτό και είναι σημαντική η διεξαγωγή εμπεριστατωμένων επιδημιολογικών μελετών σε πληθυσμούς που έχουν εκτεθεί σε αυτούς, προκειμένου να διευκρινιστεί ο κίνδυνος εδεχομένων καρκίνων, οι ενδοκρινικές διαταραχές στη γυναίκα, η επίδραση που έχουν στο ποσοστό της ανδρικής γονιμότητας, βάσει, όχι του αριθμού των σπερματοζωαρίων, όπως δείχνουν όλες οι μελέτες σήμερα και ο οποίος υπόκειται σε διακυμάνσεις, ανάλογα με το άτομο και την εποχή, αλλά κυρίως βάσει της ποιότητας του σπέρματος. Γι' αυτό και υπάρχει επίσης ανάγκη για εργαστηριακές πειραματικές μελέτες, προκειμένου να γίνουν γνωστά τα αποτελέσματα της συνέργειας ανάμεσα σε πολλές ουσίες, με στόχο να καταδειχθεί μια σχέση δόσης-αποτελέσματος, μοναδικό μέσο για να αποδειχθεί η ύπαρξη άμεσης σχέσης μεταξύ των ουσιών που προκαλούν ενδοκρινικές διαταραχές και των επιπτώσεών τους στην υγεία.
<P>
Εν προκειμένω, η εφαρμογή της αρχής της προφύλαξης θα πρέπει να συνδυαστεί με την αρχή της ανατροφοδότησης των εμπειριών και να οδηγήσει στην καθιέρωση ενός συστήματος επαγρύπνησης. Με αυτό το σκεπτικό κατέθεσα πολλές τροπολογίες με στόχο την εξασφάλιση ενός καλύτερου συντονισμού των εθνικών πρωτοβουλιών σε θέματα έρευνας, τη δημιουργία ενός δικτύου έρευνας σε συνεργασία με το ΚΚΕρ, τη μεγαλύτερη συγκρισιμότητα των αποτελεσμάτων χάρη σε ένα σύστημα ταξινόμησης που επιτρέπει την αναγκαία πρόληψη ανάλογα με τον εκάστοτε βαθμό έκθεσης.
<P>
Ανεξάρτητα από τις τροπολογίες διατύπωσης σχετικά με τις συστάσεις 7, 29 και 31 της εισηγήτριας, θα καταθέσω μία προφορική τροπολογία σχετικά με τη σύσταση 28 της εισηγήτριας, που έχει ως στόχο να προβάλει την ύπαρξη σχέσης δόσης-αποτελέσματος, απαραίτητο βήμα για να μην περιοριστούμε σε απλά υποθετικά επιχειρήματα και για να ληφθούν μέτρα βάσει αντικειμενικών και ανεξάρτητων συμπερασμάτων από πειράματα.

<SPEAKER ID=77 NAME="Kreissl-Dφrfler">
Κύριε Πρόεδρε, στη γνωμοδότησή της σχετικά με το πολύ λεπτό αυτό θέμα η Επιτροπή Γεωργίας και Ανάπτυξης της Υπαίθρου περιορίσθηκε σκόπιμα στους ρύπους γεωργικής προέλευσης. Σε αυτήν γίνεται λόγος για φυτοφάρμακα που έχουν βρεθεί συχνά στο επίκεντρο συζητήσεων στο παρελθόν και λόγω άλλων βλαβών που προκαλούν στην ανθρώπινη υγεία και στο περιβάλλον. Στην έκθεσή της η κοινοβουλευτική επιτροπή αναφέρει έναν κατάλογο με 25 επιτρεπόμενα στην Ένωση φυτοφάρμακα για τα οποία υπάρχουν υποψίες ότι προκαλούν βλάβες στο ορμονικό σύστημα ανθρώπων και ζώων. Σε άλλες 4 ουσίες, στις οποίες συγκαταλέγονται το Atrazin και το Diuron, έχει ήδη διαπιστωθεί σαφής ορμονική δράση. Ουσίες όπως αυτές πρέπει να αποσυρθούν αμέσως από την κυκλοφορία. Πρέπει να αναθεωρήσουμε σύντομα τις διαδικασίες χορήγησης αδειών κυκλοφορίας για φυτοφάρμακα και να καθορίσουμε εκτίμηση των περιβαλλοντικών επιπτώσεων σε σχέση με αυτούς τους τρόπους ορμονικής δράσης. Η επιτροπή μας ζήτησε, στο πλαίσιο των διαδικασιών χορήγησης αδειών κυκλοφορίας, να είναι υποχρεωτική η εξέταση της ορμονικής δράσης όχι μόνο των ίδιων των δραστικών ουσιών που περιέχονται στα φυτοφάρμακα, αλλά και των καταλοίπων τους, καθώς και των προσθέτων ουσιών τους. Κι αυτό επειδή οι πρόσθετες ουσίες, όπως οι πλαστικοποιητές και οι γαλακτοματοποιητές, είναι ακριβώς αυτές που είναι γνωστές από άλλους τομείς της χημικής βιομηχανίας λόγω των βλαβών που προξενούν στα ορμονικά συστήματα.
<P>
Προκαλεί έκπληξη το γεγονός ότι στον τομέα των φυτοφαρμάκων η Επιτροπή Γεωργίας και Ανάπτυξης της Υπαίθρου προβάλλει ένα αυστηρότερο αίτημα απ' ότι η Επιτροπή Περιβάλλοντος, Δημόσιας Υγείας και Προστασίας των Καταναλωτών. Ελπίζω πως η Ολομέλεια θα ακολουθήσει τις τροπολογίες που υποβάλαμε εκ νέου, ούτως ώστε, αφού καταστούν αυστηρότερες οι διαδικασίες για τη χορήγηση αδειών - κάτι που αποτελεί επιτακτική ανάγκη - να περιοριστεί η κατ' επιφάνεια εξάπλωση των ορμονικών ρύπων. Καλώ την Επιτροπή και τα κράτη μέλη να ενεργήσουν σύμφωνα με την αρχή της προφύλαξης, διατηρώντας κάποιες αμφιβολίες, και να αποσύρουν από την αγορά τα φυτοφάρμακα με ορμονική δράση.
<P>
Έχω να πω δυο λόγια ακόμα στο συνάδελφό μου κ. Pompidou. Μερικές φορές έχω την αίσθηση πως, πριν μπορέσουμε να δράσουμε, αναγκαζόμαστε να ερευνήσουμε πρώτα τα ζητήματα μέχρις εσχάτων. Είναι όμως ασύλληπτο το γεγονός ότι δεν αντιδρούμε παρά μονάχα αφότου έχει ήδη συμβεί το κακό. Γι' αυτό και παροτρύνω τους ερευνητές να συμφωνήσουν εδώ μαζί μας ταχύτερα. Μόνον έτσι μπορώ βασικά να εγκρίνω την έκθεση της κ. Jensen.

<SPEAKER ID=78 LANGUAGE="EN" NAME="Bowe">
Κύριε Πρόεδρε, εκ μέρους της Ομάδας του Ευρωπαϊκού Σοσιαλιστικού Κόμματος (ΕΣΚ), θα ήθελα κατ' αρχάς να επιδοκιμάσω τις παρατηρήσεις της εισηγήτριας, η οποία αξιολόγησε με μεγάλη σαφήνεια τους κινδύνους της νέας αυτής χημικής απειλής. Θα ήθελα επίσης, εκ μέρους της Ομάδας του ΕΣΚ, να πω ότι αύριο θα ψηφίσουμε επί της έκθεσης αυτής και θα αναζητήσουμε κάποια κοινοτική δράση για τις εξομοιούμενες προς τις ορμόνες χημικές ουσίες που αποδείχτηκε ότι προκαλούν προβλήματα υγείας και αναπαραγωγής στα ψάρια, τα πουλιά και άλλα είδη πανίδας.
<P>
Οι χημικές αυτές ουσίες είναι ενδοκρινικοί απορρυθμιστές - και όχι ενδοκρινικοί ρυθμιστές, όπως τις αποκαλούν ορισμένοι - και απαντώνται σε πολλά και διάφορα πλαστικά και άλλα προϊόντα, μεταξύ των οποίων συσκευασίες τροφίμων, βαφές και ζιζανιοκτόνα. Υπάρχει φυσικά ο φόβος - και υπάρχουν επιστημονικές έρευνες που το αποδεικνύουν - ότι αυτές οι χημικές ουσίες είναι υπεύθυνες για την εμφανή μείωση της ποιότητας του ανδρικού σπέρματος σε πολλές δυτικές χώρες. Τα μακροπρόθεσμα αποτελέσματά τους θα μπορούσαν να είναι πολύ σοβαρότερα, μεταξύ άλλων υποσπαδία, ενσφήνωση των όρχεων και μια σειρά από διαταραχές στην αναπαραγωγή, τόσο στους άνδρες όσο και στις γυναίκες, για τα οποία θα πρέπει πράγματι να αναλάβουμε δράση άμεσα.
<P>
Για πολλές από τις χημικές ουσίες που πιθανόν να αποτελούν την πηγή του προβλήματος αυτού δεν έχουν πραγματοποιηθεί ενδεδειγμένες δοκιμές, και δεν είμαστε βέβαιοι ως προς την πραγματική τους δύναμη ή τις επιπτώσεις τους. Μέχρι σήμερα τα κυριότερα αποτελέσματά τους φαίνεται να εντοπίζονται στην περίοδο της εμβρυϊκής ανάπτυξης, και όχι στους ενήλικες. Τα αποτελέσματα που παρατηρήθηκαν στο φυσικό περιβάλλον τείνουν να συνδέονται με το νερό και πλήττουν τα ψάρια, τα οστρακοειδή, ορισμένα πουλιά και άλλα ζώα που τρέφονται με θαλάσσια είδη. Ωστόσο, αυτό δεν είναι δικαιολογία για να μην υιοθετηθεί η αρχή της πρόληψης και να ληφθεί άμεσα δράση για την προστασία της ανθρώπινη ζωής.
<P>
Για τον λόγο αυτό, εξ ονόματος της Ομάδας του ΕΣΚ, ελπίζω ότι η Ευρωπαϊκή Επιτροπή θα ανταποκριθεί στα αιτήματα της έκθεσης αυτής, ότι θα καταρτίσει κατάλογο των ουσιών που γνωρίζουμε ότι μιμούνται τη δράση των ορμονών, ότι θα αναλάβει δράση για την εξάλειψη των ουσιών αυτών ή την ελαχιστοποίηση της χρήσης τους, ότι θα αρχίσει να εξετάζει τη δημιουργία νομοθεσίας σχετικά με τον έλεγχο της ρύπανσης και την ποιότητα του νερού, προκειμένου να διασφαλίσει ότι αυτές οι ουσίες θα μειωθούν στο ελάχιστο ή ότι θα εξαλειφθούν ριζικά από το περιβάλλον, και ότι θα καταβάλει ουσιαστικές προσπάθειες για τη δρομολόγηση ερευνητικού προγράμματος που θα εξετάζει τους πραγματικούς μηχανισμούς ενδοκρινικών διαταραχών.
<P>
Τέλος, πρέπει να αναγνωρίσουμε ότι τα μέσα μας είναι περιορισμένα και ότι δεν διαθέτουμε ένα αποδεκτό και διεθνώς αναγνωρισμένο κείμενο που να προσδιορίζει την εξομοιούμενη με ορμόνες δράση των χημικών ουσιών. Αυτό πρέπει να αποτελεί σημαντικό ζήτημα που η Επιτροπή θα πρέπει να ερευνήσει και να θέσει όσο το δυνατόν συντομότερα, από κοινού με Αμερικανούς και Ιάπωνες ερευνητές.
<P>
Οι μακροπρόθεσμες επιπτώσεις αυτών των χημικών ουσιών είναι σίγουρα πολύ σοβαρές, βάσει των αποδεικτικών στοιχείων που έχουμε στη διάθεσή μας. Δεν είναι εύκολο να προβλεφθούν, βάσει όμως των επιπτώσεων που έχουν για οργανισμούς με πολύ μικρότερο κύκλο ζωής από τον άνθρωπο, είναι απολύτως σαφές ότι θα πρέπει να ανησυχούμε και να αναλάβουμε δράση. Το Κοινοβούλιο θα συνεχίσει να ζητεί από τα άλλα ευρωπαϊκά θεσμικά όργανα να αναληφθεί δράση και να καταβληθούν προσπάθειες σε διεθνές επίπεδο για την αντιμετώπιση ενός σαφώς παγκόσμιου προβλήματος. Η Ευρωπαϊκή Ένωση βρίσκεται σε ιδανική θέση για να αναλάβει τη δράση αυτή. Καλούμε, επομένως, την Επιτροπή να δράσει.

<SPEAKER ID=79 LANGUAGE="ES" NAME="Valverde Lσpez">
Κύριε Πρόεδρε, πιστεύω ότι είναι σημαντικό να επαναλάβουμε για ακόμη μια φορά ενώπιον της κοινής γνώμης πως πρόκειται για μια έκθεση η οποία αποτελεί πρωτοβουλία του Ευρωπαϊκού Κοινοβουλίου, το οποίο δεν είναι επιστημονικό παρά πολιτικό όργανο, και πως αυτό που κάνουμε είναι να μεταφέρουμε την ανησυχία μας στην Ευρωπαϊκή Επιτροπή, προκειμένου να μελετήσει αν είναι βάσιμη ή μη αυτή η υφιστάμενη ανησυχία. Αυτή είναι η πρώτη διευκρίνιση που πρέπει να γίνει.
<P>
Κατά δεύτερον, συμμερίζομαι τις διευκρινίσεις και τα σχόλια του συναδέλφου Pompidou, αλλά δεν μπορούμε να τα δημοσιοποιήσουμε χωρίς να είναι επαρκώς τεκμηριωμένα από επιστημονική άποψη. Ούτε μπορούμε μέσω της συζήτησής μας να αποδώσουμε ολόκληρη την ευθύνη ή μέρος αυτής στα φυτοφάρμακα, επειδή πρόκειται για θέματα που μας είναι αγαπητά και με τα οποία έχουμε ασχοληθεί και άλλες φορές. Ωστόσο, είναι σημαντικό να ζητήσουμε από την Επιτροπή, αποδίδοντας στο αίτημα κάπως επείγοντα χαρακτήρα, να κινητοποιήσει όλους τους μηχανισμούς της. Φυσικά κάποια δράση προς αυτή την κατεύθυνση θα πρέπει να αναληφθεί εντός του πέμπτου προγράμματος πλαισίου.
<P>
Πιστεύω, εξάλλου, πως δεν μπορούμε να πάψουμε να λέμε πως υπάρχουν ανεξάρτητες ομάδες έρευνας στην Ευρωπαϊκή Ένωση, οι οποίες εργάζονται εδώ και αρκετά χρόνια σχετικά με αυτά τα θέματα. Είμαι καθηγητής του Πανεπιστημίου της Γρανάδας, κι εδώ και δέκα χρόνια υπάρχει στη σχολή ιατρικής μια εξαιρετική ομάδα έρευνας η οποία εργάζεται σχετικά με αυτά τα θέματα και σχετικά με κάποια προϊόντα τα οποία δεν αναφέρονται στο ψήφισμα και τα οποία αρχίζουν να χρησιμοποιούνται στις θεραπείες ορθοδοντικής.
<P>
Λέγοντας αυτό, θεωρώ πως ούτε σε ένα ψήφισμα μπορούμε να κάνουμε γενικές δηλώσεις σχετικά με τις αρνητικές επιπτώσεις των χημικών ουσιών, γιατί τελικά αυτό που μένει είναι αυτές οι γενικές καταγγελίες. Πρέπει να σκεφτούμε πως υπάρχουν επίσης πολλές χημικές ουσίες με πολύ θετική δράση. Ας μην πάμε μακριά: τα βραβεία Νόμπελ Ιατρικής που απονεμήθηκαν αυτές τις ημέρες απονεμήθηκαν για την ανακάλυψη των μηχανισμών ενός τόσο παραδοσιακού προϊόντος, όπως η νιτρογλυκερίνη, η οποία, κύριε Πρόεδρε - εσείς που ξέρετε πολλά σχετικά με το θέμα - χρησιμοποιείται εδώ και αρκετά χρόνια. Οι μηχανισμοί δε με τους οποίους τα προϊόντα αυτά ενεργούν στα τοιχώματα των αιμοφόρων αγγείων αποτελούν σημαντική ανακάλυψη των τελευταίων δεκαετιών. Επομένως, δεν μπορούμε να κατηγορούμε γενικά τις χημικές ουσίες.
<P>
Αυτό που όμως είναι πολύ σημαντικό είναι η παράγραφος 35 του ψηφίσματος της εισηγήτριάς μας, όπου ζητείται από την Ευρωπαϊκή Επιτροπή να αναθεωρήσει τις διαδικασίες εισαγωγής στην αγορά των χημικών προϊόντων με αυτόν τον σκοπό. Αυτό όντως πιστεύω πως αποτελεί πολύ σημαντικό συμπέρασμα.

<SPEAKER ID=80 LANGUAGE="FR" NAME="Pompidou">
Κύριε Πρόεδρε, θα ήθελα να παρέμβω επί της διαδικασίας, προκειμένου να μη γίνει η ερμηνεία αντικείμενο εκμετάλλευσης από κανέναν. Ο συνάδελφός μου κ. Valverde Lσpez αναφέρθηκε στο ΝΟ, το οποίο είναι στην πραγματικότητα το μονοξείδιο του αζώτου. Όμως, οι διερμηνείς το μετέφρασαν, και όχι από λάθος τους, ως νιτρογλυκερίνη, η οποία αποτελεί επικίνδυνο εκρηκτικό. Πρέπει λοιπόν να διευκρινίσουμε ότι το βραβείο νόμπελ αφορά το μονοξείδιο του αζώτου, και όχι τη νιτρογλυκερίνη.

<SPEAKER ID=81 NAME="Πρόεδρος">
Κύριε Pompidou, δεν είναι επιστημονικό κέντρο το Κοινοβούλιο, είναι πολιτικό όργανο.

<SPEAKER ID=82 LANGUAGE="EN" NAME="Watson">
Κύριε Πρόεδρε, σήμερα χρησιμοποιούνται περισσότερες από 100.000 συνθετικές χημικές ουσίες και μόνο ένα μικρό μέρος τους έχει δοκιμασθεί για επιπτώσεις ενδοκρινικών διαταραχών. Ορισμένες ουσίες που ελέγχθηκαν έχουν απαγορευτεί στη Δύση, αλλά εξακολουθούν να χρησιμοποιούνται στις αναπτυσσόμενες χώρες.
<P>
Για ποιό λόγο, όμως, αυτές οι ουσίες προκαλούν ανησυχία; Γιατί καταστρέφουν τα κύτταρα που σχηματίζουν φυσικές ορμόνες, γιατί εμποδίζουν τις αναπαραγωγικές λειτουργίες και, το σημαντικότερο, επειδή ξέρουμε ότι έχουν διαγενετικές επιπτώσεις που μεταδίδονται από τη μητέρα στους απογόνους.
<P>
Οι ουσίες αυτές απαντώνται στα βιομηχανικά απόβλητα, τα παρασιτοκτόνα, τα απορρυπαντικά, τα πλαστικά, τα κονσερβοποιημένα προϊόντα και τα προϊόντα προσωπικής περιποίησης. Γνωρίζουμε επίσης τις επιπτώσεις τους στα ζώα. Στην περιοχή των Μεγάλων Λιμνών επλήγησαν 16 είδη. Στο Ηνωμένο Βασίλειο, όπως επεσήμανε ο κ. Bowe, έχουν πληγεί τα ψάρια και τα σαλιγκάρια, και στις Ηνωμένες Πολιτείες οι αλλιγάτορες. Οι άνθρωποι εκτίθενται με διάφορους τρόπους στις χημικές αυτές ουσίες: μέσω της μήτρας, του μητρικού γάλακτος, του πόσιμου μολυσμένου νερού, απορρόφηση μέσω του δέρματος από τα σαμπουάν και άλλα προϊόντα, καθώς εισπνοή και κατάπωση από παρασιτοκτόνα σπρέι. Δεν έχουμε σαφείς αποδείξεις ότι επηρεάζουν τον άνθρωπο, υπάρχουν όμως πολλές ενδείξεις, όπως η μείωση της ποιότητας του σπέρματος και η αύξηση των κρουσμάτων καρκίνου του στήθους και των όρχεων.
<P>
Τον Δεκέμβριο του 1996 η Επιτροπή δήλωσε ότι δεν υπήρχαν λόγοι ανησυχίας. Αμφιβάλλω πολύ για αυτό. Οι Φιλελεύθεροι Δημοκράτες του Ευρωπαϊκού Κοινοβουλίου υποστηρίζουν αυτή την έκθεση, και ιδίως το αίτημα για μια προσέγγιση βάσει της αρχής της πρόληψης, το αίτημα για περισσότερες έρευνες και τις επιπτώσεις τους στον προϋπολογισμό του 5ου προγράμματος πλαισίου και την ανάγκη διεθνούς συνεργασίας. Συγχαίρουμε την κ. Jensen για την πρωτοβουλία αυτή. Πιστεύουμε ότι είναι καθήκον μας προς τις μελλοντικές γενιές να αναλάβουμε δράση τώρα, προκειμένου να διασφαλιστεί ότι αυτές οι χημικές ουσίες δεν θα διαδοθούν ευρέως.

<SPEAKER ID=83 LANGUAGE="DE" NAME="Breyer">
Κύριε Πρόεδρε, αγαπητοί συνάδελφοι, κι εμείς συγχαίρουμε την κ. Jensen για την έκθεσή της. Ήταν σημαντικό το γεγονός ότι το Ευρωπαϊκό Κοινοβούλιο ανέλαβε επιτέλους πρωτοβουλία, διότι μου φαίνεται πως η Επιτροπή στρουθοκαμηλίζει παρατηρώντας απλώς τα προβλήματα. Αυτό που χρειαζόμαστε είναι, επιτέλους, δράση σε ευρωπαϊκό επίπεδο, εφόσον τα δεδομένα που έχουμε δείχνουν ότι η κατάσταση είναι περισσότερο από ανησυχητική. Φτάνουν σε μας ολοένα και νέες πληροφορίες που σοκάρουν: είναι, παραδείγματος χάριν, ήδη γνωστό ότι οι πλαστικοποιητές μπορούν να φθάσουν στην τροφική αλυσίδα, επειδή μπορούν να απορροφηθούν από τροφές πλούσιες σε λιπαρά. Γνωρίζουμε για τις ανησυχητικές ενδείξεις ότι οι ενδοκρινικές αυτές ουσίες είναι καρκινογόνες, και έχουμε συνειδητοποιήσει ότι χρειαζόμαστε επιτέλους σε ευρωπαϊκό επίπεδο την σταδιακή κατάργηση του PVC.
<P>
Θεωρώ, επίσης, σκανδαλώδη τον τρόπο με τον οποίο χειρίζεται η Επιτροπή το πληροφοριακό υλικό σχετικά με το φθαλικό οξύ σε παιχνίδια για μωρά. Μολονότι είναι ήδη γνωστό από τον Φεβρουάριο ότι υπάρχουν τουλάχιστον τρεις πάρα πολύ τοξικές ουσίες, η Επιτροπή δεν έχει λάβει ακόμα καμία πρωτοβουλία. Αντιθέτως μάλιστα, εφαρμόζονται διάφορα τεχνάσματα στα αποτελέσματα των ερευνών, ή καλύτερα, τροποποιούνται οι ερευνητικές μέθοδοι ώστε να μην ενεργοποιηθεί η Επιτροπή. Αυτό είναι πολύ κακό, διότι στην πραγματικότητα παρακάμπτεται εδώ η αρχή της προφύλαξης και διότι απειλείται από αμέλεια η υγεία των παιδιών. Γι' αυτό και ζητήσαμε, προχωρώντας πέρα από την έκθεση της κ. Jensen, να αποσυρθούν αμέσως από την αγορά αυτά τα πάρα πολύ τοξικά φθαλικά οξέα. Υπάρχουν εναλλακτικές ουσίες και γι' αυτά, ούτως ώστε να μην τα χρειαζόμαστε καθόλου. Στο σημείο αυτό θα ήθελα να επισημάνω στους συναδέλφους μου και το γεγονός ότι θα προτείνουμε τη διενέργεια μιας ονομαστικής ψηφοφορίας επ' αυτού, διότι είναι πολύ σημαντικό να εντείνουμε τώρα τη σχετική πίεση στην Επιτροπή. Έως ότου δε επιτευχθεί αυτή η σταδιακή απόσυρση του PVC, θα απαιτήσουμε - κάτι πολύ σημαντικό κατά τη γνώμη μας - να καταστεί υποχρεωτική η μνεία των ουσιών αυτών στις σχετικές σημάνσεις, ούτως ώστε οι καταναλωτές να μπορούν τουλάχιστον να ενημερώνονται για τους κινδύνους, και να ασκήσουμε κατ' αυτόν τον τρόπο μεγαλύτερη πίεση στη βιομηχανία για να αναζητήσει πραγματικά εναλλακτικές ουσίες.

<SPEAKER ID=84 LANGUAGE="DE" NAME="Graenitz">
Κύριε Πρόεδρε, κατά την παιδική μου ηλικία στην από τέσσερις δυνάμεις κατεχόμενη Αυστρία δεν αρκούσε να δείξει κανείς μια ταυτότητα, όταν έπρεπε να περάσει από τον έναν τομέα στον άλλον, αλλά, εάν ζούσε κανείς στον αμερικανικό τομέα, όπως εγώ, ραντιζόταν πάντα με DDT κατά την επιστροφή, κι αυτό συνέβαινε καθημερινά σε πολλούς ανθρώπους. Τότε έβλεπαν μόνον βραχυπρόθεσμα το γεγονός ότι το DDT σκότωνε τους ψύλλους, τις ψείρες και τα άλλα έντομα που υπήρχαν στην Ευρώπη μετά τον πόλεμο. Αυτό που δεν συλλογίσθηκε κανείς, και που εξακολουθεί να μην το συλλογίζεται ακόμα και σήμερα, είναι το γεγονός ότι οι χημικές ουσίες έχουν, εκτός από βραχυπρόθεσμη, και μακροπρόθεσμη επίδραση. Αυτό αποτελεί και τον λόγο για τον οποίο θα ήθελα να ευχαριστήσω θερμά την κ. Jensen για την έκθεσή της, επειδή με αυτήν έστρεψε την προσοχή του Κοινοβουλίου, την προσοχή του κοινού και, θέλω να ελπίζω, κύριε Επίτροπε, και την προσοχή της Επιτροπής στο γεγονός ότι αποτελεί σφάλμα ο βραχυπρόθεσμος τρόπος σκέψης στον τομέα της χορήγησης αδειών για χημικές ουσίες και ότι συχνά δεν είναι παρά μόνον μετά την πάροδο μερικών ετών, ίσως μάλιστα και δεκαετιών, που μπορούμε να διαπιστώσουμε τις μεταβολές που προκλήθηκαν στα ζώα, και εν τέλει και στους ανθρώπους, μέσω της χρήσης χημικών ουσιών στο περιβάλλον.
<P>
Σήμερα είναι απαγορευμένα μερικά από αυτά τα χημικά προϊόντα ηλικίας τριάντα ή σαράντα ετών. Όμως υπάρχουν ακόμα και σήμερα άλλα πολλά, κι εμείς δεν διαθέτουμε ούτε τις επαρκείς μεθόδους ελέγχου τους, ούτε μία σχετική σήμανση για πολλά αντικείμενα, αλλά ούτε και τις απαραίτητες διεθνείς συμφωνίες για τη σταδιακή κατάργηση των χημικών - πράγμα που είναι πολύ πιο σημαντικό, επειδή πολλά από αυτά μεταφέρονται μέσω του αέρα και του ύδατος. Αυτή τη στιγμή διεξάγονται διαπραγματεύσεις σε διεθνές επίπεδο σχετικά με τις δυσκόλως αποδομήσιμες χημικές ουσίες, με στόχο την κατάρτιση ενός καταλόγου που θα περιλαμβάνει εκείνες τις ουσίες για τις οποίες πρέπει να εκπονηθεί ένα σχέδιο ταχείας σταδιακής κατάργησης. Θα ήθελα να ζητήσω από την Επιτροπή να διατηρηθεί προσωρινά ανοικτός αυτός ο κατάλογος και να υπάρχει η δυνατότητα να προστεθούν σε αυτόν κι εκείνες οι ουσίες που βρίσκονται ακόμα υπό εξέταση και των οποίων οι επιβλαβείς επιπτώσεις στο ενδοκρινικό σύστημα των ζώων και πιθανώς και των ανθρώπων είναι εξακριβώσιμες.
<P>
Στην Ένωση έχουμε την αρχή της προφύλαξης, την οποία επικαλούνται πολλοί σε ομιλίες και αερολογίες. Το ζητούμενο τώρα είναι να εφαρμοσθεί πραγματικά αυτή η αρχή της προφύλαξης στη νομοθεσία για την ασφάλεια στον χώρο εργασίας, για την ασφάλεια των καταναλωτών και για την ασφάλεια του περιβάλλοντός μας, και προπάντων για να ενισχυθεί η έρευνα, διότι οι επιπτώσεις στην υγεία που είναι ήδη εμφανείς σήμερα θα συμφωνήσουν σίγουρα, με λίγο περισσότερη έρευνα, με τις τωρινές προδιαγραφές της αρχής προφύλαξης.

<SPEAKER ID=85 NAME="Poggiolini">
Κύριε Πρόεδρε, αξιότιμοι συνάδελφοι, διάφορες μελέτες έδωσαν έμφαση στο γεγονός ότι η εισαγωγή συγκεκριμένων χημικών ουσιών στο περιβάλλον, μεταξύ των εκατό χιλιάδων που είναι γνωστές, μπορεί να έχει για τα ζώα, αλλά και για τον άνθρωπο, πολύ ανησυχητικές συνέπειες, από τη στιγμή που παρεμβάλλονται στη λειτουργία του ενδοκρινολογικού συστήματος. Αυτές οι ουσίες, όπως τα φυτοφάρμακα, τo DDT και τα παράγωγά τους - βιομηχανικά προϊόντα, φάρμακα - και οι ρυπογόνες ουσίες εν γένει, οι οποίες θεωρούνται επιβλαβείς ή ύποπτες από τη Συνθήκη OSPAR - Σύμβαση για την προστασία του ενάλιου περιβάλλοντος του Βορειοανατολικού Ατλαντικού - ή από την ομάδα εργασίας του ΟΟΣΑ, δρουν μιμούμενες τη δράση των φυσικών ορμονών και αλλοιώνουν κατ' αυτόν τον τρόπο τη φυσική ισορροπία των οργανισμών. Σύμφωνα με όσα γνωρίζουμε μέχρι σήμερα, εμφανίστηκαν ανησυχητικά φαινόμενα: ψάρια τα οποία κατά τη διάρκεια της ζωής τους αλλάζουν φύλο, σημαντική αύξηση της ανδρικής στειρότητας, η οποία οφείλεται σε μεγάλη μείωση του αριθμού αλλά και της ποιότητας των σπερματοζωαρίων, μια άνευ προηγουμένου διάδοση των διαταραχών του θυρεοειδούς και των άλλων εσωτερικών αδένων σε μεγάλες ομάδες πληθυσμού, όπως επίσης καρκινογόνα αποτελέσματα στον άνθρωπο, όπου παρατηρείται αύξηση, η οποία δεν εξηγείται διαφορετικά, του καρκίνου των όρχεων και του προστάτη. Οι ειδικοί δεν έχουν ακόμα ομοφωνία όσον αφορά την άμεση σχέση μεταξύ της έκθεσης σε αυτές τις ουσίες και των εν λόγω φαινομένων. Επομένως, χρειάζεται, λαμβάνοντας υπόψη τις διεθνείς μελέτες που έχουν ήδη γίνει γι' αυτό το θέμα, να αναπτυχθεί μια στρατηγική έρευνας σε ευρωπαϊκό επίπεδο, με σκοπό την καλύτερη γνώση όχι μόνο όσον αφορά την ποιότητα του σπέρματος, αλλά και το νευρικό σύστημα, τις μεταβολές και τις επιδράσεις αυτών των ουσιών στο σύστημα των εσωτερικών αδένων του ανθρώπου και στις επακόλουθες δυσλειτουργίες που αφορούν την ποιότητα και ποσότητα των παραγομένων ορμονών.
<P>
Επομένως, πρέπει η Εκτελεστική Επιτροπή να εγγυηθεί ότι κάθε χημικό προϊόν θα φέρει οικολογικό σήμα εύκολα κατανοητό ως προς την περιεκτικότητά του σε ουσίες ξένες προς το περιβάλλον, και να εξασφαλίζει την ένδειξη της κατηγορία επικινδυνότητας.
<P>
Ολοκληρώνοντας, συγχαίρω την εισηγήτρια κυρία Jensen για την άριστη εργασία της και εύχομαι να εγκριθεί το ψήφισμα με ευρεία συναίνεση.

<SPEAKER ID=86 LANGUAGE="DE" NAME="Tannert">
Κύριε Πρόεδρε, κυρίες και κύριοι, αναμφίβολα οφείλεται στην κ. Jensen το κατόρθωμα ότι συνέλαβε ένα σημαντικό ζήτημα και το προώθησε με καλές προτάσεις. Ωστόσο, ο χειρισμός αυτού του ζητήματος είναι δύσκολος, αν αναλογιστούμε ότι η εμπειρική βάση, δηλαδή η κατάσταση των δεδομένων, δεν προκαλεί απλώς και μόνον σοκ, όπως λέει η συνάδελφος Breyer, αλλά είναι και καθαρά αντιφατική και παρουσιάζει αδυναμίες. Αυτό είναι το πρόβλημα. Γι' αυτόν τον λόγο η έρευνα και ο συντονισμός της αποτελούν εδώ ένα επείγον ζήτημα. Μου φαίνεται πως για την Ευρωπαϊκή Ένωση - όπως ανέφερε ήδη ο συνάδελφος Valverde Lσpez - το σημαντικότερο είναι η δημιουργία ανάλογων προτεραιοτήτων στην έρευνα εντός του πέμπτου προγράμματος πλαισίου. Ως εισηγητής γι' αυτό το επιμέρους πρόγραμμα θα το υποστηρίξω κιόλας, κι ελπίζω να μην αληθεύει ότι το Συμβούλιο, όπως λέγεται, έχει ήδη ψηφίσει τα επιμέρους προγράμματα, μολονότι δεν έχει αποκτήσει ακόμα καμία απολύτως νομική ισχύ το πρόγραμμα πλαίσιο.
<P>
Το Κοινό Κέντρο Ερευνών της Κοινότητας θα μπορούσε να λειτουργήσει ως κέντρο συντονισμού και διαχείρισης γι' αυτήν την έρευνα και να επιμεληθεί τη δημιουργία ενός ευρωπαϊκού ερευνητικού δικτύου. Εκτός αυτού, είναι εντελώς απαραίτητο η Επιτροπή να προτείνει, κατά το δυνατόν σε συνεργασία με τον ΟΟΣΑ, έναν προσωρινό ορισμό των παραγόντων που προκαλούν ενδοκρινικές διαταραχές, ούτως ώστε να βελτιωθεί σημαντικά η συγκρισιμότητα των εμπειρικών δεδομένων. Γι' αυτόν τον λόγο η Επιτροπή Έρευνας, Τεχνολογικής Ανάπτυξης και Ενέργειας συνέταξε με μεγάλη φροντίδα τη γνωμοδότησή της, και λυπάμαι που αυτή έγινε δεκτή με μεγάλο δισταγμό από την αρμόδια επιτροπή. Ευχαριστώ πολύ τον συνάδελφο Pompidou για την επαναφορά ενός μεγάλου αριθμού πολύ καλών, κατά τη γνώμη μου, προτάσεων που είχαμε υποβάλει εμείς.
<P>
Κατά τη γνώμη μας έφθασε η ώρα για συντονισμένες ερευνητικές προσπάθειες. Η υπερβολική δραστηριότητα είναι αντιπαραγωγική στον τομέα αυτό, τόσο από οικονομική, όσο και από οικολογική άποψη. Πρέπει να προφυλαχθούμε από αυτήν, αλλά και να δραστηριοποιηθούμε.

<SPEAKER ID=87 LANGUAGE="DE" NAME="Heinisch">
Κύριε Πρόεδρε, αγαπητοί συνάδελφοι, οι χημικές ουσίες που εισέρχονται στο περιβάλλον θα μπορούσαν να αποτελέσουν μια πιθανή αιτία για διαταραχές του ενδοκρινικού συστήματος. Για τον λόγο αυτό επιβάλλεται να εξετάζονται τα χημικά ως προς τις επιπτώσεις τους στο ενδοκρινικό σύστημα. Σε περίπτωση που αποδειχθούν επικίνδυνα, η άμεση συνέπεια πρέπει να είναι η απαγόρευση ή η αντικατάστασή τους. Ωστόσο, είναι σημαντικό τέτοιου είδους προληπτικά μέτρα ή αντίμετρα να μπορούν να στηρίζονται σε μια επιστημονικά εμπεριστατωμένη εκτίμηση των κινδύνων. Αυτή τη στιγμή όμως δεν μπορεί να γίνει λόγος για σίγουρες επιστημονικές αποδείξεις όσον αφορά τις βλάβες που προκαλούνται στο ενδοκρινικό σύστημα μέσω των χημικών ουσιών. Στις τροπολογίες που κατέθεσα στην Επιτροπή Έρευνας, Τεχνολογικής Ανάπτυξης και Ενέργειας, καθώς και στην Επιτροπή για τα Δικαιώματα της Γυναίκας, επεδίωξα να επικεντρωθεί ανάλογα η συζήτηση αυτή. Κατά τη γνώμη μου, λοιπόν, θα έπρεπε η Επιτροπή να εκπονήσει μια στρατηγική έρευνας η οποία θα συμβάλλει στην εξάλειψη των αβεβαιοτήτων που περιβάλλουν τον τομέα των παραγόντων που προκαλούν διαταραχές στο ενδοκρινικό σύστημα.
<P>
Μέτρα που βασίζονται μόνον σε εικαζόμενες αιτιώδεις συνάφειες είναι αναγκαστικά και αμφίβολης αποτελεσματικότητας. Γι' αυτόν τον λόγο συνηγορώ υπέρ της διατήρησης της ψυχραιμίας, παρ' όλη την ανησυχία που υπάρχει. Το σύνθημά μας θα πρέπει να είναι να μην υποπέσουμε σε υπερβολική δραστηριότητα, αλλά να επενδύσουμε τις δυνάμεις μας στη διεύρυνση της επιστημονικής μας βάσης. Πάνω σε μία ούτως ευρεθείσα βάση θα μπορούμε πλέον να δραστηριοποιηθούμε με συγκεκριμένο στόχο την προστασία της υγείας. Οφείλουμε μια τέτοια προσέγγιση στους υπεύθυνους πολίτες της ΕΕ, τους οποίους δεν σκοπεύουμε να φοβίσουμε, αλλά να διαφωτίσουμε, και η προστασία της υγείας των οποίων πρέπει να αποτελεί πρώτη προτεραιότητα για μας.

<SPEAKER ID=88 NAME="Kinnock, Neil">
Κύριε Πρόεδρε, θα ήθελα κατ' αρχάς να εκφράσω την εκτίμηση της Επιτροπής για την πρωτοβουλία του Κοινοβουλίου να θίξει το ζήτημα των ενδοκρινικών διαταραχών και για το έργο της εισηγήτριας κ. Jensen. Θα ήθελα επίσης να διαβεβαιώσω το Σώμα ότι η Επιτροπή συμμερίζεται τις ανησυχίες που εκφράστηκαν καθ' όλη τη διάρκεια της συζήτησης, καθώς και στην έκθεση της κ. Jensen.
<P>
Οι υποψίες που σχετίζονται με τις αρνητικές επιπτώσεις για την υγεία του ανθρώπου και άλλων οργανισμών εξαιτίας της έκθεσης σε συγκεκριμένες χημικές ουσίες χρειάζεται σαφώς να διερευνηθούν από επιστήμονες ερευνητές, προκειμένου να αποκτηθούν συμπληρωματικές βασικές πληροφορίες. Επίσης, πρέπει να αξιολογηθούν από δημόσιους φορείς χάραξης πολιτικής που δεσμεύονται στην αρχή της πρόληψης. Συνεπώς, η Επιτροπή θα προτείνει μια στρατηγική σχετικά με τις ουσίες που προκαλούν ενδοκρινικές διαταραχές και στο στάδιο αυτό μπορεί να αποδεχθεί τις γενικές γραμμές αυτού του σχεδίου ψηφίσματος που ζητεί την ενίσχυση της ερευνητικής στρατηγικής, προκειμένου να βελτιωθεί το νομοθετικό πλαίσιο και να ενημερωθεί η κοινή γνώμη, καθώς και τη συμμετοχή σε διεθνείς προσπάθειες για την επίλυση του προβλήματος.
<P>
Όπως καθιστά σαφές η έκθεση της κ. Jensen, είναι προφανές ότι η έρευνα έχει ζωτική σημασία για την καλύτερη κατανόηση της πρόκλησης ενδοκρινικών διαταραχών. Η Επιτροπή ήδη συνεργάζεται στενά με τα κράτη μέλη και τον ΟΟΣΑ για να βοηθήσει στην ανάπτυξη εναρμονισμένης προσέγγισης για τον έλεγχο και τη δοκιμή των χημικών ουσιών που προκαλούν ενδοκρινικές διαταραχές.
<P>
Επιπλέον, έχει ήδη αρχίσει η χρηματοδότηση έργων δυνάμει του τέταρτου προγράμματος πλαισίου Ε&Α, όπως ήδη επισημάνθηκε κατά τη συζήτηση, και το θέμα θα εξεταστεί μεταξύ των προτεραιοτήτων στο επερχόμενο πέμπτο πρόγραμμα πλαίσιο. Η Επιτροπή διαδραματίζει επίσης σημαντικό ρόλο στην επαφή ερευνητών από διάφορα έργα για την ανταλλαγή πληροφοριών και τον συντονισμό των δραστηριοτήτων.
<P>
Από την άποψη των κανονιστικών ρυθμίσεων, θα είναι φυσικά απαραίτητο να ληφθεί υπόψη ότι η πολιτική πρέπει να βασίζεται σε ορθές επιστημονικές συμβουλές και να διατεθούν τα μέσα για τη γρήγορη και αποτελεσματική ικανοποίηση συγκεκριμένων ανησυχιών, όταν αποδείξεις έρχονται στην επιφάνεια πολύ γρήγορα. Η Επιτροπή μπορεί, συνεπώς, να υποστηρίξει τα αιτήματα του σχεδίου ψηφίσματος για τον έλεγχο της επάρκειας της υφιστάμενης νομοθεσίας και, αν κριθεί απαραίτητο, να εξετάσει το ενδεχόμενο κατάλληλης προσαρμογής της για την αντιμετώπιση των ενδοκρινικών διαταραχών. Ομοίως, βάσει της αρχής της πρόληψης, προβλέπουμε την ανάγκη διαβούλευσης με τις επιστημονικές επιτροπές της Επιτροπής για ανεξάρτητες επιστημονικές συμβουλές σε περιπτώσεις άμεσης ή έμμεσης έκθεσης των καταναλωτών σε χημικές ουσίες που ενδεχομένως προκαλούν ενδοκρινικές διαταραχές. Ο ρόλος των επιστημονικών επιτροπών είναι φυσικά να παρέχουν ανεξάρτητες επιστημονικές συμβουλές και όχι να συντονίζουν τις ρυθμιστικές δραστηριότητες των κρατών μελών.
<P>
Συνεχίζοντας επί του θέματος της βελτίωσης του νομοθετικού πλαισίου, υπάρχει μια σειρά ιδεών, όπως οι προτάσεις για τις απαιτήσεις σήμανσης και την αξιολόγηση του κινδύνου, που εξετάζονται δραστικά στο πλαίσιο της γενικής πολιτικής για τις χημικές ουσίες. Πρέπει επίσης να υπενθυμιστεί ότι οι συμπεφωνημένες μέθοδοι δοκιμής αποτελούν προϋπόθεση για τη νομοθετική δράση, όπως η προτεινόμενη τροποποίηση της οδηγίας 91/414 σχετικά με τα προϊόντα φυτοπροστασίας, και η κατάρτιση οριστικού καταλόγου των ουσιών που προκαλούν ενδοκρινικές διαταραχές.
<P>
Σε διεθνές επίπεδο υπάρχει σαφής ανάγκη συντονισμού προκειμένου να συγκεντρωθούν πόροι, να αποφευχθεί η διπλή εργασία και να διευκολυνθεί η εναρμόνιση όλων των ρυθμιστικών δράσεων, λαμβάνοντας δεόντως υπόψη τους παράγοντες διεθνών εμπορικών συναλλαγών. Για τον σκοπό αυτόν, τον περασμένο Ιούνιο η Ευρωπαϊκή Κοινότητα υπέγραψε ένα πρωτόκολλο σχετικά με τις ανθεκτικές οργανικές ρυπογόνες ουσίες δυνάμει της Σύμβασης της Οικονομικής Επιτροπής του ΟΗΕ για την Ευρώπη του 1979 όσον αφορά τη διαμεθοριακή ρύπανση της ατμόσφαιρας σε μεγάλη απόσταση. Η Κοινότητα συμμετέχει επί του παρόντος σε διεθνείς διαπραγματεύσεις σχετικά με ένα γενικό μέσο για τις ανθεκτικές οργανικές ρυπογόνες ουσίες.
<P>
Η Επιτροπή διαδραματίζει επίσης ενεργό ρόλο σε αρκετές ερευνητικές διεθνείς πρωτοβουλίες, μαζί με οργανισμούς, όπως η Παγκόσμια Οργάνωση Υγείας, το Πρόγραμμα των Ηνωμένων Εθνών για το Περιβάλλον, ο ΟΟΣΑ, και με εκπροσώπους από τις ΗΠΑ και την Ιαπωνία υπό την αιγίδα του διακυβερνητικού φόρουμ για την ασφάλεια έναντι των χημικών ουσιών.
<P>
Επιπλέον, δυνάμει της πρόσφατα υπογραφείσας συμφωνίας μεταξύ της Ευρωπαϊκής Ένωσης και των Ηνωμένων Πολιτειών για συντονισμό στον τομέα της επιστήμης και της τεχνολογίας, οι ενδοκρινικές διαταραχές αναγνωρίστηκαν ως ένας από τους τέσσερις τομείς προτεραιότητας.
<P>
Όπως θα ανέμενε το Κοινοβούλιο, η Επιτροπή υποστηρίζει το αίτημα της έκθεσης της κ. Jensen για την αποτελεσματική πληροφόρηση της κοινής γνώμης. Είναι φυσικό το γεγονός ότι ενίοτε η αντίληψη των κινδύνων από την κοινή γνώμη διαφέρει από την αντίληψη της επιστημονικής κοινότητας και, στην περίπτωση των ενδοκρινικών διαταραχών, η ανησυχία του κοινού μπορεί να οφείλεται, σε κάποιο βαθμό, στην έλλειψη σαφών και κατανοητών πληροφοριών σχετικά με το φαινόμενο καθώς, και σχετικά με τις αναληφθείσες δράσεις για την αντιμετώπισή του. Θα είναι, συνεπώς, απαραίτητο να καταστεί αποτελεσματικότερη η αξιόπιστη ενημέρωση του κοινού με κατάλληλα μέσα, όπως ακριβώς συνιστά η έκθεση.
<P>
Τέλος, θα ήθελα να διαβεβαιώσω το Κοινοβούλιο ότι η Επιτροπή θα αναζητήσει προτάσεις για την ανάληψη βραχυπρόθεσμων, μεσοπρόθεσμων και μακροπρόθεσμων δράσεων που θα αφορούν τα κεντρικά σημεία του σχεδίου ψηφίσματος. Επαναλαμβάνω τις ευχαριστίες μου προς το Σώμα και την κ. Jensen για το γεγονός ότι πρόσφεραν μια καλή έκθεση και μια ευκαιρία για την εξέταση ενός θέματος που αποκτά όλο και μεγαλύτερη σημασία όχι μόνο στο Κοινοβούλιο, αλλά, ελπίζω, και στην ευρύτερη κοινή γνώμη, που ενδιαφέρεται για προφανείς λόγους για το θέμα.

<SPEAKER ID=89 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12 το μεσημέρι.

<CHAPTER ID=11>
Βιοποικιλότητα
<SPEAKER ID=90 NAME="Πρόεδρος">
Η ημερήσια διάταξη προβλέπει την συζήτηση επί της έκθεσης του κ. Sjφstedt (A4-0347/98), εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο, που αφορά την στρατηγική βιοποικιλότητα της Ευρωπαϊκής Κοινότητας (COM(98)0042 - C4-0140/98 - SEC(98)0348 - C4-0155/98).

<SPEAKER ID=91 NAME="Sjφstedt">
Κύριε Πρόεδρε, ο περιορισμός της βιοποικιλότητας είναι ένα από τα μεγάλα περιβαλλοντικά μας προβλήματα, για το οποίο πρέπει να βρούμε λύση. Σήμερα δεν υπάρχει δυστυχώς καμία ένδειξη ότι μειώνονται οι απειλές κατά των διαφόρων ειδών χλωρίδας και πανίδας - και ο άμεσος αφανισμός τους. Αντιθέτως, η υφιστάμενη κατάσταση είναι εξαιρετικά σοβαρή σε αυτόν τον τομέα. Για την αντιμετώπιση αυτών των προβλημάτων ο ΟΗΕ εκπόνησε τη σύμβαση για τη βιολογική ποικιλότητα, την οποία έχουν υπογράψε τόσο τα 15 κράτη μέλη, όσο και η ίδια η Ένωση. Σήμερα όλα τα κράτη μέλη της Ένωσης εργάζονται σε ειδικά προγράμματα για τη λήψη μέτρων, προσπαθώντας να τηρήσουν τις εκτεταμένες δεσμεύσεις που συνεπάγεται η προαναφερθείσα σύμβαση. Αυτά τα προγράμματα για τη λήψη μέτρων διαφέρουν λίγο, αλλά όλες οι χώρες εργάζονται επ' αυτών.
<P>
Σήμερα έχουμε μπροστά μας την πρόταση της Επιτροπής για μία στρατηγική κοινοτικής πολιτικής ώστε να τηρηθούν οι δεσμεύσεις της σύμβασης για τη βιολογική ποικιλότητα. Η δε έκθεσή μου αποτελεί απάντηση σε αυτή την ανακοίνωση. Όπως είναι φυσικό, το ενδιαφέρον επικεντρώνεται, και πολύ σωστά, στους τομείς που αποτελούν κοινοτική πολιτική, διότι υπάρχει βέβαια μία πολιτική μοιρασμένη, ας πούμε, μεταξύ των κρατών μελών και της Ευρωπαϊκής Ένωσης. Σε αυτή την ανακοίνωση υπάρχει σαν ένας συνδετικός ιστός, σαν μία θεμελιώδης ιδέα, η σκέψη να ενσωματωθεί η προστασία της βιοποικιλότητας σε άλλους πολιτικούς τομείς. Θα ήθελα να υπογραμμίσω τη σημασία αυτής της οπτικής, διότι η προστασία μερικών μόνον τομέων - ακόμη κι αν τηρούμε την οδηγία για τα οικοσυστήματα και άλλα που είναι εξαιρετικά σημαντικά - είναι απολύτως ανεπαρκής για να ανταποκριθούμε στις απαιτήσεις της σύμβασης για τη βιολογική ποικιλότητα.
<P>
Στην ανακοίνωση προτείνεται η θέσπιση ειδικών προγραμμάτων δράσης σε πέντε τομείς: τους φυσικούς πόρους συμπεριλαμβανομένων των οδηγιών για τα οικοσυστήματα και τα πουλιά, τη γεωργία, την αλιεία, τις περιφερειακές πολιτικές και τη χωροταξία, καθώς και την αναπτυξιακή συνεργασία. Γενικά, νομίζω ότι η ανακοίνωση της Επιτροπής είναι καλή. Είναι καλής ποιότητας, τα μέτρα που προτείνονται είναι καλά, ο συνολικός προσανατολισμός του θέματος είναι καλός, αλλά, ταυτόχρονα περιέχει πολλές γενικότητες. Αυτό που μπορούμε να πούμε είναι ότι η δυσκολία έγκειται στην υλοποίησή της. Μπορεί να ειπωθεί ότι στην πολιτική υπάρχουν δύο τρόποι για να μην υλοποιηθούν κάποια πράγματα. Ο ένας είναι να μην ληφθεί απόφαση να γίνει κάτι και ο άλλος είναι να ληφθεί απόφαση να γίνει αλλά, παρ' όλα αυτά, να μην υλοποιηθεί αργότερα. Εδώ, όταν εισερχόμαστε σε άλλες πτυχές του έργου της Επιτροπής, υπάρχει ο προφανής κίνδυνος να είναι πολύ πιο δύσκολο να περάσουμε από τα λόγια στις πράξεις και να αναληφθούν οι ευθύνες στον εν λόγω τομέα. Γι' αυτό νομίζω ότι η ίδια η διαδικασία, ο τρόπος μελλοντικής εργασίας μας, καθώς και η ύπαρξη μιας ουσιαστικής παρακολούθησης έχει εξαιρετικά καθοριστική σημασία. Απαιτείται τα προγράμματα δράσης που διαμορφώνονται τώρα να είναι εξαιρετικά σαφή, να περιλαμβάνουν προθεσμίες, και, επίσης, να συνδέονται, επί παραδείγματι, με ιδιαιτέρως απειλούμενα είδη. Απαιτούνται, επίσης, πλήρη προγράμματα δράσης. Από την ανακοίνωση της Επιτροπής λείπουν δύο, τουλάχιστον, τομείς: συγκεκριμένα, δεν θεωρείται αναγκαία η κατάρτιση προγραμμάτων δράσης στους τομείς των μεταφορών και της ενέργειας. Σε αυτή την περίπτωση γίνεται αναφορά στις εργασίες σχετικά με το κλίμα και την όξινη βροχή, αλλά δεν επαρκεί. Προσωπικά, ως εισηγητής, αλλά και ομόφωνα η κοινοβουλευτική επιτροπή, προτιμούμε να υπάρχουν προγράμματα δράσης και γι' αυτούς τους δύο τομείς.
<P>
Θέλουμε, επιπλέον, η Επιτροπή να ενημερώνει μέσω εκθέσεων το Ευρωπαϊκό Κοινοβούλιο, ώστε και να παρακολουθούμε και να επηρεάζουμε τη συνέχιση των εργασιών, οι οποίες πρέπει επίσης να αξιολογούνται διαρκώς. Θα επιθυμούσαμε επίσης να υπάρχει μια ανοιχτή διαδικασία όπου οι φιλοπεριβαλλοντικές οργανώσεις και οι εθνικοί εμπειρογνώμονες θα επηρεάζουν τη διαμόρφωση των προγραμμάτων δράσης. Σε συνάρτηση δε με αυτό, θέλω να απευθύνω δύο ερωτήσεις προς τον Επίτροπο. Η πρώτη αφορά το θέμα της σύνταξης εκθέσεων. Ποιά θα είναι η επιρροή του Ευρωπαϊκού Κοινοβουλίου επί των προγραμμάτων δράσης; Θα μας επιτραπεί να ασκήσουμε στο μέλλον κάποια επιρροή; Η δεύτερη ερώτηση αφορά τον τομέα των μεταφορών και της ενέργειας. Προτίθεστε να διαμορφώσετε προγράμματα δράσης και γι' αυτούς τους τομείς;
<P>
Συνεχίζοντας λίγο με την πολιτική πτυχή, το μεγαλύτερο πρόβλημα της κοινοτικής πολιτικής σε αυτόν τον τομέα είναι ότι σήμερα μεγάλα τμήματα της κοινοτικής πολιτικής σε βασικούς τομείς, π.χ. γεωργία, μεταφορικά δίκτυα και αλιευτική πολιτική, βλάπτουν άμεσα τη βιοποικιλότητα. Πολλά από αυτά που κάνουμε είναι καταστροφικά, αν τα συγκρίνουμε με τις δεσμεύσεις που έχουμε αναλάβει στο πλαίσιο της σύμβασης για τη βιολογική ποικιλότητα. Το σημαντικότερο, επομένως, καθήκον είναι φυσικά η τροποποίηση αυτής της πολιτικής.
<P>
Έχουμε μία ιδιαίτερη ευθύνη σε συνάρτηση με τη διεύρυνση της ΕΕ. Γνωρίζουμε ότι πολλές περιοχές στην Ανατολική Ευρώπη έχουν σήμερα μία εξαιρετικά πλούσια βιοποικιλότητα. Ο μεγαλύτερος πλούτος στην Ευρώπη βρίσκεται σήμερα σε πολλές από τις χώρες που ζητούν να ενταχθούν στην ΕΕ. Η ολοκλήρωση ενέχει επίσης μεγάλους κινδύνους. Η τόσο πλούσια βιοποικιλότητα αυτών των χωρών συνδέεται εν μέρει με το χαμηλότερο επίπεδο ανάπτυξης, π.χ. στη γεωργία. Όταν τώρα αυτές οι χώρες πρέπει να προβούν σε αναδιάρθρωση της γεωργικής πολιτική τους, αναδιάρθρωση η οποία είναι γιγαντιαία και ριζική για πολλές από αυτές, υπάρχει μεγάλος κίνδυνος να καταστραφεί μεγάλο μέρος της βιοποικιλότητας. Πρέπει, λοιπόν, να επιδειχθεί μεγάλη προσοχή ώστε να μη συμβεί κάτι τέτοιο. Θεωρούμε επίσης ότι πρέπει να επιδειχθεί μεγάλη προσοχή όσον αφορά τις δράσεις στην υποδομή, π.χ. στο πώς δανείζει χρήματα η ΕΤΕ στα κράτη μέλη. Θέλουμε επίσης να ληφθούν υπόψη διάφορες πτυχές της έκθεσης αναφορικά με διάφορους τομείς, όπου δεν προλαβαίνω εδώ να επεισέλθω.

<SPEAKER ID=92 NAME="Τρακατέλλης">
Κύριε Πρόεδρε, οι χιλιάδες μορφές ζωής, αυτή η εκπληκτική ποικιλία είναι το αποτέλεσμα της βιοποικιλότητας την οποία δημιούργησε η ίδια η φύση της ζωής προς μια από τις πιο σημαντικές της εκφράσεις. Αποτελεί τη διαχρονική πεμπτουσία της δυναμικής ισορροπίας των διαφόρων μορφών ζωής και των διαφόρων οικοσυστημάτων. Είναι ακόμη σημαντική πηγή οικονομικού πλούτου και έχει άμεση σχέση με την ποιότητα ζωής του ανθρώπου διότι αφορά στο καθημερινό του περιβάλλον και στην αναψυχή του, ενώ αποτελεί και μέρος της φυσικής του κληρονομιάς.
<P>
Δυστυχώς οι φυσικοί κανόνες που δημιούργησαν τη δυναμική ισορροπία των μορφών της ζωής στον πλανήτη μας έχουν παραβιασθεί από τις πολλαπλές δραστηριότητες του ανθρώπου. Οι δραστηριότητες αυτές έχουν επιταχύνει τα τελευταία χρόνια τη μείωση της βιοποικιλότητας. Ωστόσο, έχουμε δυνατότητες ευνοϊκής παρέμβασης, χρειάζονται όμως κίνητρα ώστε οι στρεβλώσεις σε πολλά οικοσυστήματα να εντοπισθούν και να εξουδετερωθούν.
<P>
Η χάραξη της στρατηγικής για τη διαχείριση της βιοποικιλότητας, τόσο σε κοινοτικό όσο και σε παγκόσμιο επίπεδο, είναι αναγκαία για την επίτευξη αρμονικής συνύπαρξης ανάμεσα στην οικονομική ανάπτυξη και τη βιοποικιλότητα. Αυτό άλλωστε αποτελεί βασικό συστατικό στοιχείο του μοντέλου της αειφόρου ανάπτυξης που προωθεί η Κοινότητα, αλλά προκύπτει και από τη Διεθνή Σύμβαση για τη βιοποικιλότητα. Είναι πρωταρχικής σημασίας η ενσωμάτωση της στρατηγικής αυτής στις επιμέρους πολιτικές της Κοινότητας, στο πλαίσιο του προγράμματος Ατζέντα 2000.
<P>
Σε γενικές γραμμές, η πολιτική αναπτύσσεται σε τέσσερις κυρίως θεματικούς άξονες:
<P>
Πρώτος άξονας, η διατήρηση και αειφόρος χρήση της βιολογικής ποικιλότητας. Είναι εκ των ουκ άνευ η διατήρηση των οικοσυστημάτων και των πληθυσμών των ειδών στο φυσικό τους περιβάλλον. Φυσικά, πρέπει να ισχύσει και η προστασία για τις μη προστατευόμενες περιοχές, με εφαρμογή μέτρων τόσο in situ όσο και ex situ.
<P>
Επιμερισμός του οφέλους από τη χρήση των γενετικών πόρων είναι ο δεύτερος άξονας. Η δημιουργία ενός νομικού πλαισίου και, παράλληλα, η προστασία της χρήσης και ανάπτυξης των γενετικών πόρων αποτελεί σημαντικό κίνητρο προς την κατεύθυνση του επιμερισμού του οφέλους από τη χρήση αυτών των πόρων. Παράλληλα, πρέπει να εξετασθεί και η λήψη θετικών και αποτρεπτικών δημοσιονομικών μέτρων.
<P>
Τελειώνοντας, κύριε Πρόεδρε, θα πρόσθετα τον τρίτο άξονα: έρευνα, παρακολούθηση και ανταλλαγή πληροφοριών, και τον τέταρτο: εκπαίδευση, επιμόρφωση και ευαισθητοποίηση. Εν κατακλείδι, γενική επιδίωξη θα αποτελέσει η ανάδειξη της σημασίας της βιοποικιλότητας για το μέλλον της ανθρωπότητας ως πηγής πλούτου, οικονομικού και οικολογικού, και κυρίως ως βασικής συνιστώσας της ζωής στον πλανήτη μας.

<SPEAKER ID=93 NAME="Langenhagen">
Κύριε Πρόεδρε, κύριε Επίτροπε, αξιότιμοι συνάδελφοι, η παρούσα ανακοίνωση της Επιτροπής σχετικά με ένα σχέδιο δράσης για τη διατήρηση της βιοποικιλότητας δεν αναφέρεται διεξοδικά στον τομέα της αλιείας. Ως εκ τούτου, η Επιτροπή Αλιείας κάλεσε την αρμόδια Επιτροπή Περιβάλλοντος, Δημόσιας Υγείας και Προστασίας των Κατανωλωτών να συμπεριλάβει στο ψήφισμά της τα ακόλουθα πορίσματα.
<P>
Συνεπώς, η Επιτροπή Αλιείας ζητεί από την Επιτροπή να συστήσει μία ομάδα εργασίας επιστημόνων με καθήκον να εκπονήσει ένα σχέδιο δράσης για τη διερεύνηση των αλληλεπιδράσεων μεταξύ της αλιείας και των θαλασσίων οικοσυστημάτων. Θέλουμε κατ' αυτόν τον τρόπο να τονίσουμε ότι πρέπει να καταρτισθεί ένα σχέδιο δράσης για τη βιοποικιλότητα στην αλιεία, ώστε να αποφεύγεται η εξυπηρέτηση τομεακών συμφερόντων και να εξασφαλίζεται ότι οι περιβαλλοντικές πτυχές θα λαμβάνονται περισσότερο υπόψη στον τομέα της αλιείας.
<P>
Επιπλέον, ζητούμε από την Επιτροπή να εφαρμόσει την αρχή της πρόληψης, όπως αυτή ορίσθηκε στη Συμφωνία του ΟΗΕ για τη διατήρηση και τη διαχείριση των αποθεμάτων ιχθύων που μετακινούνται τόσο εκτός, όσο και εντός, των αποκλειστικών ζωνών και των εξαιρετικά μεταναστευτικών ειδών τους. Θέλουμε να προτρέψουμε όλους τους αρμόδιους περιφερειακούς οργανισμούς διαχείρισης της αλιείας στους οποίους συμμετέχει η ΕΕ να υιοθετήσουν την ίδια προσέγγιση. Ζητούμε να ενισχύονται διαρκώς τα μέτρα διατήρησης των αλιευτικών πόρων σε όλες τις συμφωνίες περί αλιείας που υπεγράφησαν από την ΕΕ. Καλούμε την Επιτροπή να προσδιορίσει πώς θα μπορέσουν να εφαρμοσθούν οι στόχοι που ορίζονται στη στρατηγική για τη διατήρηση της βιοποικιλότητας και της ζητούμε να διεξαχθούν επ' αυτού διαβουλεύσεις με το Κοινοβούλιο.
<P>
Αν θέλουμε να εξασφαλίσουμε τα αποθέματά μας ιχθύων και το πολύτιμο είδος διατροφής που λέγεται ψάρι, δεν επιτρέπεται να χάσουμε άλλο χρόνο κατά τον καθορισμό και την εφαρμογή μιας αντίστοιχης φιλοπεριβαλλοντικής και μόνιμης στρατηγικής, η οποία δεν απαλλάσσει όσους ασχολούνται με την αλιεία από την ευθύνη τους. Εν πάση περιπτώσει, τα μέχρι τούδε αποτελέσματα των ερευνών σε αυτόν τον τομέα είναι ανεπαρκή.

<SPEAKER ID=94 NAME="Κreissl-Dφrfler">
Κύριε Πρόεδρε, αν αναλογιστεί κανείς ότι υπάρχουν περίπου 20 έως 30 εκατομμύρια είδη εμβίων όντων εκ των οποίων έχουν ανακαλυφθεί και περιγραφεί επιστημονικά μόλις 1, 4 εκατ., ενώ κατά τα προσεχή 25 χρόνια θα έχουν μάλλον εξαφανισθεί 1, 5 εκατ. είδη, αυτό δείχνει την ιδιαίτερη κρισιμότητα της υφιστάμενης κατάστασης. Πρέπει να δράσουμε επιτέλους. Γι' αυτόν τον λόγο, στην Επιτροπή Γεωργίας και Ανάπτυξης της Υπαίθρου μάς είναι εντελώς ακατανόητο το γεγονός ότι το Συμβούλιο δεν έχει υπογράψει ακόμα τον κανονισμό που ψήφισαν το Κοινοβούλιο και η Επιτροπή σχετικά με τη θέση σε κυκλοφορία ποικιλιών φυτών, ότι η Επιτροπή δεν υποστηρίζει παρά μονάχα με άτολμα, περίπλοκα και αναποτελεσματικά μέτρα τη συνεργασία μεταξύ των εθνικών προγραμμάτων των κρατών μελών, των τραπεζών γονιδίων και των δραστηριοτήτων του ανεπίσημου τομέα, και ότι ακόμα και εντός της ΓΔ VI φαίνεται πως εξετάζεται το ενδεχόμενο να εγκαταλειφθεί μετά το 1999 το μοναδικό ολοκληρωμένο πρόγραμμα για τη διατήρηση, τον χαρακτηρισμό, τη συλλογή και τη χρησιμοποίηση της γενετικής ποικιλότητας στη γεωργία!
<P>
Προκειμένου να διατηρηθεί η βιοποικιλότητα, χρειαζόμαστε αντ' αυτού την ενίσχυση των μορφών εκτεταμένης οικονομικής στήριξης και της οικολογικής καλλιέργειας. Επιπλέον, θα πρέπει να υλοποιηθούν ευρωπαϊκές κοινοτικές πρωτοβουλίες και συγκεκριμένη ενίσχυση των προγραμμάτων στο πλαίσιο ακριβώς της Ατζέντας 2000, και όχι να προωθείται ο οικονομικός και προσωπικός μαρασμός των προγραμμάτων. Αυτή είναι δυστυχώς η κατάσταση προς το παρόν. Η βιοποικιλότητα στις υποψήφιες προς ένταξη χώρες εξακολουθεί να είναι βέβαια πολύ μεγάλη, και αυτό που πρέπει να γίνει είναι να προωθηθεί και να ενισχυθεί τάχιστα και να επεκταθούν τα προγράμματα σε αυτές τις χώρες.
<P>
Τις δύο τελευταίες γνωμοδοτήσεις της Επιτροπής Γεωργίας και Ανάπτυξης της Υπαίθρου τις συνέταξε ο συνάδελφός μου Graefe zu Baringdorf, και, ως αναπληρωτής του, είχα την τιμή και την ευχαρίστηση να τοποθετηθώ εδώ επ' αυτού.

<SPEAKER ID=95 NAME="Tamino">
Κύριε Πρόεδρε, όπως ήδη τόνισαν οι συνάδελφοι οι οποίοι προηγήθηκαν, θα ήθελα να επιβεβαιώσω ότι οι πιο πρόσφατες έρευνες σχετικά με τη διάδοση διαφόρων ειδών στο φυσικό περιβάλλον υποδεικνύουν μια σταθερή μείωση της βιοποικιλότητας, κυρίως στην Ευρώπη. Οι αιτίες αυτής της μείωσης είναι πολύ γνωστές και θα πρέπει να αναζητηθούν στις άκρως εντατικές μορφές γεωργίας και εκμετάλλευσης του εδάφους, στη πολυκατάτμηση των οικοσυστημάτων - εξαιτίας των υποδομών, κυρίως αυτών που αφορούν τις μεταφορές, και της αστικοποίησης - όπως επίσης και στον μαζικό τουρισμό και τη ρύπανση του νερού, του αέρα και του εδάφους.
<P>
Επομένως, είναι πολύ σημαντικό να συμπεριληφθεί, χάρη σε αυτή την ανακοίνωση, στην κοινοτική πολιτική το θέμα της βιοπικοιλότητας, κατ' εφαρμογή της σύμβασης για τη βιολογική ποικιλότητα. Όμως, παρά την ύπαρξη πολλών επιπτώσεων από την πολιτική μεταφορών και τουρισμού στη διατήρηση των οικοσυστημάτων, το εν λόγω κείμενο υποστηρίζει ότι δεν υπάρχει καμιά ανάγκη για εφαρμογή ειδικών προγραμμάτων δράσης στις μεταφορές και τον τουρισμό «δεδομένου ότι η ανάπτυξη και η εφαρμογή των κοινοτικών στρατηγικών για την κλιματική μεταβολή και την οξίνιση ...παράλληλα με την εφαρμογή ενδεδειγμένων διαδικασιών εκτίμησης των περιβαλλοντικών επιπτώσεων θα πρέπει να επαρκούν για την επίτευξη των στόχων για τη βιοποικιλότητα στους συγκεκριμένους τομείς πολιτικής». Η επιλογή αυτή προλαμβάνει αφενός την εφαρμογή των κατάλληλων διαδικασιών ελέγχου στους αναφερθέντες τομείς από πλευράς ευρωπαϊκών οργάνων και περιορίζει αφετέρου τις δυνατότητες προώθησης και ανάπτυξης σχετικών πολιτικών από την Κοινότητα.
<P>
Γι'αυτούς τους λόγους, κύριε Πρόεδρε, η Επιτροπή Μεταφορών και Τουρισμού ζητεί να προβλεφθούν ειδικά προγράμματα δράσης και σε αυτούς τους τομείς - μεταφορές και τουρισμός - όπως εξάλλου έγινε δεκτό από την Επιτροπή Περιβάλλοντος. Συγκεκριμένα, η Επιτροπή Μεταφορών και Τουρισμού επιθυμεί να τονίσει τα ακόλουθα σημεία: την ανεξέλεγκτη ανάπτυξη των μεταφορών και του τουρισμού, το πρόβλημα της ροής των μεταφορών, που διέρχονται αυτή τη στιγμή από περιοχές με πολύ αυξημένη βιοποικιλότητα, την ανάγκη να μεταβούμε από τις οδικές στις σιδηροδρομικές μεταφορές, ως είδος μεταφοράς με λιγότερες περιβαλλοντικές επιπτώσεις και σύμφωνα με τη διεθνή Σύμβαση των Αλπεων, την αναγκαιότητα, σύμφωνα με την Επιτροπή, για εσωτερικοποίηση του εξωτερικού κόστους, το γεγονός ότι στη συμφωνία του Κυότο, υποδεικνύονται ακριβείς στόχοι οι οποίοι απαιτούν κατάλληλες πολιτικές στις μεταφορές, τις επιπτώσεις των μεταφορικών υποδομών στη βιοποικιλότητα, την ανάγκη μιας προσεκτικής εκτίμησης των περιβαλλοντικών επιπτώσεων και μιας εκτίμησης της περιβαλλοντικής στρατηγικής όσον αφορά τα διευρωπαϊκά δίκτυα μεταφορών. Η Επιτροπή Μεταφορών και Τουρισμού ζητεί να μην υπάρξουν νέα έργα υποδομής με επιπτώσεις για τις προστατευόμενες περιοχές στο πλαίσιο του δικτύου NATURA 2000 και να υπάρξει αειφόρος τουρισμός που να μη θέτει υπό αμφισβήτηση τη βιοποικιλότητα, λόγος για τον οποίο είναι απαραίτητο να καθοριστούν τα μέγιστα όρια της ικανότητας απορρόφησης για τις ευαίσθητες περιοχές.
<P>
Γι'αυτούς τους λόγους ζητούμε ένα οικολογικό σήμα για τον αειφόρο τουρισμό, και, εκτός Επιτροπής Μεταφορών και Τουρισμού, θα ήθελα επίσης να τονίσω, κύριε Πρόεδρε, την ανάγκη να τηρηθούν οι υποδείξεις της Επιτροπής Έρευνας και της Επιτροπής Περιβάλλοντος όσον αφορά τον κίνδυνο από τις συνέπειες των γενετικώς τροποποιημένων οργανισμών.

<SPEAKER ID=96 LANGUAGE="SV" NAME="Virgin">
Κύριε Πρόεδρε, τώρα συζητάμε μία πολύ σημαντική έκθεση το θέμα της οποίας αφορά, μεταξύ άλλων, την κληρονομιά που αφήνει η γενιά μας στις επόμενες γενιές όσον αφορά τη βιοποικιλότητα. Ο εισηγητής εκπόνησε μια ενδιαφέρουσα έκθεση η οποία συμπληρώθηκε με πολλές καλές εισηγήσεις και ιδέες από άλλες Επιτροπές του Κοινοβουλίου και μεμονωμένους βουλευτές. Πιστεύω ότι σε αυτόν τον τομέα υπάρχει μεγάλη ομοφωνία στους κόλπους του Κοινοβουλίου. Θα περιοριστώ σε κάποια σχόλια.
<P>
Η βιοποικιλότητα, από την οποία όλοι εξαρτώμαστε σε μεγάλο βαθμό, συνδέεται στενά με άλλους τομείς του περιβάλλοντος. Επί παραδείγματι, η όξινη βροχή της ατμόσφαιρας, το διοξείδιο του θείου και του άνθρακα κατέστρεψαν τη βιοποικιλότητα σε πολλες λίμνες της Βορείου Ευρώπης, και, μεταξύ άλλων, στη Σουηδία. Η απόφαση του Κοινοβουλίου, την περασμένη άνοιξη, για έναν υψηλό στόχο μείωσης των ρύπων σε επίπεδα ανεκτά από τη φύση θα επηρεάσει επομένως σταδιακά τη βιοποικιλότητα.
<P>
Πολλές σουηδικές εφημερίδες είχαν χθες ρεπορτάζ αναφορικά με την απειλή την οποία αντιμετωπίζουν οι κοραλλιογενείς ύφαλοι λόγω της θέρμανσης των θαλασσίων υδάτων που υπερβαίνει κατά πολύ το κανονικό. Είναι προφανές ότι αυτό αποτελεί επίσης μία σοβαρή απειλή για τη βιοποικιλότητα. Είναι πολύ πιθανόν να υπάρχει σχέση μεταξύ του φαινομένου του θερμοκηπίου, στο οποίο έχουν γίνει συχνές αναφορές στις συζητήσεις του Ευρωπαϊκού Κοινοβουλίου, και της μεγάλης ανόδου της θερμοκρασίας των υδάτων. Οι προϋποθέσεις που θέτει η βιοποικιλότητα μπορούν, κατά πάσα πιθανότητα, να στηρίξουν τα μέτρα για τη μείωση των κινδύνων σε αυτούς τους τομείς.
<P>
Θέλω, επίσης, να αναφερθώ στο δικαίωμα της ιδιοκτησίας και τη σημασία της κατανομής της ιδιοκτησίας για τη βιοποικιλότητα. Πολύ συχνά εκδηλώνεται προσωπικό ενδιαφέρον για τη φροντίδα και υπεράσπιση της φύσης, το οποίο έχει ως αποτέλεσμα μια πλούσια βιολογική ποικιλία. Σε ορισμένες, όμως, περιπτώσεις η προστασία μοναδικών βιοτόπων μπορεί να επιβαρρύνει τόσο πολύ τον μεμονωμένο ιδιοκτήτη, ώστε είναι λογική η παρέμβαση του κράτους για την αντιστάθμιση των ενδεχομένων απωλειών. Ο σεβασμός, όμως, της ιδιοκτησίας θα ευνοήσει μακροπρόθεσμα τη βιοποικιλότητα. Μπορούμε, επίσης, να διαπιστώσουμε τα θετικά αποτελέσματα, χρησιμοποιώντας οικονομικά μέσα γι' αυτόν τον σκοπό.
<P>
Η Επιτροπή Έρευνας, Τεχνολογικής Ανάπτυξης και Ενέργειας αναφέρεται στη γνωμοδότησή της στη βιοτεχνολογία ως ένα συμπληρωματικό μέσο διατήρησης, ίσως ακόμη και ενίσχυσης, της βιοποικιλότητας. Νομίζω ότι πρόκειται για ενδιαφέρουσες απόψεις που πρέπει να ληφθούν υπόψη εν συνεχεία, έστω κι αν αυτή τη φορά οι προτάσεις καταψηφίστηκαν στην επιτροπή.

<SPEAKER ID=97 LANGUAGE="NL" NAME="Eisma">
Κύριε Πρόεδρε, φοράω μόνο το πουκάμισό μου, επειδή στην αίθουσα κάνει πάρα πολλή ζέστη. Δεν ωφελεί ούτε τη βιοποικιλότητα να ρυθμίζεται τόσο άσχημα το κλίμα εδώ. Μήπως μπορείτε να κάνετε κάτι;
<P>
Παρά ταύτα θεωρώ την ανακοίνωση της Επιτροπής σχετικά με τη βιοποικιλότητα πολύ σημαντική, διότι θίγει την ουσία της ευρωπαϊκής πολιτικής για τη φύση. Έμεινα, λοιπόν, ικανοποιημένος με την ανακοίνωση, αλλά μόνον ως ένα πρώτο βήμα. Ξέρουμε ότι η Επιτροπή σκοπεύει να εκπονήσει μια σειρά σχεδίων δράσης για τη διάσωση των φυσικών πλουτοπαραγωγικών πηγών, σχέδια που αφορούν τη γεωργία, την αλιεία, την περιφερειακή πολιτική και την οικονομική συνεργασία. Αυτός ο κατάλογος δεν είναι όμως πλήρης, όπως επεσήμανε και ο εισηγητής κ. Sjφstedt, διότι λείπουν οι μεταφορές και η ενέργεια. Λυπάμαι δε πολύ γι' αυτό, διότι ακριβώς αυτοί οι τομείς επηρεάζουν σε μεγάλο βαθμό τη βιοποικιλότητα.
<P>
Είμαι της άποψης ότι πρέπει, έστω και τώρα, να καταρτισθούν τα σχέδια δράσης για τις μεταφορές και για την ενέργεια, και περιμένω με μεγάλο ενδιαφέρον την απάντηση του Επίτροπου κ. Kinnock σε αυτό το αίτημα. Εξετάζοντας πώς έχουν τα πράγματα τώρα, διαπιστώνουμε ότι η ένταξη της προστασίας της φύσης σε άλλους τομείς πολιτικής είναι εντελώς ανεπαρκής. Πρόσφατο παράδειγμα αποτελούν οι επιδοτήσεις της Ένωσης για την προβατοτροφία στην Κρήτη, με αποτέλεσμα την υπερβόσκηση και τη διάβρωση του εδάφους, που συνεπάγονται ολέθριες επιπτώσεις για τη βιοποικιλότητα. Επομένως, θεωρώ ότι πρέπει να σταματήσει η υποστήριξη τέτοιων προγραμμάτων, με άμεσες αρνητικές συνέπειες για τη βιοποικιλότητα.
<P>
Ως σύντακτης γνωμοδότησης της Επιτροπής Περιβάλλοντος για τον προϋπολογισμό, έκανα αγώνα για μια καλύτερη ένταξη της προστασίας της φύσης και του περιβάλλοντος σε άλλους τομείς πολιτικής. Πρότεινα ότι πρέπει να μπορούμε να χρησιμοποιήσουμε τους πόρους των διαρθρωτικών ταμείων για το δίκτυο Natura 2000, καθώς και για την εφαρμογή των οδηγίων για τα πουλιά και για τους βιοτόπους. Ελπίζω την προσεχή πΠέμπτη να εγκριθεί από την ολομέλεια αυτή η πρόταση της Επιτροπής Περιβάλλοντος. Αυτό θα αποτελούσε ένα μεγάλο βήμα προόδου στην πανευρωπαϊκή προστασία της φύσης και ένα καλό παράδειγμα ενσωμάτωσης της βιοποικιλότητας στη διαρθρωτική πολιτική.

<SPEAKER ID=98 LANGUAGE="ES" NAME="Gonzαlez Αlvarez">
Κύριε Πρόεδρε, συμμερίζομαι την ανησυχία του εισηγητή σχετικά με τις επιπτώσεις που ενδεχομένως να έχουν στους φυσικούς πόρους και τη βιοποικιλότητα η εντατική γεωργία, τα διευρωπαϊκά δίκτυα, η μείωση των αλιευτικών πόρων και πολλές άλλες ενέργειες στον τομέα της ευρωπαϊκής οικονομίας. Θέλω κι εγώ να επισημάνω την ανάγκη - με σεβασμό προς τις συμβάσεις που έχουμε υπογράψει τα κράτη μέλη - για γρήγορα, άμεσα σχέδια δράσης, με σχετική ενημέρωση του Κοινοβούλιο. Παραθέτω στη συνέχεια ένα παράδειγμα, εφόσον είναι ο καλύτερος τρόπος για να δείξουμε τον κίνδυνο που διατρέχει η βιοποικιλότητα: στη χώρα μου αυτό το σαββατοκύριακο, στον νομό της Leσn, κάηκε ένα δάσος 5000 εκταρίων κατά τη διεξαγωγή στρατιωτικών ασκήσεων, ένα δάσος από το οποίο εξαφανίστηκαν είδη χλωρίδας και πανίδας που πιθανώς δεν θα ξαναεμφανιστούν παρά μόνο ίσως μετά από 50 χρόνια. Αν δεν ενεργήσουμε γρήγορα καταρτίζοντας σχέδια δράσης, θα είναι πολύ δύσκολο να διατηρήσουμε τη βιοποικιλότητα και τη ζωή έτσι όπως θα θέλαμε.\

<SPEAKER ID=99 LANGUAGE="SV" NAME="Gahrton">
Κύριε Πρόεδρε, η βιοποικιλότητα απειλείται από πολλές πλευρές. Στο τελευταίο τεύχος του μαλαισιανού περιοδικού Third World Resurgence περιγράφεται πώς λίγες δυτικές μεγάλες εταιρείες αφανίζουν τη βιοποικιλότητα στη γεωργία μέσω της κατάχρησης της γενετικής τεχνολογίας και των δικαιωμάτων κατοχύρωσης ευρεσιτεχνιών. Το πρόβλημα επισημάνθηκε επίσης στην τέταρτη συνάντηση των εταίρων που συμμετέχουν στη σύμβαση για τη βιολογική ποικιλότητα, που έλαβε εφέτος χώρα στη Μπρατισλάβα. Εκεί πολλοί αντιπρόσωποι εξέφρασαν την ανησυχία τους για την αποκαλούμενη τεχνολογία εξολόθρευσης, δηλαδή την κατοχυρωμένη με δικαίωμα ευρεσιτεχνίας παρέμβαση στο γενετικό υλικό των σπόρων ώστε να καταστεί στείρα η επόμενη γενιά. Όπως σχολιάστηκε, αυτό αποσκοπεί στο να καταστεί βιολογικά αδύνατον να αναπαράγουν οι αγρότες τις δικές τους σοδειές λόγω του ότι οι μεγάλες εταιρείες έχουν στην κατοχή τους οτιδήποτε έχει σχέση με τα δικαιώματα κατοχύρωσης ευρεσιτεχνιών και τη γενετική τεχνολογία.
<P>
Βάσει των παραπάνω θέλω να υποστηρίξω ιδιαίτερα την παράγραφο 43 της έκθεσης του εισηγητή, όπου καθίσταται σαφές ότι θα πρέπει να έχουν όλα τα κράτη κυριαρχικά δικαιώματα επί των δικών τους γενετικών πόρων και ότι αυτό θα πρέπει να αποτελεί απόλυτη προτεραιότητα, όταν η ΕΕ συνάπτει συμφωνίες, πέραν των άλλων, στον τομέα των δικαιωμάτων κατοχύρωσης ευρεσιτεχνιών.

<SPEAKER ID=100 LANGUAGE="EN" NAME="Weber">
Κύριε Πρόεδρε, ως Ευρωπαίος περιβαλλοντολόγος βρίσκομαι σήμερα σε δύσκολη θέση. Δεν είμαι ικανοποιημένος με το γεγονός ότι πολλά κράτη μέλη δεν έκαναν ακόμη την εργασία τους. Δεν καταρτίσαμε όλοι ένα εθνικό πρόγραμμα δράσης προκειμένου να εκπληρώσουμε τις υποχρεώσεις μας βάσει της σύμβασης για τη βιολογική ποικιλότητα. Εμείς οι Ευρωπαίοι αρεσκόμαστε να επικρίνουμε τις άλλες χώρες του κόσμου που συνεχίζουν να καταστρέφουν τα δάση τους ή να τα μετατρέπουν σε φυτείες. Από την άλλη πλευρά, τα δάση μας χάθηκαν πριν από πολλούς αιώνες - ορισμένα καταστράφηκαν και ελάχιστα μόνο οικοσυστήματα φυσικών δασών εξακολουθούν να υπάρχουν στην ΕΕ. Δυστυχώς δεν δείχνουμε και μεγάλο ενθουσιασμό όσον αφορά την επαναφορά των δασών στη φυσική τους κατάσταση. Έχει επίσης παγώσει η εφαρμογή των οδηγιών σχετικά με τους οικότοπους και τα πουλιά.
<P>
Η επιτυχία σχετικά με τη δημιουργία του δικτύου Natura 2000 ήταν πολύ περιορισμένη μέχρι σήμερα. Επτά χώρες δεν έχουν ακόμη καταρτίσει προγράμματα διατήρησης, μεταξύ των οποίων η Γαλλία, η Γερμανία και το Λουξεμβούργο, γεγονός πραγματικά στενάχωρο. Ελπίζω ότι η στρατηγική για τα δάση, επί της οποίας η Επιτροπή εργάζεται τόσο σκληρά στην παρούσα φάση, θα μας προσφέρει την ευκαιρία να καθιερώσουμε προστατευόμενες περιοχές για την εκπλήρωση των δεσμεύσεών μας βάσει της σύμβασης για τη βιολογική ποικιλότητα. Χρειάζονται επίσης πιστώσεις για τη δημιουργία προστατευμένων περιοχών. Ας μην επαναλάβουμε το λάθος που διεπράχθη με την ανακοίνωση του Natura 2000, για το οποίο κανείς δεν πρότεινε ακόμη σοβαρό χρηματοδοτικό σχέδιο. Ας αλλάξουμε, επομένως, την κατάσταση.

<SPEAKER ID=101 LANGUAGE="NL" NAME="Blokland">
Κύριε Πρόεδρε, στην ανακοίνωσή της για τη βιοποικιλότητα, η Επιτροπή δήλωσε ότι σκοπός της κοινοτικής πολιτικής ήταν να αναστρέψει τα πράγματα στην Ευρώπη. Τα μέτρα που ελήφθησαν μέχρι τώρα αποδείχθηκαν ανεπαρκή για να σταματήσουν την αλλοίωση της βιοποικιλότητας στην Ευρώπη. Χαιρετίζω το ενδιαφέρον της Επιτροπής για τη φύση: πρόκειται για διασυνοριακό πρόβλημα που δικαιολογεί κοινή δράση εκ μέρους των κρατών μελών.
<P>
Εντούτοις, η πολιτική της Επιτροπής για τη βιοποικιλότητα πρέπει να παρουσιάζει συνοχή. Η Επιτροπή εξακολουθεί να χρηματοδοτεί δραστηριότητες με αρνητικές επιπτώσεις για τη βιοποικιλότητα. Εφόσον πρόκειται για απαραίτητες δραστηριότητες στα πλαίσια της ΚΓΠ, των διευρωπαϊκών δικτύων ή της περιφερειακής πολιτικής, η ζημιά πρέπει τουλάχιστον να αντισταθμισθεί, με την ανακήρυξη και άλλων εθνικών δρυμών για παράδειγμα. Διότι είναι απογοητευτικό η ίδια η Επιτροπή να υποσκάπτει τα μέτρα της για τη διατήρηση της βιοποικιλότητας. Παρακαλώ, λοιπόν, την Επιτροπή να λάβει σοβαρά υπόψη της σχετικές παρατήρησεις στο ψήφισμά μας.
<P>
Τέλος, δεν μπορώ να μην παρατηρήσω ότι στο παρόν ψήφισμα ορισμένα θέματα τίθενται επί τάπητος δύο φορές. Ένας συγκερασμός ορισμένων παραγράφων για την αλιεία, τα διευρωπαϊκά δίκτυα και την τακτική αξιολόγηση θα καθιστούσε το ψήφισμα πολύ πιο σαφές.

<SPEAKER ID=102 LANGUAGE="ES" NAME="Valverde Lσpez">
Κύριε Πρόεδρε, πιστεύω πως όλοι μας υποστηρίζουμε αυτή την ανακοίνωση της Επιτροπής στην οποία εκφράζεται η ανησυχία των κοινοτικών θεσμικών οργάνων όσον αφορά την τήρηση των διεθνών συμβάσεων, καθώς και την τήρηση μιας άλλης υποχρέωσής μας, να συμπεριλάβουμε δηλαδή την περιβαλλοντική πολιτική στις υπόλοιπες πολιτικές. Πρέπει επίσης να διαβιβάσουμε ένα μήνυμα στις εθνικές, περιφερειακές και τοπικές κυβερνήσεις, δεδομένου ότι οι πολιτικές σε αυτά τα επίπεδα πρέπει να συγκλίνουν και να συμφωνούν με τις πολιτικές της Ευρωπαϊκής Ένωσης. Κι εδώ υπάρχουν διάφοροι τομείς οι οποίοι προσφέρουν μεγάλες ευκαιρίες, και όπου πρέπει να επιστήσουμε την προσοχή όλων των πολιτών, γιατί αυτό δεν αποτελεί ευθύνη μόνο των αρχών, παρά όλων μας. Διότι, ως καταναλωτές, μπορούμε να κάνουμε μια θετική επιλογή σε αυτόν τον τομέα, όπως και ως πρωταγωνιστές της τοπικής δημοκρατίας, για να στηρίξουμε εκείνες τις κοινότητες που πραγματικά υπερασπίζονται την βιοποικιλότητα. Το σημαντικότερο όμως ολόκληρης της ανακοίνωσης είναι ότι εφιστάται η γενική αυτή προσοχή, ώστε όλοι οι υπεύθυνοι πολιτικοί να συναισθάνονται τη γενική αυτή ανησυχία. Θέλω επίσης να υποστηρίξω ανοιχτά τα πορίσματα του εισηγητή.

<SPEAKER ID=103 NAME="Kinnock, Neil">
Κύριε Πρόεδρε, θα ήθελα να συγχαρώ τον εισηγητή κ. Sjφstedt, καθώς και την Επιτροπή Περιβάλλοντος, Μεταφορών και Τουρισμού, την Επιτροπή Αλιείας, την Επιτροπή Γεωργίας και Ανάπτυξης της Υπαίθρου και την Επιτροπή Έρευνας, Τεχνολογικής Ανάπτυξης και Ενέργειας για τις γνωμοδοτήσεις τους και την ολοκληρωμένη έκθεση που εξετάζεται απόψε από το Κοινοβούλιο. Είναι σαφές ότι το Ευρωπαϊκό Κοινοβούλιο διαδραματίζει ενεργό ρόλο στην προώθηση της ενσωμάτωσης των περιβαλλοντικών ανησυχιών σε όλους τους τομείς, και η Επιτροπή χαιρετίζει την υποστήριξη που εκφράζεται για την ανακοίνωση σχετικά με τη βιοποικιλότητα στις γνωμοδοτήσεις των επιτροπών και στην έκθεση αυτή.
<P>
Με την παρουσίαση της ανακοίνωσης αυτής η Επιτροπή δεσμεύεται να ενσωματώσει τις ανησυχίες σχετικά με τη βιοποικιλότητα στις πολιτικές και τα μέσα της Κοινότητας. Τώρα αρχίζουμε να αναπτύσσουμε σχέδια δράσης και άλλα μέτρα για την εφαρμογή της στρατηγικής για τη βιοποικιλότητα και η έκθεση Sjφstedt θα αποδειχθεί προφανώς χρήσιμη στη διαδικασία αυτή. Θα ήθελα μόνο να προσθέσω ότι τα σχέδια δράσης, αν και είναι ιδιαίτερα χρήσιμα και ευπρόσδεκτα, δεν αποτελούν προϋπόθεση μιας αποτελεσματικής περιβαλλοντικής πολιτικής και πρακτικής, όπως είμαι βέβαιος ότι κατανοούν εύκολα οι αξιότιμοι βουλευτές. Στον τομέα των μεταφορών, για παράδειγμα, η δέσμευσή μας αφορά τη βιωσιμότητα. Αυτό σημαίνει δράση, όπως επεσήμαναν ήδη κάποιοι ομιλητές, σε ένα ευρύ μέτωπο, είτε πρόκειται για την ενθάρρυνση της χρήσης σιδηροδρομικών επιβατικών και εμπορευματικών μεταφορών, την εξασφάλιση αποτελεσματικής συμφωνίας με την Ελβετία, τη θέσπιση πολιτικών δίκαιης και αποδοτικής τιμολόγησης για τη χρήση μεταφορικών υποδομών, τη μείωση των εκπομπών, είτε για άλλες στρατηγικές, καμία εκ των οποίων δεν εμπίπτει καθαρά στον καθορισμό σχεδίων δράσης για την προστασία και την προώθηση της βιοποικιλότητας, αλλά που όλες είναι εξαιρετικά πολύτιμες για την εξασφάλιση της περιβαλλοντικής βιωσιμότητας μέσω της βελτίωσης των πολιτικών για τις μεταφορές. Είμαι βέβαιος ότι αυτό γίνεται κατανοητό.
<P>
Η εν λόγω έκθεση, πέρα από τον γενικά ευχάριστο χαρακτήρα της και την αποτελεσματικότητα της ανάλυσής της, περιλαμβάνει κάποια αιτήματα που η Επιτροπή δεν είναι σε θέση να ικανοποιήσει. Μόλις αναλύσω κάπως τον συλλογισμό μας, ελπίζω ότι το Σώμα θα καταλάβει για ποιον λόγο δεν μπορούμε να αποδεχθούμε όλες τις πτυχές της έκθεσης.
<P>
Πρώτον, η παράγραφος 14 περιέχει αίτημα για την έγκριση σχεδίου δράσης από το Ευρωπαϊκό Κοινοβούλιο και το Συμβούλιο - ή τουλάχιστον για έγκριση όλων των σχεδίων από το Ευρωπαϊκό Κοινοβούλιο και το Συμβούλιο. Ωστόσο, θεωρούμε ότι μια τέτοια διαδικασία θα επιβραδύνει άσκοπα την εφαρμογή της στρατηγικής. Εξετάσαμε το ενδεχόμενο έγκρισης των σχεδίων δράσης από την Επιτροπή υπό μορφή ανακοινώσεων προς το Κοινοβούλιο και το Συμβούλιο, αλλά όχι αναγκαστικά την έγκρισή τους από τα θεσμικά αυτά όργανα.Οι προτάσεις νομοθετικού περιεχομένου που πιθανόν να περιέχονται σε αυτά τα σχέδια δράσης πρέπει προφανώς να εγκρίνονται σύμφωνα με τις νομοθετικές διαδικασίες.
<P>
Δεύτερον, η παράγραφος 16 περιέχει αίτημα για την ανάπτυξη συγκεκριμένων σχεδίων δράσης στον τομέα των μεταφορών και της ενέργειας, όπου αναφέρθηκα ήδη. Κατά την άποψή μας, πολλές από τις ανησυχίες σχετικά με τη βιοποικιλότητα στους τομείς αυτούς καλύπτονται ήδη από τις στρατηγικές για το κλίμα και την όξινη βροχή, που αντιμετωπίζουν τις σχετικές εκπομπές οι οποίες πιθανόν να έχουν επιπτώσεις για τη βιοποικιλότητα, και από τις υφιστάμενες ή προβλεπόμενες προτάσεις σχετικά με την εκτίμηση των περιβαλλοντικών επιπτώσεων. Πέρα από αυτό, η Επιτροπή δεν θεωρεί ότι πρέπει να αναπτυχθούν ουσιώδεις νέες δράσεις χάραξης πολιτικής προκειμένου να ενσωματωθεί η βιοποικιλότητα σε συναφή μέσα στους τομείς αυτούς.
<P>
Τρίτον, στην παράγραφο 43 ζητείται να δοθεί προτεραιότητα σε ορισμένες αρχές της σύμβασης για τη βιολογική ποικιλότητα έναντι άλλων διεθνών συμφωνιών που έχει συνάψει η Κοινότητα, λ.χ. στο πλαίσιο του καθεστώτος του Παγκόσμιου Οργανισμού Εμπορίου. Η θέση της Επιτροπής είναι ότι οι περιβαλλοντικές συμφωνίες βρίσκονται στο ίδιο επίπεδο με τις εμπορικές συμφωνίες και θα πρέπει να εφαρμόζονται με αμοιβαία συνεπή τρόπο. Ωστόσο, δεν υπάρχει εκ των προτέρων ιεραρχία των κανόνων. Τέταρτον, η αιτιολογική σκέψη Ι προτείνει να υπάρξει χρηματοδότηση από την Ευρωπαϊκή Ένωση για την αντιστάθμιση των ζημιών που προκαλούν τα διευρωπαϊκά δίκτυα, η κοινή γεωργική πολιτική και η περιφερειακή πολιτική. Η θέση της Επιτροπής είναι ότι η κοινοτική στρατηγική για τη βιοποικιλότητα πρέπει να συμβάλλει ούτως ώστε η πολιτική για τα δίκτυα, η γεωργική πολιτική και η περιφερειακή πολιτική να μην είναι επιζήμιες για τη βιοποικιλότητα και ότι, συνεπώς, δεν υπάρχει ανάγκη νέων αντισταθμιστικών μηχανισμών. Φυσικά, η Επιτροπή θα ήταν ευγνώμων, εάν το Σώμα αυτό λάμβανε υπόψη του τα στοιχεία αυτά.
<P>
Όσον αφορά τα συγκεκριμένα ερωτήματα που έθεσε ο εισηγητής: ρώτησε σχετικά με το σύστημα που χρησιμοποιήθηκε για την ενημέρωση του Κοινοβουλίου σχετικά με την εφαρμογή της στρατηγικής. Η Επιτροπή θα υποβάλλει τακτικές εκθέσεις στο Κοινοβούλιο και το Συμβούλιο σχετικά με την εφαρμογή της στρατηγικής. Τον Ιούνιο, μάλιστα, το Συμβούλιο Περιβάλλοντος ζήτησε να έχει εκπονηθεί η πρώτη από τις εκθέσεις αυτές έως τον Ιούνιο του 2000. Προφανώς, η έκθεση αυτή θα διαβιβαστεί και στο Κοινοβούλιο. Στη συνέχεια, ο κ. Sjφstedt έθεσε το ζήτημα της διαβούλευσης όχι μόνο με εμπειρογνώμονες των κρατών μελών αλλά και με ΜΚΟ και άλλα συναφή ενδιαφερόμενα μέρη σχετικά με ό, τι περιέγραψε ως εθνικά σχέδια δράσης. Δεν μιλάμε για εθνικά σχέδια δράσης. Πρόκειται για κοινοτικά σχέδια δράσης και, συνεπώς, έχουν προστιθέμενη αξία. Η απάντηση στην ερώτησή του είναι ότι η διαβούλευση θα διεξάγεται με το ίδιο εύρος και επιμέλεια που χρησιμοποιήθηκαν για την ίδια τη χάραξη της στρατηγικής. Όλοι αναγνωρίζουν ότι επρόκειτο για εκτεταμένη επιχείρηση με πολύ καλά εδραιωμένα πλέον δίκτυα, και θα αξιοποιηθούν πλήρως προκειμένου να διασφαλιστεί ότι η διαβούλευση σχετικά με τα σχέδια δράσης θα είναι συστηματική και ειλικρινής. Ελπίζω ότι έτσι ικανοποιούνται οι απαιτήσεις του κ.Sjφstedt και των συναδέλφων του.
<P>
Είναι σαφές, όπως είπαν πολλοί βουλευτές στη σημερινή αλλά και σε άλλες συζητήσεις, ότι η βιοποικιλότητα είναι ουσιώδης για τη ζωή στη Γη. Είναι επίσης εμφανές ότι τώρα διαβρώνεται πιο γρήγορα από οποιαδήποτε άλλη στιγμή στην ιστορία του πλανήτη. Η Κοινότητα έχει νομική, ηθική και προσωπική υποχρέωση να αναλάβει τις ευθύνες της και να συνεργαστεί με τις τρίτες χώρες σε προσπάθειες για την αλλαγή της κατάστασης αυτής. Η συνεργασία με τα κράτη μέλη και με το ευρύτερο κοινό στη διαδικασία αυτή είναι, προφανώς, ζωτικής σημασίας, προκειμένου να διασφαλιστεί ότι, σε συνδυασμό με τις εθνικές προσπάθειες, η εφαρμογή της κοινοτικής στρατηγικής για τη βιοποικιλότητα θα συμβάλει στην ανατροπή αυτών των αρνητικών - και ουσιαστικά καταστροφικών - επιπτώσεων, καθώς η βιοποικιλότητα μειώνεται όχι μόνο στην Κοινότητα, αλλά και γενικότερα στην ήπειρό μας και σε όλο τον κόσμο.
<P>
Γνωρίζω ότι το Ευρωπαϊκό Κοινοβούλιο συμμερίζεται την πεποίθηση ότι η επιδείνωση της κατάστασης πρέπει να σταματήσει και η διαδικασία να αντιστραφεί. Εκφράζω την εκτίμηση της Επιτροπής για τον τρόπο που η πεποίθηση αυτή εκδηλώνεται στο Κοινοβούλιο μέσω χρήσιμων πρωτοβουλιών, όπως η έκθεση του κ.Sjφstedt.

<SPEAKER ID=104 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12 το μεσημέρι.
<P>
(Η συνεδρίαση λήγει στις 20.30)

