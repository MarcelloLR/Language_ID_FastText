<CHAPTER ID="016">
Παύση καλλιέργειας για το έτος 2008 (συζήτηση)
<SPEAKER ID="448" NAME="Πρόεδρος">
" ημερήσια διάταξη προβλέπει την πρόταση κανονισμού του Συμβουλίου για παρέκκλιση από τον κανονισμό (ΕΚ) αριθ. 1782/2003 για τη θέσπιση κοινών κανόνων για τα καθεστώτα άμεσης στήριξης στα πλαίσια της κοινής γεωργικής πολιτικής και για τη θέσπιση ορισμένων καθεστώτων στήριξης για τους γεωργούς όσον αφορά την παύση καλλιέργειας για το έτος 2008 - C6-0302/2007 -.
<SPEAKER ID="449" NAME="Mariann Fischer Boel">
μέλος της Επιτροπής. - (EN) Κυρία Πρόεδρε, μπορώ να σας διαβεβαιώσω ότι οι προοπτικές της αγοράς σιτηρών αποτελούν σαφώς προτεραιότητα για εμάς, καθόσον οι τιμές έχουν σημειώσει πρωτόγνωρη άνοδο τους τελευταίους μήνες. Αυτό δεν παρατηρείται μόνο εντός της Ευρωπαϊκής Ένωσης αλλά σε ολόκληρο τον κόσμο.
<P>
Ενόψει της υπερβολικά αυξημένης βροχόπτωσης σε ορισμένες περιοχές της Ευρώπης και της ξηρασίας σε άλλες, οι κλιματικές συνθήκες στις περιφέρειές μας κατά το τρέχον έτος είχαν αρνητικό αντίκτυπο στην παραγωγή δημητριακών, και, με αναμενόμενη παραγωγή 258 εκατ. τόνων, η συγκομιδή του 2007 βρίσκεται κάτω από τον μέσο όρο. " ισχύουσα σήμερα υποχρεωτική παύση καλλιέργειας, που έχει οριστεί στο 10% στα παλαιά κράτη μέλη, στην ΕΕ των 15, δεν είναι συμβατή με την παρούσα κατάσταση της αγοράς. Υπό τις συνθήκες αυτές, η Επιτροπή έχει προτείνει η παύση καλλιέργειας για τη φθινοπωρινή συγκομιδή του 2007 και την εαρινή περίοδο σποράς του 2008 να οριστεί στο 0%. Σύμφωνα με τις εκτιμήσεις μας, αυτό θα έχει ως αποτέλεσμα η επιπλέον παραγωγή στο εσωτερικό της Ευρωπαϊκής Ένωσης να κυμανθεί στους 10 έως 17 εκατ. τόνους, φρονώ δε ότι έτσι θα σταλεί ένα θετικό μήνυμα στον τομέα και, καλώς εχόντων των πραγμάτων, θα συμβάλει επίσης στη σταθεροποίηση του τομέα των σιτηρών.
<P>
Είναι σαφές ότι οι αποφάσεις επί του θέματος πρέπει να ληφθούν αμέσως, ώστε οι γεωργοί να μπορούν να σχεδιάσουν το επόμενο έτος παραγωγής τους· ως εκ τούτου, είμαι ιδιαίτερα ευγνώμων για το γεγονός ότι το Κοινοβούλιο κατανόησε προφανώς τον επείγοντα χαρακτήρα του θέματος και συμφώνησε να εφαρμοστεί η ταχεία διαδικασία. Σας είμαι πραγματικά ευγνώμων.
<P>
Τέλος, η νομοθετική μας πρόταση θα είναι όσο το δυνατόν πιο απλή και σύντομη και δεν θα απαιτεί πρόσθετη διοικητική επιβάρυνση.
<P>
Πιο μακροπρόθεσμα, είναι αναγκαίο, στο πλαίσιο του ελέγχου υγείας, να εξετάσουμε προσεκτικά κατά πόσο η παύση καλλιέργειας εξακολουθεί να αποτελεί ενδεδειγμένο εργαλείο ενόψει των τρεχουσών και των μελλοντικών συνθηκών της αγοράς. Πρέπει επίσης να εξετάσουμε πώς μπορούμε να διατηρήσουμε τα περιβαλλοντικά οφέλη του συστήματος παύσης καλλιέργειας που εφαρμόζουμε μέχρι σήμερα, όπως η διατήρηση μόνιμων βοσκοτόπων, η προστασία των παραποτάμιων ζωνών και τα μέτρα που συνδέονται επίσης με την αλλαγή του κλίματος.
<P>
Σας ευχαριστώ λοιπόν για την ταχύτατη ανταπόκρισή σας. Είναι ευχάριστο το γεγονός ότι το Κοινοβούλιο μπορεί πραγματικά να κινείται γρήγορα, όταν οι περιστάσεις το επιβάλλουν.
<SPEAKER ID="450" NAME="Neil Parish">
Πρόεδρος της Επιτροπής Γεωργίας και Ανάπτυξης της Υπαίθρου. - (EN) Κυρία Πρόεδρε, κυρία Επίτροπε, πράγματι, το Κοινοβούλιο μπορεί να κινείται πολύ γρήγορα. Βεβαίως, η σκέψη ότι το Κοινοβούλιο θα μπορούσε να κατηγορηθεί για το γεγονός ότι οι γεωργοί δεν θα γνωρίζουν τι να καλλιεργήσουν φέτος μας απασχόλησε πολύ σοβαρά, γι' αυτό είμαστε ιδιαιτέρως πρόθυμοι να συνεργαστούμε μαζί σας, προκειμένου να καταστεί δυνατή η λήψη αυτής της ουσιαστικής απόφασης. Συγχαίρω επίσης την επιτροπή που εκπροσωπώ, την Επιτροπή Γεωργίας και Ανάπτυξης της Υπαίθρου, για την ομόφωνη απόφασή της.
<P>
Τα ζητήματα που θέλω να θίξω είναι, πραγματικά, το πόσο μπορούν να αλλάξουν οι καταστάσεις μέσα σε έναν χρόνο! Πριν από δώδεκα μήνες συζητούσαμε για τιμές 90 ευρώ ανά τόνο στα σιτηρά. Τώρα μιλάμε πλέον για τιμές της τάξης των 250-270 ευρώ, μιλάμε δηλαδή για τριπλάσιες τιμές. " περίοδος είναι λοιπόν κατάλληλη για να εξετάσουμε σοβαρά το ενδεχόμενο μείωσης της παύσης της καλλιέργειας στο 0%. Εγώ θα εξέταζα το θέμα σε ακόμα μεγαλύτερο βάθος χρόνου. Να σκεφτεί κανείς ότι επί 20 τόσα χρόνια στην Ευρώπη συζητάμε για πλεονάσματα τροφίμων, για το γεγονός ότι οι γεωργοί δεν είναι πραγματικά χρήσιμοι, ότι πρέπει να στρέψουμε τη γη σε άλλες χρήσεις, και ότι η επισιτιστική ασφάλεια δεν είναι πραγματικά μείζον ζήτημα. Ξάφνου όμως η επισιτιστική ασφάλεια έχει καταστεί όντως σημαντική.
<P>
Φρονώ ότι από αυτήν την κατάσταση μπορούμε να αντλήσουμε και ένα ηθικό δίδαγμα. Όταν ο κόσμος διαθέτει αρκετά τρόφιμα, τότε ίσως η Ευρώπη να μην είναι αναγκαίο να παράγει όλα τα τρόφιμα που χρειάζεται, όταν όμως στον κόσμο υπάρχει έλλειψη τροφίμων και οι τιμές αυξάνονται, τότε η Ευρώπη έχει ηθικό χρέος να παράγει τρόφιμα. " Ευρώπη δεν πρόκειται σε καμία περίπτωση να οδηγηθεί σε λιμοκτονία, σε όποιο επίπεδο και αν φτάσουν οι τιμές των τροφίμων, διότι έχουμε κατά βάση τα χρήματα για να τα αγοράσουμε, σε πολλές όμως περιοχές του κόσμου δεν ισχύει το ίδιο. Ξάφνου βρισκόμαστε σε έναν διαφορετικό κόσμο, στις επιταγές του οποίου οφείλουμε να ανταποκριθούμε. " Επιτροπή προτείνει η παύση καλλιέργειας να οριστεί στο 0% για το 2008 και στην αρχή της περιόδου εμπορίας 2008, όπως προανέφερα, οι τιμές στην αγορά βρίσκονται σε χαρακτηριστικά υψηλά επίπεδα.
<P>
Όπως επεσήμανε η Επίτροπος, σε ορισμένες περιοχές της Ευρώπης σημειώθηκαν ξηρασίες και σε άλλες πλημμύρες. Παρατηρούμε επίσης, σε όλο τον κόσμο, μεταβαλλόμενες συνθήκες όσον αφορά τα σιτηρά, ενώ στην Αυστραλία αυξάνεται η αλμυρότητα του εδάφους δυσχεραίνοντας έτσι σημαντικά τις καλλιέργειες. Βλέπουμε επίσης ότι η Κίνα και η Ινδία καταναλώνουν πρωτόγνωρες ποσότητες τροφίμων λόγω της ανάπτυξης των οικονομιών τους και της αύξησης των αναγκών τους σε τρόφιμα. Όλα αυτά έχουν αντίκτυπο στην παραγωγή σιτηρών και δημητριακών παγκοσμίως. Σήμερα βρισκόμαστε ίσως στο ήμισυ των αποθεμάτων που ιστορικά διαθέτουμε, και τα αποθέματα μειώνονται περαιτέρω, οπότε η στιγμή είναι όντως κατάλληλη για τη λήψη μέτρων.
<P>
Φρονώ, κυρία Επίτροπε, και είμαι βέβαιος ότι συμμερίζεστε αυτήν μου την άποψη, ότι, εάν διαθέτουμε κοινή γεωργική πολιτική η οποία έχει αποσυνδεθεί από την παραγωγή, δεν νοείται, για πολλούς λόγους, να εφαρμόζουμε σύστημα παύσης της καλλιέργειας, δεδομένου ότι, αν υπάρχει μια πολιτική που να είναι συνδεδεμένη με την παραγωγή αυτή, είναι σίγουρα η παύση καλλιέργειας, οπότε είναι καιρός να την καταργήσουμε.
<P>
Καθώς καταργούμε την παύση καλλιέργειας, δεν πρέπει να λησμονούμε ότι έχει προσφέρει ορισμένα περιβαλλοντικά οφέλη, καθώς και ότι οι γεωργοί θα έχουν τώρα την επιλογή να καλλιεργήσουν ή όχι γαίες για τις οποίες ισχύει παύση καλλιέργειας. Στο πλαίσιο συστημάτων ενιαίας ενίσχυσης ανά εκμετάλλευση, θα μπορούν να συνεχίσουν να χρησιμοποιούν αυτήν τη μέθοδο, εφόσον το επιλέγουν, όμως τα οικονομικά οφέλη από την παραγωγή δημητριακών θα οδηγήσουν πολλούς από αυτούς να επιλέξουν την καλλιέργεια. Μπορούμε άλλωστε να διατηρήσουμε τις ζώνες έξι μέτρων γύρω από τις καλλιεργήσιμες εκτάσεις και τις δενδροστοιχίες για περιβαλλοντικούς λόγους, και θεωρώ ότι αυτό είναι επίσης θετικό.
<P>
Αν και δεν είναι θέμα της αποψινής μας συζήτησης, φρονώ ότι, κατά τον έλεγχο υγείας, ένα από τα θέματα που θα αντιμετωπίσουμε είναι το γεγονός ότι θα χρειαστεί αναμφίβολα να στραφούμε στα βιοκαύσιμα δεύτερης γενιάς και όχι στη χρήση σιτηρών και ελαιοκράμβης για την παραγωγή βιοκαυσίμων. Και ως προς αυτό το θέμα, πέρυσι υποστήριζα έντονα αυτήν την άποψη, όταν οι τιμές ήταν χαμηλές, τώρα όμως που οι τιμές αυξήθηκαν το μόνο που θα καταφέρουμε είναι να τις αυξήσουμε περαιτέρω.
<P>
Συνιστώ στο Κοινοβούλιο να αντιμετωπίσουμε γρήγορα αυτό το πρόβλημα. Ευχαριστώ όλες τις πολιτικές ομάδες για τη στήριξή τους, καθώς και την Επίτροπο για την ταχεία ανταπόκρισή της. Μαζί νομίζω ότι μπορούμε να καταλήξουμε στη σωστή απόφαση. Έχουν κατατεθεί ορισμένες τροπολογίες από την Ομάδα του Ευρωπαϊκού Σοσιαλιστικού Κόμματος και την Ομάδα των Πρασίνων / Ευρωπαϊκή Ελεύθερη Συμμαχία, τις περισσότερες από τις οποίες θα μπορέσουμε να δεχτούμε. Υπάρχει, όμως, μια τροπολογία την οποία δεν μπορώ να δεχτώ - και η οποία αφορά την επιβολή φόρου στις εξαγωγές σιτηρών, καθόσον οι γεωργοί έχουν πληγεί από τις χαμηλές τιμές στο παρελθόν. Σας παρακαλώ να μην επιβάλετε φόρο τη στιγμή που αυξάνονται οι τιμές, διότι αυτό κατά τη γνώμη μου δεν θα ήταν σωστό. Αν θέλουμε να αντιμετωπίσουμε τις δυνάμεις της αγοράς, πρέπει να αντιμετωπίσουμε τις πραγματικότητες της ζωής.
<SPEAKER ID="451" NAME="Esther de Lange">
εξ ονόματος της Ομάδας PPE-DE. - (NL) Κυρία Πρόεδρε, θέλω καταρχάς να ευχαριστήσω την Επίτροπο για την παρουσία της στο Κοινοβούλιο σήμερα το πρωί, αλλά και στην αποψινή συζήτηση, η οποία προστέθηκε στην ημερήσια διάταξη την τελευταία στιγμή. Πάνω από όλα, θέλω να την ευχαριστήσω για την πρότασή της να καταργηθεί η υποχρεωτική παύση καλλιέργειας για την προσεχή περίοδο. Μας συνεχάρη για την ταχύτητά μας, όμως η Επιτροπή απέδειξε επίσης ότι έχει τη δυνατότητα να αντιδρά σχετικά γρήγορα σε εξελίξεις εντός της αγοράς, η οποία μαστίζεται σήμερα από μια περίοδο μείωσης των αποθεμάτων σιτηρών στην ΕΕ. Τα αποθέματα αναμένεται να φτάσουν ιστορικά χαμηλό επίπεδο στο τέλος αυτής της περιόδου καλλιέργειας και σε παγκόσμιο επίπεδο.
<P>
Συνεπώς, ένα μέσο ελέγχου των αποθεμάτων, όπως η υποχρεωτική παύση καλλιέργειας που θεσπίστηκε το 1992, δεν εξυπηρετεί πλέον κανέναν πρακτικό σκοπό. Ως εκ τούτου, είναι λογική η πρόταση της Επιτροπής να καταργηθεί αυτή η υποχρέωση. Είναι επίσης λογική η διατήρηση από την Επιτροπή του συστήματος παύσης καλλιέργειας και η μείωση μόνο του υποχρεωτικού ποσοστού από το σημερινό 10% στο 0%. Έτσι θα επιτραπεί η ομαλή συνέχιση του διαλόγου. Εξάλλου, μόνο όταν έρθει η στιγμή του ελέγχου υγείας θα είναι σωστό να συζητήσουμε την πιθανή αλλαγή των υφιστάμενων κανονισμών και δομών.
<P>
Επιπλέον, έχω την εντύπωση ότι, εάν συμφωνήσουμε με αυτήν την πρόταση και καταλήξει αμέσως μετά και η Επιτροπή στην απόφασή της, είναι πιθανό να σπάσουμε το ρεκόρ στην ταχύτητα θέσπισης νομοθεσίας. Αυτό θα στείλει επίσης το μήνυμα στους πολίτες και ειδικότερα στους γεωργούς ότι, όταν είναι αναγκαίο, η ΕΕ μπορεί να λαμβάνει αποφάσεις με μεγάλη ταχύτητα.
<P>
Θέλω όμως να πω και κάτι ακόμη που με απασχολεί, κυρία Πρόεδρε - όχι εξ ονόματος της Ομάδας PPE αλλά ως μέλος του ολλανδικού κόμματος CDA στο Ευρωπαϊκό Κοινοβούλιο. Υπάρχουν και άλλοι τομείς στους οποίους, ενόψει των τρεχουσών εξελίξεων στην αγορά, θα ήταν εξίσου χρήσιμος κάποιος βαθμός ευελιξίας. Δείτε το παράδειγμα της γαλακτοβιομηχανίας, στην οποία η ζήτηση αυξάνεται κατακόρυφα, αλλά η Ευρώπη ενδεχομένως δεν εκμεταλλεύεται πλήρως τις δυνατότητές της. Μια επιλογή είναι να επιτρέψουμε ίσως τη διασυνοριακή εμπορία των ποσοστώσεων που δεν χρησιμοποιούνται πλήρως σε ορισμένα κράτη μέλη, ή να αυξήσουμε περαιτέρω την ποσόστωση κατά μερικές ποσοστιαίες μονάδες την 1η Απριλίου 2008.
<P>
Τέλος, κυρία Πρόεδρε, ενόψει των ανωτέρω θέλω να απευθύνω προσωπική έκκληση στην Ευρωπαϊκή Επιτροπή να επιδείξει και σε άλλους τομείς τον ίδιο δυναμισμό που επιδεικνύει τώρα για τα σιτηρά, όπου και όταν είναι αναγκαίο.
<SPEAKER ID="452" NAME="Luis Manuel Capoulas Santos">
εξ ονόματος της Ομάδας PSE. - (PT) Χαίρομαι για την παρουσία της Επιτρόπου σε αυτήν τη συζήτηση και θέλω να επισημάνω ότι η τρέχουσα κατάσταση στην αγορά σιτηρών μας υποχρεώνει να συλλογιστούμε, αλλά πάνω από όλα να δράσουμε, και συγχαίρω την Επιτροπή για τη δυναμική της στάση.
<P>
" Σοσιαλιστική Ομάδα στο Ευρωπαϊκό Κοινοβούλιο συμμερίζεται την ανάλυση της παρούσας κατάστασης από την Επίτροπο και συμφωνεί ότι, στο πλαίσιο του ελέγχου υγείας, θα έχουμε την ευκαιρία να εξετάσουμε το θέμα εις βάθος και να λάβουμε πιο πρόσφορες οριστικές αποφάσεις για το μέλλον. Γνωρίζουμε επίσης πολύ καλά ότι το πρόβλημα που αντιμετωπίζουμε δεν μπορεί να λυθεί μόνο με την κατάργηση της παύσης καλλιέργειας στο πλαίσιο των μεταβατικών μέτρων που ετοιμαζόμαστε να λάβουμε, συμφωνούμε όμως ότι μπορούν να συμβάλουν σημαντικά στην αποκατάσταση της ισορροπίας της αγοράς το προσεχές έτος.
<P>
Συμμεριζόμαστε την άποψη ότι αυτό το μέτρο ενδέχεται, σε ένα απαισιόδοξο σενάριο, να επαναφέρει στην παραγωγή τουλάχιστον το ήμισυ των σημερινών 3,89 εκατ. εκταρίων και ενδέχεται να αντιστοιχεί, σε ένα έτος με κανονικές κλιματικές συνθήκες, σε πρόσθετη παραγωγή μεταξύ 5 και 10 εκατ. τόνων τουλάχιστον, παρότι ορισμένα εδάφη είναι λιγότερο παραγωγικά, και γι' αυτό φυσικά οι γεωργοί επιλέγουν να παύσουν την καλλιέργειά τους.
<P>
Θεωρούμε, ωστόσο, ότι, για να επιτύχουμε αυτόν τον στόχο, θα ήταν πρόσφορο να επεκτείνει ελαφρώς η Επιτροπή αυτήν την παρέκκλιση, ήτοι να παρατείνει την ισχύ του μέτρου για δύο έτη αντί για ένα· είναι δε κατανοητό γιατί είναι χρήσιμη αυτή η παράταση, λόγω της προφανούς έλλειψης προγραμματισμού στη γεωργία και του γεγονότος ότι στις αρχές της επόμενης φθινοπωρινής-χειμερινής περιόδου δεν θα έχουμε ακόμη καταλήξει σε οριστική απόφαση ως αποτέλεσμα της συζήτησης που θα διεξαγάγουμε στο πλαίσιο του ελέγχου υγείας. Καλώ λοιπόν την Επιτροπή να λάβει υπόψη την τροπολογία την οποία θα καταθέσουμε προς την κατεύθυνση αυτή, και η οποία είμαι βέβαιος ότι θα κερδίσει τη στήριξη της πλειοψηφίας στην αυριανή σύνοδο της Ολομέλειας.
<P>
Από την άλλη πλευρά, όλοι γνωρίζουμε ότι η επαναφορά όλης αυτής της έκτασης στην παραγωγή θα έχει προφανείς αρνητικές επιπτώσεις όσον αφορά την απελευθέρωση CO2 από το έδαφος, καθώς και όσον αφορά τη βιοποικιλότητα, δεδομένου ότι όλοι σήμερα αναγνωρίζουν την περιβαλλοντική προστιθέμενη αξία που έχει επιφέρει η παύση καλλιέργειας. Ως εκ τούτου, θεωρούμε ότι θα ήταν ενδεδειγμένο να διενεργήσει η Επιτροπή μελέτη επιπτώσεων το ταχύτερο δυνατόν, ώστε να μπορούμε να λάβουμε υπόψη όλους τους συναφείς παράγοντες κατά τη λήψη της απόφασης την οποία είμαστε υποχρεωμένοι να λάβουμε εντός ενός έτους για το θέμα αυτό.
<SPEAKER ID="453" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Κυρία Πρόεδρε, κυρία Επίτροπε, ναι, εργαστήκαμε γρήγορα, αλλά και η Επιτροπή υπέβαλε με καθυστέρηση την πρότασή της. Έγιναν μακρές συζητήσεις, και αυτό αύξησε την ανυπομονησία των καλλιεργητών που αναρωτιόντουσαν πότε θα τελειώσει επιτέλους το θέμα. Εμείς πάντως δεν προξενήσαμε καμία καθυστέρηση ούτε είχαμε πρόθεση να το κάνουμε.
<P>
" αιτιολόγησή σας είναι πως οι τιμές είναι υψηλές, και έπρεπε να επιφέρουμε κάποια σταθεροποίηση. Ελπίζω ότι θα χαρούμε και οι δύο -και ειδικά ο σύζυγός σας με την εκμετάλλευσή του- διότι θα φθάσουν επιτέλους χρήματα στις εκμεταλλεύσεις. Αυτό έπρεπε να έχει γίνει εδώ και καιρό. Εδώ πρέπει να προσέξουμε, αν πούμε ότι πρέπει να κάνουμε κάτι για να μειωθούν οι τιμές. Άλλωστε αυτό έρχεται κάπως σε αντίθεση με τη δήλωση που κάνατε σήμερα το πρωί για τη ζάχαρη. Θα θυμάστε πως είπατε ότι με αυτές τις τιμές των δημητριακών ίσως τώρα οι άνθρωποι να περάσουν πιο γρήγορα χρήση στα δημητριακά εγκαταλείποντας τη ζάχαρη. Αν τώρα πιέσετε πάλι για μείωση των τιμών των δημητριακών, θα μπορούσαν να υπονομευθούν έτσι η δική σας λογική και οι δικές σας προθέσεις.
<P>
Λέτε ακόμα ότι αυτό περιλαμβάνει την εναλλαγή των καλλιεργειών. Αυτό είναι σωστό. Αρχικά αυτό ήταν ένα μέτρο στο πλαίσιο της εναλλαγής καλλιεργειών, διότι η εναλλαγή καλλιεργειών απαιτούσε και κάλυψη με πράσινο. Πρέπει δηλαδή να ασχοληθούμε με την περιβαλλοντική πτυχή, μολονότι η τελευταία παραμελήθηκε πολύ τα προηγούμενα χρόνια, απλώς εξαιτίας της δυνατότητας μόνιμης παύσης καλλιέργειας και επειδή έτσι μεγάλο μέρος των εκτάσεων χρησιμοποιήθηκε για την παραγωγή ενεργειακών προϊόντων.
<P>
Με μία τροπολογία μας σας καλούμε όχι μόνο να ασχοληθείτε με αυτό που έχετε ως στόχο για το 2008, αλλά και να μας πείτε στο Κοινοβούλιο τον τρόπο διαμόρφωσης των εναλλαγών καλλιέργειας σύμφωνα με το πνεύμα της προστασίας του περιβάλλοντος.
<SPEAKER ID="454" NAME="Vincenzo Aita">
εξ ονόματος της Ομάδας GUE/NGL. - (IT) Κυρία Πρόεδρε, κυρίες και κύριοι, φρονώ ότι το Κοινοβούλιο πρέπει να προσεγγίσει το θέμα αυτό ως ένα νέο στοιχείο, το οποίο εγκαινιάζει μια νέα περίοδο περισυλλογής και διαλόγου σχετικά με τη γεωργική παραγωγή στην Ευρώπη. Το θέμα δεν είναι απλώς ότι βρισκόμαστε αντιμέτωποι με αλλαγή του κλίματος και ότι σε ορισμένες γεωργικές περιοχές εμφανίστηκαν προβλήματα στον κλάδο της γεωργικής παραγωγής. Το θέμα είναι ότι ολόκληρο το σύστημα γεωργικής παραγωγής σε αυτόν τον τομέα μεταβάλλεται, επειδή -και στην προηγούμενη συζήτηση έγιναν ορισμένες αναφορές σε αυτό το γεγονός- σήμερα πολλά γεωργικά προϊόντα παράγονται με τη χρήση διαφορετικών μεθόδων, όπως πληροφορηθήκαμε.
<P>
Το θέμα είναι ότι πρέπει πλέον να αναθεωρήσουμε την πολιτική που εφαρμόζει τα τελευταία χρόνια η Ευρωπαϊκή Κοινότητα όσον αφορά τη γεωργική της παραγωγή. Το πρόβλημα δεν περιορίζεται στον τομέα των σιτηρών, καθώς σε λίγους μήνες θα κληθούμε να αντιμετωπίσουμε τα προβλήματα στην παραγωγή κρέατος και γαλακτοκομικών προϊόντων, διότι παρατηρούνται ήδη αλλαγές στον τρόπο παραγωγής και μειώσεις της παραγωγής σε αυτόν τον τομέα. Φρονώ συνεπώς ότι η Επίτροπος και η Επιτροπή πρέπει να μελετήσουν προσεκτικά όλα αυτά τα θέματα για κάποιο διάστημα και να επιτρέψουν στο Κοινοβούλιο να αποφανθεί οριστικά γι' αυτά, ώστε να αποφευχθεί η σημερινή κατάσταση: αύξηση του κόστους των τροφίμων η οποία προκαλεί προβλήματα σε πολλές οικογένειες στην Ευρώπη και αλλού.
<SPEAKER ID="455" NAME="Jim Allister" AFFILIATION="NI">
(EN) Κυρία Πρόεδρε, σε μια περίοδο ανεξέλεγκτων και επώδυνων αυξήσεων στις τιμές των ζωοτροφών, οι οποίες πλήττουν σοβαρά την εντατική μας παραγωγή, θα ήταν εγκληματικό να εξαιρέσουμε από την παραγωγή εκτάσεις οι οποίες είναι σε θέση να συμβάλουν στη μείωση της εξάρτησής μας από εισαγωγές ξένων προϊόντων. " παύση καλλιέργειας πρέπει, συνεπώς, να καταργηθεί, και πρέπει να καταργηθεί τώρα.
<P>
Απαιτούνται όμως περισσότερα μέτρα, όπως ένα δυναμικό σχέδιο αντιμετώπισης της διαφαινόμενης κρίσης στους τομείς εντατικοποιημένης παραγωγής μας. Κατά τη γνώμη μου, ένα τέτοιο σχέδιο πρέπει να περιλαμβάνει την άσκηση ουσιαστικής πίεσης στις πολυεθνικές αλυσίδες υπεραγορών, ώστε να εγκαταλείψουν στρατηγικές τιμολόγησης οι οποίες συμπιέζουν τις τιμές στο αγρόκτημα. Αν δεν γίνει αυτό, θα βρεθούμε αντιμέτωποι με την εξαφάνιση του μεγαλύτερου μέρους της εντατικοποιημένης παραγωγής. Αυτή θα είναι η μεγαλύτερη αποτυχία της γεωργικής πολιτικής της εποχής μας, και είναι ένα θέμα που πρέπει, κυρία Επίτροπε, να αντιμετωπίσετε επειγόντως.
<SPEAKER ID="456" NAME="Esther Herranz García" AFFILIATION="PPE-DE">
(ES) Κυρία Πρόεδρε, ξεκινώντας, χαιρετίζω την απόφαση του Ευρωπαϊκού Κοινοβουλίου να εγκρίνει, με τη διαδικασία κατεπείγοντος, την άμεση κατάργηση της υποχρεωτικής παύσης καλλιέργειας.
<P>
Πιστεύω ότι οι ευρωπαίοι καταναλωτές και γεωργοί είναι τα κύρια θύματα της μαζικής αύξησης στην τιμή των γεωργικών πρώτων υλών. Πιστεύω ότι η παρούσα κατάσταση πρέπει να μας οδηγήσει στη διεξαγωγή συζήτησης σε βάθος σχετικά με την αλλαγή που συμβαίνει επί του παρόντος στην κοινή γεωργική πολιτική, και πρέπει να διασφαλίσουμε ότι οι αποφάσεις που εγκρίνονται σε αυτόν τον τομέα είναι σύμφωνες με το παγκόσμο πλαίσιο, στο οποίο η ζήτηση των τρίτων χωρών αυξάνεται με ραγδαίο ρυθμό, ιδιαίτερα λόγω της αύξησης της κατανάλωσης χωρών όπως η Ινδία και η Κίνα, οι οποίες διαδραματίζουν αποφασιστικό ρόλο στην παγκόσμια οικονομία.
<P>
Αν αυτή η κατάσταση ελλείμματος συνεχιστεί, πιστεύω ότι η Ευρωπαϊκή Ένωση πρέπει να εξετάσει τη δημιουργία νέων μηχανισμών για να αποφύγει μη βιώσιμες αυξήσεις στις τιμές των τροφίμων.
<P>
Για χρόνια ακούγαμε ότι η κοινή γεωργική πολιτική συνεπάγεται υπερβολικό κόστος για τους ευρωπαίους φορολογούμενους, αλλά θα ήθελα τώρα να εξηγήσουν οι κυβερνήσεις στους πολίτες γιατί θα πληρώνουν περισσότερο για το ψωμί και το γάλα. Θα ήθελα επίσης να εξηγήσουν οι κυβερνήσεις τα μέτρα που είναι διατεθειμένες να υιοθετήσουν, προκειμένου να εγγυηθούν δίκαιη τιμή για τους καταναλωτές και να αποτρέψουν να πέσει υπερβολικό βάρος στους παραγωγούς, γεγονός που θα έθετε σε κίνδυνο την αποδοτικότητα πολλών γεωργικών εκμεταλλεύσεων.
<P>
Ο κόσμος χρειάζεται όλο και περισσότερα τρόφιμα, και η εκθετική αύξηση της κατανάλωσης δεν θα επιλυθεί από μια γεωργική πολιτική που είναι όλο και πιο σκληρή και μίζερη προς τους ευρωπαίους παραγωγούς. Πιστεύω ότι οι ευρωπαίοι ηγέτες πρέπει να το σκεφτούν διπλά πριν φέρουν τους παραγωγούς σε δύσκολη θέση.
<P>
Πιστεύω ότι η Ευρωπαϊκή Ένωση πρέπει να χρησιμοποιήσει τον έλεγχο υγείας της κοινής γεωργικής πολιτικής για να εισαγάγει μηχανισμούς που θα αποφύγουν σοβαρές καταστάσεις ελλείμματος στο μέλλον, αν δεν θέλουμε να μονοπωλήσουν τις διεθνείς αγορές άλλοι παγκόσμιοι παραγωγοί.
<SPEAKER ID="457" NAME="Rosa Miguélez Ramos" AFFILIATION="PSE">
(ES) Κυρία Πρόεδρε, είναι αλήθεια ότι τα αποθέματα σιτηρών έχουν μειωθεί τα τελευταία χρόνια, και έχουμε ήδη ακούσει ορισμένες αιτίες σχετικά με την παρούσα κατάσταση - αύξηση της κατανάλωσης στις αναπτυσσόμενες χώρες, δύσκολες κλιματικές συνθήκες στις χώρες παραγωγής, ή κράτηση της παραγωγής για εσωτερική κατανάλωση στις χώρες εξαγωγής. Ούτε μπορούμε να ξεχάσουμε τον αντίκτυπο ορισμένων κερδοσκοπικών κινήσεων στις αγορές αναφοράς, όπως το Παρίσι ή το Σικάγο. Όλα αυτά τα θέματα έχουν ως αποτέλεσμα να αγγίξουν οι τιμές τα μέγιστα ανώτατα όρια στην ιστορία.
<P>
Ωστόσο, σύμφωνα με στοιχεία από το Διεθνές Συμβούλιο Σιτηρών, εκτός από το πρόβλημα του εφοδιασμού υπάρχει πρόβλημα αποθεμάτων: στα παγκόσμια αποθέματα, που είναι κάτω του 17%, ποσοστό το οποίο σύμφωνα με τον Οργανισμό Επισιτισμού και Γεωργίας των "νωμένων Εθνών (FAO) εγγυάται την επισιτιστική ασφάλεια, και τα κοινοτικά αποθέματα, που έχουν πρακτικά εξαντληθεί σε μια αγορά με τιμές που είναι άνω των διεθνών επιπέδων.
<P>
Κατά την άποψή μου, κύριε Επίτροπε, ενόψει του ελέγχου υγείας πρέπει να σκεφτούμε τον ρόλο σε αυτήν την κρίση της εξαφάνισης των κοινοτικών μέσων για τη ρύθμιση της αγοράς.
<P>
" Ευρωπαϊκή Ένωση έχει εμμονή με το κόστος διαχείρισης των αποθεμάτων και την πίεση από τον Παγκόσμιο Οργανισμό Εμπορίου· έχει επαναπροσανατολίσει τη γεωργική της πολιτική προς τον περιορισμό της παραγωγής και την ελευθέρωση των αγορών και έχει γυρίσει την πλάτη της σε παραγωγούς και καταναλωτές, εγκαταλείποντας τη θεμελιώδη αρχή της ΚΓΠ: τη διασφάλιση της αυτάρκειας.
<SPEAKER ID="458" NAME="Bernadette Bourzai" AFFILIATION="PSE">
(FR) Κυρία Πρόεδρε, κυρία Επίτροπε, κυρίες και κύριοι συνάδελφοι, θέλω καταρχάς να δηλώσω ότι στηρίζω την επανέναρξη της καλλιέργειας, σε εθελοντική βάση, των εκτάσεων που τελούν σήμερα υπό καθεστώς παύσης καλλιέργειας, προκειμένου να αυξηθεί η ευρωπαϊκή παραγωγή σιτηρών και ελαιούχων σπόρων, να αποκατασταθούν τα αποθέματα και να εξασφαλιστεί έτσι η αυτάρκειά μας.
<P>
Ωστόσο, φαίνεται να είναι αναγκαία δύο παραγωγικά και εμπορικά έτη, προκειμένου να μπορέσουν οι γεωργοί να προσαρμοστούν σε αυτήν την αλλαγή. Είναι επίσης σημαντικό να εφαρμόσουμε ποσοστώσεις στις εξαγωγές σιτηρών, ώστε να καλύπτονται πρώτα οι ανάγκες της Ευρώπης.
<P>
Από την άλλη πλευρά, είμαι πιο επιφυλακτική έναντι της πρότασης να καταργηθεί η φορολογία των ζωοτροφών. Γνωρίζω πολύ καλά ότι η αύξηση στις τιμές των τροφίμων δυσκολεύει πολύ την κατάσταση για τους γεωργούς, όμως δεν θα ήθελα το μέτρο αυτό να ανοίξει διάπλατα τις πύλες μας σε γενετικώς τροποποιημένη σόγια και αραβόσιτο. Ωστόσο, στηρίζω την προώθηση και ενθάρρυνση της ανάπτυξης μιας ευρωπαϊκής βιομηχανίας ζωοτροφών απαλλαγμένων από ΓΤΟ, η οποία θα δύναται να εγγυηθεί καλύτερα τόσο την επισιτιστική μας ασφάλεια όσο και την ανεξαρτησία μας.
<P>
Θέλω επίσης να επισημάνω ότι, αν και η παύση καλλιέργειας έχει πάψει να είναι δικαιολογημένη από οικονομική άποψη, είναι ζωτικής σημασίας για τη βιοποικιλότητα και την προστασία του εδάφους και των ποταμών, και αυτό πρέπει να αναγνωριστεί και να διατηρηθεί. " Σοσιαλιστική Ομάδα καλεί συνεπώς την Επιτροπή να διενεργήσει εκτίμηση περιβαλλοντικών επιπτώσεων για τις συνέπειες της κατάργησης του συστήματος της παύσης καλλιέργειας. Με ενδιαφέρουν κυρίως οι συνέπειες που μπορεί να έχει αυτή η κατάργηση για την αναγκαία διαφοροποίηση των πηγών γύρης και νέκταρ για τις μέλισσες, σε μια περίοδο που ο κλάδος της μελισσοκομίας διέρχεται σοβαρή κρίση.
<P>
Τέλος, η κατάργηση της παύσης καλλιέργειας τώρα δεν πρόκειται να μας βοηθήσει να λύσουμε όλα τα προβλήματα που βρίσκονται στο επίκεντρο της αναθεώρησης της ΚΓΠ το 2008 και το 2009.
<SPEAKER ID="459" NAME="Mariann Fischer Boel">
μέλος της Επιτροπής. - (EN) Σας ευχαριστώ, κυρία Πρόεδρε, και ευχαριστώ επίσης θερμά όλες και όλους τους βουλευτές για τα θετικά τους σχόλια, για τις προσπάθειες σταθεροποίησης της αγοράς μας στον τομέα των δημητριακών. Αισθάνομαι τώρα πανέτοιμη να συνεχίσω αυτήν τη συζήτηση στο Συμβούλιο αύριο με τα κράτη μέλη, και ευελπιστώ ότι το νομοθετικό κείμενο θα μπορεί να δημοσιευθεί πολύ σύντομα. Είμαι βέβαιη ότι οι γεωργοί θα μας παρακολουθούν πολύ προσεκτικά για να δουν ποια απόφαση θα ληφθεί σήμερα στο Κοινοβούλιο και αύριο στο Συμβούλιο.
<P>
Θα αναφερθώ μόνο πολύ σύντομα στις τέσσερις διαφορετικές ομάδες τροπολογιών. Ως προς την ιδέα της επέκτασης αυτής της ετήσιας μείωσης στο 0% της παύσης καλλιέργειας σε δύο έτη, πρέπει να πω ότι θα έχουμε την ευκαιρία να συζητήσουμε την ανακοίνωση εντός του χειμώνα και τις νομοθετικές προτάσεις την προσεχή άνοιξη και το θέρος, όταν θα έχουμε σαφή εικόνα της κατεύθυνσης προς την οποία κινούμαστε. Δεν θα μπορέσω λοιπόν να στηρίξω την ιδέα της παράτασης της ετήσιας περιόδου, όμως στο εγγύς μέλλον θα μπορούμε να επανέλθουμε στο θέμα.
<P>
Όσον αφορά τα περιβαλλοντικά οφέλη από την παύση καλλιέργειας, είναι προφανές, όπως ανέφερα στην εισαγωγική μου ομιλία, ότι πρέπει να εξετάσουμε την πτυχή αυτή κατά τον έλεγχο υγείας και να αναζητήσουμε λύσεις, προκειμένου να διατηρηθούν τα περιβαλλοντικά οφέλη της παύσης καλλιέργειας ως προς τη βιοποικιλότητα.
<P>
Ως προς την παρακολούθηση της αγοράς δημητριακών, είναι προφανές ότι θα καταβάλουμε κάθε δυνατή προσπάθεια, ώστε να διατηρήσουμε εντατικό διάλογο με τα κράτη μέλη, τους φορείς της αγοράς και το κοινό γενικότερα, προκειμένου να παρακολουθούμε την πορεία προς την οποία κινείται η αγορά.
<P>
Όσον αφορά την τροπολογία 8 σχετικά με τους εξαγωγικούς περιορισμούς και την πιθανή εφαρμογή φόρου εξαγωγής, οφείλω να επισημάνω ότι δεν θεωρούμε πρόσφορη αυτήν την κατεύθυνση. Ένα τέτοιο μέτρο θα στείλει εντελώς διαφορετικά και εσφαλμένα μηνύματα στην αγορά. Θα μας οδηγήσει σε καταστάσεις παρόμοιες με αυτές που επικρατούν στη Ρωσία και την Ουκρανία, οι οποίες κατηγορούνται ότι χρησιμοποιούν αυτό το εργαλείο, προκειμένου να κρατήσουν την παραγωγή τους στο εσωτερικό, οπότε δεν πρόκειται να κινηθούμε προς αυτήν την κατεύθυνση.
<P>
Ως προς την άλλη ιδέα που αναφέρατε, σχετικά με την πλευρά των εισαγωγών, θα εξετάσουμε -άλλωστε, έχουμε ήδη αρχίσει να εξετάζουμε- την αναστολή των δασμών για την εισαγωγή δημητριακών. " ύπαρξή τους δεν συνάδει με την τρέχουσα κατάσταση. " μεταβολή του συνόλου της πολιτικής, της πολιτικής αποθεμάτων, είναι, νομίζω, κάτι που μπορούμε να συζητήσουμε κατά τον έλεγχο υγείας, ώστε να αναζητηθούν οι προσφορότερες προσαρμοσμένες λύσεις στον τομέα των δημητριακών που να καλύπτουν τις ανάγκες τόσο των γεωργών όσο και των λοιπών παραγόντων του τομέα.
<P>
Σας ευχαριστώ και πάλι θερμά. Εκτιμώ δε πραγματικά τον ενθουσιασμό με τον οποίο ενήργησαν στην προκειμένη περίπτωση το Κοινοβούλιο και η Επιτροπή Γεωργίας και Ανάπτυξης της Υπαίθρου.
<SPEAKER ID="460" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Τετάρτη.
<P>
Γραπτές δηλώσεις (άρθρο 142 του Κανονισμού)
<SPEAKER ID="969" NAME="James Nicholson  " AFFILIATION="PPE-DE">
γραπτώς. - (EN) " αύξηση των τιμών των σιτηρών σε ολόκληρη την Ευρωπαϊκή Ένωση έχει δημιουργήσει μια σοβαρή κατάσταση η οποία συνδέεται με την αύξηση των τιμών παγκοσμίως. Είναι αναγκαίο να μπορούμε να εγγυηθούμε την ασφάλεια του εφοδιασμού μας με τρόφιμα. Αυτή η ασφάλεια σήμερα απουσιάζει. Το κόστος των σιτηρών ακολουθεί διαρκώς ανοδική πορεία. " κατάσταση αυτή μπορεί να αντιμετωπιστεί μόνο μέσω της αύξησης των τιμών καταναλωτή. " αυστραλιανή κυβέρνηση δήλωσε την περασμένη εβδομάδα ότι η παραγωγή της Αυστραλίας φέτος θα είναι μειωμένη κατά 30%. Πρέπει να εξασφαλίσουμε την πρόσβαση σε υποκατάστατα δημητριακών από τις "νωμένες Πολιτείες, διαφορετικά η προμήθεια κρέατος από βοοειδή, πρόβατα και πουλερικά θα καταστεί ακόμη πιο δύσκολη. Καλώ το Συμβούλιο Γεωργίας και τους εμπειρογνώμονες της ΕΕ να εγκρίνουν νέα δημητριακά με ταχύτερους ρυθμούς, ώστε να επιτύχουμε την ασφάλεια του εφοδιασμού μας.
