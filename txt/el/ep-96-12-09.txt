<CHAPTER ID=1>
Eπανάληψη της συνόδου
<SPEAKER ID=1 NAME="Πρόεδρος">
Kηρύσσω την επανάληψη της συνόδου του Eυρωπαϊκού Kοινοβουλίου που είχε διακοπεί την Πέμπτη, 28 Nοεμβρίου 1996.

<CHAPTER ID=2>
Nεκρολογία
<SPEAKER ID=2 NAME="Πρόεδρος">
Κυρίες, κύριοι, αγαπητοί συνάδελφοι, σήμερα το πρωί, ο κ. Alain Poher μας άφησε.
<P>
Ο Alain Poher υπήρξε μέλος του Κοινοβουλίου μας από τότε που δημιουργήθηκε, το 1952. Από τότε άσκησε πολλές αρμοδιότητες, μέχρι το 1978. Υπήρξε βασικά πρόεδρος της χριστιανοδημοκρατικής ομάδας, ενώ από το Μάρτιο του 1966 έως το Μάρτιο του 1969, υπήρξε πρόεδρος του Ευρωπαϊκού Κοινοβουλίου. Στη συνέχεια προήδρευσε της γαλλικής γερουσίας. Ο πρόεδρος Poher, σ'όλη του τη ζωή υπήρξε ένας από τους πιο ένθερμους υποστηρικτές της ευρωπαϊκής οικοδόμησης. Ηταν ένας ακούραστος υπερασπιστής της, ο οποίος πήρε μαθήματα πολιτικής από τις καταστροφές του Δευτέρου Παγκοσμίου Πολέμου.
<P>
Εκ μέρους του Ευρωπαϊκού Κοινοβουλίου, αλλά και εμού προσωπικά, απευθύνω τα πιο ειλικρινή συλλυπητήρια στην οικογένεια του προέδρου Poher, καθώς και στις αρχές της Γαλλικής Δημοκρατίας.
<P>
Σας καλώ λοιπόν τώρα να τον τιμήσουμε τηρώντας ενός λεπτού σιγή.
<P>
(Το Σώμα εγείρεται και τηρεί ενός λεπτού σιγή)

<CHAPTER ID=3>
Έγκριση των συνοπτικών πρακτικών
<SPEAKER ID=3 NAME="Πρόεδρος">
Tα συνοπτικά πρακτικά της τελευταίας συνεδρίασης έχουν διανεμηθεί.
<P>
Yπάρχουν παρατηρήσεις;
<P>
(Tο Σώμα εγκρίνει τα συνοπτικά πρακτικά)

<SPEAKER ID=4 LANGUAGE="FR" NAME="Pasty">
Κύριε Πρόεδρε, αγαπητοί συνάδελφοι, ζητώ για λίγο την προσοχή σας.
<P>
Την περασμένη Τρίτη, μια φοβερή και άνανδρη επίθεση βύθισε σε πένθος τη χώρα μου. Η επίθεση αυτή κόστισε τέσσερις θανάτους: έναν Γάλλο, μια Καναδέζα και δύο μαροκινούτς φοιτητές. Για μια ακόμα φορά, μια βαρβαρότητα διαπράχθηκε σε ευρωπαϊκό έδαφος.
<P>
Ηθελα να υπενθυμίσω αυτά τα γεγονότα για να μην αφήσουμε σιωπηρά την τρομοκρατία να εξελιχθεί σε ένα είδος συνήθειας. Η τρομοκρατία αιματοκυλίζει πολλές ευρωπαϊκές χώρες: την Ισπανία, το Ηνωμένο Βασίλειο, την Ιρλανδία, την Γαλλία. Πρέπει να εκδηλώσουμε καθαρά την αποφασιστικότητά μας για εξάλειψη του κακού. Πρέπει να ενισχύσουμε την εναρμόνιση των αστυνομικών και των δικαστικών δυνάμεων της Ευρώπης, γιατί οι συμπολίτες μας δεν θα δεχτούν ποτέ η κατάργηση των συνόρων να σημάνει την αύξηση των τρομοκρατικών πράξεων.
<P>
(Χειροκροτήματα)

<SPEAKER ID=5 NAME="Πρόεδρος">
Kύριε Pasty, το Σώμα συμφωνεί μαζί σας για την καταδίκη της εγκληματικής ενέργειας που διεπράχθη στη Γαλλία. Συμφωνεί ακόμη μαζί σας στο να αντισταθούμε στη συνήθη αντιμετώπιση της τρομοκρατίας, σ' όλα τα κράτη μέλη της Eυρωπαϊκής Ένωσης. Eξέφρασα, την περασμένη εβδομάδα στη Γαλλική Kυβέρνηση, τη λύπη μας και την αποστροφή μας για την επίθεση αυτή.

<SPEAKER ID=6 LANGUAGE="EN" NAME="Howitt">
Κύριε Πρόεδρε, επί διαδικαστικού σύμφωνα με το άρθρο 19(4) του Κανονισμού, θα ήθελα να ζητήσω την επείγουσα υποστήριξή σας για τον κ. Κεν Γουΐλκινσον από το Μπάζιλτον της εκλογικής μου περιφέρειας. Ο κ. Γουΐλκινσον είναι ένας από τους τουλάχιστον 72 βρετανούς οδηγούς φορτηγών που έχουν αποκλειστεί στη Θεσσαλονίκη εξ αιτίας των μπλόκων που έχουν κάνει οι έλληνες αγρότες. Κατά τη διάρκεια του Σαββατοκύριακου έκανα διαπραγματεύσεις με τις ελληνικές αρχές και τους υπαλλήλους του βρετανικού προξενείου και δέχομαι με μεγάλη ικανοποίηση τη δρομολόγηση ενός πορθμείου από σήμερα το βράδυ για την εκκένωση των αποκλεισμένων οδηγών.
<P>
Αυτή τη στιγμή όμως δεν είναι δυνατή η πρόσβαση στο πορθμείο και υπάρχει ο κίνδυνος να μεταφερθούν μεν οι οδηγοί στην Αθήνα αλλά να είναι ακόμη αποκλεισμένοι. Πληροφορούμαι ότι εάν δεν μετακινηθούν μέχρι αυτή την Τετάρτη δεν έχουν καμιά πιθανότητα να κάνουν Χριστούγεννα στα σπίτια τους. Ο κ. Γουΐλκινσον και οι συνάδελφοί του βρίσκονται χωρίς λεφτά, χωρίς καύσιμα και κάθε νύχτα υποφέρουν έντονα από το κρύο. Πληροφορούμαι επίσης ότι οι οδηγοί είναι εξαιρετικά εκνευρισμένοι και ότι δεν μπορούν να αποκλειστούν βίαια επεισόδια.
<P>
Κύριε Πρόεδρε, δεν σας ζητώ να σχολιάσετε τις λεπτομέρειες της διενέξεως αλλά σας ζητώ να απευθύνετε επιστολή στην ελληνική κυβέρνηση και να ζητήσετε να κάνει ό, τι είναι δυνατόν για να βοηθήσει τους αθώους οδηγούς φορτηγών που μπλέχτηκαν στη διένεξη να γυρίσουν στα σπίτια τους.

<SPEAKER ID=7 NAME="Πρόεδρος">
Kύριε συνάδελφε, καταλαβαίνω την έγνοια σας για τους πολίτες της εκλογικής σας περιφέρειας, καθώς και για τους οδηγούς των φορτηγών που θίγονται στην προκειμένη περίπτωση. Θαυμάζω όμως ταυτόχρονα και την επινοητικότητά σας, όσον αφορά την ερμηνεία του Kανονισμού και του άρθρου 19.
<P>
Kυρίες και κύριοι, έχω την εντύπωση πως θα συνεχίσουμε σ' αυτό το στυλ. Kάτι τέτοιο δεν πρόκειται να το επιτρέψω. Θα αναγγείλω, φυσικά, τώρα - όπως είναι και καθήκον μου - όλους όσους έχουν ζητήσει το λόγο επί της διαδικασίας, αλλά μη νομίζετε πως θα τους αφήσω να μιλούν χωρίς να τους διακόπτω. Tώρα, δηλαδή, θα βάλω τέρμα.
<P>
O κ. Cabezσn Alonso επί της διαδικασίας.

<SPEAKER ID=8 LANGUAGE="ES" NAME="Cabezσn Alonso">
Κύριε Πρόεδρε, τις επόμενες ημέρες, πριν από το τέλος του έτους, θα υπογραφεί, μεταξύ της Κυβέρνησης της Γουατεμάλας και της Εθνικοεπαναστατικής Ένωσης της Γουατεμάλας, η οριστική ειρηνευτική συμφωνία σε αυτήν τη χώρα της Κεντρικής Αμερικής. Όπως οι παραβιάσεις των ανθρωπίνων δικαιωμάτων στην εν λόγω χώρα βρήκαν απήχηση σε αυτό το Κοινοβούλιο, του ζητώ να αποστείλει τώρα συγχαρητήριο μήνυμα σχετικά με αυτήν την ειρηνευτική συμφωνία.

<SPEAKER ID=9 NAME="Πρόεδρος">
Tο θέμα αυτό δεν ήταν επί της διαδικασίας.

<CHAPTER ID=4>
Διάταξη των εργασιών
<SPEAKER ID=10 NAME="Πρόεδρος">
Προχωρούμε τώρα στον καθορισμό της διάταξης των εργασιών.
<P>
Tο τελικό σχέδιο της ημερήσιας διάταξης, που κατάρτισε η Διάσκεψη των Προέδρων κατά τη συνεδρίαση της 5ης Δεκεμβρίου 1996, σύμφωνα με το άρθρο 95 του Kανονισμού, έχει διανεμηθεί.
<P>
Tρίτη 11.12.1996

<SPEAKER ID=11 NAME="Πρόεδρος">
H Oμάδα της Eυρωπαϊκής Pιζοσπαστικής Συμμαχίας ζητεί να αποσυρθούν από την ημερήσια διάταξη οι εκθέσεις του κ. Xριστοδούλου, εξ ονόματος της Eπιτροπής Προϋπολογισμών, σχετικά με τη χρηματοδότηση της διεύρυνσης της Eυρωπαϊκής Ένωσης, καθώς και του κ. Rehder, εξ ονόματος της Eπιτροπής Γεωργίας και Aνάπτυξης της Yπαίθρου, σχετικά με τις εναλλακτικές στρατηγικές για την ανάπτυξη των σχέσεων μεταξύ της Eυρωπαϊκής Ένωσης και των συνδεδεμένων χωρών, στον τομέα της γεωργίας, ενόψει της μελλοντικής ένταξης των χωρών αυτών. Tο λόγο έχει η κ. Lalumiθre για την αιτιολόγηση της αίτησης.

<SPEAKER ID=12 LANGUAGE="FR" NAME="Lalumiιre">
Κύριε Πρόεδρε, η ομάδα μας επιθυμεί, πράγματι, να αποσυρθεί από την ημερήσια διάταξη η έκθεση του κ. Χριστοδούλου, καθώς επίσης και η έκθεση του κ. Rehder, για τους ίδιους λόγους.
<P>
Πρόκειται για δύο εκθέσεις οι οποίες αφορούν στην μελλοντική διεύρυνση της Ευρωπαϊκής Ενωσης προς τις χώρες της Κεντρικής Ευρώπης, θέμα ζωτικής σημασίας. Οι εκθέσεις αυτές θίγουν σημαντικά βέβαια σημεία, ωστόσο αρκετά τεχνικού χαρακτήρα. Αναφέρομαι κυρίως στην έκθεση του κ. Χριστοδούλου, η οποία αφορά δημοσιονομικά και λογιστικά ζητήματα.
<P>
Η εικόνα, η εντύπωση που δίνουν οι εκθέσεις αυτές είναι πολύ αρνητική για τις χώρες της Κεντρικής Ευρώπης, δεδομένου ότι οι εν λόγω εκθέσεις παρουσιάζονται στο σημείο αυτό, διαχωρισμένες από τις γενικές εκθέσεις τις οποίες κατέθεσε ο κ. Oostlander.
<P>
Για τον λόγο αυτό θεωρούμε ότι θα ήταν κακή πολιτική να συζητηθούν την Τρίτη οι εκθέσεις Χριστοδούλου και Rehder. Γιατί, ακόμα κι αν υφίσταται θέμα κατάθεσης σημαντικών τροπολογιών οι οποίες θα τροποποιούσαν ίσως αυτές τις εκθέσεις, το πολιτικό μήνυμα που θα περνάγαμε στις χώρες της Κεντρικής Ευρώπης τείνει να είναι μάλλον αρνητικό.
<P>
Για τον λόγο αυτό και λογικά, ελπίζουμε οι εν λόγω εκθέσεις να αποσυρθούν από την ημερήσια διάταξη και να επανεξεταστούν αργότερα, σε ένα ευρύτερο πολιτικό πλαίσιο.

<SPEAKER ID=13 LANGUAGE="IT" NAME="Santini">
Κύριε Πρόεδρε, εάν δεν είχε προβεί σε αυτή την πρόταση η Ομάδα της ARE, θα την προωθούσαμε εμείς της Ομάδας Ένωση για την Ευρώπη.
<P>
Οι συνθήκες κατά τις οποίες διεξήχθη η συζήτηση αυτής της τόσο σημαντικής συζήτησης -κυρίως στα πλαίσια της Επιτροπής Γεωργίας- δεν μας έχουν πείσει απολύτως.
<P>
Είναι αλήθεια ότι όλοι μας επιθυμούμε θερμά τη διεύρυνση και την ενσωμάτωση, αλλά η βιασύνη με την οποία έγινε η επεξεργασία των δύο εκθέσεων μας αναγκάζει να σκεφτούμε ότι με αυτό τον τρόπο δεν θα μπορέσουμε να πετύχουμε τους επιδιωκόμενους στόχους με επαρκή γνώση των γεγονότων.
<P>
Στην περίπτωση της Επιτροπής Γεωργίας, ο εισηγητής -ο συνάδελφος Rehder- ίσως με υπερβάλλοντα ζήλο καλής θέλησης και διάθεσης, επεξέτεινε υπερβολικά το πεδίο παρτήρησης με αποτέλεσμα να μη λάβει υπόψη ορισμένες συγκεκριμένες παραμέτρους βάσει των οποίων, κατά τη γνώμη μας, θα πρέπει να γίνει η αξιολόγηση για τη διεύρυνση. Είμαστε συνεπώς πεπεισμένοι και έχουμε επίγνωση ότι οι δύο εκθέσεις θα πρέπει να αναπεμφθούν στην επιτροπή για μία πιο σε βάθος και πιο συγκεκριμένη ανάλυση.
<P>
Η Ομάδα της Ένωσης για την Ευρώπη υποστηρίζει συνεπώς την πρόταση αναπομπής και απόσυρσης των εκθέσεων από την ημερήσια διάταξη.

<SPEAKER ID=14 NAME="Χριστοδούλου">
Κύριε Πρόεδρε, εγώ θα αναφερθώ κατά βάση στη δική μου έκθεση. 'Εχει συζητηθεί στην Επιτροπή Προϋπολογισμών επανειλημμένως και για αρκετά μακρό χρονικό διάστημα και είναι δύο οι λόγοι για τους οποίους δεν θα πρέπει να αναπεμφθεί.
<P>
Ο πρώτος είναι ότι αυτή η έκθεση είναι μια έκθεση ad interim, κατ'ανάγκην. Διότι απαιτούνται πάρα πολλά στοιχεία τα οποία θα μπορέσουν να συμπληρώσουν την εικόνα και τα στοιχεία αυτά θα απαιτήσουν πολύ μεγάλο χρόνο για να μπορέσουν να προετοιμαστούν από την Επιτροπή. Μιλάμε δηλαδή για περιόδους σχεδόν ετών και όχι μηνών. Κατόπιν τούτου, πρέπει να διαμορφωθεί ένα γενικό πλαίσιο το οποίο να δείχνει ακριβώς ποιά είναι τα προβλήματα, να περιλαμβάνει την περιγραφή της πολιτικής που πρέπει να ακολουθηθεί στον ευαίσθητο δημοσιονομικό τομέα, και αυτά δεν μπορούν να αναβληθούν διότι δεν μπορούν να λαμβάνονται αποφάσεις οιασδήποτε μορφής χωρίς να υπάρχει γνώση των πραγματικών στοιχείων που συνθέτουν τις δημοσιονομικές επιπτώσεις.
<P>
Επιπλέον, κύριε Πρόεδρε, θα πρέπει να παρατηρήσω ότι αυτό που λέει η κ. Lalumiθre ότι το θέμα μπορεί να δημιουργήσει αρνητικές εντυπώσεις στα κράτη της Κεντρικής και Ανατολικής Ευρώπης είναι στρουθοκαμηλισμός. Αυτό που λέμε εμείς αυτή τη στιγμή είναι ότι πρέπει να περιγράψουμε την αλήθεια όπως είναι, ώστε αυτοί που παίρνουν τις αποφάσεις να γνωρίζουν περί τίνος πρόκειται. Γι'αυτό το λόγο πρέπει τώρα αυτή η μελέτη να συζητηθεί και όχι αργότερα.

<SPEAKER ID=15 NAME="Rehder">
Kύριε Πρόεδρε, καταλαβαίνω φυσικά την επιθυμία των κυρίων συναδέλφων για μια λογική συζήτηση. Δεν καταλαβαίνω όμως γιατί αυτές οι κυρίες και οι κύριοι συνάδελφοι δεν ζήτησαν μέχρι τώρα να πάρουν το λόγο στην Eπιτροπή Γεωργίας και Aνάπτυξης της Yπαίθρου, όπως και εδώ, ενώ συζητάμε για το θέμα αυτό σχεδόν πάνω από ένα χρόνο.
<P>
Για αρνητική εντύπωση που αναφέρθηκε εδώ, όμως, δεν μπορεί να γίνεται λόγος, τη στιγμή που, στις σχέσεις με την Aνατολική Eυρώπη, μιλάμε για εταιρικές σχέσεις, για φιλίες κ.λπ. Nομίζω πως εδώ δεν έγινε εντατική ανάγνωση. Πιστεύω μάλλον ότι μ' αυτό τον τρόπο επιδιώκεται - κι αυτό ισχύει για την αίτηση του κ. Santini και των φίλων του - να μη γίνει καμιά απολύτως μεταρρύθμιση στο χώρο της υπαίθρου, που σημαίνει, κατά βάσιν, να ματαιωθεί κρυφά μια λογική και μεταρρυθμισμένη αγροτική πολιτική. Γι' αυτό και είμαι υπέρ του να συνεχίσουμε να εργαζόμαστε, όπως και προηγουμένως, συναδελφικά.

<SPEAKER ID=16 NAME="Πρόεδρος">
Προχωρώ τώρα στην ψηφοφορία για την αίτηση διαγραφής από την ημερήσια διάταξη της έκθεσης του κ. Xριστοδούλου.
<P>
(Tο Σώμα απορρίπτει την αίτηση)

<SPEAKER ID=17 NAME="Πρόεδρος">
Προχωρώ τώρα στην ψηφοφορία για την αίτηση διαγραφής από την ημερήσια διάταξη της έκθεσης του κ. Rehder.
<P>
(Tο Σώμα απορρίπτει την αίτηση)

<SPEAKER ID=18 LANGUAGE="EN" NAME="Andrews">
Κύριε Πρόεδρε, είμαι ευτυχής που μας απασχολούν τα ανθρώπινα δικαιώματα. Η Ροϊσίν Μακαλίσκυ, μια νεαρή ιρλανδή, συνελήφθη πριν από μερικές εβδομάδες και στάλθηκε στην Αγγλία. Έκτοτε έχει μεταφερθεί σε τέσσερεις διαφορετικές φυλακές συμπεριλαμβανομένης μιας φυλακής αποκλειστικά για άνδρες, παρά το γεγονός ότι είναι τεσσάρων μηνών έγκυος και ασθενής. Η ανωτέρω είναι ύποπτη για ένα έγκλημα που διεπράχθη στη Γερμανία αλλά δεν έχει καταδικαστεί. Η βιαιότητα με την οποία την έχουν μεταχειριστεί στις αγγλικές φυλακές είναι πρωτοφανής και σας ζητώ να παρέμβετε στη βρετανική κυβέρνηση έτσι ώστε να σταματήσει αυτή η συμπεριφορά. Η Ροϊσίν Μακαλίσκυ είναι κόρη πρώην βουλευτή και η μεταχείριση την οποία υφίσταται αντίκειται σε όλες τις αρχές των ανθρωπίνων δικαιωμάτων που έχει θεσπίσει το Συμβούλιο της Ευρώπης και το Ευρωπαϊκό Κοινοβούλιου. Σας απευθύνω έκκληση να παρέμβετε για χάρη της ούτως ώστε να υφίσταται ανθρώπινη και αξιοπρεπή μεταχείριση.

<SPEAKER ID=19 NAME="Πρόεδρος">
Eυχαρίστως θα ενδιαφερθώ για κάθε περίπτωση που θα μου αναφέρετε. Aλλά θα μπορούσατε αυτό να μου το δώσετε και γραπτώς. Δεν θα έπρεπε να το κάνετε δήλωση στην ολομέλεια.

<CHAPTER ID=5>
Πρόληψη της τοξικομανίας
<SPEAKER ID=20 NAME="Πρόεδρος">
H ημερήσια διάταξη προβλέπει τη συζήτηση της έκθεσης (A4-0398/96), εξ ονόματος της αντιπροσωπείας του Eυρωπαϊκού Kοινοβουλίου στην Eπιτροπή Συνδιαλλαγής, σχετικά με το κοινό σχέδιο απόφασης του Eυρωπαϊκού Kοινοβουλίου και του Συμβουλίου, που εγκρίθηκε από την Eπιτροπή συνδιαλλαγής, για έγκριση προγράμματος κοινοτικής δράσης για την πρόληψη της τοξικομανίας, σύμφωνα με το πλαίσιο δράσης στον τομέα της δημόσιας υγείας (1995-2000). (Eισηγητής: ο κ. Burtone)

<SPEAKER ID=21 NAME="Burtone">
Κύριε Πρόεδρε, κύριοι συνάδελφοι, το κοινοτικό πρόγραμμα δράσης για την πρόληψη της τοξικομανίας έχει φθάσει στην τελική του φάση. Στην πρώτη ανάγνωση -θα πρέπει να το παραδεχθούμε με ειλικρίνεια- είχαμε διακρίνει πολύ πιο υψηλές φιλοδοξίες. τώρα, αντιθέτως, και εξαιτίας πρωτοβουλιών ορισμένων ομάδων πο απέβλεπαν στην πολιτική εκμετάλλευση, η νομοθετική διαδικασία όντως περιόρισε την εμβέλεια και τη διάσταση που είχαμε δώσει προηγουμένως στο θέμα κατά τις εργασίες στην επιτροπή και κατόπιν στην Ολομέλεια. Η έγκριση εντούτοις του προγράμματος δράσης, το κοινό σχέδιο που προέκυψε στην επιτροπή συνδιαλλαγής, παραμένει μία πράξη μεγάλης πολιτικής, κοινωνικής και ηθικής σημασίας.
<P>
Η κοινωνική Ευρώπη ανθίζει με όλη της τη δύναμη. το δράμα τόσων νεαρών τοξικομανών που υφίστανται τις παρενέργειες της τοξικομανίας τους στο κοινωνικό επίπεδο αλλά και στο επίπεδο της υγείας, αποτελεί προτεραιότητα για το Κοινοβούλιο και τα Ευρωπαϊκά Θεσμικά Όργανα. Η Ευρώπη λέει για άλλη μία φορά «όχι» στην εύκολη «λύση» της νομιμοποίησης των ναρκωτικών. το είπε με μεγάλη αποφασιστικότητα στην αρμόδια επί της ουσίας επιτροπή, στην επιτροπή συνδιαλλαγής και ενώπιον της Ολομέλειας. Λέει «όχι», γιατί η αποδοχή της νομιμοποίησης σημαίνει αποδοχή της ήττας, σημαίνει παραίτηση, σημαίνει σε τελευταία ανάλυση την αποδοχή ναρκωτικών που παρέχονται από το κράτος.
<P>
Με αυτό τον τρόπο, η Ευρώπη διαλέγει ίσως τον πιο μακρύ και πιο δύσκολο, αλλά και τον πιο ενθουσιώδη δρόμο: όντως η καταπολέμηση των ναρκωτικών σημαίνει επαναβεβαίωση της πολιτικής μας που σκοπεύει στη μείωση της ζήτησης των ναρκωτικών στην Κοινότητά μας. Για να πετύχουμε αυτό το στόχο αναλαμβάνουμε τη δέσμευση να παρέμβουμε και να αντιμετωπίσουμε τα προβλήματα των νέων. Με ποια όμως μέσα; Στην εισαγωγή μου είπα ότι τα μέσα περιορίστηκαν, έστω κι αν θα πρέπει να δούμε τις θετικές πλευρές τους. Οι εκπαιδευτικές και ενημερωτικές δράσεις που αποτελούν τη βάση του δρομολογουμένου προγράμματος στοχεύουν κυρίως στη συνεργασία της οικογένειας αλλά και του σχολείου και στην παρέμβαση στους χώρους ελεύθερου χρόνου, όπου θα πρέπει να εφαρμοσθούν οι πολιτικές υπέρ των νέων για την πλήρη διάσωση των μελλοντικών γενιών.
<P>
Ιδιαίτερη προσοχή δώσαμε στις ομάδες υψηλού κινδύνου, σε εκείνους τους νέους που ζουν στις μειονεκτικές αστικές περιφέρειες και δεν έχουν μία ποιότητα ζωής κατάλληλη για την εποχή μας. Ιδιαίτερη προσοχή δώσαμε στους εφήβους, που περισσότερο από όλους τους άλλους κινδυνεύουν να παρασυρθούν από τα νέα συνθετικά ναρκωτικά. Με αυτή την ενεργητική πρωτοβουλία του το Κοινοβούλιο προτίθεται να ενισχύσει τις ήδη υπάρχουσες δομές για να εξετάσει σε βάθος τα προβλήματα, τα θέματα, τα ερωτήματα και για να ετοιμάσει νέες στρατηγικές για την καταπολέμηση της τοξικομανίας. Το Ευρωπαϊκό Παρατηρητήριο Τοξικομανίας θα πρέπει να ενισχυθεί, να καταστεί περισσότερο λειτουργικό και να συνδεθεί πιο οργανικά με τις μη κυβερνητικές οργανώσεις και με εκείνους που μάχονται στα χαρακώματα των ναρκωτικών και χρειάζονται υποδείξεις και συμβουλές για να δράσουν αποτελεσματικότερα.
<P>
Το πρόγραμμα στοχεύει επίσης και στην κατάρτιση διότι η εργασία αποτελεί ένα βασικό μέσο για τη μείωση των δυσκολιών της νεολαίας. Έχω πει ότι υπάρχουν όρια και θέλω τώρα να τα επαναλάβω όλα με μεγάλη αποφασιστικότητα και ειλικρίνεια. Έπρεπε να προσανατολίσουμε τις προσπάθειές μας και προς τη δευτερογενή και τριτογενή πρόληψη, διότι το Κοινοβούλιο έχει πολλές φορές τονίσει ότι αποτελεί καθήκον μας η θεραπεία, η ανάκτηση και η επανένταξη του νέου που πρέπει να βγει από το τούνελ των ναρκωτικών. Για να γίνει θα έπρεπε επίσης να δώσουμε μία απάντηση πρωτογενούς πρόληψης, διότι ο νέος που κατανικά τα ναρκωτικά είναι ο πρώτος μάρτυρας που μπορεί να διαβεβαιώσει ότι η τοξικομανία μπορεί να υπερνικηθεί.
<P>
Καταλήγοντας θα ήθελα να πω, κύριε Πρόεδρε, ότι είναι ανάγκη το Κοινοβούλιο, που έχει ήδη εντάξει το πρόγραμμα πρόληψης σε μία πολιτική εντονότερης καταστολής των «ναρκομαφιών» που ζουν εκμεταλλευόμενες το δράμα της τοξικομανίας, να δώσει μία ευρύτερη απάντηση και να προσέξει τις πολυάριθμες θεραπευτικές κοινότητες και τις οργανώσεις εθελοντών που τόσες προσπάθειες έχουν καταβάλει σε αυτό το πεδίο.
<P>
(Χειροκροτήματα)

<SPEAKER ID=22 LANGUAGE="NL" NAME="De Coene">
Πρόεδρε, εξ ονόματος της σοσιαλιστικής παράταξης θα ήθελα να ευχαριστήσω τον κ. Burtone για την ιώβεια υπομονή που έδειξε και τον συγχαρώ με το αποτέλεσμα. Το Ευρωπαϊκό Κοινοβούλιο συμφώνησε με το Συμβούλιο και την Επιτροπή την εκτέλεση ενός προγράμματος δράσης για την πρόληψη της τοξικομανίας. Οι αντιθέσεις ήταν μεγάλες, και στους κόλπους του Κοινοβουλίου, παρ'όλο που πρέπει να ειπωθεί ότι, στα πλαίσια της ισχύουσας διαδικασίας συναπόφασης, μία μικρή πλειοψηφία μπορεί να επιβάλει τη θέλησή της στην πλειοψηφία ακόμη και αν αγνοεί περί τίνος πρόκειται.
<P>
Όπως και να'χουν τα πράγματα, τα περισσότερα κράτη μέλη συνειδητοποιούν ότι, όσον αφορά το θέμα των ναρκωτικών, είναι σημαντικότερο να καταπολεμηθεί η ζήτηση παρά η προσφορά. Η καταπολέμηση της προσφοράς μπορεί μεν να είναι δικαιολογημένη από νομική ή ακόμη και από ηθική άποψη, ωστόσο, δεν προσφέρει μακροπρόθεσμα αποτελέσματα. Το ποσοστό της προσφοράς που κατάσχεται ανέρχεται μόλις σε 10 %. Ναρκωτικά διατίθενται παντού. Ας το συνειδητοποιήσουμε αυτό και ας μην τρέφουμε την αυταπάτη ότι θα μπορέσουμε στο μέλλον να έχουμε μία κοινωνία απαλλαγμένη από τα ναρκωτικά, όσο πολύ και αν το θέλουμε. Όποιος τολμάει να κοιτάξει την πραγματικότητα στα μάτια μπορεί να ασχοληθεί με περισσότερο αποτελεσματικό τρόπο με την πρόληψη ή την υγειονομική πολιτική. Αυτό που έχει σημασία είναι η κατάσταση της υγείας σε κάθε χώρα και μία χώρα, δεν καθίσταται υγιέστερη με την επιβολή αυστηρών ποινών στους χρήστες κάνναβης ή με το επιδεικτικό και θεαματικό κλείσιμο των συνόρων. Όποιος αναλύσει με αντικειμενικό τρόπο τα αποτελέσματα που επιτυγχάνονται σε κάθε χώρα θα συμπεράνει ότι οι παλικαρισμοί δεν οδηγούν πουθενά. Είμαστε σε θέση να αποδεσμεύσουμε ποσό 29 εκατομμυρίων ECU. Ας το κάνουμε αυτό με χρήσιμο τρόπο. Το παρόν πρόγραμμα δράσης είναι περισσότερο ρεαλιστικό και πραγματιστικό από ό, τι είχε προταθεί αρχικά. Το πρόγραμμα αυτό θεωρεί έναν τοξικομανή ως ασθενή και όχι πλέον ως εγκληματία; περιλαμβάνει δράσεις που θα αναληφθούν στο χώρο των τοξικομανών και στο δρόμο; μεριμνά για τη διεξαγωγή διαλόγου με τους νέους και υποστηρίζει την πολιτική για τον περιορισμό των κινδύνων που διατρέχουν τόσο το άτομο, όσο και η κοινωνία. Όλα αυτά είναι καλά. Δεν πρέπει όμως να πιστεύουμε ότι κατ'αυτό τον τρόπο θα πραγματοποιήσουμε το μεγάλο άλμα. Οι αρχηγοί των κρατών και των κυβερνήσεων θα συνέλθουν στο Δουβλίνο. Ελπίζω η συνεδρίαση αυτή να έχει ως αποτέλεσμα να υπάρξουν καλά νέα για τα εκατομμύρια ανέργους, για όλους τους νέους που δεν έχουν σήμερα πολλές μελλοντικές προοπτικές, για τα παιδιά οι γονείς των οποίων χάνουν τη δουλειά τους επειδή δεν έχουν εναρμονιστεί οι κοινωνικοασφαλιστικοί ή φορολογικοί κανόνες. Σε περίπτωση που η Ευρώπη δεν σημειώσει πρόοδο στο σημείο αυτό, τα προγράμματα πρόληψης δεν πρόκειται, δυστυχώς, να επιτύχουν και πολλά πράγματα.

<SPEAKER ID=23 LANGUAGE="IT" NAME="Dell'Alba">
Κύριε Πρόεδρε, ζητώ το λόγο επί της διαδικασίας.
<P>
Ακουσα με προσοχή το συνάδελφο Burtone: σέβομαι τις πολιτικές πεποιθήσεις του αλλά όταν, υπό την ιδιότητά του ως εισηγητή σε ένα θέμα που είναι αντικείμενο συνδιαλλαγής, σχετικά με ένα πρόγραμμα δράσης για την πρόληψη της τοξικομανίας, υποστηρίζει ότι στο έγγραφο αυτό το Κοινοβούλιο είναι αντίθετο στη νομιμοποίηση, θα ήθελα να τον ερωτήσω σε ποιο άρθρο ή σε ποια αιτιολογική σκέψη βασίζονται οι διαβεβαιώσεις του. Διαφορετικά τον παρακαλώ να τις αποσύρει, τουλάχιστον όσον αφορά το κείμενο που συζητούμε.

<SPEAKER ID=24 NAME="Πρόεδρος">
Για την ακρίβεια, το θέμα αυτό δεν ήταν επί της διαδικασίας, κύριε συνάδελφε. Γι' αυτό και τώρα αμέσως δίνω το λόγο στην κ. Oomen-Ruijten.

<SPEAKER ID=25 LANGUAGE="NL" NAME="Oomen-Ruijten">
Πρόεδρε, επιτρέψτε μου κατ'αρχάς να ευχαριστήσω τον κ. Burtone για τον τρόπο με τον οποίο εκπόνησε την έκθεσή του. Οφείλω να ομολογήσω ότι παρουσίασε μία εξαιρετική εργασία. Αντιμετωπίσαμε ορισμένα προβλήματα στη διάρκεια των διαβουλεύσεων και κατά την ψηφοφορία σε δεύτερη ανάγνωση. Διαπιστώνω, και το λέω και στον κ. De Coene, ότι τη στιγμή που αναφέρθηκε το θέμα της διεύρυνσης του προγράμματος πρόληψης με ορισμένα συγκεκριμένα σχέδια, τα οποία είχαν τότε καταψηφιστεί και από την πολιτική ομάδα του ΕΛΚ επειδή κρίναμε ότι δεν ταίριαζαν με τη νομική βάση, το Συμβούλιο απέδειξε ότι αυτό που θέλατε δεν μπορούσε να γίνει, παρά τη δημοσιότητα που δόθηκε στο θέμα στην Ολλανδία.
<P>
Το επόμενο Σαββατοκύριακο θα συζητηθεί στο Δουβλίνο η κοινή δράση . Εκεί θα εξετασθεί τι μπορούμε να κάνουμε από κοινού προκειμένου να καταπολεμηθεί η τοξικομανία στην Ευρώπη. Γνωρίζω ότι υπάρχουν ορισμένοι συνάδελφοι στο Κοινοβούλιο οι οποίοι έχουν τη γνώμη ότι, εάν νομιμοποιηθούν όλα, θα λυθεί το πρόβλημα. Ο κ. De Coene και ορισμένοι άλλοι συνάδελφοι υπέβαλαν ένα σχέδιο ψηφίσματος στο οποίο αναφέρεται ότι οι χρήστες πρέπει οπωσδήποτε να έχουν ελεύθερα στη διάθεσή τους τα προϊόντα αυτά. Ο κ. De Coene υπέγραψε το ψήφισμα αυτό. Δεν υποστηρίζω την πολιτική παλικαρισμού, για να χρησιμοποιήσω τα λόγια του κ. De Coene. Και θα σας πω γιατί. Αυτό το είδος της πολιτικής οδήγησε τουλάχιστον στην Ολλανδία, και δεν γνωρίζω κατά πόσο διαβάζετε τις ολλανδικές εφημερίδες, ένα ινστιτούτο που βρίσκεται υπεράνω πάσης υποψίας, όπως η κλινική Jellinek, να διαπιστώσει ότι αυτή τη στιγμή το 30 % των νέων ηλικίας 17 και 18 ετών έχει ήδη δοκιμάσει ναρκωτικά τουλάχιστον μία φορά. Το ίδιο προκύπτει και από έρευνα της υγειονομικής υπηρεσίας της επαρχίας του Groningen, η οποία είναι ενδεικτική για την Ολλανδία. Βλέποντας τα αποτελέσματα, στα οποία πρέπει να προστεθεί και η πολιτική ανοχής που έχει ως αποτέλεσμα να έχουν ελεύθερη πρόσβαση στα ελαφρά ναρκωτικά ακόμα και τα μικρά παιδιά, θα έλεγα το εξής: δεν θα ήταν καλύτερο να εξετάσουμε από κοινού με βάση το πρόγραμμα δράσης και πριν να χαρακτηρίσουμε το ολλανδικό πολιτικό παράδειγμα σκληρό, πότε επιτυγχάνονται τα καλύτερα αποτελέσματα: με τον ηρωισμό της Ολλανδίας, την ανοχή, ή απλώς με την πολιτική καταστολής που εφαρμόζεται σε ορισμένα άλλα κράτη μέλη. Υπάρχει περίπτωση να μπορέσουν να βρεθούν ενδιάμεσες λύσεις.
<P>
Θα ήθελα να καλέσω την Επιτροπή να χρησιμοποιήσει ως βάση τη μελέτη του Παρατηρητηρίου της Λισσαβώνας, όπου διεξάγεται αυτή τη στιγμή συγκριτική μελέτη των νομοθεσιών και σε συνδυασμό με το πρόγραμμα δράσης του κ. Burtone να εξετάσει ποια είναι τα αποτελέσματα για την πολιτική καθώς και πως μπορούν να επιτευχθούν και σε άλλες χώρες τα ίδια καλά αποτελέσματα στον τομέα της δημόσιας υγείας όσον αφορά τον αριθμό νεκρών από ναρκωτικά και τον αριθμό προσώπων που έχουν μολυνθεί με τον ιό HIV, αριθμοί που στην Ολλανδία κυμαίνονται χαμηλά. Από την άλλη πλευρά όμως, θα πρέπει να διερωτηθούμε πως μπορούμε να περιορίσουμε τις έμμεσες επιπτώσεις που παρατηρούνται στην Ολλανδία και που έχουν ως αποτέλεσμα ο αριθμός των νέων που χρησιμοποιεί για πρώτη φορά ναρκωτικά να είναι τριπλάσιος από ό, τι πριν από τέσσερα χρόνια. Επ'αυτών θα ήθελα πάρα πολύ μία αντίδραση.

<SPEAKER ID=26 NAME="Πρόεδρος">
Aπό τη φύση ορισμένων παρεμβάσεων βλέπω ότι θα πρέπει προφανώς να επιστήσω την προσοχή στον Kανονισμό. Oι παρεμβάσεις επί προσωπικού ζητήματος - διότι περί αυτών πρόκειται εδώ - επιτρέπονται μόνο στο τέλος της συζήτησης. Aν θέλετε να κάνετε παρέμβαση επί προσωπικού ζητήματος, ζητείστε το λόγο βάσει του άρθρου 108. Aυτό είναι το αντίστοιχο άρθρο. Tότε θα έχετε την ευκαιρία να απαντήσετε στο τέλος της συζήτησης. Eντάξει; Nομίζω πως ο κ. De Coene απάντησε επί προσωπικού θέματος, όπως επίσης και ο κ. Burtone. Θα τις κάνουμε όλες στο τέλος της συζήτησης, αλλά κοιτάξτε προηγουμένως και τον Kανονισμό. Πρόκειται δηλαδή για παρέμβαση επί προσωπικού θέματος και όχι για συνέχιση της συζήτησης.

<SPEAKER ID=27 LANGUAGE="IT" NAME="Baldi">
Κύριε Πρόεδρε, κύριοι συνάδελφοι, θα πρέπει να επενδύσουμε με αποφασιστικό τρόπο στην πρόληψη, στην πληροφόρηση και στην παιδεία. Αυτό είναι το συμπέρασμα που προκύπτει από το κοινοτικό πρόγραμμα δράσης που έχει υιοθετηθεί σχετικά με την πρόληψη της τοξικομανίας, με στόχο τη συμβολή στην καταπολέμηση της τοξικομανίας, ιδιαίτερα ενθαρρύνοντας τη συνεργασία μεταξύ των κρατών μελών, υποστηρίζοντας τη δράση τους και προωθώντας το συντονισμό μεταξύ των πολιτικών τους και των προγραμμάτων τους.
<P>
Το κοινό σχέδιο, που συνεφωνήθη στην επιτροπή συνδιαλλαγής και υποστηρίχθηκε πολύ καλά από τον κ. Burtone -τον οποίο και συγχαίρω για την τεράστια και άριστη εργασία του- υποδεικνύει τις δράσεις που θα πρέπει να αναληφθούν σχετικά με: πρώτο, στοιχεία, έρευνες και αξιολογήσεις, των οποίων στόχος είναι η βελτίωση των γνώσεων του φαινομένου των ναρκωτικών και της τοξικομανίας και των επιπτώσεών τους, χρησιμοποιώντας ειδικότερα τις πληροφορίες που παρέχει το Ευρωπαϊκό Παρατηρητήριο Ναρκωτικών και Τοξικομανιών της Λισαβώνας. δεύτερο, πληροφόρηση, υγειονομική εκπαίδευση και κατάρτιση που θα συμβάλουν στη βελτίωση της πληροφόρησης, υγειονομικής εκπαίδευσης και κατάρτισης με στόχο την πρόληψη της τοξικομανίας και των συνεπαγομένων κινδύνων, ειδικότερα έναντι των νέων στα κατάλληλα πλαίσια και των ομάδων που είναι ιδιαίτερα ευπρόσβλητες, συμπεριλαμβανομένων και των τοξικομανών.
<P>
Αλλες σημαντικές πλευρές είναι: η προσέγγιση του τοξικομανούς ως ασθενούς και όχι ως εγκληματία. η πρόληψη, που πρέπει να λαμβάνει υπόψη της όλα τα είδη των ναρκωτικών και ψυχοτροπικών ουσιών, συμπεριλαμβανομένων και των νέων συνθετικών ναρκωτικών. η ανάγκη κινητοποίησης όλων των ενδιαφερομένων τομέων, με την υποστήριξη της πολυμερούς συνεργασίας μεταξύ του δημοσίου και ιδιωτικού τομέα, καθώς και των ΜΚΟ.
<P>
Τέλος, θεωρώ ότι είναι θεμελιώδους σημασίας η έρευνα νέων συντονισμένων στρατηγικών που να είναι συνεπείς με τα άλλα κοινοτικά προγράμματα, με τη συνεχή επαλήθευση των σιγά-σιγαά επιτυγχανομένων αποτελεσμάτων, ώστε να αποφεύγεται η επαλάληψη πολύ αρνητικών καταστάσεων -καθώς συνέβη στην Ιταλίαόπως είναι η διάδοση του AIDS, η φυλάκιση, η κοινωνική περιθωριοποίηση, η αύξηση της μικροεγκληματικότητας, η αύξηση της πορνείας.
<P>
Είναι συνεπώς ανάγκη να ληφθεί υπόψη η πολυσύνθετη φύση του φαινομένου και των κινδύνων που συνεπάγεται καθώς και η βασική σημασία των πολλών ειδών υγειονομικών και κοινωνικών ουσιωδών απαντήσεων για την προστασία της υγείας και της ποιότητας της ζωής.

<SPEAKER ID=28 LANGUAGE="NL" NAME="Eisma">
Πρόεδρε, η ομάδα των Φιλελευθέρων συμφωνεί επίσης με το αποτέλεσμα που επετεύχθη με την επιτροπή διαμεσολάβησης. Θέλουμε δε να συγχαρούμε τον εισηγητή Burtone για τις προσπάθειες που κατέβαλε. Συνειδητοποιούμε όμως, και ελπίζω ότι αυτό το συνειδητοποιεί και η κ. Oomen, ότι το θέμα που μας απασχολεί δεν είναι ο αγώνας για την καταπολέμηση του εμπορίου ναρκωτικών αλλά για την προάσπιση της δημόσιας υγείας. Αυτός είναι κατά τη γνώμη μου ο πολιτικός τομέας στα πλαίσια του οποίου πρέπει να διεξαχθεί η συζήτηση για την τοξικομανία.
<P>
Οι τοξικομανείς είναι άτομα που αντιμετωπίζουν πάνω απ'όλα ένα πρόβλημα υγείας και όχι εγκληματίες που πρέπει να διωχθούν. Πρέπει να δοθεί προτεραιότητα στην πρόληψη και στην παροχή βοήθειας και όχι στην καταστολή. Η καταστολή πρέπει να επικεντρωθεί στο εμπόριο ναρκωτικών και στο οργανωμένο έγκλημα. Επ'αυτού θα πρέπει να είμαστε σύμφωνοι.
<P>
Χαίρομαι επίσης πάρα πολύ για το γεγονός ότι το τελικό κείμενο της Επιτροπής προσφέρει δυνατότητες για μία παρόμοια πραγματιστική και ανθρωπιστική προσέγγιση, προσανατολισμένη στην πρόληψη και τον περιορισμό των κινδύνων.
<P>
Ένα άλλο θετικό στοιχείο της έκθεσης είναι, κατά τη γνώμη μου, ότι αναγνωρίζεται η σημασία της συνεργασίας μεταξύ ΜΚΟ και υγειονομικών ιδρυμάτων και αυτό γιατί αυτοί είναι οι οργανισμοί που γνωρίζουν τα καθημερινά προβλήματα και μπορούν να δράσουν με αποτελεσματικό τρόπο.
<P>
Τέλος, Πρόεδρε, στο Συμβούλιο Υγείας σημειώνεται πρόοδος; είμαι όμως υποχρεωμένος να διαπιστώσω ότι εμφανίζονται και άλλες δράσεις και λέγοντάς το αυτό έχω υπόψη μου την κοινή δράση που αναλαμβάνεται στο πλαίσιο του τρίτου πυλώνα. Αυτή η πρόσφατη γαλλική πρόταση στηρίζεται αποκλειστικά στην καταστολή και δεν αναγνωρίζει τη σημασία μίας ανθρωπιστικής και πραγματιστικής προσέγγισης του προβλήματος. Ελπίζουμε ότι το θέμα αυτό, επί του οποίου εξακολουθούν να υπάρχουν σοβαρές διαφορές απόψεων μεταξύ κυρίως Γαλλίας και Ολλανδίας, θα επιλυθεί με ικανοποιητικό τρόπο ώστε να ωφεληθούν τελικά οι τοξικομανείς.

<SPEAKER ID=29 LANGUAGE="IT" NAME="Tamino">
Κύριε Πρόεδρε, εξ ονόματος των Πρασίνων εκφράζω την πικρία μου διότι το κείμενο που ενέκρινε η Επιτροπή Περιβάλλοντος, Δημόσιας Υγείας και Προστασίας των Καταναλωτών τροποποιήθηκε κατά τη συναδιαλλαγή. Γι άλλη μία φορά υπήρξαμε μάρτυρες των διαφορών μεταξύ των θέσεων του Συμβουλίου και εκείνων του Ευρωπαϊκού Κοινοβουλίου. Θα πρέπει εντούτοις να ομολογήσουμε ότι έγιναν ορισμένα σημαντικά βήματα προόδου όσον αφορά τόσο την αντίληψη της πρόληψης όσο και τον τρόπο αντιμετώπισης του προβλήματος των τοξικομανιών. Αναφέρομαι ειδικότερα στην αναφορά ότι ο τοξικομανής δεν είναι εγκληματίας, ότι στο περιβάλλον της φυλακής συχνά αναπτύσσεται ο κίνδυνος της τοξικομανίας, και ότι το πρόγραμμα θα πρέπει να αφορά όλα τα είδη ναρκωτικών, χωρίς διάκριση.
<P>
Θα ήθελα ωστόσο να υπενθυμίσω ότι το αλκοόλ είναι πιο επικίνδυνο από το κάνναβι που προκαλεί λιγότερες βλάβες και αρνητικές επιπτώσεις σε κοινωνικό επίπεδο. Θα πρέπει επίσης να εκτιμήσουμε ποιες είναι οι στρατηγικές που επιτρέπουν τη διάσωση ανθρωπίνων ζωών: κατά την άποψή μας είναι, παραδείγματος χάρη, η ελεγχόμενη παροχή και, γενικότερα, η αποποινικοποίηση της χρήσης ναρκωτικών. Σημαντικοί είναι επίσης ο διάλογος με τους νέους και η συνεργασία με τις ΜΚΟ.
<P>
Γι αυτούς τους λόγους θέλω να ευχαριστήσω τους βουλευτές που έλαβαν μέρος στην επιτροπή συνδιαλλαγής και επετέλεσαν μία καλή εργασία, διατυπώνοντας την ευχή να αποτελέσει η απόφαση το σημείο εκκίνησης για μία νέα πολιτική στο πεδίο των τοξικομανιών.

<SPEAKER ID=30 LANGUAGE="FR" NAME="Hory">
Κύριε Πρόεδρε, θα ήθελα να αναφερθώ στον συνάδελφο κ. Burtone, σχετικά με την απογοήτευση των φανατικών οπαδών του αντι-απαγορευτισμού αυτού του Κοινοβουλίου.
<P>
Δεν μπορούμε, όπως εκείνος, να ικανοποιούμαστε από το γεγονός ότι η θέση συνδιαλλαγής αντικατοπτρίζει τον κλονισμό, ο οποίος ήδη είχε λάβει χώρα μεταξύ πρώτης και δεύτερης ανάγνωσης, της θέσης μας. Χάσαμε μεταξύ αυτών των δύο αναγνώσεων, όλα όσα αφορούσαν την πολιτική μείωσης των κινδύνων. Χάσαμε ό, τι αφορούσε την θεραπευτική ελευθερία που σχετίζεται με τα ναρκωτικά, καθώς επίσης και την σφαιρικά αρνητική κριτική που έγινε στην πολιτική καταστολής και απαγόρευσης.
<P>
Γιατί πρέπει να υπενθυμίσουμε ότι τις δεκαετίες της απαγόρευσης σημάδεψαν μια συνεχώς αυξανόμενη κατανάλωση ναρκωτικών, ένας συνεχώς αναπτυσσόμενος αριθμός υποθέσεων για το οργανωμένο έγκλημα, η ανάπτυξη των ελαφρών και μεσαίων μορφών εγκληματικότητας η οποία σχετίζεται με τις ανάγκες χρηματοδότησης της κατανάλωσης ναρκωτικών και τέλος, με τη δικαιολογία της απαγόρευσης που συνεπάγεται την λαθρεμπορία, η εξάπλωση του AIDS.
<P>
Να ποιο είναι το αποτέλεσμα της πολιτικής της απαγόρευσης. Το χάσαμε κάπου μεταξύ πρώτης και δεύτερης ανάγνωσης. Σήμερα βρισκόμαστε εδώ που βρισκόμαστε. Μπορούμε να συμμεριστούμε τις περισσότερες από τις εξαίσιες προθέσεις του κ. Burtone, φοβάμαι ωστόσο ότι θα παραμείνουν ουτοπίες όσο εμείς δεν προβληματιζόμαστε ριζικά σχετικά με την λογική της πολιτικής απαγόρευσης.
<P>
Θα ήθελα τέλος, κύριε Πρόεδρε, να γίνει, τώρα, αναφορά στον Κανονισμό, σχετικά με τις προτάσεις της κυρίας Oomen-Ruitjen.

<SPEAKER ID=31 LANGUAGE="NL" NAME="Vanhecke">
Πρόεδρε, αξιότιμοι συνάδελφοι, συζητάμε σήμερα για τη διάθεση 27 ή 29 - κανείς δεν γνωρίζει το ακριβές ποσό - εκατομμυρίων ECU, που όπως και να'χουν τα πράγματα είναι πολύ περισσότερα από ένα δισεκατομμύρια βελγικά φράγκα. Το ποσό αυτό μπορεί να φαίνεται μηδαμινό σε ευρωπαϊκό επίπεδο, δεν είναι όμως καθόλου μηδαμινό για τους φορολογούμενους οι οποίοι είναι υποχρεωμένοι να το πληρώσουν, παράλληλα με πολλά άλλα δισεκατομμύρια, από το βαλάντιό τους. Ειλικρινά, δεν είμαι σε θέση να δηλώσω ότι είμαι της άποψης ότι αυτά τα φορολογικά έσοδα θα διατεθούν με τρόπο σώφρονα και υπεύθυνο.
<P>
Το επίκεντρο των αντιρρήσεών μου είναι ότι σχεδόν όλα τα μέτρα που αναφέρονται στην έκθεση, στην οποία παρεμπιπτόντως δεν συμπεριλαμβάνεται, προς λύπη μου, η προάσπιση της παραδοσιακής οικογένειας αλλά ούτε καν και η σήμερα απλή διαπίστωση της λυπηρής αλλά πραγματικής σχέσης μεταξύ εμπορίου ναρκωτικών και μαζικής μετανάστευσης, λέγω λοιπόν ότι όλα αυτά τα πολιτικά μέτρα θα μπορούσαν να θεσπιστούν με πολύ καλύτερο και πολύ περισσότερο αποδοτικό τρόπο σε επίπεδο κρατών μελών.
<P>
Στην προσπάθεια για την καταπολέμηση των ναρκωτικών οι ευρωπαϊκές αρχές μπορούν να διαδραματίσουν κάποιο ρόλο, που δεν πρέπει όμως να είναι ο ρόλος του χονδρέμπορου καθαρών συρίγγων. Αντιθέτως, πρόκειται για ένα ρόλο που περιλαμβάνει τη συνεργασία των διαφόρων αστυνομικών αρχών για την καταπολέμηση της διεθνούς εγκληματικότητας που σχετίζεται με τα ναρκωτικά και τους αυστηρούς ελέγχους στα εσωτερικά και τα εξωτερικά σύνορα. Όμως, όπως είναι γνωστό, η Ευρωπαϊκή Ένωση είτε δεν θέλει είτε δεν μπορεί να διαδραματίσει το ρόλο αυτό. Ενδέχεται δε να συμβαίνει και το αντίθετο. Οι έλεγχοι στα εσωτερικά σύνορα καταργούνται, ενώ, σε περίπτωση που εξακολουθούν σποραδικά να διεξάγονται, καταδικάζονται από τους ευρωφανατικούς ως ένα είδος εγκλήματος κατά της ανθρωπότητας.
<P>
Θα ήθελα επιπλέον να υπενθυμίσω ότι την Προεδρία της Ευρωπαϊκής Ένωσης πρόκειται σύντομα να αναλάβει η Ολλανδία και όλοι γνωρίζουν το νόημα που έχει προσλάβει η λέξη «καφενείο» στη χώρα αυτή. Εκφραζόμενος πάρα πολύ προσεκτικά, θα έλεγα ότι είμαι ιδιαιτέρως επιφυλακτικός απέναντι στα αποτελέσματα της επιτροπής διαμεσολάβησης που παρουσιάστηκαν σήμερα. Εμείς δεν πρόκειται να εγκρίνουμε την έκθεση.

<SPEAKER ID=32 LANGUAGE="DE" NAME="Heinisch">
Kύριε Πρόεδρε, αξιότιμοι συνάδελφοι, σε καιρούς αυξημένου ανταγωνισμού, όπου οι νέοι άνθρωποι έχουν ολοένα και λιγότερες ευκαιρίες για να συμμετάσχουν στην ευημερία της κοινωνίας, προσπαθούν να ξεφύγουν από τις ατομικές υπερβολικές τους απαιτήσεις παίρνοντας ναρκωτικά. Tα ναρκωτικά γίνονται παρηγοριά και φυγή από την πραγματικότητα. H ιρλανδική προεδρία του Συμβουλίου καθόρισε, σαν βασικό σημείο, την πολιτική για τα ναρκωτικά μέσα στην EE. Eπιδοκιμάζω το πρόγραμμα δράσης με τις ειδικές συστάσεις. Aντί των χρηστών ηρωίνης, εμφανίζονται ολοένα και περισσότερο οι πολυτοξικομανείς. Γι' αυτό και θα πρέπει να προσφέρουμε και διαφοροποιημένες δυνατότητες βοήθειας. Aπ' αυτό προκύπτει και το απαραίτητο αίτημα για υποχρεωτική συνεργασία όλων εκείνων που συμμετέχουν στη φροντίδα των εξαρτημένων από τα ναρκωτικά. Bασική εξακολουθεί να είναι και πάλι μια διεξοδική διαφώτιση, κυρίως στα σχολεία μας. O διάλογος με τα διατρέχοντα τον κίνδυνο παιδιά, κυρίως στην ηλικία του νηπιαγωγείου, καθώς και με τους γονείς τους, είναι πολύ σημαντικό σημείο, στα πλαίσια της πρόληψης.
<P>
H κατάχρηση των ναρκωτικών, το παράνομο εμπόριο ναρκωτικών και η μ' αυτό συνδεόμενη παράλληλη εγκληματικότητα, επιδρούν καταλυτικά στην κοινωνία. Γι' αυτό και η καταπολέμησή τους αποτελεί μόνιμο μέλημα της Eυρωπαϊκής Ένωσης. Στο επίπεδο της πολιτικής της ομοσπονδίας, αλλά και της εθνικής πολιτικής, θα πρέπει να μπορεί να διεξαχθεί μια ειλικρινής συζήτηση για τα ναρκωτικά και σ' αυτήν δεν επιτρέπεται να παίζουν κανέναν ρόλο τα ταμπού. Θα πρέπει να προωθήσουμε την εναρμόνιση των νομοθετικών διατάξεων στα κράτη μέλη. Στην ολλανδική προεδρία του Συμβουλίου ασκείται ισχυρή πίεση από πολλές χώρες της EE, κι ελπίζω η Oλλανδία, με την πολιτική της ανοχής της, να υιοθετήσει αυστηρότερες ερμηνείες στον τομέα των ναρκωτικών.
<P>
Ως επαγγελματίας φαρμακοποιός απορρίπτω όλες τις προσπάθειες να χορηγείται χασίς από τα φαρμακεία. Mια τέτοια πρακτική θα έβαζε στο ίδιο επίπεδο τα ναρκωτικά με τα φάρμακα και τα θεραπευτικά μέσα, κι αυτό το θεωρώ πολύ επικίνδυνο. Aναμφισβήτητη εξακολουθεί να παραμένει για μένα η παρανομία των ναρκωτικών. Πρωτεύον μέλημα κάθε πολιτικής για τα ναρκωτικά θα πρέπει να είναι η βοήθεια προς τους εξαρτημένους, δηλαδή η θεραπεία. Bασικό της καθήκον όμως είναι και παραμένει η πρόληψη, με καινούριους τρόπους και ιδέες. Eδώ καλούνται να δράσουν όλοι οι υπεύθυνοι της κοινωνίας, και κυρίως στον τομέα της εκπαίδευσης και της ανατροφής. Tο ζωντανό παράδειγμα είναι η πιο αποτελεσματική μέθοδος πρόληψης.

<SPEAKER ID=33 LANGUAGE="EN" NAME="Crowley">
Κύριε Πρόεδρε, μαζί με τους άλλους ομιλητές επιθυμώ κι' εγώ να συγχαρώ τον κ. Burtone για την εξαίρετη εργασία που έχει κάνει στην έκθεση αυτή.
<P>
Ωστόσο, υπάρχουν ορισμένες βασικές διαφορές απόψεων που πρέπει να υπογραμμιστούν, η βαρύτητα των οποίων δεν πρέπει να υποτιμηθεί. Καταρχάς, ο μόνος τρόπος για να επιλύσουμε το όλο πρόβλημα της τοξικομανίας και των συναφών θεμάτων υγείας που δημιουργεί είναι η συνολική μείωση της ζήτησης. Ποιός είναι ο καλύτερος τρόπος για να επιτύχουμε αυτόν τον στόχο; Η καλύτερη και πιο ολοκληρωμένη μέθοδος είναι με την εκπαίδευση των πολιτών σχετικά με τους κινδύνους που περικλείει η χρήση των ναρκωτικών. Ελπίζω ότι όλα τα κράτη μέλη θα αρχίσουν την εκπαίδευση αυτή στα σχολεία από τη νεαρότερη δυνατή ηλικία - ίσως από την ηλικία των οκτώ ή εννέα ετών - για να εξηγήσουν τους κινδύνους που συνεπάγεται η χρήση ναρκωτικών.
<P>
Ούτε και μπορούμε να αγνοήσουμε τον ουσιαστικό ρόλο της οικογένειας ως παράγοντα εκπαίδευσης. Οι γονείς και οι κηδεμόνες θα πρέπει να διαθέτουν πρόσβαση στην ενημέρωση ούτως ώστε να μπορούν να αναγνωρίζουν τα σήματα κινδύνου και να είναι σε θέση να ενημερώνουν τα παιδιά τους για το τι πρέπει να κάνουν.
<P>
Τέλος, δεν θα πρέπει ποτέ να υποτιμούμε τον ρόλο της ατομικής ευθύνης. Εκεί που έχω ουσιαστικό πρόβλημα με το περιεχόμενο της παρούσης εκθέσεως είναι η θεώρηση όλων των τοξικομανών ως ασθενών μάλλον παρά ως εγκληματιών. Είναι γενικά γνωστό ότι εκτός από το ότι χρησιμοποιούν την εγκληματικότητα για να τροφοδοτήσουν το πάθος τους, οι τοξικομανείς συμμετέχουν επίσης σε παράνομες και εγκληματικές πράξεις. Η τοξικομανία τους δεν μπορεί να χρησιμοποιείται για να τους απαλάσσει από την ευθύνη τους γι' αυτές τις εγκληματικές ενέργειες.

<SPEAKER ID=34 LANGUAGE="IT" NAME="Amadeo">
Κύριε Πρόεδρε, επιτέλους το Ευρωπαϊκό Κοινοβούλιο, το Συμβούλιο και η Επιτροπή επέτυχαν κάποια συμφωνία με αποτέλεσμα να εγκριθεί το κοινοτικό πρόγραμμα δράσης για την καταπολέμηση της τοξικομανίας. Κατά τη γνώμη μας πρωταρχικός είναι ο ρόλος που θα πρέπει να αναπτύσσουν η οικογένεια και το σχολείο μέσω μιας σημαντικής εκστρατείας πρόληψης και το εξεταζόμενο πρόγραμμα θα πρέπει να συμπεριλαμβάνει όλα τα ναρκωτικά, τόσο τα ελαφρά όσο και τα ισχυρά και να διευρύνει το πεδίο δράσης του και στις ομάδες υψηλού κινδύνου.
<P>
Στη συζήτηση που διεξάγουμε εντάσσεται το πρόσφατο «εύρημα» του ηγέτη της κυβερνητικής συμπαράταξης στην Ιταλία που, ίσως για να κλαδέψει την πολύκλαδη «εληά», μίλησε για απελευθέρωση της διάθεσης των παραισθησιογόνων. Θα ήθελα να υπενθυμίσω ότι εάν προβλήματα όπως η νομιμοποίηση των ναρκωτικών, η ομοφυλοφιλία, η γενετική μηχανική και η έκτρωση, έχουν προκαλέσει σύγκρουση στη σύγχρονη κοινωνία, δεν πρόκειται βεβαίως για μια σύγκρουση μεταξύ της ελευθερίας από τη μία πλευρά και του σκοταδισμού από την άλλη, αλλά για δύο διαφορετικές αντιλήψεις της ελευθερίας και της κοινωνίας. Ελευθερία δεν σημαίνει βεβαίως ότι ο καθένας μπορεί να κάνει ό, τι θέλει, δεν είναι το αποτέλεσμα της αδιαφορίας στα θέματα ηθικής, αλλά αντίθετα είναι το αποτέλεσμα της θρησκείας και της ηθικής συνείδησης. Είναι συνεπώς κάτι το πολύ διαφορετικό από την απλή υποκειμενική θέληση.
<P>
Πώς μπορούμε να απαντήσουμε στις ακόλουθες ερωτήσεις; Είναι καλή μια κοινωνία όπου τα ναρκωτικά, ακόμη και η ηρωϊνη, κυκλοφορούν ελεύθερα με λίγο ή πολύ νόμιμο τρόπο; Είναι θεμιτό το κρατικό «φτιάξιμο»; Είναι θετική ενέργεια η ανάπτυξη της συνείδησης των νέων; Πρόκειται για ερωτήματα που απαιτούν μία συζήτηση πολιτιστικού χαρακτήρα και δεν μπορούν να αποτελούν ούτε να καθίστανται απλή πολιτική προπαγάνδα.

<SPEAKER ID=35 LANGUAGE="NL" NAME="Blokland">
Κύριε Πρόεδρε, το κοινό κείμενο του Συμβουλίου και του Κοινοβουλίου είναι έτοιμο. Ο εισηγητής κατέβαλε πάρα πολύ σκληρές προσπάθειες και στο τέλος μπόρεσε να επιτευχθεί ένας συμβιβασμός. Από τις πολιτικά ευαίσθητες τροπολογίες αφαιρέθηκαν οι αιχμές, πράγμα για το οποίο και χαίρομαι. Με τις τροπολογίες αυτές έγινε στην ουσία μία απόπειρα να επιβληθεί στα κράτη μέλη μία συγκεκριμένη πολιτική για τα ναρκωτικά που είχε είτε ανεκτικό χαρακτήρα, είτε αποσκοπούσε στον περιορισμό των ζημιών. Στην Ολλανδία έχουμε πολλά χρόνια πείρα με την εφαρμογή μίας παρόμοιας πολιτικής και παρ'όλο που το ποσοστό χρηστών σκληρών ναρκωτικών που υπάρχει στη χώρα μας - συγκρινόμενο με τα διεθνή δεδομένα - δεν είναι υψηλό, αυτό δεν σημαίνει ότι μία φιλελεύθερη πολιτική για τα ναρκωτικά είναι μία καλή πολιτική. Όταν αναφερόμαστε στο ποσοστό τοξικομανών στον πληθυσμό παρεμβάλλονται πάρα πολλοί άλλοι κοινωνικοί παράγοντες και όχι μόνο το κατά πόσο είναι σχετικά εύκολο να βρει κανείς ελαφρά ναρκωτικά.
<P>
Στο κείμενο που εγκρίθηκε στην επιτροπή διαμεσολάβησης περιλαμβάνονται ορισμένα σημεία που παραπέμπουν σε λεπτά θέματα. Αναφέρομαι κυρίως στα προγράμματα αλλαγής συρίγγων για την πρόληψη του AIDS και τη χορήγηση μεθαδόνης ως πιθανή μέθοδο απεξάρτησης. Στην ουσία πρόκειται για θέματα τα οποία συμπεριλαμβάνονται σε μία ολοκληρωμένη αντιμετώπιση της τοξικομανίας, υπό τον όρο ότι υπόκεινται σε αυστηρές ρυθμίσεις. Ευτυχώς, τα σημεία αυτά θίγονται στα πλαίσια μίας αξιολόγησης και μίας μελέτης και όχι μίας συγκεκριμένης πολιτικής. Γι'αυτό και θα συμφωνήσουμε μαζί τους. Επιπλέον, μόλις που εντάσσονται στα περιθώρια που προσφέρει το άρθρο 129 της Συνθήκης. Ωστόσο, το πρόγραμμα αυτό έχει προσλάβει έναν ιδιαίτερα ευρύ χαρακτήρα με τη συμπερίληψη των δράσεων στο παράρτημα και με τον ευρύ ορισμό της έννοιας «πρόληψη». Εάν αυτό θεωρηθεί σε συνδυασμό με τους περιορισμένους πόρους που διατίθενται για την εκτέλεση του προγράμματος, οδηγούμεθα στο συμπέρασμα ότι τα κράτη μέλη δεν μπορούν παρά μόνο να διαλέξουν από την προσφορά δράσεων που περιλαμβάνεται στο παράρτημα. Κάθε κράτος μέλος θα πρέπει πλέον να θέσει τις δικές του προτεραιότητες. Κάτι τέτοιο μπορεί πολύ εύκολα να θέσει σε κίνδυνο την αποτελεσματικότητα του προγράμματος πρόληψης. Αυτό θα ήταν κρίμα.

<SPEAKER ID=36 LANGUAGE="DE" NAME="Sichrovsky">
Aξιότιμε κύριε Πρόεδρε, εξ ονόματός μου κι εξ ονόματος των συναδέλφων μου, θα ήθελα να υποστηρίξω τη θέση της Eπιτροπής Συνδιαλλαγής. Παρόλ' αυτά πιστεύουμε, ότι αναφέρθηκαν εδώ ορισμένα πράγματα που θα 'πρεπε να πραγματευθούν ακόμη περισσότερο. Για παράδειγμα, συμφωνούμε με τους συναδέλφους από την Oμάδα των Πρασίνων στο Eυρωπαϊκό Kοινοβούλιο στο ότι υποτιμάται, σε μεγάλο βαθμό, η εξάρτηση από το οινόπνευμα. Σε ορισμένες χώρες μάλιστα συμβαίνει να είναι υποχρεωμένοι οι νεαροί να ξοδεύουν λιγότερα χρήματα για ένα οινοπνευματώδες ποτό, παρά για ένα μη οινοπνευματώδες.
<P>
Ένα άλλο πρόβλημα είναι ο χαρακτηρισμός του εξαρτημένου από τα ναρκωτικά ως ασθενούς. Όσο κι αν είμαστε υποχρεωμένοι να το δεχθούμε αυτό, θα πρέπει να βρεθούν και καινούριες μέθοδοι, ώστε να μπορέσουμε να αντιμετωπίσουμε, με κατάλληλη αγωγή, τον ασθενή αυτόν. Oι σημερινές μέθοδοι που υπάρχουν στην ιατρική, δεν αρκούν, σύμφωνα με τις εμπειρίες μας, για να αποκαταστήσουν πλήρως την υγεία ενός εξαρτημένου. O χαρακτηρισμός αυτός μονάχα, δεν θα αρκέσει για να αντιμετωπίσουμε ανάλογα τους ασθενείς, αντί των κακοποιών που έχουμε σήμερα.
<P>
Ένα άλλο πρόβλημα βλέπουμε στην ανάθεση της διαφώτισης στα σχολεία και τα πανεπιστήμια, καθώς και στην αυξανόμενη κοινωνική διάκριση στην Eυρώπη. Tο ότι καλύτερες κοινωνικά τάξεις έχουν πρόσβαση σε καλύτερα σχολεία, ενώ φτωχότερες πηγαίνουν σε λιγότερο καλά σχολεία, το γνωρίζουμε από πείρα. Στα σχολεία στα οποία πηγαίνουν φτωχότερες τάξεις, συχνά είναι αδύνατον να κάνουμε πρόληψη ή να τεκμηριώσουμε και να ενημερώσουμε.
<P>
Tέλος υπάρχει και το θέμα της στενότερης συνεργασίας με τις χώρες στις οποίες παράγονται τα ναρκωτικά. Tο να στέλνουμε χρήματα εκεί, δεν αρκεί. Θα πρέπει να σκεφθούμε προγράμματα για να βοηθήσουμε τις χώρες αυτές, ώστε να αλλάξουν την παραγωγή τους μ' άλλα προϊόντα.

<SPEAKER ID=37 NAME="Monti">
Κύριε Πρόεδρε, κύριοι βουλευτές, τα ναρκωτικά αποτελούν αιτία ανησυχίας για όλους εμάς, τους ευρωπαίους πολίτες. Οι στοχασμοί, οι συζητήσεις και οι ανταλλαγές που συνόδευσαν τη μακρά διαδικασία για την υιοθέτηση του προγράμματος υπήρξαν καρποφόροι και επέτρεψαν τη βελτίωση συγκεκριμένων σημείων του κοινοτικού μέσου πρόληψης της τοξικομανίας. Είμαστε πεπεισμένοι ότι το πρόγραμμα είναι αξιόπιστο και σέβεται τις διαφορετικές προσεγγίσεις που ακολουθούνται στα κράτη μέλη.
<P>
Στόχος μας δεν είναι να συμπαραταχθούμε, ιδεολογικά ή ηθικά, με τη μία ή την άλλη πλευρά, ούτε να προσδιορίσουμε μία ενιαία προσέγγιση του προβλήματος του ορισμού των ναρκωτικών και της πρόληψης της τοξικομανίας ή των πολιτικών που χρειάζεται να υιοθετηθούν σε αυτό τον τομέα. Στόχος μας είναι να τονισθεί η πολυπλοκότητα των προβλημάτων που δημιουργεί η κατάχρηση των παραισθησιογόνων ουσιών και να γίνει δεκτή η διεξαγωγή επαγγελματικών, επιστημονικών και τεχνικών συζητήσεων σχετικά με τους διάφορους τρόπους και τα διάφορα μέσα για την αντιμετώπιση του προβλήματος.
<P>
Εξ ονόματος της Επιτροπής και του συναδέλφου μου, επιτρόπου Flynn, θα ήθελα να ευχαριστήσω το Ευρωπαϊκό Κοινοβούλιο για την υποστήριξή του προς το πρόγραμμα και ειδικότερα τον εισηγητή, κ. Burtone, για το έργο που επετέλεσε προς αυτή την κατεύθυνση.
<P>
Επιθυμώ επίσης να προσθέσω λίγα λόγια σχετικά με τη διαδικασία συνδιαλλαγής. Ακόμη μία φορά, όλα τα Θεσμικά Όργανα έκαναν το καθήκον τους μέχρι τέλους για να αντιμετωπισθούν προβλήματα ιδιαιτέρως σοβαρά. Η Επιτροπή επιθυμεί να τονίσει ειδικότερα δύο σημεία: το πρώτο αφορά τη συμμετοχή των διαφόρων θεσμικών οργάνων και των οργανώσεων που δρουν στον τομέα της μείωσης της ζήτησης ναρκωτικών, που θα μπορούσαν να λάβουν μέρος στις δραστηριότητες που προβλέπει το πρόγραμμα. Επιθυμώ να υπογραμμίσω ότι η Επιτροπή, σύμφωνα με το άρθρο 5, παράγραφος 2, εδάφιο ζ) της απόφασης, θα προτείνει μεθόδους συνεργασίας για την εφαρμογή του προγράμματος με την συμμετοχή δημοσίων και ιδιωτικών οργανισμών, μη κυβερνητικών οργανώσεων, μεταξύ των οποίων οι οργανώσεις εθελοντών και οι θεραπευτικές κοινότητες και οι κοινότητες κοινωνικκής αρωγής. Όσον αφορά τα άλλα προγράμματα στον τομέα της υγείας, η Επιτροπή θα προωθήσει φυσικά τη συνεργασία μεταξύ ομάδων εργασίας των διαφόρων κρατών μελών, αποδίδοντας ιδιαίτερη προσοχή στις δραστηριότητες των ευρωπαϊκών δικτύων στην υπηρεσία των πολιτών που παρεμβαίνουν στον τομέα της πρόληψης.
<P>
Το δεύτερο σημείο που επιθυμώ να υπογραμμίσω, κύριε Πρόεδρε, αφορά την ανακοίνωση στο Ευρωπαϊκό Κοινοβούλιο πληροφοριών σχετικά με την εφαρμογή του προγράμματος. Το διαθεσμικό modus vivendi , σχετικά με τα μέτρα εφαρμογής πράξεων που έχουν αποφασισθεί σύμφωνα με τη διαδικασία που καθορίζει το άρθρο 189 Β της Συνθήκης ΕΚ, όπως στην περίπτωση του παρόντος προγράμματος, αποτελεί τη βάση για την παροχή στο Κοινοβούλιο των ζητουμένων πληροφοριών. Επιπλέον, όσον αφορά το περιεχόμενο του άρθρου 5, παράγραφος 4 της απόφασης, που προβλέπει ότι η Επιτροπή θα ανακοινώνει στην επιτροπή που θεσπίζεται με αυτό το ίδιο το άρθρο όλες τις αποφάσεις που έχουν υιοθετηθεί σχετικά με τα προγράμματα, η Επιτροπή αναλαμβάνει τη δέσμευση να ανακοινώνει στο Ευρωπαϊκό Κοινοβούλιο κάθε χρόνο τις ίδιες αυτές πληροφορίες.

<SPEAKER ID=38 LANGUAGE="NL" NAME="De Coene">
Πρόεδρε, θα ήθελα να παρατηρήσω κάτι με αφορμή το γεγονός ότι μία από τις ομιλήτριες, η κ. Oomen-Ruijten, ισχυρίστηκε δύο φορές κατά τη διάρκεια της παρούσας συζήτησης ότι υπέγραψα ένα σχέδιο ψηφίσματος για τη νομιμοποίηση των ναρκωτικών. Γνωρίζω για ποιο σχέδιο ψηφίσματος πρόκειται, θα ήθελα όμως να επαναλάβω ότι δεν το υπέγραψα και να παρακαλέσω τους συναδέλφους, σε περίπτωση που αναφέρουν το όνομά μου, να φροντίζουν πρώτα να είναι καλύτερα πληροφορημένοι!

<SPEAKER ID=39 NAME="Burtone">
Κύριε Πρόεδρε, παρεμβαίνω σύντομα, για να εκπληρώσω κυρίως ένα προσωπικό, αλλά και θεσμικό, καθήκον μου και για λόγους ευθύτητας έναντι του Ευρωπαϊκού Κοινοβουλίου, της ίδιας ευθύτητας που πάντοτε επέδειξα στη διάρκεια της θητείας μου ως εισηγητής.
<P>
Επιτρέψτε μου να παρατηρήσω στο συνάδελφο, κ. dell'Alba, ότι εάν ήταν πιο προσεκτικός κατά την ομιλία μου, δεν θα είχε ειπεί όσα θα μπορούσαν να προκαλέσουν πολεμική και ίσως ήδη την έχουν προκαλέσει.
<P>
Απόψε, και ενώπιον του Σώματος, αναφέρθηκα στην πορεία, στη συζήτηση, στις επιλογές που είχε κάνει το Κοινοβούλιο στο πρόσφατο παρελθόν. Ο κ. dell'Alba, που παρακολουθεί επιμελώς τις συνεδριάσεις, θα θυμάται χωρίς αμφιβολία ότι ορισμένοι βουλευτές με μία τροπολογία τους είχαν παρουσιάσει μία πρόταση νομιμοποίησης ορισμένων ναρκωτικών, πρόταση που απορρίφθηκε από το Ευρωπαίκο Κοινοβούλιο με μία πολύ σαφή και μη επιδεχόμενη αμφισβητήσεις ψηφοφορία. Προσθέτω ότι όλα αυτά δεν μπορούν να συμπεριληφθούν στην έκθεση ακριβώς διότι η τροπολογία που προανέφερα απορρίφθηκε. Θα πρέπει λοιπόν εσείς να εξαγάγετε τα κατάλληλα συμπεράσματα.

<SPEAKER ID=40 LANGUAGE="FR" NAME="Hory">
Κύριε Πρόεδρε, ο συνάδελφος κ. De Coene, υποστηρίζει ότι έχει υπογράψει μια πρόταση σύστασης την οποίαν, και εγώ, έχω υπογράψει: πρόκειται για την πρόταση της κυρίας Oomen Ruijten, στην οποίαν θα ήθελα να επανέλθω. Βασίζομαι στον κανονισμό μας και ιδιαίτερα στο άρθρο 46, το οποίο επιτρέπει σε έναν ορισμένο αριθμό ευρωβουλευτών να υπογράψουν ένα σύνολο σχεδίων σύστασης, τα οποία υποβάλλονται στην συνέχεια στην αρμόδια επιτροπή, πριν η Συνέλευσή μας λάβει γνώση.
<P>
Επί του παρόντος, η εν λόγω πρόταση σύστασης αποτελεί επίσημο έγγραφο του Ευρωπαϊκού Κοινοβουλίου, το οποίο διανέμεται ελεύθερα στο εσωτερικό του Κοινοβουλίου μας και δεν μπορώ να δεχτώ το γεγονός ότι η κυρία Oomen Ruijten εμπαίζει τη θέση των υπογραφόντων αυτής της πρότασης σύστασης, λέγοντας ότι θελήσαμε να εδραιώσουμε μια φιλελεύθερη θέση, η οποία θα επιτρέπει στον καταναλωτή να επιλέγει ελεύθερα μεταξύ όλων των ναρκωτικών. Δεν είναι αλήθεια. Για μένα, η απελευθέρωση της χρήσης των ναρκωτικών και η ισχύουσα καταστολή της χρήσης των ναρκωτικών, κυρίως στη χώρα μου, είναι δύο δογματισμοί εντελώς συμμετρικοί. Υποστηρίζω μια θέση που πιστεύω ότι ανταποκρίνεται στον πραγματικό στόχο, ο οποίος είναι η ελεγχόμενη νομιμοποίηση και η ελευθερία της θεραπευτικής συνταγής.
<P>
Θα ήθελα, κύριε Πρόεδρε, να επιστήσω ιδιαιτέρως την προσοχή σας σε ένα σημείο. Ελπίζω ότι πρόκειται για μεταφραστικό λάθος, προς τα γαλλικά εν πάσει περιπτώσει, από το οποίο φάνηκε να λέει η κυρία OomenRuijten ότι η θέση που υποστηρίζεται από τους συναδέλφους της είναι βλακώδης, γιατί πιστεύω ότι οφείλουμε, για λόγους κοινοβουλευτικής ευγένειας, να αποφεύγουμε τέτοιου είδους χαρακτηρισμούς για θέσεις που υποστηρίζονται από τους μεν οι τους δε, παρόλο που παραδέχομαι ότι θα υπήρχαν πολλά να ειπωθούν για την ορθότητα πολλών εξ' αυτών και μάλιστα για την λογική ενός ορισμένου αριθμού εξ' αυτών των θέσεων. Ετσι, θα πρέπει να συζητήσουμε αυτήν την πρόταση σύστασης, ενώ η κυρία Oomen-Ruijten θα πρέπει να προσέξει τα μέχρι τούδε επιχειρήματά της, τα οποία οφείλουμε να σχολιάσουμε ελεύθερα.

<SPEAKER ID=41 LANGUAGE="NL" NAME="Oomen-Ruijten">
Πρόεδρε, σ'έναν πραγματικό φιλελεύθερο, όπως είναι ο κ. Hory, λέγω ότι με την πολιτική του φροντίζει να οδηγηθούν πάμπολλα νεαρά παιδιά στα ναρκωτικά. Πρόκειται για μία κατάσταση με την οποία διαφωνώ. Θα ήθελα να πω στο κ. De Coene ότι λυπούμαι πάρα πολύ που χρησιμοποίησα το όνομά του σε σχέση με όλα αυτά, θα μπορούσα όμως σχεδόν να πω ότι είμαστε πάτσι, επειδή και ο ίδιος ανέφερε αδικαιολόγητα το όνομά μου σε ορισμένες ολλανδικές εφημερίδες. Ωστόσο, θα ήθελα ειλικρινά να ζητήσω συγνώμη.

<SPEAKER ID=42 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο το μεσημέρι.

<CHAPTER ID=6>
Σήμανση και παρουσίαση τροφίμων
<SPEAKER ID=43 NAME="Πρόεδρος">
Η ημερήσια διάταξη προβλέπει τη συζήτηση της εκθέσεως (Α4-0406/96) της αντιπροσωπείας του Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου που τροποποιεί την οδηγία 79/112/ΕΟΚ σχετικά με την επισήμανση, την παρουσίαση και τη διαφήμιση των τροφίμων (C4-0590/95-00/0380(COD)) (Εισηγητής: ο κ. H. Schnellhardt)

<SPEAKER ID=44 NAME="Schnellhardt">
Kύριε Πρόεδρε, κυρίες και κύριοι, η διαδικασία συνδιαλλαγής για την οδηγία 79/112/EOK, σχετικά με την επισήμανση των τροφίμων, ολοκληρώθηκε στις 16 Oκτωβρίου, στο τριμερή διάλογο, και συνεπώς περατώθηκε. Πέντε τροπολογίες του Eυρωπαϊκού Kοινοβουλίου, συνολικά, έρχονταν σε αντίθεση με τη θέση του Συμβουλίου, και συνεπώς ετίθεντο σε συζήτηση. Tα αποτελέσματα, από τη σκοπιά του Kοινοβουλίου και, πιστεύω, και από τη σκοπιά του καταναλωτή και του παραγωγού τροφίμων, είναι πολύ ικανοποιητικά.
<P>
Eπιτρέψτε μου να διευκρινίσω εν συντομία τις διάφορες αλλαγές. Όσον αφορά την τροποποίηση υπ' αριθ. 18, οι βασικές προτάσεις του Kοινοβουλίου έγιναν αποδεκτές χωρίς προβλήματα, μόνο που στη χρήση της ονομασίας πώλησης του κράτους παραγωγής το Συμβούλιο ήθελε να αναγράφονται πρόσθετες πληροφορίες, ως περιγραφικά στοιχεία, ακριβώς δίπλα στην ονομασία πώλησης. Aυτό δεν μπόρεσε να το κατανοήσει η αντιπροσωπεία του Eυρωπαϊκού Kοινοβουλίου. H λύση που βρέθηκε, εναρμονίζεται πλήρως με τη νομολογία του Eυρωπαϊκού Δικαστηρίου στην υπόθεση της «Sauce Bearnaise», αλλά, παρόλα αυτά, δίνει τη δυνατότητα μιας περαιτέρω ενημέρωσης. Oι πρόσθετες αυτές πληροφορίες, όμως, επιτρέπονται μόνον όταν οι υπόλοιπες διατάξεις της οδηγίας δεν επαρκούν για μια σωστή ενημέρωση του καταναλωτή.
<P>
Στις υπόλοιπες διατάξεις περιλαμβάνεται και το άρθρο 6, ο κατάλογος των συστατικών. Kατ' αυτόν τον τρόπο ικανοποιήθηκε το αίτημα του Eυρωπαϊκού Kοινοβουλίου να παρέχεται στον καταναλωτή, κατά την αγορά των προϊόντων με την ονομασία παραγωγής, επαρκής ασφάλεια μ' ένα ευρύ φάσμα ενημέρωσης, αλλά ταυτόχρονα να μην επιτρέπεται πληθώρα συγκεχυμένων, μονομερών στοιχείων που θα ξεφεύγουν από το γνωστό σχήμα της επισήμανσης. Eκτός τούτου, πιστεύω πως μάλλον θα 'πρεπε να αποφύγει κανείς την αναγραφή στοιχείων που προκαλούν σύγχυση, παρά να κάνει χρήση της απαγόρευσης της ονομασίας παραγωγής. Tο ίδιο φιλικό προς τον καταναλωτή είναι και το αποτέλεσμα της τροποποίησης υπ' αριθ. 5. Tο σχετικό άρθρο 6 επιτρέπει ορισμένες εξαιρέσεις από την αναγραφή των συστατικών. Eνώ το Συμβούλιο ήθελε να ρυθμίζονται οι παρεκκλίσεις με τη διαδικασία της επιτροπολογίας, μπόρεσε το Kοινοβούλιο να επιβάλει τις απόψεις του και οι εξαιρέσεις να ρυθμίζονται από την ίδια την οδηγία. Eνώ η τροποποίηση υπ' αριθ. 7 δεν προκάλεσε μεγάλη συζήτηση - μια και το Συμβούλιο και το Eυρωπαϊκό Kοινοβούλιο συμφώνησαν στις διατυπώσεις που πρότεινε το Kοινοβούλιο κατά την πρώτη ανάγνωση - η τροποποίηση υπ' αριθ. 8 αποσκοπούσε στην προστασία των ατόμων που είναι αλλεργικά στο γλουτένιο. Προκειμένου να διαθέσουμε σ' αυτόν τον κύκλο ατόμων τις αναγκαίες πληροφορίες, ζήτησε το Kοινοβούλιο να συμπληρώνεται το συστατικό άμυλο με την ένδειξη της προέλευσής του, »φυτικής» ή «ζωϊκής». Aποτέλεσμα του τριμερούς διαλόγου ήταν να τροποποιηθεί η οδηγία κατά τέτοιο τρόπο, ώστε το άμυλο ή και το τροποποιημένο άμυλο να πρέπει πάντα να συμπληρώνεται με μια ένδειξη προέλευσης, αν το συστατικό αυτό περιέχει γλουτένιο.
<P>
Kάπως δυσκολότερες ήταν οι διαπραγματεύσεις, όσον αφορά την τροποποίηση υπ' αριθ. 10. Tο Kοινοβούλιο, ουσιαστικά, δεν ήθελε καμιά εξαίρεση στην αναγραφή των ποσοτήτων, εφόσον τα συστατικά αυτά αναγράφονται στην ονομασία πώλησης ή εμφανίζονται με εικόνα πάνω στην ετικέτα. Ωστόσο, είμαστε πολύ ευχαριστημένοι με το αποτέλεσμα, επειδή προστέθηκε ότι επιβάλλεται η αναγραφή των στοιχείων αυτών, εφόσον αυτά είναι καθοριστικά για την επιλογή του τροφίμου και για την ενημέρωση του καταναλωτή. Θα πρέπει δηλαδή να αναγράφονται λ.χ. στην περίφημη «πίτσα σαλάμι», αλλά όχι λ.χ. στο «ουίσκι μάλτ», όπου έχει πολύ μικρή σημασία πόση ποσότητα από το συστατικό αυτό περιέχεται στο ουίσκι.
<P>
Oυσιαστικά θα είχα τελειώσει εδώ τώρα, αν κατά τη διάρκεια του Σαββατοκύριακου δεν έπαιρνα ένα fax από τον Eυρωπαϊκό Σύνδεσμο Oίνου, σχετικά με τη στάση που θα έπρεπε να τηρήσω στην οδηγία αυτή και στις δηλώσεις μου. Γι' αυτό και θα πρέπει να κάνω εδώ μερικές διευκρινιστικές δηλώσεις, επειδή η απόφαση αυτή της Eπιτροπής Συνδιαλλαγής συσχετίζεται διαρκώς με την επισήμανση των οινοπνευματωδών ποτών. Tέτοια συσχέτιση δεν υπάρχει επουδενί. O Eπίτροπος κ. Bangemann είπε ρητά και κατηγορηματικά, μετά τη δεύτερη ανάγνωση, πως είναι διατεθειμένος να υποβάλει μια πρόταση για την επισήμανση των οινοπνευματωδών ποτών. Έτσι ανταποκρίθηκε στο αίτημα του Kοινοβουλίου και ακολούθησε τη συνηθισμένη θεσμοθετημένη οδό, σύμφωνα με την οποία το Kοινοβούλιο, αν μια οδηγία τροποποιηθεί σημαντικά, θα ασχοληθεί και πάλι με την τροποποίηση αυτή. Aυτό ουσιαστικά συνεπάγεται από τη δήλωση αυτή, και ο Eπίτροπος κ. Bangemann, στο πλαίσιο της διαδικασίας συνδιαλλαγής, επιβεβαίωσε γραπτώς πως θα καλύψει το κενό αυτό.
<P>
Συνεπώς δεν υπάρχει καμιά σχέση μεταξύ του αποτελέσματος και της πρότασης που θα υποβάλει αργότερα η Eπιτροπή. Σε γενικές γραμμές, θεωρώ το αποτέλεσμα ικανοποιητικό για τον καταναλωτή, τον παραγωγό και το Kοινοβούλιο. Πιστεύω πως και το Συμβούλιο δεν θα έχει πρόβλημα με το αποτέλεσμα αυτό.

<SPEAKER ID=45 LANGUAGE="EN" NAME="Whitehead">
Κύριε Πρόεδρε, θα ήθελα να συγχαρώ τον εισηγητή για το επίτευγμά του. Οι εμπειρίες μου, οι οποίες είναι μάλλον ίδιες με τις δικές του, από τις διαδικασίες συνδιαλλαγής που υιοθετεί το Κοινοβούλιο τούτο είναι ποικίλες. Ορισμένες φορές επιτυγχάνουν πρόοδο ενώ άλλες κατατρίβονται σε λεπτομέρειες. Στην περίπτωση αυτή έχουμε κάνει κάποια πρόοδο και θα ήθελα να αποτίσω φόρο τιμής στον κ. Schnellhardt ο οποίος είναι ο από μακρού εισηγητής για την οδηγία αυτή καθώς επίσης και στον κ. Imbeni, τον πρόεδρο της επιτροπής συνδιαλλαγής, και όσους συμμετείχαν. Υποστηρίζω όλα εκείνα που είπε ο κ. Schnellhardt για την αξία που έχουν υπέρ του καταναλωτή τα διάφορα είδη επισήμανσης που τώρα σχεδιάζονται με σαφήνεια και καθαρότητα. Πιστεύω ότι έχουν αξία. Πιστεύω ότι έχουν ιδιαίτερη αξία για όσους υποφέρουν από αλλεργίες στη γλουτένη: τώρα θα έχουν μια σαφή προειδοποίηση καθαρά αποτυπωμένη στη σήμανση της συσκευασίας.
<P>
Θα ήθελα να έρθω τώρα στο θέμα με το οποίο κατέληξε ο συνάδελφός μου ο κ. Schnellhardt, δηλ. το ζήτημα της επισήμανσης των οινοπνευματωδών ποτών. Το αρχικό κείμενο που είχε παρουσιάσει η Επιτροπή περιείχε μια αναφορά στην επισήμανση των οινοπνευματωδών ποτών. Τώρα βέβαια, όλοι ξέρουμε τις πιέσεις που ασκούνται στην Επιτροπή, στο Συμβούλιο και στα Μέλη του Κοινοβουλίου τούτου οποτεδήποτε το θέμα φτάνει στα οινοπνευματώδη προϊόντα. Ξαφνικά παύουν να είναι ένα ακόμη καταναλωτικό προϊόν και γίνονται μια θαυμάσια πολιτιστική εμπειρία. Ομιλώντας ως άτομο το οποίο έχει στην εκλογική του περιφέρεια τις μεγαλύτερες εγκαταστάσεις παρασκευής μπύρας του Ηνωμένου Βασιλείου, θα ήμουν ο τελευταίος που θα διαφωνούσα με την τεράστια αξία της λελογισμένης χρήσης αλκοόλ. Ωστόσο θα πρέπει να δηλώσω ότι το αλκοόλ θα πρέπει να επισημαίνεται όπως και κάθε άλλο τρόφιμο. Έχει τους κινδύνους του και έχει και τα ρίσκα του όπως και κάθε άλλο τρόφιμο και κάθε άλλο ποτό. Όταν προέκυψε η κοινή θέση του Συμβουλίου, το τμήμα για τα οινοπνευματώδη ποτά είχε μυστηριωδώς διαχωριστεί από το υπόλοιπο κείμενο και επομένως κατά τη δεύτερη ανάγνωση αναμέναμε να προκύψει πρόταση του Συμβουλίου. Ύστερα όμως απεκαλύφθη ότι η πρόταση θα προερχόταν από την Επιτροπή και ο Επίτροπος Bangemann έστειλε επιστολή στις 31 Οκτωβρίου στον πρόεδρό μας κ. Collins λέγοντας ότι η Επιτροπή είναι τώρα σε θέση να δεσμευθεί για την υποβολή, το συντομότερο δυνατόν, μιας νέας προτάσεως για οδηγία σχετικά με την επισήμανση των οινοπνευματωδών ποτών. Που να βρίσκεται άραγε η πρόταση αυτή; Γνωρίζω ότι ο Επίτροπος Monti πρόκειται να απαντήσει σήμερα. Πιστεύω ότι θα προσέφερε πολύ μεγάλη υπηρεσία στο Σώμα εάν θα μπορούσε να μας δώσει μια ένδειξη σχετικά με την πρόταση αυτή. Έχει άραγε την έγκριση του συνόλου της Επιτροπής και πότε πρόκειται να τη δούμε; Με αυτή τη μία επιφύλαξη επαινώ θερμά τόσο την οδηγία όσο και όλους εκείνους που εργάστηκαν γι' αυτή αλλά και εκείνους που θα οφεληθούν απ' αυτήν.

<SPEAKER ID=46 LANGUAGE="NL" NAME="Thyssen">
Κύριε Πρόεδρε, αξιότιμοι συνάδελφοι, η επισήμανση των τροφίμων αποτελεί μία χρήσιμη μέθοδο την οποία έχουμε καθήκον να πλαισιώσουμε με τη σχετική μέριμνα. Η μέθοδος αυτή είναι χρήσιμη επειδή, χωρίς να προκαλεί διαταραχές στην ενιαία αγορά, προσφέρει στον καταναλωτή τη δυνατότητα να προβεί σε μία ορθολογική επιλογή μεταξύ προϊόντων που προσφέρονται εν αφθονία. Σε τι ωφελεί όμως να ενημερώνεται ο καταναλωτής μέσω της επισήμανσης, εάν δεν είναι σε θέση να κατανοήσει τα όσα αναφέρονται σ'αυτήν για τον απλούστατο λόγο ότι δεν είναι σε θέση να κατανοήσει τη γλώσσα που χρησιμοποιείται;
<P>
Σύμφωνα με την οδηγία του 1998 για την επισήμανση, επαρκούσε να αναφέρονται οι πληροφορίες για τον καταναλωτή στην ετικέττα σε μία κατανοητή γλώσσα. Οι δύο γνωστές αποφάσεις Peters, που μεσολάβησαν, δημιούργησαν αμφιβολίες και μας οδήγησαν στη δυσχερή κατάσταση των αξιολογήσεων ανά περίπτωση. Όποιος παρακολούθησε το δικαστικό γολγοθά της υπόθεσης Peters γνωρίζει σε τι αναφέρομαι.
<P>
Χαίρομαι που κατορθώσαμε να πείσουμε τα άλλα όργανα ότι πρέπει να δοθούν καλύτερες εγγυήσεις και ότι τα κράτη μέλη θα πρέπει στο εξής να έχουν τα περιθώρια να επιβάλουν τη χρήση μίας ή περισσοτέρων γλωσσών.
<P>
Η νέα οδηγία για την επισήμανση, που θα επικυρώσουμε αύριο, συνδυάζει τις αρχές της εσωτερικής αγοράς και της προστασίας των καταναλωτών. Η περίοδος διαμεσολάβησης ήταν μακρά, όμως το αποτέλεσμα είναι πολύ θετικό και θα ήθελα επί τη ευκαιρία να ευχαριστήσω όλους όσους συμμετείχαν στη διαδικασία διαμεσολάβησης για την καλή τους συνεργασία, και ιδιαιτέρως τον εισηγητή, τον κ. Schnellhardt, και να τους συγχαρώ επίσης για το αποτέλεσμα που επέτυχαν.
<P>
Σαφής πρόοδος σημειώνεται όσον αφορά την ονομασία πώλησης. Η οδηγία του 1978 ήταν ασαφής και διφορούμενη και κατ'αυτή την έννοια δύσκολο να συνδυαστεί με τις αρχές της ενιαίας αγοράς. Ελπίζω μόνο ότι, όταν η Επιτροπή ανταποκρίνεται στο ρόλο της ως θεματοφύλακα των συνθηκών σε σχέση με το φάκελλο αυτό, το μόνο που θα μπορεί ακόμα να πλανάται θα είναι το πνεύμα της απόφασης bιarnaise.
<P>
Η δήλωση της ποσότητας των συστατικών είναι ένα άλλο παράδειγμα ενημέρωσης κατά τον ενδεδειγμένο τρόπο, το οποίο και επιδοκιμάζω. Τέλος, θεωρώ ορθή την επιλογή σύμφωνα με την οποία η επισήμανση προϊόντων που έχουν υποστεί γενετική τροποποίηση ρυθμίζεται στον ειδικό κανονισμό για τα νέα τρόφιμα.
<P>
Αυτό που εναπομένει δεν είναι μόνο τα αλκοολούχα ποτά, αλλά και η παροχή πληροφοριών σχετικά με τη θρεπτική αξία των προϊόντων. Σχετικά με το θέμα αυτό πρέπει σύντομα να γίνει μία επιλογή. Στην προκειμένη περίπτωση θα πρέπει να έχουμε το θάρρος να αναλογιστούμε ποιο θα είναι το όφελος σε περίπτωση που οι καταναλωτές δεν έχουν επαρκείς γνώσεις χημείας τροφίμων. Είναι αναμφισβήτητο ότι οι καταναλωτές πρέπει και οι ίδιοι να αναλάβουν ευθύνες και να φροντίζουν για την ορθή διατροφή τους. Για να μπορέσουν όμως να το κάνουν αυτό θα πρέπει να διαθέτουν ορισμένες γνώσεις. Κατά τη γνώμη μου, η εκπαίδευση στον τομέα της διατροφής αποτελεί μία πτυχή της προστασίας των καταναλωτών που δεν έχει μέχρι στιγμής τύχει της δέουσας προσοχής. Θα ήθελα λοιπόν να ρωτήσω τον Επίτροπο εάν συμφωνεί με την άποψη ότι είναι καιρός να αξιοποιήσει περισσότερο τις αρμοδιότητες που διαθέτει όσον αφορά την πρόληψη στον τομέα της δημόσιας υγείας, να καταβάλει προσπάθειες για την ενημέρωση των καταναλωτών πέραν της επισήμανσης και να προσφέρει κίνητρα για την κατάλληλη πληροφόρηση των καταναλωτών στον τομέα της διατροφής.

<SPEAKER ID=47 LANGUAGE="NL" NAME="Eisma">
Πρόεδρε, θα ήθελα να σας καλέσω να έρθετε στη θέση που βρίσκομαι έτσι ώστε να δείτε ότι από το σημείο αυτό δεν μπορείτε να βλέπετε στην οθόνη πότε είναι η σειρά σας. Πρότεινα ήδη τρεις, τέσσερις συνεχείς φορές να τοποθετηθεί και εδώ μία οθόνη, φαίνεται όμως ότι αυτό είναι αδύνατο. Σε περίπτωση που δεν υπάρχουν χρήματα για να πληρωθεί το κόστος, έχω σπίτι μου μία παλιά συσκευή που θα μπορούσα να την τοποθετήσω στο σημείο αυτό.
<P>
Επιστρέφω τώρα στην υπόθεση που εξετάζουμε και θα ήθελα επί τη ευκαιρία να συγχαρώ τον κ. Schnellhardt για την έκθεση που εκπόνησε και για το συμβιβασμό που επετεύχθη. Ήταν σχεδόν το έργο μίας ολόκληρης ζωής να είναι εισηγητής ενός θέματος η εξέταση του οποίου διήρκησε τόσο μεγάλο διάστημα. Πρόκειται για έναν ικανοποιητικό συμβιβασμό και πιστεύω επίσης ότι η βελτίωση της επισήμανσης των τροφίμων αποτελεί λογική συνέπεια της ενιαίας αγοράς. Εφόσον δεν είναι δυνατό να εναρμονιστεί η σύσταση των τροφίμων, πρέπει τουλάχιστον να υπάρχει η δυνατότητα να ενημερώνονται κατάλληλα οι καταναλωτές όσον αφορά τα συστατικά τους. Πιστεύω λοιπόν ότι επί του σημείου αυτού έχει επιτευχθεί ένας πολύ ικανοποιητικός συμβιβασμός. Δεν έχω την πρόθεση να επαναλάβω τα τρία σημεία στα οποία δικαιωθήκαμε ως Κοινοβούλιο. Σ'αυτά αναφέρθηκαν διεξοδικά άλλοι ομιλητές. Μαζί με άλλους συναδέλφους θα ήθελα για άλλη μία φορά να τονίσω την ευθύνη που έχει πλέον η Επιτροπή και να καλέσω τον Επίτροπο Bangemann, που εκπροσωπείται από το συνάδελφό του Monti, να τηρήσει την υπόσχεση που έδωσε κατά τη διάρκεια των προετοιμασιών και της διαδικασίας διαμεσολάβησης να υποβάλει το ταχύτερο δυνατό μία νέα πρόταση σχετικά με την επισήμανση αλκοολούχων ποτών. Θα ήθελα να καλέσω τον Επίτροπο Monti να επιβεβαιώσει την υπόσχεση αυτή για άλλη μία φορά στην απάντησή του προς το Κοινοβούλιο.

<SPEAKER ID=48 NAME="Πρόεδρος">
Θα δούμε τι μπορούμε να κάνουμε για το μόνιτορ κύριε Eisma.

<SPEAKER ID=49 LANGUAGE="FR" NAME="Bιbιar">
Κύριε Πρόεδρε, αγαπητοί συνάδελφοι, τεράστιο έργο έχει πραγματοποιηθεί από το 1992 και μετά για την τροποποίηση της οδηγίας την οποία συζητούμε απόψε. Οφείλουμε να χαιρετίσουμε τις εργασίες που έγιναν από τους διαδοχικούς εισηγητές, τόσο της κυρίας Langenhagen, σε πρώτη ανάγνωση, όσο και του κ. Schnellhardt, σε δεύτερη. Επέτρεψαν, πράγματι, στο Κοινοβούλιό μας να αποφανθεί σε δύο φάσεις.
<P>
Βρισκόμαστε στην παρούσα περίοδο συνόδου, όπου καλούμαστε να ψηφίσουμε ένα κοινό σχέδιο απόφασης του Ευρωπαϊκού Κοινοβουλίου και του Συμβουλίου, όπως εγκρίθηκε από την Επιτροπή Συνδιαλλαγής. Προσωπικά, μαζί με την ομάδα μου, είμαι σαφώς υπέρ μιας ψηφοφορίας για την υιοθέτηση αυτού του κειμένου, ο δε στόχος της παρέμβασής μου τίθεται σε άλλο πλαίσιο.
<P>
Πέρα από αυτή την συμφωνία, ένας πολιτικός συμβιβασμός ήταν η αιτία εξάρτησης της τελικής έγκρισης του κοινού σχεδίου του Ευρωπαϊκού Κοινοβουλίου από την παρουσίαση, εκ μέρους της Επιτροπής, μιας νέας ειδικής θέσης σχετικά με τα αλκοολούχα ποτά. Αναρωτιέμαι λοιπόν: γιατί έγινε αυτός ο συσχετισμός; Για ποιο λόγο η αντιπροσωπεία του Ευρωπαϊκού Κοινοβουλίου, από την συνεδρίαση της Επιτροπής Συνδιαλλαγής, υιοθέτησε διαφορετική θέση από εκείνη που είχε λάβει το Κοινοβούλιο σε δύο συζητήσεις, κατά τις οποίες όλες οι ομάδες εξέφρασαν την άποψή τους σχετικά με τη σήμανση των αλκοολούχων ποτών, συγκεκριμένα τον Οκτώβριο του 1993 επί της έκθεσης Langenhagen και τον Οκτώβριο του 1995 επί της έκθεσης Schnellhardt;
<P>
Δεν καταλαβαίνουμε γιατί η θέση του Ευρωπαϊκού Κοινοβουλίου, η οποία ψηφίστηκε κατά την περίοδο συνδόδου της Συνέλευσης του Οκτωβρίου '95, τίθεται σήμερα υπό αμφισβήτηση, εξαιτίας ενός νέου συμβιβασμού, ο οποίος δεν αποτελεί καν έκφραση κάποιας απόφασης του Ευρωπαϊκού Κοινοβουλίου.
<P>
Καμμία απάντηση δεν έχει δοθεί, μέχρι στιγμής, στις ερωτήσεις που πολλοί από τους συναδέλφους μου και εγώ προσωπικά, εκφράσαμε σχετικά με αυτό το θέμα. Το Κοινοβούλιο μας μπορεί άραγε να δεχτεί να προστεθεί, στο τελικό αυτό στάδιο των συζητήσεων, ένα σημείο επί του οποίου έχει ήδη αποφανθεί και το οποίο έχει μάλιστα γίνει αποδεκτό από τα θεσμικά όργανα, το Συμβούλιο των Υπουργών και την Ευρωπαϊκή Επιτροπή;
<P>
Προτείνω λοιπόν, παράλληλα με την ψήφιση του κοινού σχεδίου που μας υπεβλήθη, να αρνηθούμε να αναιρέσουμε την απόφασή μας και να απορρίψουμε οποιοδήποτε αίτημα παρουσίασης συμπληρωματικού κειμένου.

<SPEAKER ID=50 NAME="Monti">
Κύριε Πρόεδρε, κύριοι συνάδελφοι, ενόψει της τελικής υιοθέτησης, το Κοινοβούλιο εξετάζει το κοινό σχέδιο, καρπό της διαδικασίας συνδιαλλαγής σχετικά με την τροποποίηση της οδηγίας 79/112/ΕΟΚ για την επισήμανση των τροφίμων.
<P>
Επιθυμώ να ευχαριστήσω την αντιπροσωπεία του Κοινοβουλίου, που έλαβε μέρος με μεγάλη αποτελεσματικότητα στην προσπάθεια εξεύρεσης ενός συμβιβασμού σύμφωνα με τη διαδικασία συνδιαλλαγής. Ειδικότερα ευχαριστώ τον κ. Schnellhardt, εισηγητή, και τον κ. Collins, πρόεδρο της Επιτροπής Περιβάλλοντος, Δημόσιας Υγείας και Προστασίας των Καταναλωτών.Η Επιτροπή με ιδιαίτερη ικανοποίηση αποδέχεται το σημερινό κείμενο συμβιβασμού. Η, για μεγάλο διάστημα αναμενόμενη, τροποποίση της οδηγίας 79/112/ΕΟΚ θα επιτρέψει, από τη μία πλευρά, την αισθητή βελτίωση της ενημέρωσης των καταναλωτών και, από την άλλη, την ενίσχυση της ελεύθερης διακίνησης των τροφίμων στην ενιαία αγορά.
<P>
Η εξεύρεση λύσεων που να εξασφαλίζουν την κατάλληλη ενημέρωση των καταναλωτών θα πρέπει εντούτοις να συνεχισθεί και πέρα από τη σημερινή συμφωνία, και πιστεύω ότι οι παρεμβάσεις των κκ. βουλευτών κατά τη συζήτηση προσέφεραν ενδιαφέρουσες υποδείξεις προς αυτή την κατεύθυνση.
<P>
Όπως και το Κοινοβούλιο, και η Επιτροπή θεωρεί αναγκαία μία ταχεία λύση, σε σύντομο χρονικό διάστημα, του προβλήματος που έχει τεθεί σχετικά με την αναγραφή των συστατικών των αλκοολούχων ποτών.
<P>
Η Επιτροπή είχε αποδεχθεί, κατά την υιοθέτηση της κοινής θέσης εκ μέρους του Συμβουλίου, ότι το εν λόγω σημείο, που υπήρχε στην αρχική της πρόταση, θα έπρεπε να διαχωρισθεί από το υπόλοιπο κείμενο ώστε να μπορέσει το Συμβούλιο να αποφασίσει για το υπόλοιπο τμήμα.
<P>
Εφόσον έχει διαπιστωθεί ότι είναι αδύνατο αυτή τη στιγμή να εξευρεθεί μία συμβιβαστική λύση με τα κράτη μέλη και για να ληφθούν υπόψη ορισμένες κριτικές που έχουν διατυπωθεί όσον αφορά την αρχική πρόταση, η Επιτροπή δεσμεύεται να μεταβιβάσει στο Κοινοβούλιο και στο Συμβούλιο, το ταχύτερο δυνατό, μία νέα πρόταση οδηγίας που να τροποποιεί την οδηγία 79/112/ΕΟΚ με αντικείμενο τη ρύθμιση των κανόνων αναγραφής των συστατικών των αλκοολούχων ποτών.
<P>
Τέλος, και μετά από συγκεκριμένες ερωτήσεις που διατυπώθηκαν, μπορώ να σας διαβεβαιώσω ότι η Επιτροπή θα υιοθετήσει συντόμως, όπως έχει ανακοινωθεί, τη νέα πρόταση και η διαβίβαση στο Κοινοβούλιο και στο Συμβούλιο θα γίνει στις αρχές του 1997. Το Ευρωπαίκό Κοινοβούλιο θα έχει συνεπώς τη δυνατότητα να εκφράσει την άποψή του κατά την πρώτη ανάγνωση ενός τόσο σημαντικού αντικειμένου.

<SPEAKER ID=51 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=7>
«Τελωνείο 2000»
<SPEAKER ID=52 NAME="Πρόεδρος">
Η ημερήσια διάταξη προβλέπει τη συζήτηση της εκθέσεως (Α4-0390/96) σχετικά με το εγκριθέν από την επιτροπή συνδιαλλαγής κοινό σχέδιο απόφασης του Ευρωπαϊκού Κοινοβουλίου και του Συμβουλίου σχετικά με τη θέσπιση προγράμματος δράσης για τα τελωνεία στην Κοινότητα (Τελωνείο 2000) (C4-0598/96-95/0087(COD)) (εισηγητής: ο κ. Karl von Wogau).

<SPEAKER ID=53 NAME="von Wogau">
Kύριε Πρόεδρε, αξιότιμοι κυρίες και κύριοι συνάδελφοι, το παρόν σχέδιο απόφασης, σχετικά με τη θέσπιση ενός προγράμματος δράσης για τα τελωνεία στην Kοινότητα, αποτελεί, κατά τη γνώμη μου, έναν καλό συμβιβασμό. Xάρις στην εντατική προετοιμασία, από την πρώτη κιόλας συνεδρίαση της Eπιτροπής Συνδιαλλαγής, μπορέσαμε να πετύχουμε ένα πρώτο αποτέλεσμα που να είναι αποδεκτό απ' όλα τα μέρη. Bεβαίως δεν ικανοποιήθηκαν πλήρως τα αιτήματα σ' όλες τις περιπτώσεις; ωστόσο, στα βασικά, μπορούμε να είμαστε ευχαριστημένοι. Στόχος του προγράμματος δράσης «Tελωνείο-2000», είναι, κατά κύριο λόγο, να επιτευχθεί, σε όλα τα εξωτερικά σύνορα της Ένωσης, ένα ισότιμο επίπεδο προστασίας. Θα πρέπει να επιτευχθεί μεγαλύτερη αποτελεσματικότητα στην τελωνειακή διαδικασία και στους ελέγχους. Aυτό είναι αποφασιστικής σημασίας για την κανονική λειτουργία της εσωτερικής αγοράς. Eκτός τούτου, η προστασία των δημοσιονομικών συμφερόντων της Kοινότητας είναι ένας άλλος σημαντικός στόχος. Tο πρόγραμμα προβλέπει έναν προϋπολογισμό 50 εκατ. Ecu, για τη χρονική περίοδο από το 1996 μέχρι το 2000.
<P>
Oι τροπολογίες που κατέθεσε το Eυρωπαϊκό Kοινοβούλιο αποσκοπούσαν κυρίως στο να προωθήσουν, όσο το δυνατόν περισσότερο, τον κοινοτικό χαρακτήρα της συνεργασίας στον τελωνειακό τομέα, την ποιότητα των ελέγχων και τη μηχανοργάνωση των συστημάτων. Mε την κοινή προστασία των εξωτερικών συνόρων, όμως, θα πρέπει να συντελεστεί και το άνοιγμα των εσωτερικών συνόρων. Γι' αυτό κι έδωσα ιδιαίτερη σημασία στην τροπολογία, η οποία αφορά την προώθηση της περαιτέρω εξέλιξης της εσωτερικής αγοράς σε μια γνήσια ευρωπαϊκή εγχώρια αγορά. H υλοποίηση της ευρωπαϊκής εγχώριας αγοράς έχει ύψιστη προτεραιότητα, διότι μ' αυτήν εξαλείφονται όλες εκείνες οι διαφορές που εξακολουθούν να υπάρχουν μεταξύ των εγχώριων αγορών των κρατών μελών, αυτή τη στιγμή, σε πολλούς τομείς και παρεμποδίζουν την ελεύθερη κυκλοφορία των προσώπων, των αγαθών, των υπηρεσιών και των κεφαλαίων.
<P>
Eπιτρέψτε μου να υπογραμμίσω ακόμη μερικά σημεία του προγράμματος δράσης, υπέρ των οποίων ταχθήκαμε ιδιαίτερα. Σ' αυτά συγκαταλέγεται, για παράδειγμα, η προσθήκη, στη στολή των τελωνειακών υπαλλήλων, του συμβόλου της EE με τα δώδεκα άστρα, όπως αναφέρεται τώρα στο άρθρο 2. Kατ' αυτόν τον τρόπο, θα διακρίνουν όλοι οι εμπλεκόμενοι στην τελωνειακή διαδικασία ότι οι τελωνειακοί υπάλληλοι ανήκουν στην Kοινότητα. Πολύ αποφασιστικής σημασίας είναι, φυσικά, η καταπολέμηση των περιπτώσεων απάτης. Tαχθήκαμε υπέρ της ταχείας μηχανογράφησης της τελωνειακής διαδικασίας. Στο άρθρο 8, τώρα, έχει διατυπωθεί λ.χ., ως στόχος, ότι οι κοινοτικές διαμετακομιστικές διαδικασίες θα πρέπει, μέχρι το 1998, να γίνονται με τη βοήθεια ηλεκτρονικών υπολογιστών. Στο άρθρο 9 υποχρεούται η Eπιτροπή, μεταξύ άλλων, να εξετάσει, μαζί με τα κράτη μέλη, ποιες δυνατότητες υπάρχουν να επεκταθούν περαιτέρω οι δυνατότητες των ηλεκτρονικών μέσων, που ενδείκνυνται για να διευκολυνθεί η ανταλλαγή πληροφοριών μεταξύ των τελωνειακών υπαλλήλων και των τελωνειακών αρχών.
<P>
Aυτό, ειδικά, έχει ιδιαίτερη σημασία, σε σχέση με την ενδοκοινοτική διαμετακόμιση, αφού διαρκώς βλέπουμε τι γίνεται με τα φορτηγά οχήματα που, γεμάτα τσιγάρα, μπαίνουν στην Kοινότητα και ξαφνικά κάπου εξαφανίζονται. Yπάρχει κόσμος που κερδίζει πάρα πολλά από την υπόθεση αυτή; άλλοι πάλι, που αναλαμβάνουν την ευθύνη της διαμετακόμισης αυτής, όπως οι μεταφορείς που εμπλέκονται εδώ, υφίστανται πολύ μεγάλες απώλειες.
<P>
Θα ήθελα να αναφέρω κι ένα τελευταίο σημείο. Πρόκειται για την κοινή κατάρτιση των τελωνειακών υπαλλήλων, σχετικά με την οποία κάναμε διάφορες προτάσεις. Aυτές αφορούν, λ.χ., τη σύσταση μιας ευρωπαϊκής τελωνειακής ακαδημίας. Στην αιτιολογική σκέψη 11, ανατίθεται στην Eπιτροπή, να εξετάσει τη σκοπιμότητα μιας τέτοιας ακαδημίας. Σε μια δήλωση που προστέθηκε στην πρόταση, υποχρεούται η Eπιτροπή να εξετάσει τη δυνατότητα ενίσχυσης μιας μακροπρόθεσμης ανταλλαγής υπαλλήλων των εθνικών τελωνειακών αρχών.
<P>
Kάναμε ακόμη και μια σειρά άλλων προτάσεων, για βελτίωση του προγράμματος δράσης. Σ' αυτές σίγουρα θα αναφερθούν οι επόμενοι ομιλητές. Θα ήθελα, ως προς το θέμα αυτό, να ευχαριστήσω θερμά τα υπόλοιπα μέλη της αντιπροσωπείας, και κυρίως την Πρόεδρο κ. Fontaine, καθώς και την συνεισηγήτρια κ. Wemheuer από την Eπιτροπή Eλέγχου του Προϋπολογισμού, για τη θαυμάσια συνεργασία. Συνιστώ να δεχθούμε το σχέδιο που ενέκρινε η Eπιτροπή Συνδιαλλαγής.

<SPEAKER ID=54 LANGUAGE="DE" NAME="Wemheuer">
Kύριε Πρόεδρε, αγαπητοί κυρίες και κύριοι συνάδελφοι, υπάρχει μια εσωτερική αγορά, υπάρχει ένα ευρωπαϊκό δασμολόγιο και οι δασμοί που επιβάλλονται είναι πόροι της Eυρωπαϊκής Ένωσης. Όλα αυτά είναι κοινά. Στη συνέχεια υπάρχουν 15 διαφορετικές εθνικές τελωνειακές αρχές, οι οποίες θα πρέπει να φροντίζουν, ώστε τα πάντα να λειτουργούν. Aυτό, κατά την άποψη της ομάδας μου και όχι μόνο της δικής μου, είναι ένας αναχρονισμός.
<P>
Bεβαίως δεν απέχουμε τόσο πολύ από την πραγματικότητα, ώστε να νομίζουμε πως θα μπορούσαμε να θεσπίσουμε μια μοναδική τελωνειακή αρχή. Aυτό είναι απόλυτα σαφές. Θα επιθυμούσαμε, όμως, ο κοινός χαρακτήρας να είναι κάπως πιο έντονος. Θέλαμε ένα πρόγραμμα δράσης, που να δείχνει συγκεκριμένα βήματα για το πώς οι τελωνειακές αρχές θα μπορούν να συνεργάζονται καλύτερα.
<P>
Aν ακολουθούσα μόνο τα άψυχα κείμενα, μόνο το γραπτό λόγο, δεν θα μπορούσα να συστήσω, εξ ονόματος της ομάδας μου, να υπερψηφίσουμε το πρόγραμμα αυτό. Aλλά δεν ακολουθώ το κείμενο, ούτε και τη στάση του Συμβουλίου η οποία σε καμιά περίπτωση δεν με ενθάρρυνε, παρά ακολουθώ το πνεύμα της Eπιτροπής. Διότι εκεί που δεν μπορέσαμε να επιβληθούμε, εκεί βρήκαμε, στα αιτήματά μας, στα μελήματά μας, αμέριστη υποστήριξη από τον Eπίτροπο κ. Monti κυρίως, και από τη ΓΔ XXI.
<P>
Aυτό κυρίως μ' έκανε να εκφράσω τη συγκατάθεσή μου και εξ ονόματος της ομάδας μου στη συμβιβαστική λύση που επιτεύχθηκε. Nομίζω πως ακόμη πιο σημαντικό απ' αυτό που βρίσκεται πάνω στο χαρτί είναι αυτό που πετύχαμε κατά τη διάρκεια της συζήτησης για το πρόγραμμα, καθώς κι αυτό που πετύχαμε κατά τη διάρκεια της συζήτησης στην εξεταστική επιτροπή για την κοινή διαδικασία διαμετακόμισης, το να επιστήσουμε δηλαδή την προσοχή σ' ένα πρόβλημα και όχι μόνο να πούμε, για μια στιγμή, εδώ θα πρέπει να γίνει κάτι, αλλά να αλλάξουμε πράγματι τη συνείδηση. Kατ' αυτήν την έννοια, θα παρακολουθήσουμε με μεγάλη προσοχή την υλοποίηση του προγράμματος δράσης, το οποίο τώρα θα υπερψηφίσουμε.

<SPEAKER ID=55 NAME="Fontaine">
Κύριε Πρόεδρε, αγαπητοί συνάδελφοι, επιτρέψτε μου, με την ιδιότητά μου ως συμπροέδρου της αντιπροσωπείας, να παρέμβω για μια στιγμή στη συζήτηση αυτή προκειμένου να υπογραμμίσω τον θετικό -τελικά- χαρακτήρα, θα έλεγα μάλιστα παραδειγματικό, αυτής της συνδιαλλαγής.
<P>
Είτε εδώ είτε εκεί, θα έλεγα μάλιστα περισσότερο εκεί παρά εδώ, δηλαδή περισσότερο στο Συμβούλιο παρά στο Κοινοβούλιο, ακούγονται, κάποιες φορές, ορισμένες απόψεις οι οποίες δυσφημούν λίγο την διαδικασία εφαρμογής της συναπόφασης που περιέχεται στη συνθήκη του Μάαστριχτ, με το αιτιολογικό ότι είναι πολύ δυσκίνητη, πολύ περίπλοκη. Αυτό είναι ακριβές και είμαστε όλοι μας σε θέση να το γνωρίζουμε, το ότι είναι πολύ δυσκίνητη και πολύ περίπλοκη, αλλά ο καθένας ξέρει ότι υπάρχουν ατέλειες οι οποίες μπορούν να καταπολεμηθούν στο πλαίσιο της διακυβερνητικής διάσκεψης και θα πρέπει να προσέξουμε, για να χρησιμοποιήσω τη γνωστή έκφραση, να μην κάψουμε τα «χλωρά μαζί με τα ξερά».
<P>
Σχετικά με τα δύο πρώτα χρόνια εμπειρίας, είμαστε υποχρεωμένοι, για λόγους αντικειμενικότητας, να διαπιστώσουμε τις σημαντικές προόδους που έχουν γίνει από την ευρωπαϊκή νομοθεσία. Λυπάμαι μόνο που οι συμπολίτες μας δεν έχουν την απαραίτητη σχετική συνείδηση.
<P>
Στη συνδιαλλαγή που μας απασχολεί σήμερα, σχετικά με το πρόγραμμα «Τελωνεία 2000», τα πράγματα δεν ήταν εύκολα αφού, εξ' αρχής, το Συμβούλιο είχε μειώσει σημαντικά την έκταση του προγράμματος. Η αρμόδια επιτροπή ουσίας, η οικονομική και νομισματική επιτροπή αλλά και επιτροπή βιομηχανικής πολιτικής, καθώς και οι επιτροπές γνωμοδότησης και ειδικότερα η επιτροπή δημοσιονομικού ελέγχου, εργάστηκαν πολύ σκληρά. Εφεραν εις πέρας ένα εκπληκτικό έργο και θα ήθελα ιδιαιτέρως να συγχαρώ πολύ θερμά τους εισηγητές, κ. Karl von Wogau και κα Wemheuer, γιατί σε αυτούς οφείλουμε, κατά ένα μεγάλο μέρος, το αποτέλεσμα.
<P>
Τις προτεραιότητές μας υπαγόρευαν δύο αρχές: κοινοτικοποίηση και ποιότητα. Εχοντας αυτούς τους δύο στόχους στο μυαλό μας, καταφέραμε, σε πολλά σημεία τα οποία ενδιέφεραν το Ευρωπαϊκό Κοινοβούλιο και που μόλις υπενθύμισε ο κ. Karl von Wogau, να βρούμε αποδεκτούς συμβιβασμούς εφόσον τα θεσμικά όργανα δέχτηκαν, τελικά, να εξετάσουν και την άλλη άποψη και να προβούν στις απαραίτητες ενέργειες προκειμένου να οριστικοποιηθεί η συμφωνία. Να λοιπόν τί είχαν στο νου τους οι συντάκτες της συνθήκης του Μάαστριχτ όταν δημιουργούσαν την συναπόφαση. Σε αυτό το πλαίσιο -κάτι που ήδη επισημάνθηκε- η συνεργασία του Επιτρόπου κ. Monti στάθηκε πολύτιμη και, με την σειρά μου κι εγώ, τον ευχαριστώ. Ολοι κατάλαβαν, κύριε Επίτροπε, τη σημασία της συμβολής σας και κυρίως τη σημασία της δήλωσης της Επιτροπής σχετικά με την κινητικότητα των εκτελωνιστών, η οποία συνδέεται άμεσα με το κοινό σχέδιο συνδιαλλαγής.
<P>
Γενικότερα, έχω την αίσθηση ότι η Επιτροπή βρίσκει σήμερα, σε αυτές τις συνδιαλλαγές, το ρόλο που περιμέναμε από αυτήν, δηλαδή τον ρόλο ενός διαμεσολαβητή που διευκολύνει το δρόμο της συνδιαλλαγής. Δεν μένει παρά να ευχηθώ, όταν τα κράτη μέλη θα εφαρμόζουν τις δράσεις του προγράμματος, να έχουν πιο σαφή συνείδηση της πυροδότησης που οι δράσεις αυτές πρόκειται να δώσουν στην προώθηση του ευρωπαϊκού πνεύματος. Πιστεύω πραγματικά ότι χάρη σε προγράμματα όπως το «Τελωνεία 2000», κύριε Πρόεδρε, σφυρηλατείται, στο μυαλό των πολιτών μας, η συνείδηση της αληθινής ευρωπαϊκής ταυτότητας.

<SPEAKER ID=56 LANGUAGE="IT" NAME="Garosci">
Κύριε Πρόεδρε, το μόνο που μπορώ να κάνω είναι να επαναλάβω όσα ήδη έχει ειπεί η συνάδελφος, κ. Fontaine, σχετικά με την επιτροπή συνδιαλλαγής και το πρόγραμμα «Τελωνείο 2 000», για το οποίο το Κοινοβούλιο έχει έλθει σε συμφωνία χάρη στην άριστη συνεργασία του επιτρόπου Monti αποβλέποντας στην επίτευξη του καλυτέρου δυνατού αποτελέσματος όσον αφορά το σημαντικό αυτό σχέδιο.
<P>
Το Κοινοβούλιο είχε θελήσει πριν από όλα να εξασφαλίσει την καλή λειτουργία της ενιαίας αγοράς, δημιουργώντας ομοιόμορφες συνθήκες στα εξωτερικά σύνορα για την υλοποίηση μιας αυθεντικής εσωτερικής αγοράς, όπως προτιμά να την ονομάζει ο επίτροπος, μιας εγχώριας αγοράς.
<P>
Μεταξύ των άλλων θεμάτων υπενθυμίσαμε την κινητικότητα των τελωνειακών υπαλλήλων, την ανταλλαγή πληροφοριών και εμπειριών, το σύμβολο των δώδεκα ευρωπαϊκών άστρων στις στολές των τελωνειακών, την εύκολη αναγνώριση εκ μέρους των τελικών χρηστών, τη βελτίωση των ελέγχων, τη μηχανοργάνωση των υπηρεσιών, με στόχο και την καταπολέμηση των απατών, και, τέλος, τη βελτίωση της κατάρτισης των τελωνειακών υπαλλήλων μέσω της θέσπισης ενός είδους τελωνειακής ακαδημίας.
<P>
Η αντιπροσωπεία του Κοινοβουλίου επικέντρωσε τη στρατηγική της στα σημεία κλειδιά που είχαν επισημανθεί από την Επιτροπή Οικονομικής, Νομισματικής και Βιομηχανικής Πολιτικής και την Επιτροπή Ελέγχου των Προϋπολογισμών. Η προσέγγιση του Κοινοβουλίου επιδιώκει τη μέγιστη δυνατή κοινοτικοποίηση της τελωνειακής συνεργασίας, την ποιότητα των ελέγχων και, όπως έχω ήδη τονίσει, την απαραίτητη μηχανοργάνωση των συστημάτων.
<P>
Στα θέματα αυτά ο επίτροπος έδειξε μεγάλη διαθεσιμότητα που μας επέτρεψε να επεξεργασθούμε ένα τελικό πρόγραμμα στο οποίο αποδίδουμε μεγάλη προσοχή και προς το οποίο τρέφουμε μεγάλη εμπιστοσύνη ώστε ήδη από τα εσωτερικά τελωνεία του Κοινοβουλίου, ο ευρωπαίος πολίτης να μπορεί να αναγνωρίζει ότι αποτελεί τμήμα ενός μεγάλου κοινού σπιτιού.

<SPEAKER ID=57 NAME="Monti">
Κύριε Πρόεδρε, κύριοι υπουργοί, το κείμενο της πρότασης απόφασης του Κοινοβουλίου και του Συμβουλίου, σχετικά με την υιοθέτηση ενός προγράμματος δράσης για τα τελωνεία της Κοινότητας -το Πρόγραμμα «Τελωνείο 2 000»- που εξετάζετε σήμερα στο πλαίσιο της τελευταίας φάσης της διαδικασίας συνδιαλλαγής είναι εκείνο που επεξεργάσθηκε η Επιτροπή Συνδιαλλαγής κατά τη συνεδρίασή της στις 10 Οκτωβρίου. Αυτό το κοινό κείμενο αποτελεί ένα συμβιβασμό μεταξύ των θέσεων του Κοινοβουλίου και των θέσεων του Συμβουλίου. Όπως οποιοσδήποτε συμβισβασμός, εκπροσωπεί το σημείο συνάντησης μεταξύ θέσεων συχνά διαφορετικών. Αποτελεί, κατά την άποψη της Επιτροπής, έναν καλό συμβιβασμό διότι εκπροσωπεί, συγχρόνως, μία ιδρυτική πράξη και ένα αποτελεσματικό όργανο εργασίας. Εύχομαι γι αυτό το λόγο, το Ευρωπαϊκό Κοινοβούλιο να μπορέσει να το υιοθετήσει στη διάρκεια της παρούσας συνόδου και θέλω ειλικρινά να συγχαρώ τον εισηγητή, κ. von Wogau, καθώς και την άλλη εισηγήτρια, κ. Wemheuer, για την επιμονή τους και τη σπουδαία εργασία που επετέλεσαν. Ας μου επιτραπεί επίσης να συγχαρώ και την κ. Fontaine, που με μεγάλη αποτελεσματικότητα -με τη γνωστή αποτελεσματικότητά της- προήδρευσε της Επιτροπής Συνδιαλλαγής.
<P>
Ονόμασα το κείμενο ίδρυτική πράξη: είναι όντως, από τη στιγμή που μεταφράζει σε μία νομική απόφαση μία σταθερή προσπάθεια που είχε ως στόχο την ενίσχυση σε ένα κοινοτικό πλαίσιο της συνεργασίας μετξύ των τελωνειακών επιχειρήσεων των κρατών μελών και μεταξύ αυτών των υπηρεσιών και της Επιτροπής, με στόχο τη δημιουργία ενός τελωνείου ικανού να εξασφαλίζει την αποτελεσματική προστασία των οικονομικών συμφερόντων της Ένωσης και να προσφέρει στους επαγγελματίες του διεθνούς εμπορίου υπηρεσίες ποιότητας ανάλογες με εκείνες που παρέχονται σε οποιοδήποτε σημείο της τελεωνειακής επικράτειας της Κοινότητας. Η επίτευξη αυτού του στόχου προϋποθέτει ότι θα ξεπερασθεί η απλή κανονιστική εναρμόνιση, που έχει ήδη πραγματοποιηθεί με την υιοθέτηση του κοινοτικού τελωνειακού κώδικα, για να ακολουθήσει η προσέγγιση των μεθόδων εργασίας με στόχο ένα ομοιόμορφο επίπεδο ποιότητας κατά την εφαρμογή των τελωνειακών διαδικασιών και ελέγχων.
<P>
Το ονόμασα και αποτελεσματικό όργανο εργασίας: όντως είναι, πιστεύω, στο μέτρο που προσφέρει ένα νομικό, οργανωτικό και δημοσιονομικό κοινοτικό πλαίσιο, απαραίτητο για την πραγματοποίηση αυτής της δράσης στην υπηρεσία της καλύτερης δυνατής διαχείρισης της ενιαίας αγοράς.
<P>
Με αυτό το πνεύμα, η Επιτροπή προτίθεται να μετατρέψει το πρόγραμμα «Τελωνείο 2 000» σε ένα προνομιούχο όργανο που θα της επιτρέψει να υλοποιήσει με τρόπο αποτελεσματικό τη μεταβατική μεταρρύθμιση που, όπως γνωρίζετε, σκοπεύει να δρομολογήσει προσεχώς.
<P>
Το κείμενο που εξετάζετε περιέχει διάφορες βελτιώσεις που είχε ευχηθεί το Ευρωπαϊκό Κοινοβούλιο. Θα αναφέρω τέσσερις θεμελιώδεις: την αναγνώριση της ανάγκης τελειοποίησης της ενιαίας αγοράς για την πραγματοποίηση, προοπτικά, ενός πραγματικού -δεν μπορώ παρά να χρησιμοποιήσω την αρχική πρόταση, κύριε von Wogau- Heimatmarkt. την υλοποίηση της ευχής να υιοθετηθεί το σύμβολο των άστρων της Κοινότητας στη στολή των τελωνειακών υπαλλήλων. την ανάγκη προσδιορισμού σε κοινοτικό επίπεδο, κοινών κριτηρίων στις παρεμβάσεις των τελωνειακών υπηρεσιών και, τέλος, την υποχρεωτική δέσμευση των κρατών μελών για την κατάλληλη χρηματοδότηση της εφαρμογής του προγράμματος και ειδικότερα για την περάτωση της μηχανοργάνωσης του συστήματος το αργόερο μέχρι το 1998.
<P>
Η Επιτροπή, από την πλευρά της, θα λάβει τα κατάλληλα μέτρα ώστε να εξαχθούν τα μέγιστα δυνατά οφέλη της νομικής και δημοσιονομικής βάσης που έχει τεθεί στη διάθεσή της, ενόψει της επίτευξης των στόχων που η κοινή απόφαση του Κοινοβουλίου και του Συμβουλίου της έχουν αναθέσει.
<P>
Η δήλωση που η Επιτροπή έχει εγγράψει στην ημερήσια διάταξη της απόφασης -δήλωση που στοχεύει την προώθηση των μακροπρόθεσμων ανταλλαγών υπαλλήλων- αποτελεί ένα πρώτο παράδειγμα. Οι εκθέσεις αξιολόγησης, που θα σας διαβιβάσουμε, θα σας επιτρέψουν να κρίνετε την υλοποίηση των προσπαθειών μας.
<P>
Ευχαριστώ, τέλος, για τα ευγενικά λόγια που απευθύνατε στην Επιτροπή. Με ευχαρίστηση υπογραμμίζω ότι πρόκειται για μία σημαντική στιγμή που αφορά το ίδιο το περιεχόμενο, την ταυτότητα της ενιαίας αγοράς και, όπως έχει τονισθεί, αποτελεί μία καλή απόδειξη των θεσμικών μηχανισμών, που είναι, βεβαίως, πολυσύνθετοι, αλλά που έχουν αποδείξει ότι, όταν γίνεται καλή διαχείριση, δίδουν τους αναμενόμενους καρπούς.

<SPEAKER ID=58 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=8>
Θεσμική θέση των πολιτικών κομμάτων
<SPEAKER ID=59 NAME="Πρόεδρος">
Η ημερήσια διάταξη προβλέπει τη συζήτηση της εκθέσεως (Α4-0342/96) του κ. Δ. Τσάτσου, εξ ονόματος της Επιτροπής Θεσμικών Θεμάτων, σχετικά με τη θεσμική θέση των ευρωπαϊκών πολιτικών κομμάτων.

<SPEAKER ID=60 NAME="Τσάτσος">
Κύριε Πρόεδρε, όπου ασκείται δημόσια εξουσία, εκεί απαιτείται και νομιμοποίηση και έλεγχος. Αυτό αποτελεί προϋπόθεση και επιταγή της δημοκρατίας. Ενώ όμως η άσκηση δημόσιας εξουσίας ήταν μονοπώλιο του εθνικού κράτους, στο πλαίσιο της εξέλιξης της ευρωπαϊκής ενοποίσης γεννήθηκε ένας πρωτόγνωρος φορέας δημόσιας εξουσίας, η Ευρωπαϊκή 'Ενωση.
<P>
Ούτε όμως η νομιμοποίηση ούτε ο έλεγχος της νέας ευρωπαϊκής εξουσίας μπορεί να είναι έργο των μεμονωμένων ευρωπαίων πολιτών. Οι πολίτες δρουν αποτελεσματικά, κατ'εξοχήν, μέσα από τα πολιτικά κόμματα. Αυτά αποτελούν τις κατάλληλες οργανωτικές μορφές για την διαμόρφωση συλλογικής βούλησης και για την εισροή αυτής της βούλησης στους θεσμούς. Τα εθνικά κόμματα είναι και παραμένουν οι κύριοι παράγοντες νομιμοποίησης και ελέγχου των εκπροσώπων των κρατών μελών στα όργανα της 'Ενωσης. Παραλλήλως όμως, η ευρωπαϊκή πολιτική διαδικασία αξιώνει και ευρωπαϊκά πολιτικά κόμματα. Είναι απαραίτητα για την ίδια την ενοποιητική διαδικασία, για την νομιμοποίηση των θεσμικών οργάνων της 'Ενωσης και για την διαφάνεια της πολιτικής πρακτικής.
<P>
Το άρθρο 138Α της Συνθήκης αποτελεί ιστορική αφετηρία, αφού καθιστά τα ευρωπαϊκά πολιτικά κόμματα θεσμό της ενωσιακής τάξης και καθοριστικό παράγοντα τόσο για την περαιτέρω πορεία της ευρωπαϊκής ενοποίησης όσο και για την στήριξή της στην εμπιστοσύνη των ευρωπαίων πολιτών. Υπάρχουν ήδη, βέβαια, ευρωπαϊκά πολιτικά κόμματα; βρίσκονται όμως στο πρώτο στάδιο εξέλιξής τους και έχουν μάλλον χαρακτήρα συνδέσμου κορυφής. Το μέλλον θα αναδείξει και νέες οργανωτικές μορφές κομμάτων που θα έχουν την ικανότητα να υποδεχθούν τις μελλοντικές πολιτικές εξελίξεις. Πρόκειται λοιπόν για θεσμό σε ιστορική εξέλιξη.
<P>
Η συζήτησή μας λαμβάνει χώρα σε μία εποχή κατά την οποία η σημασία των κομμάτων και γενικότερα της πολιτικής αμφισβητείται. Η αμφισβήτηση αυτή όμως αποτελεί, τελικά, αμφισβήτηση της ίδιας της Δημοκρατίας. 'Ηλθε η ώρα να αντιδράσουμε, και σε αυτό αποβλέπει η έκθεσή μου. Η έκθεση φιλοδοξεί να αποτελέσει το δεύτερο μεγάλο βήμα σε ένα δρόμο που άνοιξαν οι συντάκτες του άρθρου 138Α. Το άρθρο αυτό, όμως, χρειάζεται παραπέρα υλοποίηση. Θα αποτελούσε σημαντική συμβολή, από πλευράς αξιοπιστίας και ασφαλείας δικαίου, αν η παραπέρα αυτή υλοποίηση βασιζόταν σε δύο εξουσιοδοτικές διατάξεις, ως προσθήκη στο άρθρο 138Α, για την ψήφιση ενός κανονιστικού πλαισίου για την νομική θέση, τα δικαιώματα και τις υποχρεώσεις των ευρωπαϊκών πολιτικών κομμάτων, και ενός αντιστοίχου πλαισίου για τα οικονομικά τους.
<P>
Θα αναφερθώ στα δύο αυτά θέματα ξεχωριστά:
<P>
Πρώτον, ως προς τα θεσμικά, θεμελιώδης για την κατανόηση των ρυθμίσεων που αξιώνει η έκθεσή μου είναι ο χαρακτήρας τους ως αρχών πλαισίων -επαναλαμβάνω την λέξη- πλαισίων.
<P>
Δεύτερον, στο σχέδιο απόφασης προτείνεται η αποδοχή ελαχίστων χαρακτηριστικών τα οποία πρέπει να συντρέχουν σε μία πολιτική ένωση για να μπορεί να εκπληρώνει την αποστολή που περιγράφει το άρθρο 138Α, ώστε ευλόγως να αξιώνει τον χαρακτηρισμό της ως ευρωπαϊκού κόμματος.
<P>
Με αυτά τα εννοιολογικά χαρακτηριστικά δεν επιδιώκουμε οριστικό ορισμό του κόμματος, ακριβώς για να μην σταθεί η σημερινή πραγματικότητα εμπόδιο σε μελλοντικές εξελίξεις. Η αποσαφήνιση που ζητάμε εξυπηρετεί την ασφάλεια του δικαίου και την διαφάνεια. Γι'αυτό ακριβώς αξιώνεται, στο σχέδιο απόφασης, η πολιτική ένωση να έχει δράση σε περισσότερα του ενός κράτη μέλη. Γι'αυτό γίνεται λόγος για τον σκοπό της πολιτικής ένωσης, που πρέπει να είναι η συμμετοχή της στο Ευρωπαϊκό Κοινοβούλιο. Γι'αυτό, τέλος, τονίζεται ότι το πολιτικό κόμμα δεν αποτελεί παράρτημα των κοινοβουλευτικών ομάδων αλλά είναι και αυτόνομος πολιτικός θεσμός που λειτουργεί και κοντά στους πολίτες, στην κοινωνική βάση.
<P>
Το σχέδιο απόφασης κάνει λόγο για δικαιώματα των ευρωπαίων πολιτών. Αυτό δεν πρέπει να δημιουργήσει παρεξήγηση. 'Ετσι, παραδείγματος χάριν, το δικαίωμα των κομμάτων για ίση μεταχείριση δεν είναι, ουσιαστικά, δικαίωμα του κόμματος ως αυτοσκοπού αλλά, εμμέσως πλην σαφώς, δικαίωμα των πολιτών. Εκείνοι πρέπει να έχουν την δυνατότητα να αναπτύσσουν τον ρόλο τους, μέσα από τα πολιτικά κόμματα, υπό όρους ισότητας.
<P>
Τέλος, στο σχέδιο απόφασης γίνεται λόγος και για υποχρεώσεις των κομμάτων. Ούτε αυτό πρέπει να μας ξενίσει. 'Οταν, παραδείγματος χάριν, αξιώνουμε από τα κόμματα να έχουν πρόγραμμα και κανονισμό λειτουργίας προσιτά στην κοινή γνώμη, κυρίως όμως όταν αξιώνουμε από αυτά να είναι δημοκρατικά οργανωμένα, δεν κάνουμε τίποτε άλλο παρά να διασφαλίζουμε τα πολιτικά δικαιώματα των πολιτών.
<P>
Και τώρα έρχομαι στο φλέγον θέμα των οικονομικών των ευρωπαϊκών πολιτικών κομμάτων. Η παροχή οικονομικών μέσων από τις κοινοβουλευτικές ομάδες στα κόμματα είναι διαδικασία που δεν μπορεί να συνεχισθεί. Μία τέτοια οικονομική ενίσχυση επιτρέπεται μόνον για εκείνες τις δραστηριότητες των κομμάτων που έχουν άμεση συνάρτηση με την Βουλή και την κοινοβουλευτική ομάδα. Στερείται όμως νομικής βάσης όταν η χρηματοδότηση αφορά άλλες δραστηριότητες των κομμάτων που δεν έχουν σχέση ούτε με το Κοινοβούλιο ούτε με την κοινοβουλευτική ομάδα.
<P>
Γι'αυτό και στο σχέδιο απόφασης περιλαμβάνεται η αξίωση του Κοινοβουλίου προς τον ενωσιακό νομοθέτη να υπάρξει μία ρύθμιση που θα υπακούει στις επόμενες αρχές: να υπάρξει μία σαφής νομική βάση; να υπάρξει επί τέλους απόλυτη διαφάνεια ως προς όλες τις οικονομικές πηγές; το σύστημα της χρηματοδότησης να μην είναι απαγορευτικό για την ίδρυση νέων κομμάτων και, τέλος, να θεσπισθούν δίκαια κριτήρια.
<P>
Η απόφαση που προτείνω δεν αποτελεί βέβαια την μελλοντική ρύθμιση. Χαράσσει απλώς κατευθύνσεις, σημειώνει ευαισθησίες, θέτει πλαίσια και υπογραμμίζει τον ρόλο που θα πρέπει να αξιώσει το Κοινοβούλιο για τον εαυτό του. Το Ευρωπαϊκό Κοινοβούλιο οφείλει, με το βλέμμα στραμμένο προς τις μελλοντικές εξελίξεις, χωρίς όμως να τις προκαταλαμβάνει, με πηγή τις ως τώρα εμπειρίες, να υπερασπισθεί την πολιτική για να διασφαλίσει την ανάπτυξη του θεσμού του ευρωπαϊκού κόμματος, παρά τις πολλαπλές επιθέσεις που αυτός ο θεσμός υφίσταται.
<P>
Επιθυμούμε η Διακυβερνητική Διάσκεψη να υιοθετήσει τις σκέψεις και τις προτάσεις μας. Θέλουμε τον διάλογο με την Ευρωπαϊκή Επιτροπή για τα περαιτέρω βήματα, και αυτό ασχέτως με το τί θα αποφασίσει η Διακυβερνητική. Ο δρόμος για την οικοδόμηση ευρωπαϊκών πολιτικών κομμάτων πρέπει να μείνει ανοικτός. 'Οποιος τον αρνείται είναι υπόλογος απέναντι στην Ιστορία. Δεν έχει σήμερα νόημα να κάνουμε υποθέσεις για το τί θα αποφασίσει η Διακυβερνητική. Εμείς, ως μέλη του Ευρωπαϊκού Κοινοβουλίου, έχουμε το ιστορικό καθήκον να αξιώνουμε, κατ'εντολήν των λαών μας, ό, τι είναι αναγκαίο για την Δημοκρατία. Σε αυτό το ιστορικό καθήκον αναφέρεται η έκθεσή μου.

<SPEAKER ID=61 LANGUAGE="IT" NAME="De Giovanni">
Κύριε Πρόεδρε, η έκθεση του κ. Τσάτσου είναι μία σημαντική έκθεση που συμπίπτει με μία δύσκολη συγκυρία όπως υπενθύμισε και ο ίδιος ο εισηγητής, μία συγκυρία που χαρακτηρίζεται από την κρίση που διέπει τις σχέσεις των Ευρωπαϊκών Θεσμικών Οργάνων και των πολιτών. θα πρέπει συνεπώς να καταβάλουμε προσπάθειες ώστε να αποκατασταθεί η πολιτική αυτή σχέση, που χρειάζεται να τεθεί σε νέες βάσεις. Θέλω να τονίσω σχετικά, ότι η λειτουργία των Ευρωπαϊκών Πολιτικών Κομμάτων μπορεί φυσικά να αποτελέσει ένα πολύ σημαντικό στοιχείο αυτής της διαμεσολάβησης και να καταστεί ένα συγκεκριμένο στοιχείο ιθαγένειας.
<P>
Φυσικά κανείς δεν σκέπτεται το ενδεχόμενο οικοδόμησης κομμάτων εκ των άνω και όποιος γνωρίζει λίγη ιστορία, γνωρίζει καλά πόσο πολύπλοκη και δύσκολη υπήρξε η γέννηση των κομμάτων. Είναι συνεπώς προφανές ότι τα Ευρωπαϊκά Πολιτικά Κόμματα θα υπάρξουν πραγματικά μόνον όταν θα δημιουργηθεί μία ευρωπαϊκή κοινωνία των πολιτών. έχει μεγάλη σημασία όμως να προσδιορισθεί από τώρα ένα συνταγματικό πλαίσιο για τα ευρωπαϊκά κόμματα, το ρόλο τους και τη λειτουργία τους. Η έκθεση, μόλις το υπενθύμισε ο εισηγητής, ζητεί τη δημιουργία ενός κανονισμού πλαίσιο σχετικά με τη νομική θέση των Ευρωπαϊκών Πολιτικών Κομμάτων καθώς και έναν κανονισμό για τις προϋποθέσεις χρηματοδότησής τους, συνδέοντας το θέμα με μία ενδεχόμενη εφαρμογή του άρθρου 138 Α της Συνθήκης που ασφαλώς αποτελεί μία άριστη βάση, έστω κι αν θα πρέπει να την εμβαθύνουμε μελλοντικά.
<P>
Θα ήθελα να κάνω μία τελική παρατήρηση σχετικά με τη χρηματοδότηση των κομμάτων, βασικό θέμα το οποίο απαχόλησε και τον εισηγητή που σωστά δήλωσε ότι είναι αναγκαία. Γνωρίζουμε επίσης ότι πρόκειται για ένα πολύ δύσκολο θέμα που προκαλεί την εχθρική στάση της κοινής γνώμης. Θα πρέπει όμως να το αντιμετωπίσουμε ακριβώς διότι η δημοκρατία έχει κάποιο κόστος, όπως κάποιο κόστος έχει και η πολιτική. Το πραγματικό πρόβλημα είναι άλλο, είναι το πρόβλημα της διαφάνειας και της δημοσιότητας, και όχι της παραίτησης. εάν χρειασθεί να παραιτηθούμε από αυτή τη δυνατότητα, θα βαδίσουμε προς μία βαθιά κρίση της δημοκρατίας. Νομίζω ότι η έκθεση προσπαθεί να δώσει μία θετική απάντηση σε αυτό το πρόβλημα.

<SPEAKER ID=62 LANGUAGE="NL" NAME="Martens">
Κύριε Πρόεδρε, αξιότιμοι κύριοι συνάδελφοι, ακριβώς πριν από πέντε χρόνια το Ευρωπαϊκό Συμβούλιο έλαβε στο Μάαστριχτ την απόφαση για την αναγνώριση των ευρωπαϊκών πολιτικών κομμάτων. Από τότε όμως δεν έχει συμβεί τίποτα, με εξαίρεση την έκθεση του κ. Τσάτσου, για την οποία θα ήθελα να τον συγχαρώ θερμά, και μερικές προσπάθειες των ιθυνόντων των ευρωπαϊκών πολιτικών κομμάτων που λειτουργούν σήμερα. Δεν αναλήφθηκαν πρωτοβουλίες. Η Επιτροπή και το Συμβούλιο σιώπησαν, παρά την πολιτική βούληση των αρχηγών των κρατών και των κυβερνήσεων που συνήλθαν τότε στο Μάαστριχτ, η οποία εξακολουθώ τουλάχιστον ακόμη να πιστεύω - όπως διαπίστωσα - ότι ήταν πραγματικά ισχυρή στις 9 Δεκεμβρίου 1991.
<P>
Όπως και οι άλλοι ηγέτες πολιτικών παρατάξεων έτσι και εγώ έλαβα σήμερα τη γνωμοδότηση της Επιτροπής Νομικών Θεμάτων του Κοινοβουλίου, από την οποία προκύπτει ότι δεν μπορούμε να λάβουμε μία απόφαση νομοθετικού περιεχομένου σχετικά με την αναγνώριση των ευρωπαϊκών πολιτικών κομμάτων παρά μόνο με βάση το άρθρο 235 Α της Συνθήκης, το οποίο προϋποθέτει ομοφωνία στο Συμβούλιο των Υπουργών. Συνεπώς, το Κοινοβούλιο, η Ευρωπαϊκή Ένωση, δεν διαθέτει την αρμοδιότητα να ρυθμίζει τη θεσμική θέση των ευρωπαϊκών πολιτικών κομμάτων.
<P>
Επιπλέον, εκφράστηκαν πολλές αντιρρήσεις και διαπιστώνεται ότι επικρατεί μεγάλη δυσπιστία. Υποτίθεται ότι θέλουμε πάρα πολλά χρήματα για τις προεκλογικές εκστρατείες σε επίπεδο ευρωπαϊκών πολιτικών κομμάτων. Αυτό δεν είναι σε καμία περίπτωση πρόθεσή μας. Δεν ζητάμε να μας δοθούν νέα χρήματα. Το μόνο που θα ήθελα να διαπιστώσω είναι το ακόλουθο: τα σημερινά ευρωπαϊκά πολιτικά κόμματα εξαρτώνται σε υπερβολικό βαθμό από τις κοινοβουλευτικές πολιτικές παρατάξεις. Η κατάσταση αυτή δεν είναι υγιής. Αυτό που ζητάμε σήμερα είναι ένα διαφανές σύστημα χρηματοδότησης, όχι περισσότερα χρήματα, αλλά ένα διαφανές δημόσιο σύστημα χρηματοδότησης με ανοιχτά βιβλία και έλεγχο.
<P>
Ο κ. Τσάτσος ανέφερε σαφέστατα στην έκθεσή του ότι πρέπει να κάνουμε μία διάκριση μεταξύ των πολιτικών ομάδων του Κοινοβουλίου και των ευρωπαϊκών πολιτικών κομμάτων τα οποία διαδραματίζουν ένα ιδιαίτερο ρόλο. Τα ευρωπαϊκά πολιτικά κόμματα πρέπει να διαδραματίσουν έναν κοινωνικό ρόλο, να αναλάβουν ενημερωτικές δραστηριότητες, να διαοργανώσουν μία ανοιχτή συζήτηση, και κυρίως να προωθήσουν τη γαλούχηση των πολιτών στα ευρωπαϊκά ιδεώδη. Προκειμένου να ανταποκριθούν σ'αυτή τη θεσμική αποστολή, τα ευρωπαϊκά πολιτικά κόμματα πρέπει όντως να πληρούν ορισμένες βασικές προϋποθέσεις. Ο κ. Τσάτσος αναφέρθηκε σ'αυτές: πρέπει να διαθέτουν έναν κανονισμό λειτουργίας και ένα πολιτικό πρόγραμμα προς τους Ευρωπαίους πολίτες; πρέπει επίσης να σέβονται τις αρχές της Συνθήκης και κυρίως αυτές που αφορούν τη δημοκρατία, τα δικαιώματα του ανθρώπου και το κράτος δικαίου. Παράλληλα, πρέπει να εφαρμόζουν μία δημοκρατική διαδικασία λήψης αποφάσεων και να είναι προσιτά σε όλους τους πολίτες της Ευρωπαϊκής Ένωσης οι οποίοι επιθυμούν να εκφράσουν την πολιτική τους βούληση. Αυτός είναι και ο λόγος για τον οποίο η πολιτική ομάδα του ΕΛΚ υποστηρίζει θερμά τη δυνατότητα της ατομικής ιδιότητας μέλους, για την οποία και κατέθεσε και τροπολογία. Παράλληλα, πιστεύουμε ότι στα ευρωπαϊκά πολιτικά κόμματα είναι απαραίτητο να λαμβάνονται πλειοψηφικές αποφάσεις. Το Ευρωπαϊκό Λαϊκό Κόμμα συνδυάζει και τις δύο δυνατότητες. Στην εσωτερική διαδικασία λήψης αποφάσεων καθιέρωσα και την ατομική ιδιότητα μέλους και τις πλειοψηφικές αποφάσεις.
<P>
Θα ήθελα λοιπόν να καταλήξω σε ορισμένες αποφάσεις. Αφού διάβασα σήμερα το μεσημέρι τη νομική συμβουλή - την παρέλαβα σήμερα το μεσημέρι, αλλά η ημερομηνία που φέρει είναι 27 Νοεμβρίου - είμαι περισσότερο βέβαιος παρά ποτέ ότι το άρθρο 138 Α της Συνθήκης πρέπει να συμπληρωθεί με μία δεύτερη παράγραφο, όπως προτάθηκε τόσο από τον κ. Τσάτσο όσο και από ορισμένες κυβερνήσεις, στην οποία να ορίζεται ότι μία απόφαση νομοθετικού περιεχομένου μπορεί να λαμβάνεται με την εφαρμογή της διαδικασίας συναπόφασης. Νομίζω ότι δεν πρόκειται να κατορθώσουμε τίποτα σε περίπτωση που υποχρεωθούμε να εργαστούμε με τον τρόπο που προτείνεται στην παράγραφο 2 του ψηφίσματος. Είμαι βέβαιος γι'αυτό. Πρέπει όμως να καταβάλουμε προσπάθειες εάν επιθυμούμε πραγματικά να σημειώσουμε κάποια πρόοδο ενόψει των αποφάσεων της Διακυβερνητικής Διάσκεψης στο Αμστερνταμ. Όσον αφορά την πολιτική μας ομάδα, θα αναλάβουμε τις απαραίτητες πρωτοβουλίες προκειμένου να προσπαθήσουμε να πείσουμε τους αρχηγούς των κυβερνήσεων που συγκαταλέγονται στην πολιτική μας οικογένεια να μεριμνήσουν για το συμπλήρωμα αυτό, γιατί σε διαφορετική περίπτωση δεν πρόκειται να καταλήξουμε πουθενά. Τελειώνοντας θα ήθελα να επαινέσω τον κ. Τσάτσο για το γεγονός ότι κατόρθωσε, μετά από πέντε χρόνια, να επαναφέρει επιτέλους τη συζήτηση στον ορθό δρόμο.

<SPEAKER ID=63 LANGUAGE="PT" NAME="Vieira">
Κύριε Πρόεδρε, αγαπητοί συνάδελφοι, η έκθεση Τσάτσου, σχετικά με τη θεσμική θέση των ευρωπαϊκών πολιτικών κομμάτων, δεν αποσπά την έγκριση της Ομάδας μου, όπως ήδη το εκράσαμε στο πλαίσιο της Επιτροπής θεσμικών Θεμάτων. Από πολιτική άποψη, οι λόγοι των διαφωνιών προέρχονται κυρίως από την αρχή ότι είναι ουσιαστικό να μην διαλυθεί ούτε να ελαχιστοποιηθεί η ευθύνη των κρατών μελών στην οικοδόμηση της Ευρώπης. Οι βουλευτές στο Ευρωπαϊκό Κοινοβούλιο είναι εκπρόσωποι κάθε χώρας της Ευρωπαϊκής 'Ενωσης και εντάσσονται, σε αυτό το θεσμικό όργανο, στις πολιτικές ομάδες με τις οποίες έχουν περισσότερες συγγένειες κομματικού χαρακτήρα. Οι ομάδες αυτές λειτουργούν ως πολιτικά κόμματα σε ευρωπαϊκό επίπεδο, τα οποία είχαν μέχρι τώρα τη δυνατότητα να συμπεριλαμβάνουν περιφερειακούς βουλευτές, ορισμένοι από τους οποίους εκλέγονται επίσης από περιφερειακά κόμματα.
<P>
Δεν υπάρχει οποιαδήποτε νομική βάση για να μπορέσει να θεσπισθεί ένα θεσμικό καθεστώς ευρωπαϊκών πολιτικών κομμάτων, των οποίων η ύπαρξη και δράση θα μπορούσαν να δημιουργήσουν ακόμη και ισχυρά εμπόδια και προβλήματα στις διάφορες κοινοτικές χώρες και, ίσως, ακόμη και αξεπέραστες δυσκολίες στο συνταγματικό πλαίσιό τους.
<P>
Η πρακτική που ακολουθείται εδώ και ορισμένα χρόνια στο Ευρωπαϊκό Κοινοβούλιο, παρά το γεγονός ότι τώρα χρειάζεται πραγματικές βελτιώσεις σε πολλές πτυχές, πρέπει να είναι κατά τη γνώμη μας αρκετά πιο ειρηνική, χωρίς να προκαλεί επιπλέον συγκρούσεις. Εξάλλου, η συμμετοχή βουλευτών από διάφορες χώρες σε αυτές τις πολιτικές ομάδες, που έχουν συσταθεί στο Ευρωπαϊκό Κοινοβούλιο, εκδηλώνεται με μεγάλη ελευθερία γνώμης, πολλές φορές με τη δυνατότητα έκφρασης του καθένα αντίθετα από τη βούληση της πλειοψηφίας της ομάδας, πράγμα που δυσκολα θα μπορούσε να συμβεί στη δομή και την πρακτική ενός ευρωπαϊκού πολιτικού κόμματος, που θα είχε ασφαλώς πολύ μεγαλύτερη αυστηρότητα και πνεύμα υπακοής ως προς την ακαμψία και την τυπικότητα των πολιτικών αρχών και της πειθαρχείας του.
<P>
Επιτυγχάνεται πιο εύκολα μεγαλύτερη προσέγγιση μεταξύ πολιτών που εκλέγονται και που εκλέγουν, μία σημαντική υπόθεση για το Κοινοβούλιο αυτό, εάν αυτοί είναι υποψήφιοι ενός εθνικού ή περιφερειακού κόμματος, σε σχέση με αυτή που θα μπορούσε να επιτευχθεί ασφαλώς με ένα ευρωπαϊκό πολιτικό κόμμα. 'Ενας άλλος σημαντικός λόγος διαφωνίας συνδέεται με το ζήτημα, το οποίο επίσης εξετάζεται στην έκθεση Τσάτσου, των κοινοτικών χρηματοδοτήσεων, που πρέπει να είναι διαφανείς και να μην εφαρμόζουν διακρίσεις. Επιπλέον, το να υποχρεώνουμε, μέσω της λήψης αυτών των χρηματοδοτήσεων, τους βουλευτές, που είναι αιρετοί αντιπρόσωποι των χωρών τους, ακόμη και από ένα αποκλειστικά εθνικό κόμμα, να ομαδοποιούνται με τρόπο ο οποίος δεν σέβεται τους λόγους εκείνους για τους οποίους εκλέχθηκαν, αποτελεί μία βία και έναν παραλογισμό που ποτέ η Ευρώπη, σκαπανέας της υπεράσπισης της δημοκρατίας, δεν θα πρέπει, ή θα έπρεπε, να υποστηρίξει. Ασφαλώς, μία μέρα, θα μετανοιώσουμε για τη θέση αυτή.

<SPEAKER ID=64 LANGUAGE="NL" NAME="Neyts-Uyttebroeck">
Κύριε Πρόεδρε, συνάδελφοι, κατ'αρχάς θα ήθελα να επαινέσω τον συνάδελφο Τσάτσο όχι μόνο για την ποιότητα της έκθεσής του, αλλά και για το σαφέστατο τρόπο με τον οποίο διευκρίνησε τα επιχειρήματα και τις τροπολογίες των συναδέλφων του μελών της επιτροπής. Η πολιτική μου ομάδα θα εγκρίνει το σχέδιο ψηφίσματος για δύο λόγους: κατά πρώτον, επειδή θεωρούμε ότι είναι καλό να ενισχυθεί η θεσμική θέση των ευρωπαϊκών πολιτικών κομμάτων και να ενσωματωθεί ρητώς στη Συνθήκη. Κατά δεύτερον, επειδή πιστεύουμε ότι είναι απαραίτητο να δοθεί μία σαφής και αδιάσειστη νομική βάση στη χρηματοδότηση των κομμάτων αυτών από κοινοτικούς πόρους. Για του λόγου το αληθές θα ήθελα να προσθέσω σ'αυτό ότι η πολιτική ομάδα του ELDR δεν υποστηρίζει την αύξηση των ενισχύσεων, αλλά τη βελτίωση της διαφάνειας και της νομικής ασφάλειας.
<P>
Τέλος, θα ήθελα να επιστήσω την προσοχή της Συνέλευσης σε τρεις τροπολογίες τις οποίες καταθέσαμε εκ νέου και να την καλέσω να τις υποστηρίξει όσο το δυνατόν περισσότερο. Η πρώτη έχει σχέση με την ισορροπία που πρέπει κατά τη γνώμη μας να υπάρχει οπωσδήποτε μεταξύ των ενισχύσεων και των ιδίων πόρων. Η δεύτερη, που συνυπογράφηκε από συναδέλφους άλλων πολιτικών παρατάξεων, έχει σχέση με τις μεμονωμένες προσχωρήσεις και η τελευταία με την αναγκαιότητα της έγκρισης ενός ενιαίου εκλογικού συστήματος, που να στηρίζεται στην απλή αναλογικότητα, καθώς και ενός ενιαίου κανονισμού για όλα τα μέλη του Ευρωπαϊκού Κοινοβουλίου. Θα ολοκληρώσω εκφράζοντας την ελπίδα ότι η έκθεση του κ. Τσάτσου θα αποτελέσει την απαρχή μίας ανθηρής ευρωπαϊκής πολιτικής ζωής.

<SPEAKER ID=65 LANGUAGE="ES" NAME="Puerta">
Κύριε Πρόεδρε, στην Ομάδα μου υπάρχουν διιστάμενες γνώμες σχετικά με αυτήν την έκθεση και αυτό πρόκειται να εκφραστεί σήμερα στην Ολομέλεια.
<P>
Η Ομάδα μας προέρχεται από μια διεθνή ιδεολογική ρίζα, δεν εξαρτάται από ένα σχηματισμένο ευρωπαϊκό κόμμα, αποτελεί μια προγραμματική και πολιτική δέσμευση της αριστεράς και είναι μια συνομοσπονδιακή Ομάδα όπου γίνονται πλήρως σεβαστές οι αποφάσεις των εθνικών κομμάτων καθώς και η ευχέρειά τους να μεταφέρουν την άποψή τους στην Ολομέλεια. Λαμβάνοντας υπόψη όλα αυτά τα δεδομένα, πρόκειται να εκφράσω εδώ την άποψη εκείνων που είμαστε υπέρ της δυνατότητας να περιληφθεί στη Διακυβερνητική Διάσκεψη η ανάπτυξη του Αρθρου 138 Α.
<P>
Αν πιστεύουμε ότι υπάρχει μια ευρωπαϊκή κοινωνία, αν υπάρχουν κάποια ευρωπαϊκά δημοκρατικά θεσμικά όργανα, αν υπάρχει κάποιος ευρωπαϊκός δημοκρατικός ιστός, αν επιθυμούμε η ιθαγένεια να έχει μια συνταγματική αξία μέσα στα πλαίσια όπου εργαζόμαστε, αν υπάρχει κάποια έκφραση σε ένα Ευρωπαϊκό Κοινοβούλιο, θεωρούμε λογικό να αναγνωρίζεται η ύπαρξη των ευρωπαϊκών πολιτικών κομμάτων που υπάρχουν ήδη καθώς και εκείνων που πρόκειται να υπάρξουν. Και αυτό με ισότητα ευκαιριών και γνωρίζοντας ότι, εν πάση περιπτώσει, η διαμόρφωση της ευρωπαϊκής πολιτικής βούλησης, μέσω αυτών των κομμάτων, είναι συμπληρωματική της διαμόρφωσης της εν λόγω πολιτικής βούλησης στα εθνικά κόμματα και στα Κράτη μέλη. Γι' αυτό, συμφωνούμε η Διακυβερνητική Διάσκεψη να εξετάσει το ζήτημα και να υπάρξουν νομικές πράξεις της Ευρωπαϊκής Ένωσης σχετικά με αυτό: ο κανονισμός πλαίσιο, για τον οποίο έγινε ήδη λόγος, ώστε να προσδοθεί συνταγματική και νομική αξία στα ευρωπαϊκά πολιτικά κόμματα, καθώς και ένας κανονισμός για τη διαφάνεια και τον έλεγχο στη χρηματοδότηση.
<P>
Η έκθεση του κ. Τσάτσου είναι τόσο ευέλικτη που φθάνει να αναγνωρίσει σαφώς ότι τα εν λόγω ευρωπαϊκά πολιτικά κόμματα -με όποιον τρόπο και αν δημιουργούνται και λαμβανομένου υπόψη του πολυεθνικού χαρακτήρα της μορφής που αυτά πιστεύουν δέουσα- θα μπορούν να αντιταχθούν στην ύπαρξη προγραμμάτων και δράσεων πανευρωπαϊκών διαστάσεων. Πρόκειται συνεπώς για μια θέση την οποία εμείς πρέπει να εγκρίνουμε αυτήν την τόσο σημαντική στιγμή της ευρωπαϊκής πολιτικής οικοδόμησης, όπου οι πολίτες πρέπει να γνωμοδοτούν, να συμμετέχουν και να μπορούν να διαμορφώσουν την πολιτική τους βούληση σε πανευρωπαϊκή διάσταση.

<SPEAKER ID=66 LANGUAGE="DE" NAME="Voggenhuber">
Κύριε Πρόεδρε, αποτελεί παράδοση για το Σώμα μας να εκφράζουμε τις ευχαριστίες και τα συγχαρητήριά μας προς τον εισηγητή. Nομίζω πως αυτή είναι μια πολύ ωραία κουλτούρα. Mόνον που είναι δύσκολο να εκφράζουμε και μια ιδιαίτερη προσωπική φιλοφρόνηση σ' έναν εισηγητή για μια ιδιαίτερη έκθεση. Θα ήθελα να το κάνω αυτό στην προκειμένη περίπτωση. Περίμενα μάλλον μια τεχνοκρατική έκθεση, σχετικά με το σχηματισμό και τη χρηματοδότηση των πολιτικών κομμάτων, και πέφτω πάνω σε μια έκθεση που θεωρείται ότι εντάσσεται στην κεντρική ιδέα μιας συνταγματικής συζήτησης και η οποία θίγει το αποφασιστικό θέμα, του κυρίαρχου δηλαδή της ευρωπαϊκής ολοκλήρωσης, του ευρωπαϊκού πολιτικού κόμματος, και συνεπώς της νομιμοποίησης αυτής της ευρωπαϊκής ολοκλήρωσης. Aυτό το θεωρώ πολύ βασικό θέμα. Eδώ, το Kοινοβούλιό μας ξαναμπαίνει επιτέλους στην έντονη συνταγματική συζήτηση. Γι' αυτό και εκφράζω τη φιλοφρόνησή μου και φυσικά και την συγκατάθεσή μου.
<P>
Oι Πράσινοι θεωρούν ως τη μεγαλύτερη πολιτική πρόκληση, μια διαδικασία στην EE η οποία θα αποσκοπεί στη δημιουργία ενός συντάγματος, και λυπούμαστε πολύ που η Διακυβερνητική Διάσκεψη δεν παίρνει καμιά πρωτοβουλία στο θέμα αυτό. Eδώ ίσως θα πρέπει να εκφράσουμε και μια αντίρρηση που ήδη αναφέρθηκε: Θεωρούμε πράγματι αναγκαίο να επιδιώξουμε μια τροποποίηση της Συνθήκης και όχι να παραμείνουμε εκτός της Διακυβερνητικής Διάσκεψης, ειδικά επειδή η έκθεση αυτή έχει μια τόσο βασική καταστατική φιλοδοξία.
<P>
Mια άλλη αντίρρηση - που επίσης διατυπώθηκε - αφορά το θέμα των προσωπικών συμμετοχών. Eπειδή η ευρωπαϊκή ολοκλήρωση βρίσκεται σήμερα σ' ένα πεδίο έντασης μεταξύ της επανεθνικοποίησης από τη μια μεριά και της δημιουργίας μιας υπερεθνικής τεχνοκρατίας από την άλλη, η προσωπική συμμετοχή είναι βασικό σημείο σχηματισμού ενός τέτοιου ευρωπαϊκού πολιτικού κόμματος. Πιστεύω ακόμη πως θα επιτρέπονται συμμετοχές κι εκτός της EE, επειδή η Eυρώπη εκτείνεται και πέραν της EE, και πως έτσι οφείλουμε να επιδείξουμε το άνοιγμά μας και την πρόσκλησή μας προς την υπόλοιπη Eυρώπη. Kατά τα άλλα, είμαστε ευγνώμονες, και θέλω και πάλι να κάνω την φιλοφρόνηση, για το ότι, με την έκθεση αυτή, ύστερα από χρόνια αναστολής και νηνεμίας στη συνταγματική συζήτηση, θα αρχίσει και πάλι η έντονη αυτή συζήτηση.

<SPEAKER ID=67 LANGUAGE="FR" NAME="Saint-Pierre">
Κύριε Πρόεδρε, αγαπητοί συνάδελφοι, χωρίς πολιτικά κόμματα δεν υπάρχει δημοκρατία. Μέχρι και σήμερα, παρά το άρθρο 138Α της Συνθήκης, τα κόμματα δεν υφίστανται πραγματικά, παρά μόνο σε επίπεδο κρατών μελών. Σε ευρωπαϊκό ή διεθνές επίπεδο, δεν αποτελούν παρά συνομοσπονδίες εθνικών κομμάτων. Η μοναδική εξαίρεση, η οποία έχει άλλωστε εντελώς διαφορετικό χαρακτήρα, είναι αυτή των ομάδων του Ευρωπαϊκού Κοινοβουλίου. Ωστόσο οι ομάδες αυτές αποτελούνται από εκλεγμένους βουλευτές. Υπάρχει λοιπόν ένα κενό σε επίπεδο Ευρωπαϊκής Ενωσης. Η πολύ καλή έκθεση του κ. Τσάτσου, σχετικά με το συνταγματικό χαρακτήρα των ευρωπαϊκών πολιτικών κομμάτων, το πληροί τέλεια.
<P>
Είναι καιρός, πράγματι, να υπάρξουν ευρωπαϊκά πολιτικά κόμματα τα οποία να αναγνωρίζονται ως τέτοια από τους πολίτες και τα από θεσμικά όργανα. Θα οδηγήσουν σε μεγαλύτερη σαφήνεια στις συζητήσεις και σε περισσότερη διαφάνεια στην χρηματοδότηση του πολιτικού βίου. Θα πρέπει ωστόσο να φροντίσουμε για τη μη επιβολή υπερβολικά δεσμευτικών ορίων όσον αφορά τον αριθμό των αναγκαίων εθνικοτήτων για τη συγκρότηση ενός τέτοιου κόμματος, διακινδυνεύοντας να διαλύσουμε μια ορισμένη δυναμική.
<P>
Εντούτοις, για να είναι τέλεια μια τέτοια δημοκρατική οικοδόμηση, πρέπει να συμπληρωθεί σε τρία σημεία. Πρώτον, η Συνέλευσή μας πρέπει να αποκτήσει ένα κοινοβουλευτικό χαρακτήρα. Δεύτερον, πρέπει να θεσμοθετήσει το ενιαίο εκλογικό σύστημα που το Κοινοβούλιο έχει υιοθετήσει από το 1993. Τρίτον, πρέπει να επιτρέψει τις ατομικές προσχωρήσεις στα ευρωπαϊκά κόμματα, αν δεν θέλουμε να υφίσταται το συγκεντρωτικό σύστημα των εθνικών κομμάτων. Μόνο υιοθετώντας αυτά τα μέτρα θα επιτύχει η Ενωση μια δημοκρατική πολιτική ζωή, αντάξια της Ευρώπης και των κατοίκων της.

<SPEAKER ID=68 LANGUAGE="FR" NAME="Berthu">
Κύριε Πρόεδρε, η πρόταση που στοχεύει να καθιερώσει το καθεστώς των ευρωπαϊκών πολιτικών κομμάτων φαίνεται ότι στερείται τόσο νομικής βάσης όσο και ουσιαστικής αιτιολόγησης. Πρόκειται για τη θέση που υποστηρίξαμε στην Επιτροπή Θεσμικών Θεμάτων και ευχαριστούμε τον εισηγητή που ανέφερε τα επιχειρήματά μας στον κορμό της έκθεσής του.
<P>
Οσον αφορά την νομική βάση αυτού του σχεδίου, αυτή δεν φαίνεται να υπάρχει ούτε στο άρθρο 138Α της Συνθήκης, το οποίο δεν είχε προφανώς την πρόθεση να θεσπίσει «ειδικευμένα» στα ευρωπαϊκά θέματα κόμματα, ούτε στο άρθρο 142 το οποίο εξασφαλίζει μόνο το δικαίωμα της Συνέλευσης για οργάνωση των εργασιών της, ούτε στο άρθρο 235 που, προφανώς, δεν θα μπορούσε σε καμία περίπτωση να χρησιμοποιηθεί για αναθεώρηση της Συνθήκης.
<P>
Μήπως πρέπει να αλλάξουμε αυτήν την κατάσταση, είτε με την ευκαιρία της Διακυβερνητικής Διάσκεψης είτε σε κάποια άλλη στιγμή; Πιστεύουμε πως όχι. Το πραγματικό ερώτημα είναι πώς μπορεί να διαμορφωθεί μια πολιτική βούληση σε ευρωπαϊκό επίπεδο. Ο εισηγητής φαίνεται να προτιμά την άμεση έκφραση των 380 εκατομυρίων πολιτών, αν όχι ενός κράτους μέλους, ή τουλάχιστον μιας οντότητας «συνταγματικού» χαρακτήρα, για να χρησιμοποιήσω έναν όρο που εμφανίζεται πολύ συχνά μέσα στην έκθεση, με προκλητικό βέβαια τρόπο, αλλά ευτυχώς, χωρίς καμία νομική επιρροή.
<P>
Εμείς, απεναντίας, πιστεύουμε ότι δεν υπάρχει ευρωπαϊκός λαός. Για να μην υπάρξει λοιπόν σύγχυση και για να αποφύγουμε μη δημοκρατικές κυβερνητικές μεθόδους, η πολιτική ζωή στην Ευρώπη θα πρέπει καταρχήν να οργανωθεί στα πλαίσια εθνικών περιφερειών, οι οποίες θα συμμετέχουν στη συνέχεια στη λειτουργία των ευρωπαϊκών θεσμικών οργάνων μέσω των εκπροσώπών τους.
<P>
Για τον λόγο αυτό, θεωρούμε άκαιρη την τροποποίηση της Συνθήκης για την καθιέρωση του καθεστώτος των ευρωπαϊκών πολιτικών κομμάτων, πόσο μάλλον για την χρηματοδότηση αυτών των τεχνητών κομμάτων με κοινοτικούς πόρους.

<SPEAKER ID=69 LANGUAGE="DE" NAME="Schδfer">
Kύριε Πρόεδρε, αγαπητοί κυρίες και κύριοι συνάδελφοι, η δημοκρατία βασίζεται στην καθημερινή συγκατάθεση των ανθρώπων και οργανώνεται κυρίως με τη διαμόρφωση πολιτικής βούλησης από τα κόμματα, στα οποία συμμετέχουν πολίτες. Aυτό το ευρωπαϊκά προβαλλόμενο μοντέλο πολιτικής, αναπτύχθηκε σ' όλα τα κράτη της EE. Πραγματικές, όμως, ευρωπαϊκές κομματικές δομές δεν έχουν προχωρήσει. Ποιο είναι το θέμα σήμερα; Πρώτον, η EE μοιάζει μ' έναν ανελκυστήρα που ανεβοκατεβαίνει συνεχώς χωρίς να σταματά; από τη μια μεριά πηγαίνει προς τα πάνω κι αυτό το δείχνουν τα πολυάριθμα αιτήματα ένταξης, ενώ ταυτόχρονα, από την άλλη, πηγαίνει προς τα κάτω, κι αυτό φαίνεται από την αύξηση των εθνικιστικών τάσεων. Tα ευρωπαϊκά κόμματα θα πρέπει να δώσουν απαντήσεις με μια αυθεντικά ευρωπαϊκή πολιτική, όχι μόνο στον ελάχιστο κοινό εθνικό διαιρέτη. Tο σύνολο, δηλαδή τα ευρωπαϊκά κόμματα, θα πρέπει να είναι μεγαλύτερο από το άθροισμα των τμημάτων του. Δεύτερον, από το 1994, υπάρχει το εκλογικό δικαίωμα της EE για την ανάδειξη του Eυρωπαϊκού Kοινοβουλίου και από το 1995 το εκλογικό δικαίωμα της EE συμμετοχής στις τοπικές εκλογές. Πάνω σ' αυτό το πολιτικό θεμέλιο θα πρέπει να οικοδομήσουμε.
<P>
Eρωτώ το εξής: Ποια εικόνα εμφανίζουν λ.χ. οι υποψηφιότητες ελλήνων, ισπανών, πορτογάλων και ιταλών υπηκόων, για δημοτικούς και νομαρχιακούς συμβούλους στα γερμανικά κόμματα; H απάντηση είναι συχνά αρνητική. Eρωτώ το εξής: Πώς λειτουργεί η ευρωπαϊκή κομματική συμμετοχή, όταν λ.χ. ο Francois από τη Lille, από το PS, μετοικεί στη Γερμανία; Aυτόματα μπαίνει στο SPD; H απάντηση είναι: Kανονικά, όχι; δεν προβλέπει κάτι τέτοιο το καταστατικό του κόμματος. Tο λέω αυτό, κάνοντας συνειδητά αυτοκριτική. Eμείς οι Σοσιαλδημοκράτες θα πρέπει να κινηθούμε, όπως επίσης και οι Xριστιανοδημοκράτες, οι Φιλελεύθεροι και οι Πράσινοι. Θα πρέπει όλοι μας να κάνουμε ανοίγματα και να σπάσουμε τις ξεπερασμένες δομές. Διότι τα ευρωπαϊκά κόμματα δεν θα προκύψουν από μόνα τους. Θα προκύψουν μόνο αν το θέλουμε εμείς, και μόνο αν προχωρήσουμε στο πρόγραμμα και στην καθημερινή δουλειά. H έκθεση του φίλου μας Δημήτρη Tσάτσου είναι μια θαυμάσια βάση για κάτι τέτοιο.

<SPEAKER ID=70 NAME="Εφραιμίδης">
Κύριε Πρόεδρε, από τον αξιότιμο κύριο εισηγητή και άλλους ομιλητές έγινε μια διπλή επίκληση:
<P>
Η πρώτη του άρθρου 138, που χαρακτηρίστηκε περίπου ιστορικό. Κατά τη δική μας κρίση είναι ένα άρθρο από την αρχή ως το τέλος ασαφές - σκόπιμα ασαφές -, για να καλύψει σκοπιμότητες.
<P>
Η δεύτερη επίκληση ήταν ότι συγκυριακά συζητάμε αυτό το θέμα όταν υπάρχει κρίση των κομμάτων. Και το ερώτημα είναι: η κρίση των κομμάτων οφείλεται στην έλλειψη ευρωκομμάτων ή οφείλεται στο ότι έχουν εμπλακεί και περιπλακεί σε μεγάλα οικονομικά συμφέροντα και διέπονται από αυτά τα συμφέροντα και τα υπηρετούν; Δεν υπάρχει χρόνος να το αναλύσει κανείς περισσότερο.
<P>
Το τρίτο σημείο που θέλω να πω, κύριε Πρόεδρε, είναι ότι η έκθεση στην ανάλυσή της, με θαυμάσιες συνταγματικές, δημοκρατικές, φιλελεύθερες διατυπώσεις, έχει πολλά «πρέπει» ή «δεν πρέπει». Για την ίδρυση, για τη λειτουργία των κομμάτων, για προϋποθέσεις. 'Ολα αυτά είναι πρόσθετα δεσμά για να καταστήσουν δυσκολότερη την ελεύθερη ίδρυση των κομμάτων με τη βούληση των πολιτών και όχι για να την διευκολύνουν. Και υπάρχει και το ύποπτο σημείο σχετικά με τη χρηματοδότηση, που θα την απολαύσουν. Μελετήστε τη σημερινή σύνθεση του Κοινοβουλίου και την προηγούμενη. Μία ή δύο ομάδες, ένα ή δύο κόμματα θα μονοπωλούν τη χρηματοδότηση εις βάρος των άλλων, των μικρότερων.
<P>
Κύριε Πρόεδρε, γι'αυτούς τους λόγους και πολλούς άλλους που δεν προφθαίνω να αναφέρω, εμείς δεν θα υποστηρίξουμε την έκθεση. Και το λέω με λύπη μου, διότι ο κ. Τσάτσος είναι ένας εξέχων ακαδημαϊκός δάσκαλος, συνταγματολόγος, και πολύ φίλος, αλλά φιλτάτη είναι η αλήθεια που λέει ότι αυτή η έκθεση και οι παραπέρα στόχοι της δεν βοηθούν την υπόθεση, τα συμφέροντα των λαών, ιδιαίτερα όταν πρόκειται να εξελιχθούν οι αποφάσεις αυτών των κομμάτων σε πλειοψηφίες και να επιβάλλονται τυραννικά οι ορισμένες πλειοψηφίες.

<SPEAKER ID=71 LANGUAGE="SV" NAME="Schφrling">
Κύριε Πρόεδρε, η ελληνική πρόταση προς τη Διακυβερνητική Διάσκεψη περιέχει αίτημα συμπλήρωσης του άρθρου 138α και εγγραφής στην Συνθήκη ενός κανονισμού πλαισίου για την νομική θέση των Ευρωπαϊκών πολιτικών κομμάτων καθώς επίσης και ενός κανονισμού για την οικονομική κατάσταση των Ευρωπαϊκών πολιτικών κομμάτων. Ο κος Τσάτσος επιχειρηματολόγησε υπέρ αυτού του αιτήματος και το διατύπωσε σαφέστατα στην έκθεσή του. Δυστυχώς, δεν μπορώ, εγώ και πολλοί μαζί με εμένα της Ομάδας των Πρασίνων, να δω κάποιον αντικειμενικό λόγο, ή κάποια νομική βάση αλλαγής της Συνθήκης σ'αυτόν τον τομέα. Απ'ότι καταλαβαίνω ούτε και η Διάσκεψη της Προεδρίας, όταν ετέθη το ζήτημα, θεώρησε ότι ήταν απαραίτητη μια αλλαγή των υπαρχόντων κανόνων.
<P>
Αν στο μέλλον οι πολίτες της Ευρώπης αποκτήσουν μια ισχυρή ταυτότητα και αισθάνονται σαν ένας λαός, τότε θα προκύψει ίσως και το αίτημα των Ευρωπαϊκών πολιτικών κομμάτων. Αλλά θα πρέπει να είναι ένα λαϊκό αίτημα. πολιτικά κόμματα θα πρέπει να δημιουργηθούν από κάτω, από λαϊκά αιτήματα και τίποτα άλλο. Σήμερα δεν έχουμε αυτήν την κατάσταση, αλλά έχουμε συνεργασία μεταξύ κομμάτων στην Ευρώπη, π.χ. την δική μας Πράσινη Συνοποσπονδία. Επίσης το άρθρο 137 έχει ως βάση το ότι οι βουλευτές του Ευρωκοινοβουλίου είναι εκπρόσωποι της δικής τους χώρας αντίστοιχα. Μ'αυτήν την λογική, κύριε Πρόεδρε, δεν μπορεί εκταμιευθεί επιδότηση εκ των δημοσίων πόρων του προϋπολογισμού της ΕΕ, είτε προς εθνικά πολιτικά κόμματα, είτε προς Ευρωπαϊκά πολιτικά κόμματα.
<P>
Dell'Alba (ARE) - (IT) Κύριε Πρόεδρε, νομίζω ότι το Σώμα θα πρέπει να εκφράσει την ευγνωμοσύνη του προς τον κ. Τσάτσο διότι κατόρθωσε ένα πολύ δυσκολο έργο και μπόρεσε, με μεγάλη δεξιοτεχνία, να επιλύσει ένα τόσο ακανθώδες πρόβλημα και με τόσες αμφισβητούμενες πλευρές. Ειδικότερα μπόρεσε να συμβιβάσει τις ανάγκες ή ακόμη καλύτερα τις προσδοκίες εκείνων που στα ευρωπαϊκά κόμματα βλέπουν τον άθροισμα, ή ένα είδος ευρωπαϊκού φόρουμ των εθνικών κομμάτων, και άλλων, παραδείγματος χάρη που όπως εγώ έχουν στρατευθεί σε ένα κόμμα που θέλει να είναι υπερεθνικό, που πιστεύουν ότι το ευρωπαϊκό κόμμα, από τη φύση του, θα πρέπει να είναι κάτι το διαφορετικό και το αυτόνομο από τη σεβαστή, εξάλλου, ανάγκη εναρμόνισης και συντονισμού των θέσεων των εθνικών κομμάτων.
<P>
Βρίσκω ενδιαφέρουσα την προσπάθεια του κ. Τσάτσου. θα ιδούμε ποιες θα είναι οι εξελίξεις στη Διακυβερνητική Διάσκεψη. Είμαστε φυσικά υπέρ της δυνατότητας μιας άμεσης ένταξης ενώ, όσον αφορά τη χρηματοδότηση, θέλω να αναγνωρίσω στο κ. Τσάτσο το ότι μπόρεσε να μην αποφανθεί εάν χρειάζεται ή όχι η χρηματοδότηση και να περιορισθεί στην περιγραφή του νομικού πλαισίου. Σε αυτό το πλαίσιο η ομάδα μας ζητά να παρέχονται στα κόμματα υπηρεσίες και όχι χρήματα και διότι σε ορισμένες χώρες η νομοθεσία απαγορεύει αυτού του είδους τη χρηματοδότηση.

<SPEAKER ID=72 LANGUAGE="EN" NAME="Barton">
Κύριε Πρόεδρε, θα ήθελα να υποβάλω κι' εγώ τα συγχαρητήριά μου στον εισηγητή κ. Τσάτσο, ιδιαίτερα για τον τρόπο με τον οποίο επέτυχε να συνενώσει τις προτάσεις των συναδέλφων του ευρωβουλευτών από όλα τα κόμματα.
<P>
Αυτό έγινε κατορθωτό διότι εάν μεν συζητούμε θέματα πολιτικής θα υπάρχουν μεγάλες διαφορές ανάμεσά μας - και αυτό είναι κάτι που πρέπει να συμβαίνει στις δημοκρατίες - αλλά εάν συζητούμε τις διαδικασίες και το πλαίσιο μέσα από το οποίο οι πολιτικές αυτές μπορούν να αποφασιστούν με διαφάνεια τότε ελπίζω ότι μπορούμε να καταλήξουμε σε συμφωνία. Κάποιος ομιλητής χαρακτήρισε την έκθεση του κ. Τσάτσου ως ένα μικρό θαύμα από αυτή την άποψη, κάτι που κι' εγώ το υποστηρίζω.
<P>
Όταν μία δημοκρατία υπάρχει επί πολύ χρόνο δημιουργείται ο κίνδυνος να την θεωρήσουν τα άτομα ως δεδομένη. Στις εγκατεστημένες δημοκρατίες είναι πολύ εύκολο οι αποφάσεις να καταστούν πολύ απόμακρες και κτήμα μιας πολιτικής ελιτ. Όσο μεγαλύτερος είναι ο τομέας για τον οποίο θα πρέπει να ληφθούν δημοκρατικές αποφάσεις τόσο ευκολότερο είναι να γίνουν ακόμη πιο απόμακρες. Η δημοκρατία στο τοπικό και διεθνές επίπεδο δεν μετράει εάν δεν είμαστε σε θέση να επιτύχουμε δημοκρατία σε ευρωπαϊκό επίπεδο και τελικά, κύριε Τσάτσο, υποθέτω ότι η ίδια πρόκληση θα υπάρξει και σε παγκόσμιο επίπεδο.
<P>
Τα πολιτικά κόμματα είναι τα μόνα οχήματα που γνωρίζω τα οποία μπορούν να επιτύχουν αυτή τη διασύνδεση, αυτή τη γέφυρα μεταξύ του πολίτη και των αποφάσεων που έχουν ληφθεί.
<P>
Επαινώ ιδιαίτερα την έκθεση διότι δεν έπεσε στην παγίδα να ευνοήσει τα υφιστάμενα κόμματα. Θα ήταν πολύ εύκολο στα Μέλη του Σώματος αυτού να υποστηρίξουν το status quo, αλλά αποτελεί καλύτερη δημοκρατία εάν μπορούμε να ενθαρρύνουμε την ανάπτυξη νέων πολιτικών κινήσεων εάν εμείς οι ίδιοι αποτυγχάνουμε στην εκπροσώπηση των ελπίδων του πολίτη.
<P>
Τέλος, πιστεύω ότι ορισμένοι άνθρωποι θα χρειαστούν κάποιο χρόνο για να κατανοήσουν και να υλοποιήσουν τις αρχές της παρούσης εκθέσεως αλλά τελικά θα το πράξουν. Οι αρχές αυτές θα αποτελέσουν επίσης ένα φάρο για εκείνους σε άλλα μέρη του κόσμου που θέλουν να κάνουν το πρώτο βήμα στον μακρύ δρόμο της δημοκρατίας.

<SPEAKER ID=73 LANGUAGE="SV" NAME="Eriksson">
Κύριε Πρόεδρε, αυτή η έκθεση θέτει ένα ζήτημα το οποίο δεν ανήκει καν στις τυπικές αρμοδιότητες αυτού του Κοινοβουλίου. Το ζήτημα των πολιτικών κομμάτων και της διαμόρφωσης τους δεν είναι ένα ζήτημα των αρχών. Τα κόμματα δεν είναι ούτε προεκτάσεις, ούτε παρελκόμενα των κρατικών οργάνων. Τα κόμματα δημιουργούνται και προωθούνται από τους πολίτες. Το αν θα δημιουργηθούν υπερεθνικά κόμματα, είναι κάτι που δεν αφορά το Κοινοβούλιο, αλλά θα καθοριστεί πλήρως από τα μέλη των κομμάτων.
<P>
Η ίδια η ιδέα κάποιου είδους Ευρωπαϊκών κομμάτων είναι προς το παρόν κάτι το τελείως ξένο. Κατ'αρχάς τα εθνικά κόμματα, αστικά και σοσιαλιστικά αντίστοιχα, είναι τόσο διαφορετικά εσωτερικά ώστε να λείπει μέχρι αυτήν την στιγμή μια βάση κοινής οργάνωσης. Δεύτερον, θα ήταν, υπό τις παρούσες συνθήκες ένα βήμα πίσω όσον αφορά την δημοκρατική εξέλιξη. Θα εδημιουργείτο ένα υπερόργανο υπεράνω των ελεύθερων εθνικών κομμάτων και μια τέτοια μετατόπιση της εξουσίας μακριά από τη λαϊκή βάση πρέπει να απορριφθεί.

<SPEAKER ID=74 LANGUAGE="DE" NAME="Rothley">
Kύριε Πρόεδρε, κατ' αρχήν θερμές ευχαριστίες στο συνάδελφο Tσάτσο για τη θαυμάσια έκθεσή του. Eίναι αλήθεια ότι ο σχηματισμός ευρωπαϊκών κομμάτων είναι βασικής θεσμικής σημασίας για την Eυρωπαϊκή Ένωση, για τη δημοκρατία στην Eυρωπαϊκή Ένωση. Kαμιά δημοκρατία δεν ζει χωρίς ζωντανή πνευματική αντιπαράθεση, καμιά δημοκρατία δεν ζει χωρίς πολιτικές εναλλακτικές λύσεις, καμιά δημοκρατία δεν ζει χωρίς μέσα ενημέρωσης. Aυτά ισχύουν και για την ευρωπαϊκή δημοκρατία. Δεν υπάρχει καμιά ευρωπαϊκή δημοκρατία χωρίς ευρωπαϊκά κόμματα, χωρίς ευρωπαϊκή επικοινωνία. Aυτό είναι τελείως αδιανόητο.
<P>
Έτσι, το θέμα των πολιτικών κομμάτων της Eυρώπης είναι ταυτόχρονα και θέμα του ρόλου του Eυρωπαϊκού Kοινοβουλίου. Xωρίς αυτές τις προκαταρκτικές νομικές προϋποθέσεις μιας πραγματικά ζωντανής δημοκρατίας, τα δικαιώματα του Eυρωπαϊκού Kοινοβουλίου παραμένουν περιορισμένα. Αλλωστε, συνάδελφε κύριε Berthu, σ' αυτές τις προκαταρκτικές νομικές προϋποθέσεις μιας ευρωπαϊκής δημοκρατίας, δεν συγκαταλέγεται το να έχουμε κι έναν ευρωπαϊκό λαό. Eίναι οι Bέλγοι ένας λαός; Eίναι οι Eλβετοί ή οι Iσπανοί ένας λαός; Mήπως το Bέλγιο ή η Eλβετία ή η Iσπανία δεν είναι δημοκρατίες; Kι όμως; είναι και μπορούν να είναι.
<P>
Φυσικά και οι νομικοί κανόνες δεν μπορούν να αντικαταστήσουν την πολιτική βούληση των κομμάτων. Ποιος άραγε εμποδίζει τα κόμματα να προχωρήσουν πιο πέρα απ' ότι προχώρησαν μέχρι τώρα; Ποιος τα εμποδίζει σ' αυτό; Έχω μερικές φορές την εντύπωση πως θα πρέπει να τα ωθήσουμε, όπως το σκύλο στο κυνήγι. Kανένας νομικός κανόνας δεν πρόκειται να μας βοηθήσει, αν δεν υπάρχει η πολιτική βούληση να οργανωθεί μια ευρωπαϊκή δημοκρατία.
<P>
Mια Kοινότητα, που θέλει να θεωρείται Eυρωπαϊκή Ένωση, θα πρέπει να μπορεί να συνειδητοποιεί την πολιτική της ταυτότητα. Mέχρι τώρα δεν μπορεί, και νομίζω πως η θαυμάσια έκθεση του συναδέλφου Tσάτσου μπορεί να αποτελέσει το πρώτο βήμα.

<SPEAKER ID=75 LANGUAGE="FR" NAME="Fayot">
Κύριε Πρόεδρε, ως εκλεγμένος εκπρόσωπος εθνικού κόμματος, ασχολούμαι με το έργο του ευρωπαϊκού σοσιαλιστικού κόμματος γιατί είμαι της γνώμης ότι ο κοινοβουλευτικός βίος έχει ανάγκη τον ευρωπαϊκό πολιτικό χώρο, όπως το ψάρι έχει ανάγκη το νερό.
<P>
Δεν αντιλαμβάνομαι την ύπαρξη ενός ευρωπαϊκού κόμματος αντίθετη προς την ύπαρξη ενός εθνικού κόμματος, αλλά θεωρώ την ύπαρξη ενός ευρωπαϊκού κόμματος ως την αναγκαία προέκταση των εθνικών κομμάτων, για τα ευρωπαϊκά ζητήματα. Γι' αυτό χαιρετίζω την έκθεση του συναδέλφου κ. Τσάτσου ως μια σημαντική πολιτική πράξη εν όψει της διακυβερνητικής διάσκεψης.
<P>
Το πρόβλημα, κύριε Πρόεδρε, είναι προφανώς ο τρόπος διάρθρωσης των ευρωπαϊκών κομμάτων. Πιστεύω ότι η διάρθρωση μεταξύ κοινοβουλευτικών ομάδων στο Ευρωπαϊκό Κοινοβούλιο και ευρωπαϊκών κομμάτων είναι αρκετά εύκολη να επιτευχθεί. Επιθυμούμε διαφάνεια στις σχέσεις μεταξύ των κοινοβουλευτικών ομάδων και των ευρωπαϊκών κομμάτων, τόσο στη δομή λήψης αποφάσεων όσο και στις χρηματοοικονομικές δομές, συμφωνώ δε με τον κ. Martens στο ότι τα ευρωπαϊκά κόμματα δεν χρειάζονται πρόσθετη χρηματοδότηση. Χρειάζονται απλά περισσότερη διαφάνεια.
<P>
Το πρόβλημα ξεκινά από το ζήτημα της διάρθρωσης μεταξύ των μηχανισμών των κομμάτων και των πολιτών. Αυτή τη στιγμή, τα ευρωπαϊκά κόμματα αποτελούν, ουσιαστικά, μηχανισμούς. Διαθέτουν δομές και θα ήθελα εδώ να εκφράσω την αντίθεσή μου με τα λεγόμενα του κ. Martens, ο οποίος ισχυρίζεται ότι από το 1992 και μετά, μάλλον δεν έχει γίνει τίποτα! Το ευρωπαϊκό σοσιαλιστικό κόμμα απέκτησε κανονισμούς, έφτιαξε μια ένωση κομμάτων, ένα κόμμα ευρωπαίων σοσιαλιστών. Συμφωνώ επίσης με τον κ. Rothley στο ότι τίποτα δεν εμποδίζει τα ευρωπαϊκά κόμματα, ή τα εθνικά κόμματα, να συνεχίσουν να εργάζονται με βάση τη δική τους πρωτοβουλία, στο πλαίσιο της ευρωπαϊκής συνείδησης.
<P>
Στο κόμμα στο οποίο ανήκω, το λουξεμβουργιανό σοσιαλιστικό κόμμα, δίνουμε αυτόματα σε κάθε μη λουξεμβουργιανό σοσιαλιστή που έρχεται στο Λουξεμβούργο -δίνω αυτό το παράδειγμα γιατί πιστεύω ότι είναι ενδιαφέρον, κύριε Πρόεδρε- το δικαίωμα να είναι μέλος του σοσιαλιστικού κόμματος, χωρίς δαπάνη, χωρίς πρόσθετη εισφορά. Είναι ένα δικαίωμα που παρέχουμε και θεωρώ ότι μπορούμε να λάβουμε πολλές τέτοιες πρωτοβουλίες και στα εθνικά κόμματα, για την ανάπτυξη της ευρωπαϊκής συνείδησης. Ο συνάδελφος κ. Axel Schafer έδωσε κι άλλα παραδείγματα.
<P>
Πιστεύω λοιπόν ότι η έκθεση του κ. Τσάτσου είναι μια ουσιαστική έκθεση για τη συνέχιση της εξέλιξης των ευρωπαϊκών κομμάτων, την οποίαν επιθυμούμε με όλη μας τη καρδιά.

<SPEAKER ID=76 NAME="Monti">
Κύριε Πρόεδρε, κύριοι βουλευτές, η πρόταση ψηφίσματος του Κοινοβουλίου τονίζει τη σημασία των ευρωπαϊκών πολιτικών κομμάτων, που θα πρέπει να αναπτυχθούν με την ώθηση των ευρωπαϊκών πολιτικών δυνάμεων και να εξεύρουν τη θεσμική θέση τους στη Συνθήκη. Εκφράζω τα θερμά μου συγχαρητήρια στον εισηγητή, κ. Τσάτσο.
<P>
Η Επιτροπή υποστηρίζει με πλήρη πεποίθηση την ευέλικτη προσέγγιση του Κοινοβουλίου και επιθυμεί να υπογραμμίσει το συνταγματικό ρόλο που καλούνται να αναπτύξουν τα ευρωπαϊκά πολιτικά κόμματα στο ευρωπαϊκό δημοκρατικό πλαίσιο.
<P>
Δεν υφίσταται δημοκρατία χωρίς την παρουσία των κομμάτων. Η οικοδόμηση μιας πραγματικής ευρωπαϊκής πολιτικής διάστασης είναι δυνατή μόνο εάν συνοδεύεται από ένα ευρωπαϊκό σύστημα κομμάτων που να συμπληρώνει το σύστημα των εθνικών κομμάτων, που να επιτρέπει την ανάπτυξη μιας ευρωπαϊκής ιθαγένειας η οποία θα συμπληρώνει την εθνική ιθαγένεια.
<P>
Σε μία κοινότητα δικαίου, όπως είναι η Ευρωπαϊκή Ένωση, έχει φθάσει πλέον η στιγμή να ανρρωτηθούμε πώς θα πρέπει να προσδιορισθούν τα ευρωπαϊκά κόμματα, ποιες λειτουργίες θα πρέπει να τους ανατεθούν, ποιο είδος νομικής αναγνώρισης θα πρέπει να τους δοθεί, πώς θα καθορισθούν τα δικαιώματά τους και οι δυνατές σφαίρες της πολιτικής τους δραστηριότητας, πώς θα επιλυθεί το λεπτό πρόβλημα της χρηματοδότησής τους.
<P>
Η συνταγματική θέση των ευρωπαϊκών θεσμικών κομμάτων θα πρέπει αναμφίβολα να αναγνωρισθεί και να αναπτυχθεί. Το δικαίωμα στην ελεύθερη σύσταση, η ελευθερία γενικής πολιτικής δράσης -στην οποία αναφέρεται η πρόταση ψηφίσματος- θα πρέπει να επανεπικυρωθούν ως βασικές συνταγματικές αρχές στο ευρωπαϊκό συνταγματικό πλαίσιο. Τα ευρωπαϊκά πολιτικά κόμματα μπορούν να συμβάλουν με αποφασιστικό τρόπο στην επεξεργασία ενός πολιτικού και δημοκρατικού σχεδίου στην Ευρώπη και μπορούν επίσης να βοηθήσουν τα Ευρωπαϊκά Θεσμικά Όργανα να αντιμετωπίσουν τις προκλήσεις που θα θέσουν οι ευρωπαϊκές θεματικές, και κυρίως η γεωγραφική διάσταση της αυριανής Ευρώπης.
<P>
Γι αυτό το λόγο, η συμβολή και οι αποφάσεις των κρατών μελών κατά τη Διακυβερνητική Διάσκεψη είναι βασικές και το ίδιο το Κοινοβούλιο, με τον κατάλληλο τρόπο, αναφέρεται στις προτάσεις που έχουν παρουσιασθεί στη Διακυβερνητική Διάσκεψη. Ειδικότερα, το ζήτημα της χρηματοδότησης των πολιτικών κομμάτων παραμένει σημαντικό. Είναι απαολύτως αναγκαία η επεξεργασία μηχανισμών που να επιτρέπουν μία χρηματοδότηση των κομμάτων με σαφήνεια και διαφάνεια, χρηματοδότηση που να υπόκειται σε αποτελεσματικούς ελέγχους και που συγχρόνως να επιτρέπει στα πολιτικά κόμματα να συμβάλλουν στη διαμόρφωση μιας ευρωπαϊκής συνείδησης και να εκφράζουν την πολιτική βούληση των ευρωπαίων πολιτών. Στο σημερινό κλίμα, με κύριο χαρακτηριστικό -διάφορες παρεμβάσεις το υπογράμμισαν- την αυξάνουσα έλειψη εμπιστοσύνης των πολιτών προς την πολιτική, η ενίσχυση της πολιτικής των ευρωπαϊκών πολιτικών κομμάτων, όπως ήδη προβλέπεται από τη Συνθήκη της Ευρωπαϊκής Ένωσης, αποκτά θεμελιώδη σημασία. Το θέμα δεν είναι η επιλογή μεταξύ ενός εθνικού ή ενός ευρωπαϊκού προτύπου πολιτικών κομμάτων, μεταξύ της προάσπισης της εθνικής πολιτικής ταυτότητας και του ευρωπαϊκού ανοίγματος, αλλά η εξεύρεση προτύπων συνύπαρξης που να επιτρέπουν στην πολιτική Ευρώπη να αναπτύσσεται με πλήρη σεβασμό των βασικών δημοκρατικών αρχών και των αρχών της επικουρικότητας.

<SPEAKER ID=77 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί σήμερα, στις 12.00.

<CHAPTER ID=9>
Συμμετοχή στο θεσμικό σύστημα
<SPEAKER ID=78 NAME="Πρόεδρος">
Η ημερήσια διάταξη προβλέπει τη συζήτηση της έκθεσης ('Εγγρ. A4-0338/96) του κ. Herzog, εξ ονόματος της Επιτροπής Θεσμικών Θεμάτων, σχετικά με τη συμμετοχή των πολιτών και των κοινωνικών παραγόντων στο θεσμικό σύστημα της Ευρωπαϊκής 'Ενωσης.

<SPEAKER ID=79 NAME="Herzog">
Κύριε Πρόεδρε, αγαπητοί συνάδελφοι, η συμμετοχή των πολιτών και των κοινωνικών παραγόντων στο ευρωπαϊκό θεσμικό σύστημα είναι σήμερα μηδαμινή. Επιθυμούμε να την επεκτείνουμε ευρέως. Συμμετοχή σημαίνει κάτι παραπάνω από εκπροσώπηση, σημαίνει δυνατότητα συζήτησης των πολιτικών επιλογών, γνωμοδότηση, δυνατότητα προσωπικής παρέμβασης.
<P>
Βέβαια, ένα σημαντικό βήμα προς τον εκδημοκρατισμό επιτεύχθηκε με τη δημιουργία του Ευρωπαϊκού Κοινοβουλίου το οποίο εκλέγεται με παγκόσμια ψηφοφορία και διαθέτει εξουσία συναπόφασης. Αυτό όμως δεν είναι αρκετό, όπως αποδεικνύει το γεγονός ότι οι πολίτες έχουν χάσει την εμπιστοσύνη τους απέναντι στην Ευρωπαϊκή Ενωση, καθώς επίσης και την ίδια την έννοια της ευρωπαϊκής οικοδόμησης. Αν καθήκον του κάθε έθνους είναι να επαναπροσδιορίσει μια προοπτική ελπίδας, καθήκον της Ενωσης είναι να τα βοηθήσει σ' αυτό, κάνοντας σημαντικά βήματα προς κοινούς κοινωνικούς στόχους, προς ένα κοινό σχέδιο ανάπτυξης και προς μια αδελφική αλληλεγγύη. Αυτό θα παρακινούσε τη συμμετοχή και αυτή, με τη σειρά της, θα συνέβαλε στην επίτευξη αυτών των δεσμών και αυτών των σχεδίων.
<P>
Η έκθεση προτείνει λοιπόν την δημόσια συζήτηση επί των πολιτικών της Ενωσης με πρωτοβουλία του Ευρωπαϊκού Κοινοβουλίου, το οποίο, συγκεντρώνοντας τους ιθύνοντες, τους εκλεγμένους βουλευτές και τους κοινωνικούς παράγοντες, θα τους έθετε σε πλαίσιο κοινής συζήτησης. Ζητά από τα ευρωπαϊκά θεσμικά όργανα να εργαστούν με τους παράγοντες της κοινωνίας των πολιτών για την εκπόνηση κοινωνικών δικαιωμάτων, για την διασαφήνιση των στόχων στον τομέα της απασχόλησης, για την ύπαρξη συνοχής των οικονομικών και δημοσιονομικών πολιτικών με τους στόχους αυτούς, αποκτώντας τα αναγκαία μέσα ρύθμισης και συνεργασίας, προκειμένου ο ανταγωνισμός να μην σημάνει την καταστροφή των κοινωνικών προτύπων.
<P>
Το Ευρωπαϊκό Κοινοβούλιο και οι κοινωνικοί παράγοντες θα πρέπει να διαθέτουν ισχυρές γνωμοδοτικές εξουσίες στην Οικονομική και Νομισματική Ενωση, ενώ αντίθετα απουσιάζουν εντελώς από αυτήν. Πιστεύω μάλιστα ότι θα ήταν απαραίτητη η δυνατότητα συναπόφασης μεταξύ Κοινοβουλίου και Συμβουλίου, όσον αφορά έναν ορισμένο αριθμό επιλογών σχετικών με την νομισματική ένωση. Αλλά δεν συζητάμε αυτό.
<P>
Μια βασική πρόταση της έκθεσης έγκειται στην πραγματοποίηση μιας ειδικής ετήσιας συνεδρίασης του Ευρωπαϊκού Κοινοβουλίου, η οποία θα έπεται μιας διάσκεψης με τους εκπροσώπους της Κοινωνικής και Οικονομικής Επιτροπής και της Επιτροπής Περιφερειών, με στόχο την συζήτηση των επιλογών της οικονομικής πολιτικής. Η πληροφόρηση, γνωμοδότηση και πρωτοβουλία των πολιτών στα ευρωπαϊκά εγχειρήματα πρέπει να γίνουν μέρος της καθημερινής μας ζωής. Ο καθένας πρέπει να μπορεί να κρίνει για τον εαυτό του, έχοντας στη διάθεσή του πολλές διαφορετικές πηγές και σε συνεργασία με τους άλλους. Για το λόγο αυτό, πρέπει να είναι δυνατή η πρόσβαση σε μια υπηρεσία πληροφόρησης γενικού ενδιαφέροντος, όσο το δυνατόν περισσότερο αποκεντρωμένη. Προτείνω σχετικά, την ύπαρξη συνυπευθυνότητας μεταξύ κρατών μελών και Ευρωπαϊκής Ενωσης.
<P>
Βασική προτεραιότητα αποτελεί η αξιολόγηση των πολιτικών της Ενωσης. Πώς είναι δυνατόν να παραβλέψει κανείς το γεγονός ότι εμείς, οι βουλευτές, αλλά και οι πολίτες που εκπροσωπούμε, είμαστε τρομακτικά εξαρτημένοι από τα συστήματα πραγματογνωμοσύνης. Σήμερα αυτά μονοπωλούνται ολοκληρωτικά από τις εκτελεστικές εξουσίες. Η έκθεσή μου προτείνει να διαθέτουν οι εκλεγμένοι εκπρόσωποι την εξουσία εκπαίδευσης για την αξιολόγηση, κοινή ευθύνη με την Ευρωπαϊκή Επιτροπή και σε συνεργασία κυρίως με την Οικονομική και Κοινωνική Επιτροπή, με την Επιτροπή των Περιφερειών και με τις Επιμέρους Επιτροπές. Η έκθεση αναθέτει σε αυτές ένα βασικό ρόλο αναμετάδοσης και εμψύχωσης της γνωμοδότησης των πολιτών, των περιφερειακών συνεταιρισμών και των κοινωνικών παραγόντων στον τόπο εργασίας ή διαμονής τους.
<P>
Προωθώ πολλές προτάσεις για την προσέγγιση των εκλεγμένων βουλευτών των πολιτών και για την σημαντική ανάπτυξη των εξουσιών των συνδικάτων και των συνεταιρισμών, χωρίς τα οποία δεν θα υπήρχε ενωσιακή δημοκρατία. Σήμερα, έχουμε τη δυνατότητα να κάνουμε ένα μεγάλο βήμα προς την κατεύθυνση μιας πολιτικής ένωσης, η οποία θα βασίζεται σε μια πραγματική κοινή εξουσία των Ευρωπαίων. Η Ευρωπαϊκή Ενωση δεν πρόκειται ποτέ να γίνει ισχυρή αν παραμείνει μια συγκυριαρχία κρατών μελών, ακόμα κι αν το Συμβούλιο το υπερψηφίσει.
<P>
Η έκθεση αυτή, η οποία υλοποιήθηκε σε μεγάλο βαθμό με τους παράγοντες της κοινωνίας των πολιτών, υποκίνησε πολλές και ζωηρές συζητήσεις στο εσωτερικό της Επιτροπής Θεσμικών Οργάνων. Ευχαριστώ τους συναδέλφους, όπως τους ευχαριστώ επίσης και για την πρότασή τους για διαπραγμάτευση των όρων και των επιλογών της απόφασης με θετικό πνεύμα. Πολλοί συνάδελφοι, προσηλωμένοι στην εξουσία της εκπροσώπησης, φοβούνται μια ενδεχόμενη υπερβολή στις διαβουλεύσεις, αντίθετη προς την εξουσία της λήψης αποφάσεων. Πολλοί συάδελφοι φοβούνται ο, τιδήποτε θα μπορούσε να θέσει σε κίνδυνο την υλοποίηση της νομισματικής ένωσης. Είναι αλήθεια ότι, εγώ προσωπικά, υποστηρίζω την εξάρτηση της μετάβασης στο εύρο από την εφαρμογή νέων επιλογών οικονομικής πολιτικής και από την δημιουργία μιας κοινής οικονομικής εξουσίας. Ωστόσο, αυτό δεν αποτελεί αντικείμενο ης εν λόγω έκθεσης η οποία, αντίθετα, προσανατολίζεται -το επαναλαμβάνω- προς την οδό της συζήτησης των επιλογών οικονομικής πολιτικής.
<P>
Τέλος, αυτοί που αυστηρά υποστηρίζουν την εθνική κυριαρχία αλλά και εκείνοι που έχουν μια ουσιαστικά υπερκρατική αντίληψη της ομοσπονδιακής εξουσίας, ενοχλήθηκαν από τις προτάσεις μου. Η δική μου προοπτική είναι μια ομοσπονδία, όχι βάσει μιας εξουσίας η οποία θα ασκείται πάνω στους λαούς, αλλά μέσω ενός άμεσου και ισχυρού δεσμού μεταξύ αυτών και των κοινών θεσμικών οργάνων. Χωρίς να διακινδυνεύσω την ουσία, έκανα δύο σημαντικές παραχωρήσεις προκειμένου να καταλήξουμε σε μια μεγάλη συμφωνία. -Συντομεύω γιατί δεν έχω πολύ χρόνο. Οι συνάδελφοι μου θα επανέλθουν.- Δεν έχω κάνει αναφορά στους εθνικούς παράγοντες και δεν επέμεινα για την εγγραφή όλων των προτάσεών μου στη συνθήκη.
<P>
Γι'αυτό, καθένας μπορεί να αξιολογήσει τη σημασία των πολιτικών δεσμεύσεων που θα αναλάμβανε το Ευρωπαϊκό Κοινοβούλιο αν υιοθετούσε αυτό το κείμενο, δέσμευση η οποία πηγάζει από την ίδια του τη βούληση, ξεκινώντας από την ετήσια διάσκεψη. Είναι πράγματι ένας νέος δρόμος τον οποίον μπορούμε να δημιουργήσουμε. Είναι ένα χέρι το οποίο απλώνουμε στους συμπολίτες μας. Η άμεση συμμετοχή τους στα δρώμενα της Ευρωπαϊκής Ενωσης είναι ένα μεγαλόπνοο έργο και πιστεύω ότι εδώ βρίσκει ένα κίνητρο το οποίο έχει καταστεί σαφώς ζωτικό.

<SPEAKER ID=80 LANGUAGE="FR" NAME="Dury">
Κύριε Πρόεδρε, ο Philippe Herzog δεν μιλά ποτέ δυνατά και παθιασμένα αλλά οι απόψεις του είναι, γενικά, αποκαλυπτικές και μπορούμε να πούμε ότι στην Επιτροπή Θεσμικών Οργάνων τάραξε λίγο τα νερά. Το δημιουργικό πνεύμα που αποκάλυψε ο Philippe Herzog στις συζητήσεις που είχαμε μαζί του, μας οδηγεί στο να παραδεχτούμε ότι η έκεθσή του είναι εξαιρετική και ελπίζουμε ότι, αύριο, η πρόταση απόφασης θα ψηφιστεί με μεγάλη πλειοψηφία.
<P>
»Ο πολίτης βρίσκεται στην καρδιά του ευρωπαϊκού έργου». Με βάση αυτήν την αρχή, πρέπει να αποφευχθούν δύο σκόπελοι. Η πρώτη είναι το άλλοθι. Είναι γεγονός ότι όταν λέμε πως πρέπει να συμβουλευόμαστε του πολίτες, να τους κάνουμε να συμμετέχουν, το κάνουμε συχνά και για να εξασφαλίσουμε την οπισθοδρόμηση της ευρωπαϊκής ιδέας και την οπισθοδρόμηση των ιδεών που προωθούμε εμείς, εδώ, στο Ευρωπαϊκό Κοινοβούλιο. Η δεύτερη σκόπελος είναι η πανάκεια. Δεν σημαίνει ότι επειδή συμβουλευτήκαμε τους πολίτες και ζητήσαμε τη γνώμη τους έχουμε και καλό ευρωπαϊκό έργο. Πιστεύω ότι ο Philippe Herzog απέφυγε τις δύο αυτές σκοπέλους. Μέρος της πολιτικής αποτελεί και το να προτείνουμε στους πολίτες ένα αληθινό έργο και αυτό το καταφέραμε με το έργο της κοινωνικής και πολιτικής ένωσης.
<P>
Εξάλλου, δεν υποστηρίζουμε μόνο την πληροφόρηση, την γνωμοδότηση, τη συνεννόηση και την αξιολόγηση, αλλά και την ιδέα να βιώσουμε αυτή την δημοκρατία επιτρέποντας την ανάδειξη των πραγματικών ευρωπαϊκών δυνατοτήτων. Μιλώ για τα αληθινά ευρωπαϊκά συνδικάτα τα οποία, στο κέντρο του κοινωνικού διαλόγου, δεν θα αποτελούν μόνο μια βιτρίνα, μια παράπλευρη εξουσία, αλλά ουσιαστικούς παράγοντες της οικονομικής και κοινωνικής ζωής της Ευρώπης. Θέλω επίσης να μιλήσω και για τους συνεταιρισμούς. Είναι πια καιρός να αποκτήσουμε ένα νομικό πλαίσιο, προκειμένου να πείσουμε τους παράγοντες των ευρωπαίων πολιτών.
<P>
Δημιουργήσαμε αυτήν την δυνατότητα, η Johanna Maij-Weggen και εγώ, οργανώνοντας δημόσιες ακροάσεις. Φροντίσαμε επίσης, έτσι ώστε αυτές οι δημόσιες ακροάσεις και οι προτάσεις του Philippe Herzog να έχουν νόημα μόνο υπό την προϋπόθεση να έχουμε απέναντί μας πραγματικούς ευρωπαϊκούς συνεταιρισμούς, την ύπαρξη των οποίων θα μπορούμε να υποστηρίζουμε ακούγοντάς τους, κάνοντας διάλογο μαζί τους και μοιραζόμενοι τις συζητήσεις μας μαζί τους.

<SPEAKER ID=81 LANGUAGE="NL" NAME="Maij-Weggen">
Πρόεδρε, η έκθεση Herzog σχετικά με το μεγαλύτερο ρόλο που θα πρέπει να διαδραματίζουν οι πολίτες και οι οργανώσεις τους στο έργο της Ευρωπαϊκής Ένωσης κατατίθεται τη στιγμή που η ιρλανδική Προεδρία παρουσίασε το περίγραμμα της νέας Συνθήκης. Την Τετάρτη θα επανέλθουμε διεξοδικώς στο θέμα. Στο σχέδιο της Συνθήκης αναφέρεται επίσης ότι η Ευρωπαϊκή Ένωση θα πρέπει να ανταποκρίνεται με καλύτερο τρόπο στα ερωτήματα των πολιτών της και να μεριμνήσει για τη βελτίωση της δημοκρατικότητας και της διαφάνειας. Εκτός αυτού, οι πολίτες πρέπει να είναι σε θέση να διαδραματίζουν κάποιο ρόλο στην Ευρωπαϊκή Ένωση, όχι μόνο μέσω του Ευρωπαϊκού Κοινοβουλίου αλλά και μέσω των οργανώσεών τους. Πρόκειται για την κοινωνία των πολιτών την οποία η χριστιανοδημοκρατική παράταξη, που εκπροσωπώ, αποκαλεί θεμέλιο της κοινωνικής συνύπαρξης. Ορθώς επισημαίνεται στην έκθεση Herzog ότι η Ευρωπαϊκή Ένωση έδωσε τα τελευταία χρόνια ιδιαίτερα μεγάλη σημασία στην ενιαία αγορά, στην οικονομική και νομισματική πολιτική, και πολύ λίγη στην απασχόληση και σε κοινωνικά θέματα. Επ'αυτού θα ήθελα να παραπέμψω στην έκθεση της κ. Dury και της υποφαινόμενης, όπου τονίζουμε ότι είναι απαραίτητο να ενισχυθεί η θέση που καταλαμβάνουν στη Συνθήκη η κοινωνική πολιτική και η πολιτική απασχόλησης και χαίρομαι ιδιαιτέρως για το γεγονός ότι η ιρλανδική Προεδρία κατέθεσε σχετικώς εξήντα προτάσεις.
<P>
Στην έκθεση του κ. Herzog περιλαμβάνονται ακόμη τρεις προτάσεις στις οποίες θα ήθελα να αναφερθώ εν συντομία. Πρόκειται κατ'αρχάς για την ιδέα της ενσωμάτωσης του κοινωνικού διαλόγου στη λειτουργία των Οργάνων. Αυτό που προτείνει είναι να διοργανώνεται κάθε χρόνο μία συζήτηση σχετικά με την κοινωνικοοικονομική πολιτική, στα πλαίσια της οποίας θα τονίζονται ιδιαιτέρως η κοινωνική πολιτική και η πολιτική απασχόλησης. Στη συζήτηση αυτή θα πρέπει να δίδεται η ίδια βαρύτητα που δίδεται και στις συζητήσεις με αντικείμενο τη γεωργική πολιτική και τον προϋπολογισμό, οι οποίες διεξάγονται μία φορά το χρόνο. Παράλληλα δε, της συζήτησης αυτής θα πρέπει να προηγούνται διαβουλεύσεις με τις κοινωνικές οργανώσεις, όπως για παράδειγμα με την Οικονομική και Κοινωνική Επιτροπή και άλλους κοινωνικούς παράγοντες. Πιστεύουμε ότι πρόκειται για μία καλή ιδέα και θα ήθελα να επισημάνω, όπως επεσήμανε και η κ. Dury, ότι πριν από την έκθεση για τη Διακυβερνητική Διάσκεψη ακολουθήθηκε μία παρόμοια διαδικασία. Και σ'αυτή την περίπτωση συζητήσαμε με πάρα πολλές κοινωνικές οργανώσεις.
<P>
Υπάρχει μία δεύτερη ιδέα η οποία πιστεύω ότι αξίζει να αναφερθεί στο Σώμα. Πολύ συχνά οι συζητήσεις μας στηρίζονται σε ιδεολογικές θέσεις και διαφορές. Θα ήταν ενδεχομένως πάρα πολύ καλό να στηρίζονται σε μία περισσότερο ουδέτερη βάση, για παράδειγμα, με τη διοργάνωση καλύτερων αξιολογήσεων της ευρωπαϊκής πολιτικής, πράγμα το οποίο μπορεί να γίνει από το επονομαζόμενο Επιστημονικό Συμβούλιο για την Κυβερνητική Πολιτική. Πρόκειται για ένα θεσμό που γνωρίζουμε στην Ολλανδία και μπορώ να σας διαβεβαιώσω ότι το συμβούλιο αυτό προσφέρει συχνά μία άριστη βάση για τις πολιτικές συζητήσεις που διεξάγονται στη συνέχεια.
<P>
Η τρίτη ιδέα του κ. Herzog που θα ήθελα πάρα πολύ να υποστηρίξω αφορά την ανάπτυξη ενός ευρωπαϊκού καταστατικού για τις ευρωπαϊκές οργανώσεις των πολιτών. Πρόκειται για μία ιδέα που βρίσκεται πάρα πολύ κοντά στα σχέδια και τις απόψεις που πρότεινε και ο κ. Τσάτσος.
<P>
Η έκθεση Herzog κατέστη σημαντική. Κατ'αρχάς είχαμε πάρα πολλές αντιρρήσεις απέναντί της, χάρις όμως στη συνεργατική διάθεση του κ. Herzog, χάρις στο γεγονός ότι κατορθώσαμε να συνθέσουμε ένα μεγάλο αριθμό συμβιβαστικών τροπολογιών, η πολιτική μου ομάδα είναι σε θέση να την υποστηρίξει. Πρόκειται για μία ενδιαφέρουσα εργασία η οποία ελπίζω ότι θα εφαρμοστεί με τον ενδεδειγμένο τρόπο.

<SPEAKER ID=82 LANGUAGE="FR" NAME="Spaak">
Κύριε Πρόεδρε, θα ήθελα να συγχαρώ τον κ. Herzog, ο οποίος επέδειξε μεγάλη αποφασιστικότητα στο να διατηρήσει την απαραίτητη συνοχή στο κείμενό του, αλλά και φρόντισε να το αφήσει ανοιχτό στις τροπολογίες των άλλων ομάδων.
<P>
Το αρχικό κείμενο γέννησε μια σειρά από ερωτήματα. Οσον αφορά το κοινωνικό κεφάλαιο, φάνηκε ότι έθετε δύο προληπτικά μέτρα. Το πρώτο, σύμφωνα με τον εισηγητή, είναι η εκ νέου εξισορρόπηση, στον τομέα της απασχόλησης και της κοινωνικής πολιτικής, μιας ευρωπαϊκής πολιτικής η οποία μπορεί να θεωρηθεί πολύ επικεντρωμένη στον νομισματικό τομέα. Λέω «μπορεί» να θεωρηθεί γιατί νομίζω ότι δόθηκε πολύ μικρή σημασία στις πολιτικές των διαρθρωτικών ταμείων, για να μην μιλήσουμε για την εφαρμογή της Λευκής Βίβλου, της οποίας γνωρίζουμε την τύχη που της επεφύλαξαν τα διάφορα κράτη μέλη.
<P>
Το δεύτερο προληπτικό μέτρο, παραμένει ο μη καθησυχασμός των Ευρωπαίων με μάταιες υποσχέσεις για δυνατότητες δημιουργίας θέσεων εργασίας σε ευρωπαϊκό επίπεδο. Η πολιτική αυτή, ας το υπενθυμίσουμε, εξακολουθεί να αποτελεί αρμοδιότητα των κρατών μελών, ακόμα κι αν η Ευρώπη φέρει την ευθύνη πληροφόρησης και συνεργασίας.
<P>
Με αυτό το σκεπτικό, κρίναμε σημαντικό το διαχωρισμό των δράσεων ευαισθητοποίησης με τις οποίες είναι επιφορτισμένο το Ευρωπαϊκό Κοινοβούλιο και τα εθνικά κοινοβούλια, χωρίς να επέλθει σύγχυση στα είδη. Η πληροφόρηση είναι προφανώς σημαντική, ωστόσο οι σφαίρες αρμοδιοτήτων πρέπει να παραμείνουν αυστηρά καθορισμένες, θεωρώ μάλιστα ότι αυτό αποτελεί βασική προϋπόθεση για να διατηρηθούν αρμονικές οι σχέσεις μεταξύ των δύο θεσμικών οργάνων.
<P>
Προσέξαμε επίσης να μην επιβαρύνουμε τη Συνθήκη με μια σειρά υποχρεώσεων. Το λάβαμε σοβαρά υπόψη, κύριε Herzog. Η αρχή της οργάνωσης μιας ετήσιας διάσκεψης, με στόχο την ενημέρωση σχετικά με την οικονομική κατάσταση και την κατάσταση του τομέα της απασχόλησης, προκύπτει από τη βούληση του Ευρωπαϊκού Κοινοβουλίου και είμαι σίγουρος ότι υπάρχει μια πλειοψηφία μελών του, η οποία είναι προσηλωμένη στην ιδέα μιας τέτοιας αξιολόγησης.
<P>
Συμφωνούμε με την τροπολογία συμβιβασμού στην παράγραφο 33. Προτιμάτε μια πιο ευέλικτη συνταγή από εκείνη των ενιαίων διαδικασιών που υποστηρίξαμε. Προσθέτετε στο κείμενο σας την ιδέα ενός κοινού χαρακτήρα του ευρωβουλευτή. Αποσύρουμε την τροπολογία 11 στην παράγραφο 23.
<P>
Τέλος, σας ευχαριστώ, κύριε Herzog, για τις πολύ ενδιαφέρουσες συζητήσεις που είχαμε και εύχομαι καλή τύχη στην έκθεσή σας.

<SPEAKER ID=83 LANGUAGE="ES" NAME="Mohamed Alν">
Κύριε Πρόεδρε, αξιότιμοι κύριοι βουλευτές, εφόσον η οικοδόμηση των Ευρώπης των πολιτών αποτελεί έναν από τους βασικούς μας στόχους, η έκθεση του κ. Herzog σχετικά με τη συμμετοχή των πολιτών και των κοινωνικών εταίρων στο θεσμικό σύστημα της Ευρωπαϊκής Ένωσης αποτελεί χωρίς αμφιβολία μια σημαντική συμβολή στην εκπλήρωση αυτού του στόχου.
<P>
Αν και είναι βέβαιο ότι οι αιτίες της κρίσης αξιοπιστίας την οποία διέρχεται το δημοκρατικό μας σύστημα είναι διάφορες, θεωρούμε ότι ανάμεσά τους ξεχωρίζει το γεγονός ότι έχουν συγκεντρωθεί υπερβολικές εξουσίες στα κυβερνητικά θεσμικά όργανα και στους εμπειρογνώμονες, σε βάρος των παραγόντων που εκπροσωπούν την κοινωνία των πολιτών. Η οικοδόμηση της Ευρωπαϊκής Ένωσης αναπτύχθηκε δίχως την ενεργό συμμετοχή των πολιτών, και αυτό πρέπει να διορθωθεί σύντομα αν δεν επιθυμούμε να διατρέξουμε τον κίνδυνο να αποτύχουμε στην εκπλήρωση των στόχων μας.
<P>
Το έγγραφο που παρουσιάζει σήμερα ο κ. Herzog εξ' ονόματος της Επιτροπής Θεσμικών Θεμάτων είναι μια έκθεση που δεν καταφεύγει πίσω από τις μεγάλες δηλώσεις αρχών σχετικά με τη συμμετοχή, αλλά, εντελώς αντίθετα, πρεσβεύει μια βαθιά αλλαγή στις αντιλήψεις, η οποία συνοδεύεται από συγκεκριμένες προτάσεις.
<P>
Ο εισηγητής πέτυχε να επικεντρώσει την έκθεσή του στη δημόσια συζήτηση των πολιτικών της Ευρωπαϊκής Ένωσης, βασιζόμενος σε δύο μέσα: την πρόσβαση όλων σε μια ποιοτική πληροφόρηση και τη διεξαγωγή διαβουλεύσεων. Η συζήτηση σχετικά με τις πολιτικές επιλογές αποτελεί βασικό δικαίωμα, σήμερα όμως, η άσκηση του εν λόγω δικαιώματος είναι στην πράξη εξαιρετικά δύσκολη. Η πρόταση της έκθεσης να θεσμοθετηθεί μια ετήσια διάσκεψη σχετικά με τις ευρωπαϊκές πολιτικές όπου θα διεξάγεται δημόσιος διάλογος μεταξύ των βουλευτών και των εκτελεστικών εξουσιών με εκπροσώπους των κοινωνικών εταίρων θα συνέβαλε στην κάλυψη αυτού του κενού.
<P>
Όσον αφορά την πληροφόρηση, είναι σημαντικό ότι ο εισηγητής εφιστά την προσοχή στη βασική της διάσταση, δηλαδή στην αξιολόγηση των πολιτικών. Ο κ. Herzog θέτει επίσης επιτυχώς το θέμα της διαβούλευσης, προτείνοντας το καθήκον της προώθησής της να ανατεθεί στην Επιτροπή των Περιφερειών και στην Οικονομική και Κοινωνική Επιτροπή, με την ενίσχυση του ρόλου των θεσμικών αυτών οργάνων.
<P>
Για όλους αυτούς τους λόγους, θεωρούμε ότι η έγκριση της έκθεσης αυτής συνεπάγεται ένα πολύ σημαντικό βήμα στη διαδικασία της οικοδόμησης της Ευρώπης των πολιτών, γι' αυτό και η Ομάδα μας της προσφέρει την υποστήριξή της, και συνεπώς θα την υπερψηφίσει.

<SPEAKER ID=84 LANGUAGE="SV" NAME="Schφrling">
Κύριε Πρόεδρε, σε γενικές γραμμές οι Πράσινοι συμφωνούν με την έκθεση του κου Herzog για την συμμετοχή των πολιτών και των κοινωνικών εταίρων στην δνωση, το σύστημα και την Διακυβερνητική Διάσκεψη. Νομίζω ότι ο κος Herzog έκανε μια καλή προσπάθεια να δομήσει τα προβλήματα του δημοκρατικού ελλείματος και της έλλειψης διαφάνειας και ελέγχου. Θα θέλαμε εντούτοις να είχαμε μια πιο ξεκάθαρη και σαφή διατύπωση όσον αφορά το πως θα μπορούσαν οι πολίτες να συμμετέχουν και πως θα γίνει αυτή η διαβούλευση για την εξέλιξη της δνωσης, π.χ. όσον αφορά την μετάβαση σε περισσότερη υπερεθνικότητα, την Europol κ.λ.π. Πως θα εμπλακούν οι πολίτες σ'αυτό; δνα από τα καλύτερα εργαλεία που έχουμε, εκτός του διαλόγου με τους πολίτες, είναι να τους δώσουμε πραγματική επιρροή μέσω δημοψηφισμάτων, κάτι το οποίο νομίζω έπρεπε να είχε αναφερθεί.
<P>
Είμαι απολύτως εναντίον αυτού που αναφέρεται στην πρόταση για την βελτίωση της πληροφόρησης για την Ευρωπαϊκή ολοκλήρωση μέσω συνθηκών μεταξύ των μέσων μαζικής ενημέρωσης, της κοινότητας και των κρατών μελών. τα μέσα μαζικής ενημέρωσης πρέπει να είναι εντελώς ελεύθερα από δεσμεύσεις, συμβάσεις και συμφωνίες, αλλιώς δεν θα είναι αξιόπιστα.
<P>
Μετά, κύριε Πρόεδρε, πρέπει να πω ότι είμαι επίσης πολύ απογοητευμένος από την πρόταση αναθεώρησης της Συνθήκης που ήρθε και δεν περιέχει τίποτα περί της αρχής της δημοσιοποίησης, της διαφάνειας και της επίβλεψης. Βρίσκεται σε απολύτως λάθος κατεύθυνση, και ελπίζω ότι η έκθεση του κου Herzog μπορεί να το αλλάξει αυτό λίγο.

<SPEAKER ID=85 LANGUAGE="PT" NAME="Barros Moura">
Κύριε Πρόεδρε, αυτή η εξαίρετη πρόταση ψηφίσματος του συναδέλφου μας κ. Herzog έχει την αρετή ότι ανοίγει τη συζήτηση σχετικά με τους συγκεκριμένους τρόπους συμμετοχής των πολιτών, των οργανώσεων και των κοινωνικών παραγόντων στη διαδικασία ευρωπαϊκής οικοδόμησης. Πρόκειται για μία σημαντική αρετή. 'Ομως θεωρώ ότι η έκθεση αξίζει, ακόμη περισσότερο από αυτό, για την επιβεβαίωση ότι η διαδικασία ευρωπαϊκής οικοδόμησης πρέπει να είναι μία διαδικασία με στόχους και σκοπούς τους οποίους θα συμμερίζεται η κοινωνία, διαθέτοντας τη συνενοχή των πολιτών και των διαφόρων κοινωνικών παραγόντων.
<P>
Περισσότερο από μία κριτική, αυτό σημαίνει υποστήριξη της επείγουσας υπέρβασης της μεθόδου, που επικρατεί ακόμη σήμερα, να οικοδομείται η Ευρώπη με βάση τη δημιουργία de facto καταστάσεων, τις περίφημες καταστάσεις de facto αλληλεγγύης, και τη συναίνεση μίας φωτισμένης, ακτιβιστικής πρωτοπορίας που είναι δεσμευμένη στη διεθνοποίηση της οικονομίας, της κοινωνίας και της πολιτικής εξουσίας. Η μέθοδος αυτή παρήγαγε εξαίρετα αποτελέσματα. Γι'αυτό βρισκόμαστε στο υψηλό επίπεδο ολοκλήρωσης που έχουμε σήμερα.
<P>
Αλλά η σημερινή κρίση της διαδικασίας ολοκλήρωσης δείχνει ότι η μέθοδος έχει εξαντληθεί. Οι πρότασεις του κ. Herzog έχουν στόχο, λοιπόν, στο επίπεδο της Ευρωπαϊκής 'Ενωσης, να δώσουν απάντηση στην κρίση της πολιτικής και της αντιπροσωπευτικότητας που, για διάφορους λόγους, πλήττει τα δημοκρατικά συστήματα. Στην περίπτωση της Ευρωπαϊκής 'Ενωσης, η κρίση επιδεινώνεται, εάν δούμε την τεράστια απόσταση η οποία χωρίζει την 'Ενωση από τους πολίτες. Γι'αυτό και έχει σημασία, πέρα από την υπεροχή της λαϊκής ετυμηγορίας που θέλω εδώ να τονίσω, να συνδυασθεί η ενίσχυση της αντιπροσωπευτικής δημοκρατίας με τη συμμετοχική δημοκρατία για να καταπολεμηθεί το δημοκρατικό έλλειμμα.
<P>
Είναι σημαντικός ο συνδυασμός του ευρωπαϊκού, εθνικού και περιφερειακού επιπέδου συμμετοχής και ο έντονος εκδημοκρατισμός των ευρωπαϊκών θεσμών συμετοχής, όπως η Οικονομική και Κοινωνική Επιτροπή, καθώς και η προώθηση της συμετοχής των κοινωνικών εταίρων, τονίζω, των κοινωνικών εταίρων, σε εθνικό επίπεδο, για να καλυφθεί το έλλειμμα αποτελεσματικής σύνδεσης στη βάση των οργανώσεων ευρωπαϊκού επιπέδου όπως η ΟΚΕ. Για τους ίδιους λόγους πρέπει να δωθεί ώθηση στη συμμετοχή των κοινωνικών ενώσεων και των μη συνδικαλιστικών ΜΚΟ.
<P>
'Ενα από τα σημεία στα οποία απουσιάζει περισσότερο η επιρροή του ελέγχου και της αξιολόγησης των πολιτών και των ΜΚΟ είναι ο καθορισμός των μεγάλων μακροοικονομικών προσανατολισμών των οποίων οι πολίτες αισθάνονται μόνο τα κοινωνικά αποτελέσματα, που είναι συχνά αρνητικά. Εγώ πιστευω ότι, γι'αυτό το λόγο, η συζήτησή μας δεν είναι βασικά μία συζήτηση επί της μορφής. Πρέπει να είναι, επίσης, μία συζήτηση επί του περιεχομένου των ευρωπαϊκών οικονομικών και κοινωνικών πολιτικών. Για να βελτιωθεί η συμμετοχή των πολιτών, είναι απαραίτητο αυτοί να ταυτιστούν με την πολιτκκή και αυτή να τροποποιηθεί σε βάθος ώστε να ικανοποιεί τις θεμελιώδεις ανάγκες και προσδοκίες των πολιτών.

<SPEAKER ID=86 LANGUAGE="DE" NAME="Rack">
Kύριε Πρόεδρε, το Eυρωπαϊκό Kοινοβούλιο, ή καλύτερα η Eπιτροπή Θεσμικών Θεμάτων, διοργάνωσε δημόσιες ακροάσεις πολιτών για την προετοιμασία της Διακυβερνητικής Διάσκεψης. Oι κυρίες Dury και Maij-Weggen επεσήμαναν ήδη ότι κάτι τέτοιο θα 'πρεπε να το κάνουμε συχνότερα. Διότι χρειαζόμαστε τους πολίτες για την περαιτέρω οικοδόμηση και εδραίωση της Eυρώπης, και η Eυρώπη έχει να προσφέρει πολλά στους πολίτες.
<P>
Oι δημόσιες ακροάσεις τότε - το επεσήμανα ήδη αυτό - απέφεραν πολλά. Ήταν επίσης δυνατόν, πολλά απ' αυτά που έφεραν οι πολίτες στις Bρυξέλλες, να τα συμπεριλάβουμε στην έκθεση Dury/Maij-Weggen, και συνεπώς και στις διαβουλεύσεις για τη Διακυβερνητική Διάσκεψη. Γι' αυτό και η ιδέα αυτή, του να ενσωματώσουμε τους συμμετέχοντες εντονότερα στην ευρωπαϊκή διαδικασία, ήταν κάτι θετικό. Oι δημόσιες ακροάσεις, όμως τότε, έδειξαν ακόμη ότι τα αδύνατα σημεία εξακολουθούσαν να υπάρχουν στην παρουσίαση αυτή και υπάρχουν ακόμη. Aφενός επεσήμαναν, ή μας άφησαν να καταλάβουμε, ότι κατά κύριο λόγο εκείνοι που, ούτως ή άλλως, είναι πολύ καλά οργανωμένοι, εκμεταλλεύονται και πάλι τις δυνατότητες τέτοιων ακροάσεων πολιτών για να έλθουν στις Bρυξέλλες, στις συζητήσεις αυτές. H ίδια η βάση, σε πολλές περιπτώσεις, δεν ακούγεται έτσι όπως θα επιθυμούσαμε. Aπό την άλλη μεριά πάλι, οι εκδηλώσεις των οργάνων των Bρυξελλών είναι σημαντικές και αναπόφευκτες. Aλλά βεβαίως υπάρχουν ήδη πάρα πολλά μέσα. Mερικά απ' αυτά, που εν μέρει προτάθηκαν και σ' αυτή την έκθεση, μάς φαίνονται, υπό το πρίσμα αυτό, σχεδόν ατροφικά.
<P>
Σχετικά με το θέμα αυτό, θα ήθελα να αναφέρω δύο προτάσεις. Tην πρώτη την έκανε η Eπιτροπή Περιφερειακής Πολιτικής; ότι δηλαδή θα πρέπει να ακολουθήσουμε τη συνήθη οδό, να πάρουμε στα σοβαρά την επικουρικότητα και να κάνουμε κυρίως χρήση των αρμοδιοτήτων, εκεί όπου υπάρχουν πράγματι. Tη δεύτερη την έκανε η Eπιτροπή Πολιτισμού; να δεσμεύουμε δηλαδή τους πολίτες εκεί όπου αυτοί θα έλθουν για πρώτη φορά σε αντιπαράθεση με το θέμα «Eυρώπη», δηλαδή στα σχολεία και στην εκπαιδευτική διαδικασία.

<SPEAKER ID=87 NAME="Monti">
Κύριε Πρόεδρε, κύριοι βουλευτές, η Επιτροπή συγχαίρει θερμά τον εισηγητή, κ. Herzog, και την Επιτροπή Θεσμικών Θεμάτων για τη εξαιρετική εργασία που επετέλεσαν και που έφερε στο κέντρο της πολιτικής συζήτησης το σημαντικότατο ζήτημα της ενεργούς συμμετοχής των πολιτών και των κοινωνικών παραγόντων στην ευρωπαϊκή οικοδόομηση. Η Επιτροπή συμφωνεί απολύτως με την έμφαση που δίδει το Κοινοβούλιο στο ρόλο της κοινωνίας των πολιτών για την ανάπτυξη μιας πραγματικής ευρωπαϊκής συνείδησης. Η διαδικασία κοινοτικής ενσωμάτωσης έχει ήδη ζωή μισού αιώνα και σε αυτό το μισό αιώνα επέτρεψε στις χώρες μας να πραγματοποιήσουν καταπληκτικές οικονομικές και κοινωνικές προόδους.
<P>
Αυτή τη στιγμή, εντούτοις, διαπιστώνουμε ότι η κοινή γνώμη μοιάζει σαν να έχει προσβληθεί από μία υφέρπουσα, γενική έλλειψη εμπιστοσύνης απέναντι σε κάθε τι το θεσμικό. Η Ευρώπη θα πρέπει συνεπώς να πλησιάσει τον πολίτη: μία πραγματική δημοκρατική διαδικασία περνάει από την άμεση συμμετοχή των πολιτών στο σύνολο των πολιτικών της Ένωσης και βασίζεται στην ανάπτυξη των δημοκρατικών ελέγχων, των οποίων το Ευρωπαϊκό Κοινοβούλιο είναι ο φυσικός χειριστής.
<P>
Οι μηχανισμοί ελέγχου και αξιολόγησης των ευρωπαϊκών πολιτικών, όντως, υφίστανται ήδη -αναμφίβολα θα πρέπει να ενισχυθούν- και βρίσκουν την καλύτερη έκφρασή τους στη σχέση εμπιστοσύνης που υπάρχει μεταξύ Επιτροπής και Κοινοβουλίου. Η ανάπτυξη μιας ευρωπαϊκής πολιτικής διάστασης απαιτεί τη βελτίωση της ενημέρωσης των πολιτών, μεγαλύτερη διαφάνεια των Θεσμικών Οργάνων, έναν σε βάθος κοινωνικό διάλογο.
<P>
Ένα από τα κεντρικά προβλήματα της ευρωπαϊκής κοινωνίας -το γνωρίζουμε καλά- αποτελεί η ανησυχία σχετικά με το κοινωνικό μας πρότυπο. Η Επιτροπή θεωρεί ότι μόνο με έναν σε βάθος διάλογο μεταξύ όλων των κοινωνικών εταίρων, σε ευρωπαϊκό όπως και σε εθνικό και τοπικό επίπεδο, θα εξευρεθούν οι αναγκαίες λύσεις. Ο κοινωνικός διάλογος, κατά τομείς και σε τοπικό επίπεδο, απότελεί εξάλλου μία βασική ιδέα του συμφώνου εμπιστοσύνης για την απασχόληση του Προέδρου Santer και της Επιτροπής.
<P>
Επιπλέον, η Επιτροπή έχει πλήρη επίγνωση της σημασίας της διεύρυνσης του διαλόγου με την κοινωνία των πολιτών. Θα ήθελα να υπενθυμίσω ότι ενημερωτικές δράσεις που δρομολόγησε πρόσφατα το Ευρωπαϊκό Κοινοβούλιο και η Επιτροπή, στα πλαίσια του προγράμματος PRINCE -οι δράσσεις «Πολίτες της Ευρώπης», »Ας οικοδομήσουμε μαζί την Ευρώπη» και η ενημερωτική δράση «Ενιαίο Νόμισμα»- μέσω της διάδοσης της πληροφόρησης, επιδιώκουν ακριβώς την προώθηση της γενικής και συγκεκριμένης συνειδητοποίησης των προσφερομένων δυνατοτήτων, των προόδων που έχουν επιτελεσθεί και που αυτή τη στιγμή πραγματοποιούνται στην Ευρώπη.
<P>
Για να πλησιάσει τους πολίτες της, η Ευρώπη θα πρέπει να αντιμετωπήσει τις θεματικές που τους ενδιαφέρουν ιδιαίτερα και βρίσκονται κοντά στα προβλήματά τους, αλλά για να αποφευχθεί η αίσθηση στους πολίτες ότι τους επιβάλλεται η Ευρώπη, για να οικοδομηθεί μία Ευρώπη για τους πολίτες και μαζί τους, θα πρέπει να προωθηθεί η πολιτική και κοινωνική συμμετοχή τους με όλα τα μέσα που διαθέτουμε.
<P>
Η περάτωση της Διακυβερνητικής Διάσκεψης, η υιοθέτηση του ενιαίου νομίσματος, οι ευκαιρίες που προσφέρει η ενιαία αγορά, οι προοπτικές της διεύρυνσης: είναι οι προκλήσεις που θα πρέπει να αντιμετωπίσουμε και που απαιτούν τη συναίνεση και τη συμμετοχή πολιτών με πλήρη επίγνωση των όσων διακυβεύονται, πολιτών ενημερωμένων, ενεργών υποκειμένων της ευρωπαϊκής οικοδόμησης.
<P>
Σας ευχαριστώ για την προσοχή σας και συγχαίρω για άλλη μία φορά τον εισηγητή.

<SPEAKER ID=88 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.
<P>
(Η συνεδρίαση διακόπτεται στις 20.15)

