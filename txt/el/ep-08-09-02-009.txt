<CHAPTER ID="009">
Παρουσίαση από το Συμβούλιο του σχεδίου γενικού προϋπολογισμού - Οικονομικό έτος 2009 (συζήτηση)
<SPEAKER ID="804" NAME="Πρόεδρος">
" ημερήσια διάταξη προβλέπει τη συζήτηση σχετικά με την παρουσίαση από το Συμβούλιο του σχεδίου γενικού προϋπολογισμού για το οικονομικό έτος 2009. Ως εκ τούτου, καλωσορίζω τον Éric Woerth, Υπουργό Προϋπολογισμού, Λογαριασμών Δημοσίου και Δημόσιας Διοίκησης, ως εκπρόσωπο της Προεδρίας του Συμβουλίου.
<SPEAKER ID="195" NAME="Éric Woerth">
Προεδρεύων του Συμβουλίου. - (FR) Κύριε Πρόεδρε, κυρίες και κύριοι, είναι τιμή και χαρά για μένα να μιλώ σήμερα στο Σώμα σας για δύο λόγους: πρώτον, επειδή το Κοινοβούλιό σας αποτελεί την καρδιά της ευρωπαϊκής δημοκρατίας. " γαλλική Προεδρία τρέφει τεράστιο σεβασμό και θαυμασμό για το έργο που έχετε επιτελέσει σε ό,τι αφορά τη στήριξη της ευρωπαϊκής ολοκλήρωσης, και η καλύτερη δυνατή απόδειξη της προθυμίας μας να βοηθήσουμε την Ευρώπη να βαδίσει μπροστά μαζί δόθηκε από τον Γάλλο Πρόεδρο στην ομιλία του στο Στρασβούργο τον Ιούλιο. Αυτό το ίδιο πνεύμα με καθοδηγεί και το συμμερίζονται οι συνάδελφοί μου στη γαλλική κυβέρνηση. Δεύτερον, επειδή το σχέδιο προϋπολογισμού για το οικονομικό έτος 2009, το οποίο σας παρουσιάζω σήμερα εδώ, εγκρίθηκε ομόφωνα από το Συμβούλιο στις 17 Ιουλίου. Αυτή η ομοφωνία δείχνει ότι αυτό το σχέδιο προϋπολογισμού είναι ισορροπημένο και ότι επιτρέπει σε όλες τις κυβερνήσεις της ΕΕ να ταυτιστούν με αυτό.
<P>
Οι αρχικές επαφές μας παρείχαν μια υγιή βάση για τη συνέχιση της διαδικασίας του προϋπολογισμού. Ο τριμερής διάλογος και οι συναντήσεις διαβούλευσης διεξήχθησαν σε μια εποικοδομητική ατμόσφαιρα. Έχουμε καταλήξει ήδη σε συμφωνία σε έξι δηλώσεις και είμαι βέβαιος ότι θα μπορέσουμε να συμφωνήσουμε σε πολλά άλλα ζητήματα κοινού ενδιαφέροντος.
<P>
Μπορώ να σας διαβεβαιώσω ότι το Συμβούλιο είναι έτοιμο να συνεχίσει αυτόν τον διάλογο υψηλής ποιότητας, προκειμένου να διασφαλίσει μια συμφωνία για τον προϋπολογισμό του 2009, η οποία να είναι ικανοποιητική για όλους.
<P>
Αυτή η συμφωνία θα πρέπει να συμμορφώνεται με τρεις αρχές: η πρώτη είναι να διασφαλίσει τη χρηματοδότηση των πολιτικών προτεραιοτήτων της Ευρωπαϊκής Ένωσης - και συγκροτήσαμε ένα δημοσιονομικό πλαίσιο για την περίοδο από το 2007 έως το 2013, το οποίο πρέπει να εφαρμόσουμε προκειμένου να πετύχουμε τους στόχους μας όσον αφορά στην ανταγωνιστικότητα, τη συνοχή και την ανάπτυξη. " δεύτερη είναι να τηρήσει τους κανόνες δημοσιονομικής πειθαρχίας και ορθής οικονομικής διαχείρισης που έχουν διατυπωθεί στη διοργανική συμφωνία. Οι δαπάνες πρέπει να παραμείνουν εντός των ορίων που έχουν καθοριστεί από την εν λόγω συμφωνία και πρέπει να διατηρηθούν επαρκή περιθώρια κάτω από τα ανώτατα όρια για τους διάφορους τομείς. " τρίτη αρχή απαιτεί οι πιστώσεις να προσαρμοστούν έτσι ώστε να λαμβάνουν υπόψη τις πραγματικές ανάγκες. Συγκεκριμένα, πρέπει να λάβουμε υπόψη προηγούμενες εκτελέσεις του προϋπολογισμού, προκειμένου να μπορέσουμε να καθορίσουμε την πραγματική ικανότητά μας στην υλοποίηση τομεακών πολιτικών. Επιπλέον, από την κατάρτιση της δημοσιονομικής προοπτικής το 1988, ο κοινοτικός προϋπολογισμός πάντα υπόκειτο σε υποχρησιμοποίηση των πιστώσεων πληρωμών. Χάρη στις προσπάθειες της Επιτρόπου Dalia Grybauskaité, η εκτέλεση του προϋπολογισμού βελτιώνεται, όμως οι αβεβαιότητες σχετικά με το οικονομικό έτος 2009 εξακολουθούν να είναι σημαντικές και δεν υπάρχουν στοιχεία σε αυτό το σημείο που να δείχνουν ότι το 2009 θα διαφέρει από τα προηγούμενα έτη.
<P>
Είναι επίσης σημαντικό να προστατεύσουμε τα συμφέροντα των ευρωπαίων φορολογουμένων -αυτό ισχύει ακόμη περισσότερο δεδομένου του σημερινού οικονομικού κλίματος- και έτσι πρέπει να αποφύγουμε, όσον το δυνατόν περισσότερο, την ένταξη στον προϋπολογισμό οποιωνδήποτε πιστώσεων δεν μπορούν να αξιοποιηθούν. Ο στόχος ενός ρεαλιστικού και ισορροπημένου προϋπολογισμού ήταν, λοιπόν, η καθοδηγητική αρχή για το έργο του Συμβουλίου.
<P>
Πριν σας παρουσιάσω τους καρπούς του έργου του, θα ήθελα να πω λίγα λόγια για τον μηχανισμό ταχείας ανταπόκρισης στις αυξανόμενες τιμές των τροφίμων στις αναπτυσσόμενες χώρες. Οι συζητήσεις μας τις επόμενες εβδομάδες θα επικεντρωθούν σε αυτό το ζήτημα. Το Ευρωπαϊκό Συμβούλιο στις 19 και 20 Ιουνίου έδωσε ισχυρή πολιτική ώθηση, επικροτώντας την πρόθεση της Επιτροπής να παρουσιάσει μια πρόταση για ένα νέο χρηματοδοτικό μέσο για τη στήριξη της γεωργίας στις αναπτυσσόμενες χώρες. Ωστόσο, η εντολή του Ευρωπαϊκού Συμβουλίου είναι αρκετή σαφής ως προς αυτό: τηρεί απαρέγκλιτα την τρέχουσα δημοσιονομική προοπτική ότι πρέπει να βρεθεί μια λύση.
<P>
Γνωρίζω ότι το Ευρωπαϊκό Κοινοβούλιο δεν συμμερίζεται σήμερα την άποψη αυτή. Παρόλα αυτά, το Συμβούλιο θα αξιολογήσει την πρόταση που εγκρίθηκε από την Επιτροπή στις 18 Ιουλίου από αυτήν την οπτική.
<P>
Τέλος, σας θυμίζω ότι το Ευρωπαϊκό Συμβούλιο μόλις χθες επαναβεβαίωσε την προθυμία του να ενισχύσει τις προσπάθειες ανασυγκρότησης στη Γεωργία, συμπεριλαμβανομένων των περιοχών της Νότιας Οσετίας και της Αμπχαζίας, επιπλέον των 6 εκατομμυρίων ευρώ επείγουσας βοήθειας που έχουν ήδη καταβληθεί. " ΕΕ θα λάβει λοιπόν την πρωτοβουλία να συγκαλέσει σύντομα μια διεθνή διάσκεψη, προκειμένου να βοηθήσει στην ανασυγκρότηση της Γεωργίας. Το χθεσινό Ευρωπαϊκό Συμβούλιο ζήτησε από το Συμβούλιο και την Επιτροπή να ξεκινήσουν προετοιμασίες για τη διάσκεψη αυτή.
<P>
Θα ήθελα τώρα να σας παρουσιάσω την ουσία του σχεδίου προϋπολογισμού για το 2009, που εκπόνησε το Συμβούλιο.
<P>
Προτείνουμε έναν προϋπολογισμό 134 δισεκατομμυρίων ευρώ σε πιστώσεις αναλήψεων υποχρεώσεων, που ισοδυναμεί με 469 εκατομμύρια ευρώ λιγότερα απ' ό,τι στο προσχέδιο προϋπολογισμού. " αύξηση σε πιστώσεις αναλήψεων υποχρεώσεων ισοδυναμεί, επομένως, με το 2,8% συγκριτικά με το 2008 και ως εκ τούτου διατηρούνται οι συνολικές δυνατότητες αναλήψεων υποχρεώσεων της ΕΕ.
<P>
Όσο για τις πιστώσεις πληρωμών, το Συμβούλιο έκανε μια τροποποίηση που περιορίστηκε σε 1,7 δις ευρώ συγκριτικά με το προσχέδιο προϋπολογισμού. Όπως είχατε ζητήσει τα προηγούμενα χρόνια, το Συμβούλιο δεν πραγματοποιεί γενικές περικοπές σε όλους τους τομείς. Αυτή η μείωση βασίζεται, αντιθέτως, σε λεπτομερή ανάλυση της εκτέλεσης του προϋπολογισμού το 2007 και του 2008, και σε μια ρεαλιστική προσέγγιση στη δυναμική των προς εφαρμογή και ολοκλήρωση κοινοτικών προγραμμάτων. Έτσι, το σχέδιο προϋπολογισμού ανέρχεται σε 115 δισεκατομμύρια ευρώ σε πιστώσεις πληρωμών.
<P>
" μείωση του επιπέδου των πιστώσεων πληρωμών το 2009 -και θα ήθελα να τονίσω το σημείο αυτό- δεν αποτελεί έκπληξη. Είχε εκληφθεί ως δεδομένο όταν εγκρίθηκε το δημοσιονομικό πλαίσιο για την περίοδο 2007-2013. Εάν το ανώτατο όριο στις πιστώσεις πληρωμών για το 2009 είναι κατά πολύ χαμηλότερο από ό,τι το 2008 και το 2010, αυτό μπορεί να εξηγηθεί, συγκεκριμένα, από κινήσεις σε πιστώσεις για την πολιτική συνοχής, η οποία θα επηρεαστεί το 2009 από το τέλος της περιόδου προγραμματισμού 2000-2006 και από μία σταδιακή αύξηση κατά την περίοδο προγραμματισμού 2007-2013. Επίσης, δεν είχαμε κάποια ένδειξη ότι τα νέα προγράμματα μπορούν να ξεκινήσουν πιο γρήγορα. Αντιθέτως, ο μηχανισμός για την παρακολούθηση της υιοθέτησης συστημάτων διαχείρισης και ελέγχου και μεγάλων έργων δείχνει ότι ξεκινούν με πολύ αργό ρυθμό. Έτσι, από τα 433 προγράμματα υπάρχουν μόνο δύο, στην Ουγγαρία, για τα οποία πραγματοποιήθηκαν ενδιάμεσες πληρωμές.
<P>
Έτσι, το επίπεδο των πιστώσεων πληρωμών στο σχέδιο προϋπολογισμού μας είναι ρεαλιστικό και προσαρμοσμένο στις ανάγκες της Ένωσης.
<P>
Λιγοστά σημεία πρέπει να υπογραμμιστούν για κάθε τομέα ξεχωριστά.
<P>
Αναφορικά με τον τομέα "Ανταγωνιστικότητα για ανάπτυξη και απασχόληση", το Συμβούλιο προσδίδει μεγάλη βαρύτητα στην εφαρμογή της στρατηγικής της Λισαβόνας. Διασφάλισε λοιπόν την παροχή επαρκούς χρηματοδότησης, ιδιαίτερα για προγράμματα έρευνας και τεχνολογικής ανάπτυξης, για τα διευρωπαϊκά δίκτυα και για τη βελτίωση της ποιότητας της εκπαίδευσης και της διά βίου μάθησης. Το Συμβούλιο περιόρισε την αύξηση στις πιστώσεις αναλήψεων υποχρεώσεων βάσει της ανάλυσης της δυναμικής των προς εφαρμογή προγραμμάτων, όπως ήδη ανέφερα.
<P>
Παρόλα αυτά, θα ήθελα να υπογραμμίσω ότι σε αυτό το πλαίσιο η αύξηση στις πιστώσεις αναλήψεων υποχρεώσεων είναι αρκετά σημαντική για τα προγράμματα προτεραιότητας. Για παράδειγμα, σε σύγκριση με το 2008, το πρόγραμμα πλαίσιο για την έρευνα θα έχει μια αύξηση της τάξεως του 10%, το πρόγραμμα καινοτομίας και ανταγωνιστικότητας μια αύξηση της τάξεως του 16% και το "πρόγραμμα διά βίου μάθησης", θεμελιώδες για τους ευρωπαίους πολίτες, μια αύξηση της τάξεως του 6%.
<P>
Αυτά τα παραδείγματα δείχνουν ξεκάθαρα τη στοχευμένη στρατηγική που υιοθετείται από το Συμβούλιο. Επιπλέον, το Συμβούλιο μείωσε τις πιστώσεις πληρωμών (κατά 471 εκατομμύρια ευρώ), κάνοντας περικοπές σε διάφορες στοχευμένες γραμμές, ώστε να ληφθεί υπόψη ο τρόπος αξιοποίησης των πιστώσεων.
<P>
Αναφορικά με τον τομέα 1β, "Συνοχή για ανάπτυξη και απασχόληση", το Συμβούλιο αποδέχτηκε το ποσό των πιστώσεων αναλήψεων υποχρεώσεων που πρότεινε η Επιτροπή στο προσχέδιο προϋπολογισμού. Για τις πιστώσεις πληρωμών ακολουθήσαμε μια ισορροπημένη προσέγγιση, εισάγοντας, από τη μία πλευρά, μία αύξηση της τάξεως των 50 εκατομμυρίων ευρώ για τις χώρες και περιοχές σύγκλισης και, από την άλλη, μια μείωση κατά 300 εκατομμύρια ευρώ στον τομέα της περιφερειακής ανταγωνιστικότητας.
<P>
Αυτό σημαίνει μια λογική συνολική μείωση της τάξεως των 250 εκατομμυρίων ευρώ σε πιστώσεις πληρωμών, και χαίρομαι που μπορέσαμε να συμφωνήσουμε σε μια κοινή δήλωση για τα διαρθρωτικά ταμεία και το ταμείο συνοχής, καθώς και για τα προγράμματα αγροτικής ανάπτυξης.
<P>
Αναφορικά με τον τομέα "Προστασία και διαχείριση των φυσικών πόρων", το Συμβούλιο υιοθέτησε μια περιορισμένη μείωση, της τάξεως των 382 εκατομμυρίων ευρώ, στις πιστώσεις αναλήψεων υποχρεώσεων και 497 εκατομμύρια ευρώ στις πιστώσεις πληρωμών. Αυτές αφορούν κυρίως γραμμές του προϋπολογισμού σχετικά με παρέμβαση στην αγορά και εκκαθαρίσεις λογαριασμών και, έως έναν λογικό βαθμό, την αγροτική ανάπτυξη.
<P>
Θα επεσήμανα επίσης ότι έχουν διατηρηθεί οι γραμμές του προϋπολογισμού που σχετίζονται με επισιτιστικά προγράμματα, δωρεάν διανομή φρούτων και λαχανικών, διανομή γάλακτος στα σχολεία και προωθητικά μέτρα. Διατηρήσαμε επίσης τα ποσά που προτάθηκαν από την Επιτροπή για τις περιβαλλοντικές πολιτικές.
<P>
Αναφορικά με τον τομέα 3 "Ιθαγένεια, ελευθερία, ασφάλεια και δικαιοσύνη", το Συμβούλιο έκανε μια ελαφρά αύξηση στα διαθέσιμα περιθώρια υπό τα ανώτατα όρια, για να φτάσει σε ένα σύνολο 76 εκατομμυρίων ευρώ, κάνοντας στοχευμένες μειώσεις 20 εκατομμυρίων ευρώ σε πιστώσεις αναλήψεων υποχρεώσεων. Στο πλαίσιο αυτό, θα ήθελα να υπογραμμίσω τη βαρύτητα που δόθηκε από τη γαλλική Προεδρία στη μεταναστευτική πολιτική. Γι' αυτό λοιπόν, συμπεριελήφθη το ποσό που προτάθηκε στο προσχέδιο προϋπολογισμού για τον οργανισμό Frontex.
<P>
Αναφορικά με τον τομέα 4 "" ΕΕ ως παγκόσμιος εταίρος", προσπαθήσαμε να προβλέψουμε τις ανάγκες που σχετίζονται με την Παλαιστίνη και το Κοσσυφοπέδιο, χωρίς να περιμένουμε τη διορθωτική επιστολή της Επιτροπής, την οποία αναμένεται να εγκρίνει την επόμενη εβδομάδα. Έτσι λοιπόν προβλέψαμε επιπλέον πόρους, σε σύγκριση με το προσχέδιο προϋπολογισμού, 100 εκατομμυρίων ευρώ για την Παλαιστίνη και 60 εκατομμυρίων ευρώ για το Κοσσυφοπέδιο.
<P>
Αναφορικά με την ΚΕΠΠΑ, το Συμβούλιο αποδέχτηκε ως προληπτικό μέτρο τις πιστώσεις αναλήψεων υποχρεώσεων και πληρωμών που είχαν συμπεριληφθεί στο προσχέδιο προϋπολογισμού και οι οποίες συμφωνούν με τα ποσά που είχαν εξασφαλιστεί από τη διοργανική συμφωνία στις 17 Μαΐου 2006. Όσο για τις πιστώσεις πληρωμών, η μείωση που έγινε ανέρχεται σε 393 εκατομμύρια ευρώ, αλλά η μισή από αυτήν τη μείωση σχετίζεται με το αποθεματικό επείγουσας βοήθειας και, όπως γνωρίζετε, το Συμβούλιο θεωρεί ότι μπορεί να χρηματοδοτηθεί αυτό το αποθεματικό μέσω της αναδιάταξης των πιστώσεων πληρωμών, όπως είχε συμβεί τα προηγούμενα χρόνια.
<P>
Τέλος, αναφορικά με τον τομέα 5 "Διοίκηση", το Συμβούλιο ενέκρινε μια ελεγχόμενη αύξηση της τάξεως του 3,8% σε πιστώσεις διοικητικής λειτουργίας, την οποία κρίνει αναγκαία για τη σωστή λειτουργία των θεσμικών οργάνων. Το διαθέσιμο περιθώριο υπό τον τομέα 5, λοιπόν, ισοδυναμεί με 224 εκατομμύρια ευρώ. Το Συμβούλιο έχει φυσικά αποδεχτεί τις 250 θέσεις που συνδέονται με τη διεύρυνση του 2007. Κάναμε επίσης στοχευμένες μειώσεις με βάση την προηγούμενη εκτέλεση και δεν κάναμε γενικές περικοπές, που έχουν γίνει σχεδόν παράδοση.
<P>
Τέλος, αναφορικά με τους αποκεντρωμένους οργανισμούς, λάβαμε υπόψη τον κύκλο ζωής των οργανισμών αυτών. Δεν μπορούμε να αντιμετωπίσουμε τους οργανισμούς που έχουν ήδη επιτύχει αποδοτική ταχύτητα το ίδιο με εκείνους που ακόμη αναπτύσσουν την τεχνογνωσία τους -οργανισμοί που βρίσκονται σε στάδιο ανάπτυξης- ενώ λάβαμε υπόψη το πλεόνασμα που δημιουργήθηκε από ορισμένους οργανισμούς κατά τα προηγούμενα οικονομικά έτη. Αυτό ισχύει στην περίπτωση του Frontex και του Eurojust, δύο οργανισμών που συγκαταλέγονται στις προτεραιότητές μας.
<P>
Ανακεφαλαιώνοντας, πιστεύω ότι το σχέδιο προϋπολογισμού για το οικονομικό έτος εκφράζει μια ισορροπία ανάμεσα στις φιλοδοξίες που φυσικά όλοι μας έχουμε για την Ευρωπαϊκή Ένωσή μας και στην ορθή κατάρτιση του προϋπολογισμού, για τον οποίο είμαστε υπόλογοι στους πολίτες. Αυτό είναι πολύ ουσιώδες εάν πρόκειται οι πολίτες να συμμεριστούν αυτήν την πίστη στην ευρωπαϊκή ιδέα.
<P>
" άποψη αυτού του Σώματος θα είναι πιθανότατα διαφορετική, όμως βρισκόμαστε μόλις στην αρχή της διαδικασίας προϋπολογισμού και έχουμε ακόμα πολύ χρόνο για να εναρμονίσουμε τις απόψεις μας σχετικά με τη δομή του προϋπολογισμού του 2009 και να ανταποκριθούμε στις απαιτήσεις ενώπιόν μας μετά τις νέες προτάσεις της Επιτροπής. Είμαι βέβαιος ότι τα τρία θεσμικά όργανα θα καταβάλλουν λοιπόν κάθε προσπάθεια, ούτως ώστε από σήμερα μέχρι τη συνδιαλλαγή τον Νοέμβριο -σε δύο μήνες- να μπορέσουμε να φτάσουμε σε μια συνολική συμφωνία σε όλα αυτά τα ζητήματα, και ελπίζω ότι αυτή η συμφωνία θα είναι η καλύτερη δυνατή συμβιβαστική λύση τόσο για τα θεσμικά όργανα όσο και για τους ευρωπαίους πολίτες. Προφανώς μπορείτε να υπολογίζετε στην απόλυτη δέσμευσή μου ως προς αυτό.
<SPEAKER ID="196" NAME="Πρόεδρος">
Σας ευχαριστώ πολύ, κύριε υπουργέ. Σας άξιζε μεγαλύτερο κοινό, αλλά η ποιότητα των βουλευτών μας είναι που μετρά περισσότερο. Σήμερα, φυσικά, πραγματοποιούμε μία πρώτη συζήτηση, ενώ είναι παρών και ένας πρώην υπουργός που κατείχε στο παρελθόν το αξίωμά σας.
<SPEAKER ID="197" NAME="Jutta Haug">
εισηγήτρια. - (DE) Κύριε Πρόεδρε, κυρία Επίτροπε, κύριε Προεδρεύοντα του Συμβουλίου, μόλις είπατε ότι βρισκόμαστε στην αρχή της διαδικασίας του προϋπολογισμού. Σε ό,τι αφορά το Κοινοβούλιο, δεν ισχύει κάτι τέτοιο. Ξεκινήσαμε τη διαδικασία προϋπολογισμού και τις συζητήσεις για τη διαδικασία και για τον προϋπολογισμό μας για το έτος 2009 από τις αρχές του έτους. Έτσι, έχουμε διανύσει κιόλας αρκετό δρόμο. Συγκεκριμένα, επιπλέον, εμείς στο Κοινοβούλιο συμφωνούμε ότι ούτε το προσχέδιο προϋπολογισμού της Επιτροπής ούτε το σχέδιο του Συμβουλίου -το οποίο, όπως γνωρίζουμε, περιέκοψε τις πιστώσεις τόσο για αναλήψεις υποχρεώσεων όσο και για πληρωμές, που περιέχονται στους υπολογισμούς της Επιτροπής- είναι ιδιαιτέρως εμπνευσμένα. Σε καμία περίπτωση δεν θεωρούμε ότι είναι ένας φιλόδοξος προϋπολογισμός που ικανοποιεί τις απαιτήσεις που έχουμε στην Ευρωπαϊκή Ένωση σε κάθε πιθανό τομέα πολιτικής δραστηριότητας.
<P>
Συγκεκριμένα, το Κοινοβούλιο έχει πολλαπλές δυσκολίες με το γεγονός ότι παρόλες τις συνεχείς και πανταχού παρούσες αναφορές για αντιμετώπιση της αλλαγής του κλίματος, η πρόθεση αυτή δεν απηχείται επαρκώς στον προϋπολογισμό. Εμείς στο Κοινοβούλιο -όπως μπορείτε να διαπιστώσετε από τη συντριπτική υποστήριξη που παρείχε το Σώμα στην ομάδα διαπραγματεύσεων από την Επιτροπή Προϋπολογισμών κατά την ψηφοφορία του Ιουλίου- θα διασφαλίσουμε ότι η καταπολέμηση της αλλαγής του κλίματος μπορεί να ενισχυθεί σε πολλά σημεία του προϋπολογισμού και ότι αυτό μπορεί να γίνει με ευρωπαϊκούς πόρους. Δεν πιστεύουμε ότι μπορεί να παραμείνει ένα τόσο μεγάλο χάσμα μεταξύ των πιστώσεων για αναλήψεις υποχρεώσεων και εκείνων για πληρωμές, όπως το 15% που πρότεινε η Επιτροπή, το οποίο στη συνέχεια διευρύνθηκε ακόμη περισσότερο από το Συμβούλιο.
<P>
Αντιθέτως, θα διασφαλίσουμε την απόκτηση ενός προϋπολογισμού ο οποίος είναι περισσότερο εναρμονισμένος με τις αρχές της αυθεντικότητας και της σαφήνειας του προϋπολογισμού. Χωρίς αμφιβολία, θα έχουμε ορισμένες έντονες συζητήσεις το προσεχές φθινόπωρο. Ευελπιστώ, ωστόσο, ότι θα καταλήξουμε σε ένα ικανοποιητικό αποτέλεσμα αφότου διευθετήσουμε ορισμένα ζητήματα μεταξύ μας.
<SPEAKER ID="199" NAME="Janusz Lewandowski">
εισηγητής. - (PL) Κύριε Πρόεδρε, το φθινόπωρο, ξεκινάμε, ως συνήθως, την κρίσιμη φάση της διαδικασίας του προϋπολογισμού, αυτήν τη φορά για το έτος 2009. Το έργο μας είναι να σημειώσουμε και να λάβουμε υπόψη όλες τις αλλαγές που έχουν σημειωθεί από την υποβολή των αρχικών προτάσεων για τον προϋπολογισμό.
<P>
Το μεγαλύτερο πρόβλημα και δυσκολία για μένα, ως εισηγητή για τον προϋπολογισμό του Ευρωπαϊκού Κοινοβουλίου και των άλλων ευρωπαϊκών θεσμικών οργάνων, είναι η αβεβαιότητα για την κατάληξη της συνθήκης της Λισαβόνας. Οι προβλέψεις του προϋπολογισμού για το 2009 βασίστηκαν στο πιθανότερο αποτέλεσμα, δηλαδή στη θέση σε ισχύ μιας συνθήκης που ουσιαστικά διευρύνει τις εξουσίες συναπόφασης του Ευρωπαϊκού Κοινοβουλίου. Εφόσον επί του παρόντος υπάρχει ένα ερωτηματικό ως προς τη Συνθήκη, η φυσιολογική αντίδραση αναφορικά με τον προϋπολογισμό είναι να διαχωριστούν οι δαπάνες που συνδέονται άμεσα με τη Συνθήκη της Λισαβόνας από τις προκαταρκτικές δαπάνες για το ερχόμενο έτος, και αυτό ήταν το αίτημα που υποβάλαμε σε όλα τα ευρωπαϊκά θεσμικά όργανα. Έχουμε μια απάντηση από το Ευρωπαϊκό Κοινοβούλιο, η οποία εξετάζεται αυτήν τη στιγμή. Δεν είναι ακόμη επίσημο έγγραφο του Προεδρείου του Κοινοβουλίου, αλλά πληροί την προϋπόθεση να διαχωριστούν οι δαπάνες που συνδέονται με τη Συνθήκη της Λισαβόνας, που μπορεί να ληφθεί υπόψη αργότερα, εάν η κατάσταση αλλάξει.
<P>
Προφανώς η αβεβαιότητα ως προς το ότι η κατάληξη της Συνθήκης της Λισαβόνας επηρεάζει τον προϋπολογισμό του 2009 δεν μας απαλλάσσει από την υποχρέωση να εφαρμόσουμε τις υπόλοιπες αρχές που διέπουν την κατάρτιση του σχεδίου δαπανών για το 2009. Πρέπει να λάβουμε υπόψη τους νέους κανόνες για την αμοιβή των ΒΕΚ και τον μισθό και την απασχόληση των βοηθών. Πρέπει να καλύψουμε το κόστος της εκστρατείας για τις ευρωεκλογές και να λάβουμε υπόψη τις διακυμάνσεις τιμών στις διάφορες πηγές ενέργειας, που σημειώθηκαν μέσα στο 2008. Πάνω από όλα, το 2009 είναι έτος εκλογών, στο οποίο πρέπει να πασχίσουμε για αυστηρότητα και δημοσιονομική πειθαρχία. Μια επέκταση της ευρωπαϊκής γραφειοκρατίας -της ευρωπαϊκής διοίκησης, με άλλα λόγια - δεν είναι το καλύτερο μήνυμα που μπορούμε να στείλουμε στους ανθρώπους από τους οποίους ζητάμε να ανανεώσουν τις εντολές των μελών του Ευρωπαϊκού Κοινοβουλίου.
<P>
Θα ήθελα να επιστήσω την προσοχή σε ένα ακόμη ζήτημα που με αφορά όχι ως εισηγητή του Ευρωπαϊκού Κοινοβουλίου, αλλά ως μέλος μιας κοινότητας δημοκρατικών χωρών που ενδιαφέρονται για τα ανθρώπινα δικαιώματα και την εθνική κυριαρχία όλων των χωρών της Ευρώπης. Θα πρέπει να αντιδράσουμε, και σε επίπεδο προϋπολογισμού, σε όσα συνέβησαν στη Γεωργία. Πιστεύω ότι το Ευρωπαϊκό Κοινοβούλιο θα πρέπει να πάρει θέση σε αυτό το ζήτημα κατά την πρώτη ανάγνωση, καθώς θα είναι δύσκολο να πειστούν οι ευρωπαίοι φορολογούμενοι να συνεχίσουν να παρέχουν άνευ όρων βοήθεια στη Ρωσία, όταν αυτή ξοδεύει χρήματα σε πολέμους πέραν των συνόρων της.
<SPEAKER ID="201" NAME="Kyösti Virrankoski">
Αντιπρόεδρος της Επιτροπής Προϋπολογισμών. - (FI) Κύριε Πρόεδρε, κύριε υπουργέ, κυρία Επίτροπε, καταρχάς θα ήθελα να πω ότι είμαι ευγνώμων που το σχέδιο προϋπολογισμού για το επόμενο έτος βρίσκεται ενώπιον του Κοινοβουλίου. Ταυτόχρονα, θέλω να πω ότι λυπάμαι που ο πρόεδρος της επιτροπής μας, Reimer Böge, δεν μπορεί να βρίσκεται στη συζήτηση, καθώς την ίδια στιγμή έχει ανειλημμένες υποχρεώσεις στην πατρίδα του. Για τον λόγο αυτό, αντ' αυτού θα μιλήσω εγώ εκ μέρους της Επιτροπής Προϋπολογισμών.
<P>
Θέλω να ευχαριστήσω το Συμβούλιο και την Προεδρία του για την εποικοδομητική συνεργασία τους, καθώς στη συνεδρίαση συνδιαλλαγής για τον προϋπολογισμό τον Ιούλιο κάναμε σημαντικές, κοινές δηλώσεις που αφορούν στην υλοποίηση των διαρθρωτικών ταμείων και του ταμείου συνοχής, του ταμείου αλληλεγγύης της Ευρωπαϊκής Ένωσης, του ευρωπαϊκού ταμείου προσαρμογής στην παγκοσμιοποίηση και σε δαπάνες προσωπικού, εκτός από άλλα ζητήματα. Αυτό επίσης προμηνύει μια θετική ατμόσφαιρα στη συνεδρίαση συνδιαλλαγής τον Νοέμβριο. Δυστυχώς, το Συμβούλιο δεν είναι ιδιαίτερα συνεργάσιμο σε ό,τι αφορά τη χρηματοδότηση των αρκετών νέων θέσεων που συζητήθηκαν και συμπεριελήφθησαν στις αποφάσεις του Ευρωπαϊκού Συμβουλίου τον Ιούνιο, για παράδειγμα.
<P>
Το προσχέδιο προϋπολογισμού της Επιτροπής ήταν ήδη ανεπαρκές. Οι πιστώσεις αναλήψεων υποχρεώσεων ανέρχονταν σε 134,4 δισεκατομμύρια ευρώ, που είναι κατά 2,6 δις χαμηλότερα από τη δημοσιονομική προοπτική, και οι πιστώσεις πληρωμών ήταν ακόμη πιο πενιχρές, στα 116,7 δισεκατομμύρια ευρώ. Αυτό είναι το ισοδύναμο σε πληρωμές μόλις του 0,9% του ΑΕγχΠ της ΕΕ, που είναι σημαντικά χαμηλότερα από το ήδη υπερβολικά συμβιβασμένο οικονομικό πλαίσιο, σε μία μέση τιμή του 1%. Το Συμβούλιο μείωσε περαιτέρω τον προϋπολογισμό κατά συνολικά 500 εκατομμύρια ευρώ σε πιστώσεις αναλήψεων υποχρεώσεων και 1,8 δισεκατομμύρια ευρώ σε πιστώσεις πληρωμών.
<P>
Κατά την άποψή μου, αυτός ο πολύ μειωμένος προϋπολογισμός δεν απηχεί τις προτεραιότητες ούτε της ΕΕ ούτε του Ευρωπαϊκού Κοινοβουλίου. Είναι πολύ επικίνδυνο να έχουν γίνει περικοπές στον τομέα 1, που είναι ζωτικής σημασίας για την αειφόρο ανάπτυξη και την απασχόληση. " στενότητα των πιστώσεων πληρωμών αποτελεί ιδιαίτερη απειλή για τη διαρθρωτική πολιτική, που είναι μία από τις μεγαλύτερες προτεραιότητες του Κοινοβουλίου. " εφαρμογή της έχει ήδη καθυστερήσει πάρα πολύ σε κάθε περίπτωση.
<P>
Είναι πολύ σαφές ότι ο τομέας 1 του προϋπολογισμού πρέπει να εξεταστεί ξεχωριστά, το ίδιο και ο τομέας 4, που φαίνεται να υποχρηματοδοτείται μονίμως από τη μία χρονιά στην άλλη. Την ίδια ακριβώς στιγμή υπάρχουν δυσκολίες με το Κοσσυφοπέδιο και την Παλαιστίνη.
<P>
Τέλος, θα ήθελα να θίξω δύο ζητήματα. Το πρώτο είναι ο μηχανισμός χρηματοδότησης εισαγωγών ειδών διατροφής. " Επιτροπή προτείνει περίπου 1 δισεκατομμύριο ευρώ για την ανάπτυξη επισιτιστικής βοήθειας και παραγωγής στις αναπτυσσόμενες χώρες. Το Κοινοβούλιο το στηρίζει αυτό, αλλά λυπάται που η Επιτροπή δεν έχει προτείνει τα κατάλληλα εργαλεία. " διοργανική συμφωνία είναι μια καλή ευκαιρία για αυτό, και η Επιτροπή Προϋπολογισμών είναι έτοιμη και πρόθυμη να τη στηρίξει και σε αυτό το ζήτημα.
<P>
Το Ευρωπαϊκό Κοινοβούλιο είναι επίσης έτοιμο να ενισχύσει την ανασυγκρότηση στη Γεωργία. " διαδικασία του προϋπολογισμού επίσης παρέχει ευκαιρίες για αυτό. Ελπίζουμε όταν η Επιτροπή δώσει υποσχέσεις εξ ονόματος της Ευρωπαϊκής Ένωσης στην επόμενη διάσκεψη δωρητών, αυτές να συζητηθούν από πριν με τις αρμόδιες για τον προϋπολογισμό αρχές.
<SPEAKER ID="203" NAME="Dalia Grybauskaitė">
Μέλος της Επιτροπής. - (EN) Κύριε Πρόεδρε, θα ήθελα να θυμίσω την πολύ καλή ατμόσφαιρα των διαπραγματεύσεών μας, οι οποίες ξεκίνησαν την άνοιξη και ολοκληρώθηκαν πριν από τις καλοκαιρινές διακοπές. Ελπίζω ότι θα μπορέσουμε να προχωρήσουμε έτσι καθόλη τη διαδικασία.
<P>
Θα ήθελα να επιστήσω την προσοχή σας στην ύπαρξη τεσσάρων βασικών ομάδων προβλημάτων στις διαπραγματεύσεις μας. " πρώτη αφορά στο επίπεδο των πιστώσεων πληρωμών, οι οποίες περικόπηκαν από το Συμβούλιο κατά 1,8 δισεκατομμύρια ευρώ. Στην αξιολόγηση της πρότασης της Επιτροπής το Κοινοβούλιο πιστεύει ότι παραείναι συγκρατημένη και το Συμβούλιο πιστεύει ότι παραείναι φιλόδοξη· έτσι, ελπίζω να μπορέσουμε να βρούμε μια συμβιβαστική λύση και τον κατάλληλο προϋπολογισμό για την Ευρώπη μέχρι το τελικό στάδιο των διαπραγματεύσεών μας.
<P>
" δεύτερη ομάδα προβλημάτων επικεντρώνεται στον τομέα 4, και εδώ θα ήθελα να αναφέρω τρία στοιχεία: επιπρόσθετους πόρους για το Κοσσυφοπέδιο και την Παλαιστίνη, το αποθεματικό επείγουσας βοήθειας, ειδικά καθώς θα υπάρχουν ανάγκες που θα απαιτούν γρήγορη απάντηση φέτος και του χρόνου, και φυσικά την προσεχή διάσκεψη δωρητών για την παροχή βοήθειας στη Γεωργία και εδώ -τουλάχιστον σήμερα- δεν έχουμε ακόμα κάποια επίσημη απόφαση.
<P>
" τρίτη ομάδα την οποία η Επιτροπή θεωρεί πρόβλημα αφορά στις διοικητικές δαπάνες, όπου, ως συνήθως, το Συμβούλιο εγκρίνει θέσεις αλλά περικόπτει την χρηματοδότηση. Αυτό σημαίνει ότι η Επιτροπή σε αυτήν τη φάση και με αυτές τις προτάσεις δεν θα είναι εφικτό να προσλάβει επιπλέον προσωπικό, παρότι έχουν εγκριθεί 250 θέσεις που σχετίζονται με τη διεύρυνση.
<P>
H τέταρτη ομάδα αφορά στον μηχανισμό χρηματοδότησης εισαγωγών ειδών διατροφής. Μετά από προτροπή του Συμβουλίου, διατυπώσαμε μια πρόταση η οποία δεν έχει εγκριθεί μέχρι στιγμής ως πράξη από το Κοινοβούλιο. Συνεπώς, αυτή είναι η τέταρτη ομάδα στις διαπραγματεύσεις μας που κρίνω αμφίβολη.
<P>
Έτσι, σε γενικές γραμμές, μόνο αυτά τα τέσσερα σημεία είναι πιθανό να προκαλέσουν δυσκολίες. Για τα υπόλοιπα είναι πολύ καλά προετοιμασμένη και καλά υπολογισμένη, και νομίζω ότι στο μεγαλύτερο μέρος μπορούμε να φτάσουμε πολύ γρήγορα σε συμφωνία. Εάν διατηρήσουμε το πνεύμα συνεργασίας που έχουμε σήμερα, ελπίζω ότι θα λύσουμε όλα τα προβλήματά μας.
<SPEAKER ID="205" NAME="Éric Woerth">
Προεδρεύων του Συμβουλίου. - (FR) Κύριε Πρόεδρε, πρώτον, σας ευχαριστώ για τη συζήτηση αυτή. Θα ήθελα να πω στην κ. Haug ότι αυτός ο προϋπολογισμός σαφώς και είναι φιλόδοξος, ακόμα και αν τα επίπεδα δεν είναι ακριβώς τα ίδια όταν αναφέρεστε στους διάφορους τομείς. Παρόλα αυτά, φυσικά και μοιραζόμαστε τον ίδιο στόχο και προφανώς πρέπει να συμβιβάσουμε τις διαφορές των απόψεών μας. Έχουμε μπροστά μας δύο μήνες για να το κάνουμε.
<P>
Δεύτερον, κύριε Lewandowski, αναφορικά με τα σχόλιά σας για τις συνέπειες της Συνθήκης της Λισαβόνας, συμμεριζόμαστε την επιθυμία σας, που είναι στην ουσία να θεωρηθεί ότι η διαδικασία επικύρωσης δεν έχει ολοκληρωθεί ακόμη και άρα ότι είναι φρόνιμο να μην συμπεριλάβουμε αυτές τις δαπάνες στον προϋπολογισμό. Νομίζω ότι ξεκάθαρα έχουμε την ίδια άποψη σε αυτό το ζήτημα. Αναφέρατε τη Γεωργία. Ο Ευρωπαίος Επίτροπος αναφέρθηκε σε αυτό ως ένα από τα σημαντικότερα ζητήματα που πρέπει να διευθετήσουμε, και το Συμβούλιο εξέφρασε τις απόψεις του για το θέμα αυτό. Πρέπει τώρα να προσπαθήσουμε να αναπτύξουμε τους τομείς πολιτικής που προσδιορίσαμε χτες το απόγευμα.
<P>
Κύριε Virrankoski, αναφορικά με το προσχέδιο προϋπολογισμού, λέτε ότι είναι ήδη εξαιρετικά σφιχτό και ότι αυτό που κάνουμε τον σφίγγει ακόμα περισσότερο. Αυτό είναι αλήθεια. Ωστόσο, πρώτα πρέπει να κάνουμε έναν διαχωρισμό ανάμεσα στις πιστώσεις αναλήψεων υποχρεώσεων και στις πιστώσεις πληρωμών. Στην περίπτωση των πιστώσεων αναλήψεων υποχρεώσεων, υπάρχει μια αύξηση μόλις κάτω του 3% συγκριτικά με το 2008. Νομίζω ότι αυτό δείχνει πόσο φιλόδοξοι είμαστε. Αναφορικά με τις πιστώσεις πληρωμών, αληθεύει ότι σχεδιάζεται μια μείωση παρόμοιου μεγέθους. Προσπάθησα να εξηγήσω ότι διενεργήσαμε μια πολύ διεξοδική ανάλυση και ότι αυτό δεν είναι το αποτέλεσμα μιας τυχαίας και μη διορατικής μεθόδου μείωσης των πιστώσεων πληρωμών. Είναι απλώς και μόνο το αποτέλεσμα ανάλυσης του ποσοστού αξιοποίησης των πιστώσεων των διαφόρων πολιτικών. Προσπάθησα να το εξηγήσω αυτό, τομέα προς τομέα. Για να επιστρέψω συνοπτικά στον τομέα 1, αληθεύει ότι υπάρχει μια μείωση, αλλά, ταυτόχρονα, μέσα σε αυτήν τη μείωση υπάρχει μια προγραμματισμένη αύξηση της τάξεως των 50 εκατομμυρίων ευρώ για τις χώρες και τις περιφέρειες σύγκλισης· ήθελα να το αναφέρω αυτό. Στον τομέα 4 -αυτό το ανέφερε και η Επίτροπος- υπάρχει μια αύξηση στις πιστώσεις για την Παλαιστίνη και το Κοσσυφοπέδιο, και το μισό της μείωσης σε πιστώσεις που συμπεριελήφθησαν στο σχέδιο προϋπολογισμού σχετίζεται με το αποθεματικό επείγουσας βοήθειας, που μπορεί να χρηματοδοτηθεί, όπως συνέβαινε μέχρι τώρα, μέσα από την ανακατανομή πόρων. Προφανώς, μέχρι τον Νοέμβριο έχουμε περιθώριο να συζητήσουμε πιο διεξοδικά ζητήματα που είναι συγκεκριμένα, σαφώς καθορισμένα και που υπόκεινται σε ορισμένες παραμέτρους, και θα προσπαθήσουμε να βρούμε την καλύτερη δυνατή συμβιβαστική λύση, μια συμβιβαστική λύση που θα μας βοηθήσει ασφαλώς να προχωρήσουμε με αποφασιστικότητα.
<SPEAKER ID="206" NAME="Πρόεδρος">
Αυτή ήταν μια σημαντική ενδιάμεση συζήτηση για τον προϋπολογισμό. Όλοι κάνατε μια σύντομη αναφορά στην κρίση και τον πόλεμο στη Γεωργία. Όπως γνωρίζετε, χθες έκανα μια δήλωση στο Ευρωπαϊκό Συμβούλιο σχετικά με αυτό το ζήτημα και έχω την αίσθηση ότι την άποψη που εξέφρασα τη συμμερίζονται όλες οι πλευρές στα ευρωπαϊκά θεσμικά όργανα. Σας ευχαριστώ.
