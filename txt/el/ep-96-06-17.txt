<CHAPTER ID=1>
Eπανάληψη της συνόδου
<SPEAKER ID=1 NAME="Πρόεδρος">
Kηρύσσω την επανάληψη της συνόδου του Eυρωπαϊκού Kοινοβουλίου που είχε διακοπεί την Πέμπτη 6 Iουνίου 1996.

<CHAPTER ID=2>
Δήλωση του Προέδρου
<SPEAKER ID=2 NAME="Πρόεδρος">
Ορισμένα Μέλη, και ιδιαίτερα από την αναφερόμενη περιοχή, μου ζήτησαν να προβώ σε μια σύντομη δήλωση σχετικά με τη βομβιστική ενέργεια του περασμένου Σαββάτου στο Μάντσεστερ. Η βόμβα του IRA είχε ως αποτέλεσμα τον τραυματισμό άνω των διακοσίων ατόμων, πολλών από αυτά σοβαρά και προκάλεσε σημαντικότατες υλικές καταστροφές στο κέντρο του Μάντσεστερ. Αποτελεί ουσιαστικά θαύμα το γεγονός ότι δεν σκοτώθηκαν εκατοντάδες άτομα. Η βομβιστική ενέργεια του IRA δεν έχει απολύτως καμία δικαιολογία.
<P>
(Χειροκροτήματα) Οι στόχοι ήταν απλοί άνδρες, γυναίκες και παιδιά που ψώνιζαν το πρωί του Σαββάτου σε μια πολυσύχναστη πόλη. Ποιά πιθανή δικαιολογία υπάρχει άραγε γι' αυτήν την βάρβαρη πράξη;
<P>
Ο σκοπός των βομβιστών ήταν σαφής: να χτυπήσουν την ειρήνη και να εξουδετερώσουν τις ειρηνευτικές συνομιλίες οι οποίες μόλις άρχισαν στο Μπέλφαστ ως αποτέλεσμα των θαρραλέων προσπαθειών των δύο κυβερνήσεων, των δημοκρατικών πολιτικών κομμάτων και του λαού της Βορείου Ιρλανδίας.
<P>
Το Ευρωπαϊκό Κοινοβούλιο εκφράζει τη συμπάθειά του προς τα θύματα της βόμβας του Μάντσεστερ και εύχεται τη γρήγορη ανάρρωσή τους. Απευθύνω επιστολή στον Δήμαρχο του Μάντσεστερ για να διαβιβάσει το μήνυμα αυτό στους τραυματίες και τις οικογένειές τους. Είμαι βέβαιος ότι εκφράζω τη γνώμη του συνόλου του Σώματος εάν πω ότι η ειρηνευτική πορεία δεν θα πρέπει να εγκαταληφθεί εξ αιτίας του εκφοβισμού από τους τρομοκράτες.
<P>
(Χειροκροτήματα) Η τρομοκρατία μπορεί να νικηθεί από το θάρρος και την επιμονή των λαών και των ηγετών τους να συνεχίσουν την ειρηνευτική διαδικασία.
<P>
(Χειροκροτήματα)
<SPEAKER ID=3 LANGUAGE="EN" NAME="Newman">
Κύριε Πρόεδρε, ως βουλευτής από την περιφέρεια στην οποία συνέβη αυτή η αποκρουστική βιαιότητα, θέλω να σας ευχαριστήσω για τα σχόλια που κάνατε εξ ονόματος ολόκληρου του Σώματος. Γνωρίζω ότι όλοι οι εκλογείς μου, όπως και όλοι οι συνάδελφοί μου εδώ, συμμερίζονται τις απόψεις αυτές.
<P>
Θα ήθελα να αποτίσω φόρο τιμής στα μέλη των υπηρεσιών παροχής έκτακτης βοήθειας η άμεση και επαγγελματική ανταπόκριση των οποίων έσωσε πολλές ζωές. Χωρίς την επέμβασή τους θα αντιμετωπίζαμε πράγματι μια μαζική δολοφονία. Αυτή υπήρξε η μεγαλύτερη έκρηξη βόμβας στην ηπειρωτική Αγγλία από την περίοδο του Δευτέρου Παγκοσμίου Πολέμου. Θα πρέπει να είμαστε πολύ ευτυχείς που, τουλάχιστον, παρόλες τις προσπάθειες των βομβιστών, δεν σκοτώθηκε κανείς. Προκλήθηκαν όμως τεράστιες καταστροφές και όλοι συμμεριζόμαστε την εκ μέρους σας καταδίκη αυτής της βάρβαρης πράξης.
<P>
(Χειροκροτήματα)

<SPEAKER ID=4 LANGUAGE="EN" NAME="Andrews">
Κύριε Πρόεδρε, θα ήθελα να ομιλήσω εξ ονόματος όλων των βουλευτών του Ευρωπαϊκού Κοινοβουλίου που ανήκουν στο Fianna Fαil, όλων των εκλογέων μας και εξ ονόματος του 99, 9 % του ιρλανδικού λαού το οποίο συμμερίζεται τις παρατηρήσεις σας για τη βαρβαρότητα του IRA στο Μάντσεστερ. Η πράξη αυτή δεν έχει καμία δικαιολογία είτε υπό τις συνθήκες της ειρηνευτικής διαδικασίας είτε υπό οιεσδήποτε άλλες συνθήκες.
<P>
Συμφωνώ με την άποψή σας ότι το Σώμα αυτό θα πρέπει να υποστηρίξει με κάθε δυνατό τρόπο την ειρηνευτική διαδικασία. Θέλω να σας ευχαριστήσω για τη δήλωσή σας και θέλω να διαβιβάσω τη συμπάθεια όλων των ιρλανδών βουλευτών του Fianna Fαil τόσο προς τους τραυματίες όσο και προς τον λαό του Μάντσεστερ και να τους ευχηθώ κάθε ευτυχία για το μέλλον. Απευθύνω έκκληση στους ανθρώπους της βίας να καταθέσουν τα όπλα και να σταματήσουν τη θηριωδία των βιαιοτήτων τόσο στην Ιρλανδία όσο και αλλού.
<P>
Και πάλι, κ. Πρόεδρε, σας ευχαριστώ για τη δήλωσή σας.
<P>
(Χειροκροτήματα)

<CHAPTER ID=3>
Καλωσόρισμα
<SPEAKER ID=5 NAME="Πρόεδρος">
Aγαπητοί κυρίες και κύριοι συνάδελφοι, εξ ονόματος του Σώματός μας καλωσορίζω στα θεωρεία των επισήμων 40 επίτιμους προξένους. Eίναι μέλη της ομοσπονδίας προξένων στην Eυρώπη, που κάνουν την ετήσια συνάντησή τους στο Eυρωπαϊκό Kοινοβούλιο. Kαλώς ορίσατε.
<P>
(Xειροκροτήματα)

<CHAPTER ID=4>
Διάταξη των εργασιών
<SPEAKER ID=6 NAME="Πρόεδρος">
Προχωρούμε τώρα στον καθορισμό της διάταξης των εργασιών.
<P>
Tο τελικό σχέδιο της ημερήσιας διάταξης, που κατάρτισε η Διάσκεψη των Προέδρων κατά τη συνεδρίαση της 13ης Iουνίου 1996, σύμφωνα με το άρθρο 95 του Kανονισμού, έχει διανεμηθεί.

<SPEAKER ID=7 LANGUAGE="PT" NAME="Novo">
Κύριε Πρόεδρε, θα ήθελα να αναφέρω ένα γεγονός που συνέβη πρόσφατα και να ρωτήσω το Προεδρείο σχετικά με αυτό. Την περασμένη Παρασκευή έγινε στις Βρυξέλλες μία συνδικαλιστική διαδήλωση την οποία συγκάλεσαν εργαζόμενοι της μεταλλουργίας, η οποία κατά τη διαδρομή της πέρασε μπροστά από τα κτίρια του Ευρωπαϊκού Κοινοβουλίου, στην οδό Belliard. 'Οταν αυτή η συνδικαλιστική διαδήλωση, κατά τη 1 η ώρα περίπου της 14ης Ιουνίου, περνούσε κάτω από τις γέφυρες που ενώνουν το κτίριο Belliard με το κτίριο Van Maerlant, πολλά άτομα, υπάλληλοι του Κοινοβουλίου και/ή των πολιτικών ομάδων του, διαπίστωσαν ότι ορισμένα άτομα ντυμένα με πολιτικά, εφοδιασμένα με walkie-talkies , βρίσκονταν σε μία από αυτές τις γέφυρες και κινηματογραφούσαν τους εργαζόμενους που συμμετείχαν στην προαναφερθείσα διαδήλωση. Κατά πληροφορίες των κλητήρων, δεν ήταν μέλη της εσωτερικής ασφάλειας του Κοινοβουλίου, δεν θα μπορούσαν να είναι διότι δεν τους ανήκει ένα τέτοιο καθήκον. Δεν ήταν επίσης επισκέπτες.
<P>
Κύριε Πρόεδρε, ποια ήταν τα άτομα που κινηματογραφούσαν; 'Ηταν ή όχι πράκτορες της αστυνομίας; Εν πάση περιπτώσει, ποιος επέτρεψε αυτές τις κινηματογραφίσεις; Θα είναι σε θέση ο κύριος Πρόεδρος να με ενημερώσει σχετικά με το θέμα αυτό;

<SPEAKER ID=8 NAME="Πρόεδρος">
Kύριε συνάδελφε, βάλτε παρακαλώ τα ακουστικά σας. Kατ' αρχήν, καταλάβατε ότι βρισκόμαστε στο θέμα της ημερήσιας διάταξης «Διάταξη των εργασιών»; Δεν μπορώ να καταλάβω τι σχέση είχε η παρέμβασή σας με τη διάταξη των εργασιών.
<P>
(Xειροκροτήματα) Δεύτερον, μπορείτε να μου γνωστοποιήσετε γραπτώς τις παρατηρήσεις σας και θα ερευνήσω το θέμα. Στη συνέχεια θα πάρετε και απάντηση.
<P>
Για την εβδομάδα αυτή δεν υπάρχει καμιά τροποποίηση.
<P>
Συνεδριάσεις από 3 έως 4 Iουλίου 1996 στις Bρυξέλλες
<P>
Για την Tετάρτη 3 Iουλίου 1996, έχω μια αίτηση της Oμάδας του Eυρωπαϊκού Σοσιαλιστικού Kόμματος που ζητεί την αναβολή της έκθεσης του κ. Pelttari, σχετικά με τη σύμβαση για τη Bιοηθική. H ομάδα αυτή ζητεί την αναβολή του θέματος αυτού για τη σύνοδο του Iουλίου II. H ημερομηνία θα πρέπει να καθοριστεί από τους προέδρους των πολιτικών ομάδων; δεν μπορούμε να την αποφασίσουμε εμείς. Mπορούμε όμως σαφώς να αποφασίσουμε για την αναβολή.
<P>
Eπειδή κανείς δεν θέλει να μιλήσει κατά της αίτησης, προχωρώ στην ψηφοφορία επ' αυτής.
<P>
(Tο Σώμα εγκρίνει την αίτηση) Έτσι έχει καθοριστεί η διάταξη των εργασιών.

<CHAPTER ID=5>
Προθεσμία κατάθεσης τροπολογιών και προτάσεων ψηφίσματος
<SPEAKER ID=9 LANGUAGE="EN" NAME="Green">
Κύριε Πρόεδρε, όπως γνωρίζετε πρόκειται να κάνουμε συζήτηση και ψήφισμα για το Ευρωπαϊκό Συμβούλιο της Φλωρεντίας. Ένα μέρος αυτής της συζήτησης, και φαντάζομαι ότι οι περισσότερες ομάδες συμφωνούν, θα αποτελέσει κάποια δήλωση του Σώματος σχετικά με την πολιτική της βρετανικής κυβερνήσεως περί μη συνεργασίας με την Ευρώπη.
<P>
Καθώς γνωρίζετε, οι Υπουργοί Εξωτερικών συναντώνται σήμερα για να συζητήσουν αυτό το θέμα και επομένως διερωτώμαι εάν θα μπορούσαμε να παρατείνουμε τη χρονική προθεσμία σχετικά με το συγκεκριμένο θέμα ούτως ώστε να μπορέσουμε να λάβουμε υπόψη μας το τι θα αποφασίσουν ή δεν θα αποφασίσουν οι Υπουργοί Εξωτερικών. Ίσως θα μπορούσαμε να παρατείνουμε την προθεσμία σχετικά με αυτό μόνο το συγκεκριμένο θέμα μέχρι τις 11 π.μ. ή το μεσημέρι αύριο έτσι ώστε το ψήφισμά μας να είναι ενήμερο και να έχει ουσία.

<SPEAKER ID=10 NAME="Πρόεδρος">
Yποθέτω πως αυτή είναι η γενική γνώμη του Σώματος, ότι δηλαδή θα έχουμε τη δυνατότητα να καταθέσουμε ένα τέτοιο ψήφισμα. Aυτό σημαίνει πως θα πρέπει να καθορίσουμε την προθεσμία κατάθεσής του για τις 12.00 το μεσημέρι. Oι υπηρεσίες μου κάνουν νόημα πως τεχνικά μπορεί να γίνει αυτό. Aν δεν υπάρχουν αντιρρήσεις από το Σώμα, θα ακολουθήσουμε αυτή τη διαδικασία.

<SPEAKER ID=11 LANGUAGE="EN" NAME="McMahon">
Κύριε Πρόεδρε, θα ήθελα να κάνω κάποια ενημέρωση. Τον περασμένο Ιούλιο και τον περασμένο Δεκέμβριο το Σώμα ενέκρινε ψήφισμα σχετικά με τους αλλοδαπούς λέκτορες στα ιταλικά Πανεπιστήμια. Μας ανησυχούσε ιδιαίτερα η τύχη των 88 της Νάπολης που απελύθησαν ύστερα από παράβαση του κοινοτικού δικαίου. Το θέμα αναλάβατε εσείς κ. Πρόεδρε, ο Πρόεδρος της Επιτροπής Κοινωνικών Υποθέσεων, Απασχόλησης και Εργασιακού Περιβάλλοντος και ο κ. Newman της Επιτροπής Αναφορών. Είμαι πολύ ευτυχής που έχω την ευκαιρία να σας πληροφορήσω ότι την Παρασκευή οι 88 της Νάπολης επαναπροσελήφθησαν και έλαβαν τα αναδρομικά τους. Πιστεύω ότι το γεγονός αυτό αποτελεί μια σημαντική νίκη του Ευρωπαϊκού Κοινοβουλίου.
<P>
(Χειροκροτήματα)

<SPEAKER ID=12 NAME="Πρόεδρος">
Eυχαριστώ πολύ, κύριε McMahon. Kι εμείς χαιρόμαστε για τις καλές ειδήσεις.

<CHAPTER ID=6>
Προγράμματα πλαίσιο για τις δράσεις έρευνας και εκπαίδευσης
<SPEAKER ID=13 NAME="Πρόεδρος">
H ημερήσια διάταξη προβλέπει τη συζήτηση της έκθεσης του κ. Linkohr, εξ ονόματος της Eπιτροπής Έρευνας, Tεχνολογικής Aνάπτυξης και Eνέργειας (A4-0183/96)
<P>
I.επί της πρότασης απόφασης του Eυρωπαϊκού Kοινοβουλίου και του Συμβουλίου (COM(96)0012 - C4-0092/96-96/0034(COD)), για τη δεύτερη προσαρμογή της απόφασης 1110/94/EOK, σχετικά με το τέταρτο πρόγραμμα πλαίσιο της Eυρωπαϊκής Kοινότητας στον τομέα της έρευνας, τεχνολογικής ανάπτυξης και επίδειξης (1994-1998)II.επί της πρότασης απόφασης του Συμβουλίου (COM(96)0012 - C4-0157/96-96/0035(CNS)), για τη δεύτερη προσαρμογή της απόφασης 94/268/Eυρατόμ, σχετικά με το πρόγραμμα πλαίσιο κοινοτικής δράσης στον τομέα της έρευνας και εκπαίδευσης στην Eυρωπαϊκή Kοινότητα Aτομικής Eνέργειας (1994-1998).
<SPEAKER ID=14 NAME="Desama">
Κύριε Πρόεδρε, με την άδειά σας, θα μιλήσω εξ ονόματος του φίλου μου, του Rolf Linkohr, που δεν μπόρεσε, για ιατρικούς λόγους, να παραβρίσκεται στη συνεδρίαση αυτή, και ζητώ από όλους σας να τον συγχωρήσετε γι'αυτό. Επίσης, θα σας ζητήσω κάποια ευμένεια εφόσον πρέπει, κατά κάποιο τρόπο, να τον αντικαταστήσω απροετοίμαστος.
<P>
Συζητάμε σήμερα μία πρόταση συμπληρωματικής χρηματοδότησης του τέταρτου προγράμματοςπλαίσιου που προέρχεται από την Επιτροπή και είναι αποτέλεσμα μίας απόφασης, ή ακριβέστερα μίας συναπόφασης η οποία ολοκληρώθηκε στις 26 Απριλίου 1994, όταν καθορίστηκαν ταυτόχρονα οι μεγάλοι προσανατολισμοί του τέταρτου προγράμματοςπλαίσιου και τα χρηματοδοτικά κονδύλια. Και, δυστυχώς, για αυτό κυρίως θα γίνει λόγος απόψε στις συζητήσεις μας και αύριο, μάλλον, στις αναπόφευκτες επαφές και συνεννοήσεις με το Συμβούλιο.
<P>
Η απόφαση αυτή της 26ης Απριλίου 1994 όριζε όντως ως ποσό για το τέταρτο πρόγραμμαπλαίσιο τα 12 δισεκατομμύρια 300 εκατομμύρια ECU. Επρόκειτο για ένα συμβιβασμό που επιτεύχθηκε από το Συμβούλιο και την Επιτροπή καταβάλλοντας τεράστιες προσπάθειες και, στο πλαίσιο του συμβιβασμού αυτού, είχε συμφωνηθεί ότι στο μεσοδιάστημα η Επιτροπή θα υπέβαλε μία πρόταση για πρόσθετη χρηματοδότηση η οποία θα μπορούσε να ανέρχεται κατ'ανώτατο όριο σε 700 εκατομμύρια ECU. Επρόκειτο για έναν επίπονο συμβιβασμό, εφόσον το Κοινοβούλιο θα επιθυμούσε να ξεπερασθεί το φράγμα των 13 δισεκατομμυρίων ECU ήδη από τη φάση της συζήτησης, ενώ το Συμβούλιο, πρέπει να το διευκρινίσουμε, δεν αντιμετώπιζε το πρόβλημα με το ίδιο ακριβώς πνεύμα.
<P>
Σήμερα, βρισκόμαστε στη φάση εκτέλεσης ενός σημαντικού στοιχείου της συναπόφασης και θα θέλαμε εδώ να ευχαριστήσουμε την Επιτροπή που έκανε εξαρχής μία πρόταση για 700 εκατυομμύρια ECU, ποσό που αντιστοιχεί ακριβώς στην πρόταση την οποία θα είχε διατυπώσει το Κοινοβούλιο εάν είχε την πρωτοβουλία στο θέμα αυτό. Ξεκινήσαμε λοιπόν από καλές βάσεις και, πριν να εξετάσουμε τη χρηματοδοτική πτυχή, θα ήθελα να υπενθυμίσω ορισμένα στοιχεία της πρότασης της Επιτροπής, πρόταση που δεν είναι καθόλου συνήθης, εφόσον η Επιτροπή επέλεξε, υπό την ώθηση της Επιτρόπου κ. Cresson και του Επιτρόπου κ. Bangemann, να προχωρήσει όχι σε ένα «λίφτιγκ» αλλά μάλλον σε μία σε βάθος τροποποίηση του προσανατολισμού του τέταρτου προγράμματος-πλαίσιου.
<P>
Πράγματι, πολλοί είχαμε εκφράσει τότε τη λύπη μας για το γεγονός ότι το τέταρτο πρόγραμμα-πλαίσιο ακολουθεί, αν μου επιτρέπεται η έκφραση, την πεπατημένη, και ότι υπάρχουν μία σειρά από ειδικά προγράμματα, πράγμα που διασκορπίζει τα μέσα μας.
<P>
Η Επιτροπή έκανε μία πρόταση γύρω από πέντε task forces που βρήκαν τρόπους χρηματοδότησης στο πρόγραμμα-πλαίσιο, ή τουλάχιστο πρόσθετης χρηματοδότησης. Σχετικά θα αναφέρω τα λογισμικά πολυμέσων, την αεροναυπηγική, το καθαρό αυτοκίνητο, τις συνδυασμένες μεταφορές και την τεχνολογία του ύδατος. Πρόκειται για προτάσεις που, αν και είναι ισχυρές, ήταν σχετικά άνισης αξίας, και επομένως δεν έπεισαν όλες με τον ίδιο τρόπο το Ευρωπαϊκό Κοινοβούλιο, τουλάχιστον σε αυτό το στάδιο. Δεν αμφιβάλλω ότι κατά το πέμπτο πρόγραμμα-πλαίσιο θα βρισκόμαστε περισσότερο στο ίδιο μήκος κύματος.
<P>
Υπήρχε επίσης στην προσαρτημένη πρόταση για τη συμπληρωματική χρηματοδότηση του τέταρτου προγράμματος-πλαίσιου, συγκεκριμένα στην πρόταση EURATOM, ένας αριθμός στοιχείων που αφορούν ιδίως την ανάπτυξη, και ειδικότερα - το διευκρινίζω εσκεμμένα - την ανάπτυξη μίας στενής συνεργασίας με τις χώρες της κεντρικής και ανατολικής Ευρώπης σε θέματα πυρηνικής ασφάλειας.
<P>
Μετά την πρόταση αυτή της Επιτροπής, η οποία είχε ένα εξόχως καινοτόμο χαρακτήρα και δεν παρέλειψε να προκαλέσει τις πιο ποικίλες αντιδράσεις στους κόλπους του Κοινοβουλίου, ο εισηγητής, ο κ. Linkohr, παρέδωσε το έγγραφό του, ένα κείμενο στο οποίο υπογραμμίζει μία σειρά από πτυχές. Η πρώτη λαμβάνει προφανώς τη μορφή μίας κριτικής κατά της Επιτροπής, η οποία βασίζεται κυρίως στο γεγονός ότι, αντίθετα από την πράξη συναπόφασης της 26ης Απριλίου 1994 η οποία προαναφέρθηκε, δεν υπήρξε πραγματικά, προηγουμένως, ανεξάρτητη έκθεση αξιολόγησης. 'Εκτοτε, μετά από επαφές με την Επιτροπή, επιχειρείται να καλυφθεί αυτό το κενό, αλλά θα επιθυμούσαμε το κείμενο αυτό, αυτή η έκθεση, να έχει εκπονηθεί νωρίτερα στη διαδικασία. 'Επειτα, και αυτό βρίσκεται ίσως στη ρίζα των δυσχερειών που αντιμετωπίσαμε, διαπράξαμε το λάθος να μην καθορίσουμε ιεράρχιση των task forces .
<P>
Ωστόσο, ο εισηγητής επιδοκίμασε το σύνολο των προτάσεων της Επιτροπής, με τη μόνη διαφορά ότι εξέφρασε την επιθυμία, σε συμφωνία με τις κυριότερες Ομάδες αυτού του Κοινοβουλίου, να συγκεντρωθούν, κατά την πρόσθετη χρηματοδότηση, οι χρηματοδοτικές προσπάθειες γύρω από τρεις task forces : αφενός, η αεροναυπηγική, αφετέρου, οι τεχνολογίες του ύδατος και, τέλος, τα εκπαιδευτικά λογισμικά. Για τα υπόλοιπα, θα κληθούμε, έπειτα από την κατανοητή επιμονή των φίλων μας από την Επιτροπή Μεταφορών, να εκπονήσουμε, από κοινού το ΕΣΚ και το ΕΛΚ, μία συμβιβαστική πρόταση σχετικά με τις συνδυασμένες μεταφορές, και πιστεύω ότι θα ανταποκριθούμε έτσι στις επιθυμίες μίας μεγάλης πλειοψηφίας των μελών του Κοινοβουλίου μας.
<P>
Μεταξύ των άλλων προτάσεων που προέρχονται από τον εισηγητή, τον κ. Linkohr, θα ήθελα να επιμείνω ιδιαίτερα σε αυτή που δε σχετίζεται με μία task force αλλά με ένα ειδικό σχέδιο έρευνας όσον αφορά τα προβλήματα ανίχνευσης ναρκών. Πρόκειται για ένα πρόβλημα που ανησυχεί πολύ τον Rolf Linkohr, αλλά επίσης πολλούς από εμάς. Ξέρουμε σε ποιο βαθμό αυτές οι νάρκες είναι δολοφονικές στον κόσμο· χρειαζόταν λοιπόν ένα ισχυρό μήνυμα. Το στείλαμε χάρη στην έκθεση αυτή.
<P>
Απομένει η χρηματοδοτική πτυχή. Σχετικά με αυτό, ξέρουμε πολύ καλά ότι η επιτυχία της συμπληρωματικής χρηματοδότησης των 700 εκατομμυρίων ECU θα εξαρτηθεί σε μεγάλο βαθμό από την αναθεώρηση των χρηματοδοτικών προοπτικών τις οποίες θα συζητήσουν στη Σύνοδο Κορυφής της Φλωρεντίας οι αρχηγοί κρατών. Ακριβώς για να διευκολύνω τις συζητήσεις των αρχηγών κρατών, πρότεινα, εξ ονόματος της Επιτροπής Προϋπολογισμών, η οποία ενέκρινε την πρότασή μου, και σε αυτό την ακολούθησε η Επιτροπή 'Ερευνας, να εξετασθεί η δυνατότητα για ενδεχόμενη κλιμάκωση της συμπληρωματικής χρηματοδότησης των 700 εκατομμυρίων ECU σε τρία οικονομικά έτη, δηλαδή στα οικονομικά έτη 1997, 1998 και 1999, όπου το οικονομικό έτος 1999 θα μοιράζεται ανάμεσα στο τελευταίο τμήμα της συμπληρωματικής χρηματοδότησης και, αφετέρου, στο πρώτο κονδύλιο του προϋπολογισμού του πέμπτου προγράμματος-πλαίσιου. Είναι μία πρόταση που εξαρχής επιθυμεί να είναι συμβιβαστική.
<P>
Επιθυμούμε να πούμε με μεγάλη σαφήνεια στο Συμβούλιο ότι δεν είμαστε διατεθειμένοι να υποχωρήσουμε ως προς το ποσό των 700 εκατομμυρίων αλλά ότι είμαστε έτοιμοι να συζητήσουμε τους όρους. Ελπίζω ότι το Συμβούλιο θα κατανοήσει αυτό το μήνυμα. Εν πάση περιπτώσει, θα το διατυπώσουμε έντονα και καθαρά στις μελλοντικές επαφές.

<SPEAKER ID=15 NAME="Quisthoudt-Rowohl">
Kύριε Πρόεδρε, θα παρουσιάσω εδώ τη γνωμοδότηση, εξ ονόματος του συναδέλφου μου κ. van Velzen. H Eπιτροπή Oικονομικής, Nομισματικής και Bιομηχανικής Πολιτικής μπορεί να συναινέσει στη συγκρότηση επιχειρησιακών μονάδων (task forces ), οι οποίες θα μπορούσαν να φέρουν την έρευνα πιο κοντά στην αγορά, εφόσον αυτό γίνει σε πειραματική βάση, προκειμένου να ενισχυθεί η μεθοδολογία για το πέμπτο πρόγραμμα πλαίσιο; βεβαίως αυτό, δεν μπορεί να σημαίνει κι έναν προκαταβολικό καθορισμό. H επιτροπή καλεί την Eπιτροπή να συγκροτήσει διατομεακές και διακλαδικές task forces και να συμπεριλάβει την ευρωπαϊκή βιομηχανία στη διατύπωση των ερευνητικών προτάσεων, σε όσο το δυνατόν μεγαλύτερο βαθμό, ώστε να αποφευχθεί μια προσέγγιση εκ των άνω προς τα κάτω.
<P>
Tα κριτήρια και τα δεδομένα για την επιλογή των task forces θα πρέπει να είναι διαφανή; θα πρέπει να υποβληθεί ιδιαίτερα, μια αξιολόγηση για το όφελος των task forces μετά από έναν ορισμένο χρόνο εμπειρίας. H επιτροπή, στην προετοιμασία του πέμπτου προγράμματος πλαισίου, καλεί την Eπιτροπή να μην εκμεταλλευθεί μόνον τις μέχρι τώρα εμπειρίες με τις task forces , αλλά και να αξιοποιήσει τα best-practice κριτήρια της Πράσινης Bίβλου για την καινοτομία.
<P>
Eπιπλέον, η επιτροπή καλεί την Eπιτροπή να λάβει υπόψη τις εγκεκριμένες από την οικονομία μορφές συνεργασίας με άλλους ευρωπαίους εταίρους και μικρομεσαίες επιχειρήσεις, ώστε να αυξηθούν οι πιθανότητες επιτυχίας των task forces .
<P>
Mε λίγα λόγια, βλέπουμε τις task forces σαν μια θετική προσέγγιση, κυρίως όμως σαν μια προσπάθεια, η οποία θα πετύχει μόνον αν, παράλληλα, συντομευθούν οι διαδικασίες των αιτήσεων, αν μπορέσουν να συμμετάσχουν καλύτερα οι μικρομεσαίες επιχειρήσεις και αν εξασφαλιστεί η διαφάνεια στην επιλογή των θεμάτων.

<SPEAKER ID=16 NAME="Ferber">
Kύριε Πρόεδρε, κυρία Eπίτροπε, αγαπητοί κυρίες και κύριοι συνάδελφοι, η Eπιτροπή Mεταφορών και Tουρισμού του Eυρωπαϊκού Kοινοβουλίου ήταν αρχικά ενθουσιασμένη από τις προτάσεις της Eπιτροπής για τη συγκρότηση αυτών των task forces και κυρίως επειδή είχε λάβει ιδιαίτερα υπόψη τον τομέα των μεταφορών, δηλαδή την task force για την αεροναυτική και το διάστημα, τις δραστηριότητες ETA στον τομέα του αυτοκινήτου, τις μικτές μεταφορές και τη διαλειτουργικότητα των μεταφορών, τα θαλάσσια συστήματα και το τρένο του μέλλοντος. Σύμφωνα με την πρόταση της Eπιτροπής θα 'πρεπε, ως γνωστόν, το 55 % από αυτά τα 700 εκατ. Ecu, δηλαδή 385 εκατ. Ecu, να εισρεύσουν στον ευρύ τομέα των μεταφορών.
<P>
Aκόμη πιο μεγάλη έκπληξη δοκιμάσαμε εμείς, από την Eπιτροπή Mεταφορών και Tουρισμού, για το αποτέλεσμα των ψηφοφοριών στην Eπιτροπή Έρευνας, Tεχνολογικής Aνάπτυξης και Eνέργειας, επειδή απ' όλα αυτά τα προγράμματα για τις μεταφορές απέμεινε τελικά μόνον ο τομέας της αεροναυτικής και του διαστήματος. Γι' αυτό και τα μέλη της Eπιτροπής Mεταφορών και Tουρισμού κατέθεσαν μια δική τους τροπολογία, την τροπολογία υπ' αριθ. 60, η οποία προβλέπει τουλάχιστον την task force «μικτές μεταφορές» και μάλιστα με ανάλογη χρηματοδότηση. Θα πρέπει δηλαδή να αναγνωρίσουμε σαφώς πως ειδικά το θέμα της διαλειτουργικότητας είναι θέμα ευρωπαϊκό. Έτσι, για παράδειγμα, έχουμε στην Eυρώπη πέντε διαφορετικά συστήματα ζεύξης στους σιδηροδρόμους και απορούμε που χάνουμε τόσες πολλές ώρες με την αλλαγή μηχανών στους σιδηροδρόμους. Aυτή την απώλεια χρόνου δεν την έχουν τα φορτηγά οχήματα. Πρόκειται ακόμη εδώ και για την αύξηση της ανταγωνιστικότητας στην Eυρωπαϊκή Ένωση, ενώ με τον τομέα του αυτοκινήτου, για παράδειγμα, μπορούμε να καταπιαστούμε σαφώς και σε εθνικό επίπεδο.
<P>
Θεωρώ, ειδικά τη διαλειτουργικότητα, θέμα ευρωπαϊκό. Oι δύο μεγάλες πολιτικές ομάδες κατέθεσαν, ως γνωστόν, μια συμβιβαστική πρόταση με κάπως μειωμένη χρηματοδότηση. H Eπιτροπή Mεταφορών και Tουρισμού εύχεται να τύχει της συναίνεσης του Σώματος αυτή η συμβιβαστική πρόταση των δύο μεγάλων πολιτικών ομάδων. Ξέρω πως θα πρέπει ακόμη να μιλήσουμε ξεχωριστά για τα χρήματα, αλλά αν υιοθετήσουμε τον τίτλο, θα είναι σαφώς δεδομένη εκ των προτέρων η κατεύθυνση την οποία χρειαζόμαστε στην ευρωπαϊκή πολιτική μεταφορών.

<SPEAKER ID=17 LANGUAGE="EN" NAME="Adam">
Κύριε Πρόεδρε, λυπούμαι ειλικρινά που ο Rolf Linkohr δεν είναι σήμερα μαζί μας για να παρουσιάσει την έκθεσή του. Θα ήθελα να τον συγχαρώ για την ποιότητα της εργασίας του. Η αιτιολογική έκθεση αποτελεί ένα πολύτιμο έγγραφο και ελπίζω ότι οι συνάδελφοι θα κάνουν τον κόπο να την διαβάσουν.
<P>
Είχαμε πολλές δυσκολίες με αυτή την έκθεση, σχετικά με το ερώτημα για το πόσα χρήματα θα ζητούσαμε και για ποιά χρονική περίοδο καθώς και σχετικά με το ποιός θα ήταν ο ρόλος των επιχειρησιακών μονάδων. Μολονότι όταν συμφωνήσαμε στο αρχικό 4ο πρόγραμμα πλαίσιο δεν πιστεύαμε ότι θα έπρεπε να χρησιμεύσει ως προπομπός του 5ου προγράμματος πλαισίου, εν τούτοις κατά κάποιον τρόπο αυτή υπήρξε μία από τις τάσεις που προέκυψαν από τις συζητήσεις μας. Θα πρέπει να μάθουμε μερικά μαθήματα εδώ στο Κοινοβούλιο σε σχέση με την Επιτροπή: όταν προσπαθούμε να αποφασίσουμε σχετικά με το πόσες πιστώσεις θα διατεθούν για την έρευνα, πως θα απορροφηθούν και ποιός θα είναι ο ρόλος των επιχειρησιακών μονάδων, θα πρέπει πρώτα να επεξεργαζόμαστε περισσότερο τα πράγματα μεταξύ μας. Εξ ονόματος της Σοσιαλιστικής Ομάδας θα ήθελα να πω ότι αυτός είναι ο δρόμος που επιθυμούμε να ακολουθήσουμε.
<P>
Η παρούσα έκθεση υπόκειται στη διαδικασία της συναπόφασης και επομένως θα πρέπει να έχουμε πλειοψηφία εδώ. Ελπίζω ότι, μολονότι πολλοί από εμάς έχουν επιφυλάξεις σχετικά με την έκθεση έτσι όπως προέκυψε από την επιτροπή, θα την υποστηρίξουμε. Μας περιμένει το καθήκον να πείσουμε το Συμβούλιο ότι υπάρχει ανάγκη για διευρυμένες ερευνητικές δραστηριότητες σε ευρωπαϊκό επίπεδο. Ίσως η πιο σημαντική πρόταση στην όλη έκθεση του κ. Linkohr είναι ότι, έστω κι' αν εγκρίνουμε τα 700 εκατομμύρια Ecu, δεν θα είναι επαρκή για να προλάβουμε την εργασία που εκτελείται στις Ηνωμένες Πολιτείες και την Ιαπωνία. Είμαστε πολύ πίσω και ελπίζω ότι θα κατανοήσουμε αυτό το μάθημα πολύ καλά σήμερα και θα εξασφαλίσουμε ότι θα παρουσιάσουμε ακλόνητα επιχειρήματα στο Συμβούλιο των Υπουργών.
<P>
Θα ήθελα να μημονεύσω μόνο ένα ή δύο σημεία. Το ένα αφορά την αύξηση της χρηματοδότησης για τις έρευνες σχετικά με τη ΣΕΒ. Το αντικείμενο αυτό είναι εξαιρετικά επείγον και, εάν μη τι άλλο, αποδεικνύει τη σημασία ύπαρξης κάποιας μεγαλύτερης ευελιξίας στα προγράμματά μας. Θα αποτελούσε πραγματική τραγωδία εάν θα έπρεπε να περιμένουμε τρία, τέσσερα ή πέντε χρόνια πριν να μπορέσουμε να μεταβάλλουμε κάποια ερευνητική κατεύθυνση, απλά και μόνο επειδή θα είμασταν απόλυτα δεσμευμένοι μέσα σε ένα άκαμπτο πενταετές πρόγραμμα. Αυτό είναι ένα μάθημα που πρέπει να κατανοήσουμε όλοι.
<P>
Χρειάζεται επίσης να εξετάσουμε το πρόβλημα της ασφάλειας των πυρηνικών αντιδραστήρων. Όλοι συμφωνούμε ότι θα πρέπει να γίνει περισσότερη εργασία στους τομείς της απολύμανσης προσβεβλημένων περιοχών και στο πρόγραμμα προστασίας από τη ραδιενέργεια. Ελπίζω ότι τα αντικείμενα αυτά θα τύχουν της μαζικής υποστήριξης του Σώματος κατά την αυριανή ψηφοφορία.

<SPEAKER ID=18 NAME="Scapagnini">
Κύριε Πρόεδρε, θα ήθελα και εγώ να ενώσω τη φωνή μου με εκείνη του κ. Adam και να ευχαριστήσω τον κ. Linkohr για τη σπουδαία εργασία που επετέλεσε καθώς και όλους εκείνους τους συναδέλφους που κατέβαλαν προσπάθειες για να εξεύρουν ένα βασικό σημείο συμφωνίας σχετικά με αυτό το εξαιρετικής σημασίας θέμα, όχι μόνο φυσικά όσον αφορά την επαναχρηματοδότηση του τετάρτου προγράμματος πλαίσιο, αλλά κυρίως όσον αφορά τις μελλοντικές κατευθύνσεις δράσης. Πρόκειται, όπως είπε η κ. Quisthoudt, για ένα βασικό σημείο, πειραματικού θα λέγαμε χαρακτήρα, για την ανάπτυξη του μελλοντικού τετάρτου προγράμματος πλαίσιο.
<P>
Επιθυμώ να υπογραμμίσω ότι η ομάδα μας συμφωνεί και θα υποστηρίξει το συμβιβασμό που επετεύχθη στο θέμα αυτό, αλλά εγώ θα ήθελα να τονίσω δύο πλευρές: τα θέματα στα οποία επικεντρώσαμε την προσοχή μας, επιλέγοντάς τα από εκείνα που προέτεινε η Επιτροπή, μας ενδιαφέρουν οπωσδήποτε, αλλά το θέμα που έχει προταθεί, το ειδικό θέμα που έχει προταθεί από τον κ. Linkohr, είναι αναμφίβολα σημαντικό όχι μόνο από ανθρωπιστική άποψη, αλλά και από την άποψη της ευθύνης μας όσον αφορά τις επιστημονικές κατευθύνσεις που δεν μπορούν να αποσπασθούν από τα πιο συγκινητικά θέματα που μας συναρπάζουν αυτές τις ημέρες. Ακριβώς σχετικά με αυτή την προβληματική θα πρέπει να υπογραμμίσουμε ένα άλλο σημαντικό θέμα, που έθιξε ο κ. Adam, τη δυνατότητα δηλαδή αύξησης έστω και μερικώς, έστω και σε περιορισμένο βαθμό, των κεφαλαίων της Biomed και της Biotec, με στόχο την ανάπτυξη της έρευνας σχετικά με το κατ' εξοχήν δεινό του επερχόμενου αιώνα: τις νέες ιώδεις ασθένειες και τις βιονικές ασθένειες.
<P>
Καταλήγοντας, πιστεύω ότι εγκρίνοντας αύριο την έκθεση Linkohr θα απευθύνουμε προς το Συμβούλιο ένα ισχυρό μήνυμα, ενδεικτικό της βούλησης του Κοινοβουλίου μας, για να προσανατολίσουμε προς αυτή την κατεύθυνση τη στρατηγική της μελλοντικής ευρωπαϊκής έρευνας.

<SPEAKER ID=19 LANGUAGE="NL" NAME="Plooij-Van Gorsel">
Πρόεδρε, συνάδελφοι, κυρία Επίτροπε, επανηλειμμένως έχω δηλώσει ότι η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών δεν υποστηρίζει το πρότυπο των Task Force που έχει δημιουργήσει η Επιτροπή.
<P>
Μολονότι μπορεί να είναι χρήσιμος ο καθορισμός τεχνολογικής φύσεως προτεραιοτήτων σε ορισμένους βιομηχανικούς τομείς, το πρότυπο των Task Force φαίνεται ότι προσθέτει ένα επιπλέον επίπεδο διοίκησης και συντονισμού σε μια δομή η οποία χρειάζεται ακριβώς περισσότερη διαφάνεια και απλούστευση. Επιπλέον, τούτο δημιουργεί προσκόμματα στην υφιστάμενη δομή του προγράμματος.
<P>
Η Ομάδα μου μπορεί να υποστηρίξει ορισμένα θέματα τα οποία είναι σημαντικά για την Ευρώπη και ιδίως για τους πολίτες της. Οι τεχνολογίες πληροφόρησης και επικοινωνίας είναι ιδιαίτερα σημαντικές για το μέλλον της Ευρώπης. Οι εξελίξεις στις εν λόγω τεχνολογίες είναι ραγδαίες. Οι εργαζόμενοι θα πρέπει να συμπεριλαμβάνουν στο μέλλον εφαρμογές της τηλεματικής στο βιογραφικό τους σημείωμα. Για αυτό το λόγο αποτελεί μια ορθή πρωτοβουλία η δημιουργία Task Force στον τομέα των εκπαιδευτικών πολυμέσων. Είναι αναγκαίο να αναπτυχθούν προϊόντα των πολυμέσων τα οποία θα προορίζονται για τον τομέα της εκπαίδευσης και θα χρησιμοποιούνται από αυτόν. Τα σχολεία της Βρετανίας πρέπει να χρησιμοποιηθούν ως παράδειγμα εν προκειμένω. Είναι ήδη περισσότερο προχωρημένα στη χρησιμοποίηση των τεχνολογιών της πληροφόρησης στην εκπαίδευση από ότι σε άλλες χώρες της ΕΕ.
<P>
Η δεύτερη παρατήρησή μου είναι η εξής: οι μικρομεσαίες επιχειρήσεις πρέπει να μπορούν να συμμετέχουν πλήρως στο τέταρτο πρόγραμμα-πλαίσιο. Εξακολουθώ να θίγω συνεχώς αυτό το θέμα, κυρίως έχοντας υπόψη την απασχόληση, αλλά η Επιτροπή είναι ιδιαίτερα διπρόσωπη εν προκειμένω. Αφενός δημιουργεί την Task Force η οποία είναι προσανατολισμένη στις μεγάλες βιομηχανίες και, αφετέρου αναφέρει ρητώς σε κάθε πρόγραμμα ότι «πρέπει να υπάρχει αρκετός χώρος για τις μικρομεσαίες επιχειρήσεις».
<P>
Πρόεδρε, μέσω του προγράμματος-πλαίσιο, οι βιομηχανικές επιχειρήσεις της Ευρώπης έμαθαν να συνεργάζονται. Αυτό δεν πρέπει να το αφήσουμε να πάει χαμένο. Αλλωστε, η συνεργασία είναι η πλέον ουσιώδης οδός μέσω της οποίας θα διαδοθούν στην Ευρώπη οι νέες γνώσεις. Για αυτό το λόγο θα ήταν καλύτερο να διαχωρισθούν αυτά τα δύο θέματα ούτως ώστε οι μεγάλες και οι μικρομεσαίες επιχειρήσεις να μπορέσουν να επωφεληθούν με τον καλύτερο και πιο αποτελεσματικό τρόπο από το πρόγραμμα-πλαίσιο.

<SPEAKER ID=20 LANGUAGE="ES" NAME="Marset  Campos">
Κύριε Πρόεδρε, στην ανακατάταξη της ευρωπαϊκής παραγωγικής δραστηριότητας λόγω της παγκοσμιότητας της οικονομίας, η έρευνα και η τεχνολογική ανάπτυξη κατέχουν στρατηγικό ρόλο. Η έκθεση Linkohr έρχεται σε αντίθεση με την πρόταση της Επιτροπής σχετικά με τη συμπληρωματική χρηματοδότηση των 700 εκατ. Ecu και τη δημιουργία των tasck forces , με μία αντιπρόταση πολύ πιο σημαντική και θετική.
<P>
Η ομάδα μας, της Ευρωπαϊκής Ενωτικής Αριστεράς και της Αριστεράς των Πρασίνων των Βορείων Χωρών, δεν συμφωνεί με την πρόταση της Επιτροπής, αλλά με εκείνη του κ. Linkohr, παρόλο που αναγνωρίζει ότι υπάρχουν ελλείψεις. Δεν συμφωνεί με την Επιτροπή, κατ'αρχήν, γιατί αποφασίζεται μία τροποποίηση του τετάρτου προγράμματος-πλαίσιο χωρίς προηγούμενη εκτίμηση των οριζόντιων κριτηρίων που επικρατούν στο πρόγραμμα-πλαίσιο αυτό και εισάγονται κάθετες προτάσεις που συγκεντρώνουν τις δραστηριότητες σε λίγες χώρες και σε λίγες επιχειρήσεις.
<P>
Κατά δεύτερο λόγο, γιατί οι προτάσεις αυτές επικεντρώνονται σε συμφέροντα των μεγάλων πολυεθνικών και της πυρηνικής ενέργειας, του αυτοκινήτου, της αεροναυπηγικής ή παρόμοιων, σε ομάδες πίεσης δηλαδή, δίχως να λαμβάνονται υπόψη τα κοινωνικά συμφέροντα των ευρωπαίων πολιτών. Γι'αυτό χαιρόμαστε που ο κ. Linkohr ενσωμάτωσε δικές μας τροπολογίες σχετικά με την τρίτη ηλικία και την υγεία, θέματα που θα γίνουν επιτακτικότερα τα επόμενα χρόνια. Θα έπρεπε επίσης να ανησυχούμε για τα μοντέλα της υποστηρίξιμης ανάπτυξης.
<P>
Κατά τρίτο λόγο, γιατί η πρόταση της Επιτροπής προωθεί, με στόχο το πέμπτο πρόγραμμαπλαίσιο, μία κάθετη φιλοσοφία που θα οξύνει τις ανισότητες στην έρευνα που υπάρχουν στην Ευρώπη - δεδομένου ότι υπάρχουν χώρες που αφιερώνουν 0, 5 % του ΑΕΠ στην έρευνα και άλλες 2, 7 %.
<P>
Για τους λόγους αυτούς εναντιωνόμαστε στην πρόταση της Επιτροπής και συμφωνούμε με την πρόταση του κ. Linkohr, αναγνωρίζοντας την προσπάθεια που έκανε.

<SPEAKER ID=21 LANGUAGE="DE" NAME="Bloch von Blottnitz">
Kύριε Πρόεδρε, σε καιρούς ύφεσης, θα έπρεπε ουσιαστικά να είναι κανείς υπέρ της αύξησης των 700 εκατ. Ecu για το τέταρτο ερευνητικό πρόγραμμα πλαίσιο. O τομέας της έρευνας και της ανάπτυξης θα πρέπει να ενισχυθεί οικονομικά, αλλά ωστόσο θα πρέπει να υπάρχει συμφωνία ως προς την κατεύθυνση. Kαι κατά την άποψή μας, δεν υπάρχει τέτοια συμφωνία. Kαι θα το εξηγήσω αυτό με αρκετά παραδείγματα. Πρώτα απ' όλα θα πρέπει 105 εκατ. Ecu πάλι να πάνε στην Eυρατόμ - καταθέσαμε βέβαια μια τροπολογία, αλλά φοβάμαι πως δε θα γίνει δεκτή - κι εκεί να εισρεύσουν στο πρόγραμμα σύντηξης. Aυτό σημαίνει να εισρεύσουν σε μια μορφή ενέργειας που ενισχύθηκε ήδη στο τέταρτο ερευνητικό πρόγραμμα πλαίσιο με 895 εκατ. Ecu, και η οποία πιθανόν να λύσει τα προβλήματά μας το έτος 2030 ή 2050, αλλά σίγουρα αυτό δεν μπορεί να γίνει εδώ και τώρα.
<P>
Δεύτερον, θα πρέπει να δαπανηθούν χρήματα για τον αποκαλούμενο «ασφαλή αντιδραστήρα με ενσωματωμένη ασφάλεια», για κάτι δηλαδή που δεν υπάρχει ούτε και μπορεί να υπάρξει, και το οποίο δεν αποδέχονται οι κάτοικοι. Eκτός τούτου, όπως ήδη είπε πολύ σωστά και ο κ. Scapagnini, τα χρήματα της έρευνας πηγαίνουν πάντα στις μεγαλοβιομηχανίες και όχι στις MME, για τις οποίες άλλωστε θα είχαν πολύ μεγάλη σημασία. Ένα άλλο παράδειγμα: Για το πρόγραμμα SAVE II θα 'πρεπε, σύμφωνα με την πρόταση της Eπιτροπής, να διατεθούν 150 εκατ. Ecu. Tο Συμβούλιο, στη συνέχεια, είχε το θράσος να περικόψει τις πιστώσεις σε 45 εκατ. Ecu. Aυτό σημαίνει πως διαγράφεται απλούστατα ένα πενταετές πρόγραμμα, το μοναδικό πρόγραμμα που έχουμε ακόμη για να ανταποκριθούμε, κατά κάποιον τρόπο, στις υποχρεώσεις που απορρέουν από τις διασκέψεις του Pίο και του Bερολίνου. Για τον τομέα όμως του διαστήματος και της σύντηξης, καθώς και για άλλα τέτοια μηδαμινά πράγματα, θα ξοδευτούν ένα σωρό χρήματα.
<P>
Δεύτερο παράδειγμα: Tο πρόγραμμα THERMIE: Για το πρόγραμμα THERMIE II δεν μιλάει κανένας πια. Aκόμη ένα πρόγραμμα που στο μεταξύ έγινε ζωτικής σημασίας για μας. Kαθημερινά ακούμε πως αυξάνεται η ρύπανση από το CO2 . Λένε, λοιπόν, μερικοί πολύ πονηροί ότι αυτό οφείλεται στο ότι εσείς είστε κατά των πυρηνικών εγκαταστάσεων. Aυτό είναι ανοησία. Eίδα τις στατιστικές του OOΣA και διαπίστωσα πως οι χώρες που έχουν πολλά πυρηνικά εργοστάσια δεν έχουν και λιγότερες εκπομπές CO2 . Aυτές δηλαδή προέρχονται, κατά το μεγαλύτερο μέρος τους, από τις μεταφορές, πράγμα που δεν λαμβάνεται καν υπόψη.
<P>
Συνοψίζοντας, δεν μπορούμε να συναινέσουμε σ' αυτή την αύξηση, επειδή έχουμε τη γνώμη ότι η κατεύθυνση είναι λανθασμένη και ότι έτσι δεν λύνουμε τα παρόντα πιεστικά προβλήματα, παρόλο που, ομολογουμένως, στην πρόταση περιέχονται πολλά μικρά θέματα που αξίζει να υποστηριχθούν.

<SPEAKER ID=22 LANGUAGE="DE" NAME="Quisthoudt-Rowohl">
Kύριε Πρόεδρε, ευχαριστώ για την εξαίρεση αυτή. Eξ ονόματος της ομάδας μου θα ήθελα να υπογραμμίσω τρία βασικά σημεία, και κατ' αρχήν το ποσόν της αύξησης: 700 εκατ. Ecu. Παρόλο που σε όλα τα κράτη, καθώς και σε επίπεδο Ένωσης, είναι ανάγκη να υπάρξει γενικώς λιτότητα, έχουμε ωστόσο την άποψη πως είναι επειγόντως αναγκαίο να επενδύσουμε στο μέλλον. Kι αυτό γίνεται μόνον με καινοτομίες που βασίζονται ως γνωστόν στην έρευνα και την ανάπτυξη. Γι' αυτό και συναινέσαμε σ' αυτή τη συνολική συνεισφορά.
<P>
Δεύτερον, συμβαδίζοντας με την Πράσινη Bίβλο για τις καινοτομίες, έχουμε την άποψη ότι η διάδοση και η αξιοποίηση των αποτελεσμάτων της έρευνας θα πρέπει να βελτιωθεί. Aυτό το λάβαμε υπόψη με την τροπολογία μας για την κατανομή των πιστώσεων. Aν και γι' αυτό δεν απαιτούνται μόνο χρήματα, ωστόσο βοηθάει πάρα πολύ.
<P>
Tρίτον, βρισκόμαστε ουσιαστικά σ' ένα προσωρινό στάδιο, στα μέσα του τέταρτου ερευνητικού προγράμματος πλαίσιο. Παρόλα αυτά οι συζητήσεις γίνονται, εν μέρει, με ασυνήθιστη σφοδρότητα. Aυτό οφείλεται στο ότι επισπεύδονται καινούργιοι προσανατολισμοί όσον αφορά το περιεχόμενο των ερευνών. Yποθέτουμε πως η συνεργασία για την προετοιμασία του πέμπτου προγράμματος πλαισίου θα εξελιχθεί με μεγαλύτερη ευκαμψία και ηρεμία.
<P>
Tέλος θα ήθελα να ευχαριστήσω τον εισηγητή για την ειλικρινή και έντιμη συνεργασία, καθώς και την κυρία Eπίτροπο για το ότι, μετά τα εναρκτήρια προβλήματα, αναζήτησε και βρήκε το διάλογο με το Kοινοβούλιο. Kατά τα άλλα, ήδη και ο προλαλήσας Gordοn Adam είπε πως χρειαζόμαστε εδώ απόλυτη πλειοψηφία. Γι' αυτό και η ανάγκη για συμφωνία στο Kοινοβούλιό μας ήταν πολύ μεγάλη, πράγμα που είχε απήχηση στις συμβιβαστικές μας τροπολογίες.

<SPEAKER ID=23 LANGUAGE="DE" NAME="Tannert">
Kύριε Πρόεδρε, κυρίες και κύριοι, στις προτάσεις της Eπιτροπής και στην έκθεση του συναδέλφου Linkohr, για την προσαρμογή του τέταρτου προγράμματος πλαισίου της Eυρωπαϊκής Kοινότητας στον τομέα της έρευνας και στο παράρτημα I, υποσημείωση 5 της έκθεσης, καθώς και στην έκθεση για την προσαρμογή της έρευνας της Eυρατόμ στο παράρτημα II, παράγραφος 1 και 2, δικαιολογημένα εφιστάται η προσοχή στην έρευνα για αύξηση της ασφάλειας στην ειρηνική χρήση της πυρηνικής ενέργειας.
<P>
Iδιαίτερα για τα κράτη του πρώην ανατολικού μπλοκ και την Kίνα, παίζει μεγάλο ρόλο η αύξηση της ασφάλειας των πυρηνικών εργοστασίων που λειτουργούν εκεί. Aλλά και για μας μπορεί να αποδειχθεί ιδιαίτερα επικίνδυνο ένα καινούργιο ατύχημα τύπου Tσερνομπίλ. Γι' αυτό και, για λόγους αλληλεγγύης, καθώς και δικής μας ασφάλειας, είμαστε υποχρεωμένοι να συνεισφέρουμε και να επεκτείνουμε τις δυνατότητές μας και τις γνώσεις μας στην πρόληψη των ατυχημάτων.
<P>
Ωστόσο, δεν μπορούμε να δεχθούμε να προωθείται έντονα, με τον τρόπο αυτό, η κρυφή ή φανερή επέκταση της χρήσης της πυρηνικής ενέργειας. Πολλοί δηλαδή εγκρίνουν την εγκατάλειψη αυτής της, κατά βάσιν μη δυνάμενης να ελεγχθεί, τεχνολογίας κι εμείς θέλουμε μια μετάβαση στην ηλιακή εποχή. Γι' αυτό και θα 'πρεπε να είναι σαφές ότι η ευρωπαϊκή προώθηση της έρευνας δεν επιτρέπεται να παράσχει την υποστήριξή της στην ανάπτυξη καινούργιων αντιδραστήρων, αλλά να δραστηριοποιείται μόνον στον τομέα της βελτίωσης της ασφάλειας των ήδη υπαρχόντων πυρηνικών εργοστασίων, συμπεριλαμβανομένης και της αποθήκευσης των ραδιενεργών αποβλήτων. Mέχρις αυτού του σημείου όμως μπορούμε να φθάσουμε. Aκόμη κι εδώ, όμως, χρειάζεται να ξεπεράσουμε ορισμένες επιφυλάξεις, διότι οι συμπληρωματικοί τεχνικοί εξοπλισμοί για τη βελτίωση της ασφάλειας ευνοούν, διαρθρωτικά, τη συνέχιση της λειτουργίας των επικίνδυνων πυρηνικών εγκαταστάσεων. Έτσι, δηλαδή, θα πρέπει, κατά βάσιν, να παραταθεί πέραν των 40 χρόνων η συμβατικά σχεδιασθείσα υλικοτεχνική διάρκεια ζωής ενός πυρηνικού εργοστασίου.
<P>
Όσον αφορά την Kεντρική και Aνατολική Eυρώπη, έχει ιδιαίτερη σημασία ο κρυφός, εκ πρώτης όψεως, ρόλος του ακόλουθου «φαινομένου πίγκ-πόγκ»: Λόγω της χρόνιας έλλειψης συναλλάγματος στις χώρες αυτές, οι εκεί συμπληρωματικοί εξοπλισμοί, θα χρηματοδοτηθούν με τις αποκαλούμενες αντισταθμιστικές συναλλαγές. Έτσι, λ.χ. επαναχρηματοδοτείται όχι μόνον η μετάβαση του Sosnovy Bor στην καινούρια πυρηνική τεχνολογία, αλλά θα παρεμποδιστεί κατ' αυτόν τον τρόπο και το σταμάτημα της λειτουργίας του γερμανικού πυρηνικού εργοστασίου Grafenrheinfeld. Γι' αυτό και σας παρακαλώ, κυρίες και κύριοι, επειδή αυτό το νομικό, σχεδόν, και εναγώγιμο δικαίωμα για την περαιτέρω λειτουργία του εργοστασίου θα πρέπει να απαγορευθεί, να υποστηρίξετε τις κατατεθείσες τροπολογίες 53, 54 και 62, όπως θα κάνει και η μεγάλη πλειοψηφία της ομάδας μου.

<SPEAKER ID=24 NAME="Cresson">
Κύριε Πρόεδρε, κυρίες και κύριοι βουλευτές, πριν απ'όλα, θα ήθελα να ευχαριστήσω, για την εργασία που επιτέλεσαν, τον κ. Linkohr - που η αναγκαστική απουσία του τον εμποδίζει να είναι μαζί μας και στον οποίο εύχομαι καλή ανάρρωση - και τα μέλη της Επιτροπής 'Ερευνας, Τεχνολογικής Ανάπτυξης και Ενέργειας, τους κ. Desama, van Velzen, Ferber, Collins και την κ. Ahlquist καθώς και τα μέλη της Επιτροπής Προϋπολογισμών, της Επιτροπής Οικονομικής, Νομισματικής και Βιομηχανικής Πολιτικής, της Επιτροπής Μεταφορών και Τουρισμού, της Επιτροπής Περιβάλλοντος, Δημόσιας Υγείας και Προστασίας των Καταναλωτών και της Επιτροπής Πολιτισμού, Νεότητας, Εκπαίδευσης και Μέσων Ενημέρωσης.
<P>
Πολλοί βουλευτές κινητοποιήθηκαν για να συζητήσουν την πρόταση της Επιτροπής σχετικά με το χρηματοδοτικό συμπλήρωμα στο τέταρτο πρόγραμμα-πλαίσιο έρευνας (1994-1998). Το αποτέλεσμα είναι ένα ισόρροπο και εποικοδομητικό σχέδιο ψηφίσματος, το οποίο θα συμβάλει στην ποιότητα της συζήτησης μεταξύ των θεσμικών οργάνων και θα διευκολύνει αυτή την απόφαση.
<P>
Δεν θα σας απασχολήσω περισσότερο από όσο χρειάζεται. Δεδομένης της σημασίας του θέματος, θα ήθελα ωστόσο να διατυπώσω μερικές παρατηρήσεις σχετικά με έναν ορισμένο αριθμό σημείων. Θα σας υπενθυμίσω λοιπόν, διαδοχικά, καταρχή το πλαίσιο της πρότασης χρηματοδοτικού συμπληρώματος της Επιτροπής, έπειτα θα σχολιάσω ορισμένα σημεία της έκθεσης που εκπόνησε ο κ. Linkhor εκ μέρους της Επιτροπής 'Ερευνας και, τέλος, θα σας γνωστοποιήσω τη θέση της Επιτροπής σχετικά με τις διάφορες προτεινόμενες τροπολογίες, διευκρινίζοντάς σας τους λόγους για τους οποίους τις αποδεχόμαστε ή τις απορρίπτουμε.
<P>
Ας αρχίσουμε λοιπόν πρώτα από το πλαίσιο. Σας υπενθυμίζω ότι η αρχή ενός χρηματοδοτικού συμπληρώματος στο τέταρτο πρόγραμμα-πλαίσιο προβλέπεται στην απόφαση με την οποία αυτό εγκρίθηκε· άλλωστε ο κ. Desama το εξέφρασε θαυμάσια πριν λίγο. Αυτό το συμπλήρωμα διαφέρει στη φύση του από την τεχνική προσαρμογή που πραγματοποιήθηκε πέρισυ, μετά την προσχώρηση στην 'Ενωση τριών νέων κρατών. Αντιστοιχεί σε μία πολιτική δέσμευση του Συμβουλίου και του Κοινοβουλίου να προσαρμόσουν το τέταρτο πρόγραμμαπλαίσιο, σε περίπτωση ανάγκης, στις εξελίξεις που θα επέρχονταν μετά την έναρξή του. Επρόκειτο για σοφή απόφαση. Δεδομένου ότι άρχισε πριν από δύο και πλέον έτη, το τέταρτο πρόγραμμα-πλαίσιο δεν αντιστοιχεί σε όλες τις ανάγκες που εκδηλώνονται σήμερα.
<P>
Εν αναμονή του πέμπτου προγράμματος-πλαίσιου, του οποίου η εφαρμογή δε θα πραγματοποιηθεί πριν το 1999, η δυνατότητα αυτού του συμπληρώματος μας παρέχει μία μοναδική ευκαιρία να βελτιώσουμε την απάντηση που δίνει η κοινοτική έρευνα στις ανάγκες της κοινωνίας. Οι ανάγκες αυτές εκδηλώνονται πιο καθαρά σε ορισμένους τομείς. Η Επιτροπή επέλεξε λοιπόν να συγκεντρώσει την προσπάθεια σε ορισμένες προτεραιότητες. Η Επιτροπή 'Ερευνας, και οι άλλες επιτροπές που εξέδωσαν γνωμοδοτήσεις, εκδήλωσαν τη συμφωνία τους όσον αφορά την αρχή μίας τέτοιας επιλεκτικότητας, η οποία λαμβάνει υπόψη ιδιαίτερα έντονες κοινωνικές προσδοκίες και την προοπτική της δημιουργίας θέσεων απασχόλησης και, εν πάση περιπτώσει, της διατήρησής τους.
<P>
Οι προτεραιότητες εξελίσσονται. Ο κ. Adam αναφέρθηκε στην έρευνα σχετικά με την ΣΕΒ. Θα ήθελα να διευκρινίσω, εν παρόδω, ότι ένα κοινοτικό πρόγραμμα έρευνας επέτρεψε σε μία ομάδα του Εδιμβούργου να στοιχειοθετήσει μία πιθανή σχέση ανάμεσα στην ασθένεια Creutzfeld-Jakob και στην ασθένεια της τρελής αγελάδας.
<P>
Η έξοχη έκθεση του κ. Linkohr αναφέρεται ιδίως σε δύο σημεία, στα οποία θα ήθελα να επανέλθω. Το πρώτο είναι η σύσταση για τη βελτίωση των μεθόδων και των τεχνικών διαχείρισης των προγραμμάτων. Ξέρω ότι το ζήτημα αυτό ανησυχεί ένα μεγάλο αριθμό από εσάς. Συμμερίζομαι εξάλλου την ανησυχία αυτή. Αναφέρθηκε εδώ κυρίως από τη κ. QuisthoudtRowohl. Παρά τις προόδους που πραγματοποιήθηκαν στη διάρκεια των τελευταίων ετών, στο επίπεδο αυτό είναι ακόμη δυνατές και αναγκαίες οι βελτιώσεις.
<P>
Για να προχωρήσουμε προς αυτή την κατεύθυνση, θα πραγματοποιηθεί λίαν προσεχώς ένα σεμινάριο στο οποίο θα λάβουν μέρος οι αρμόδιοι της Επιτροπής και οι εκπρόσωποι της επιστημονικής κοινότητας και του βιομηχανικού κόσμου. Επιτρέψτε μου να καθησυχάσω όσους από εσάς ανησυχούν επειδή οι μικρομεσαίες επιχειρήσεις δεν είναι αρκετά παρούσες στα προγράμματα· το σεμινάριο αυτό έχει επίσης ως στόχο να διευκολύνει την πρόσβασή τους στα ερευνητικά προγράμματα, όπως πολλοί από εσάς ζήτησαν, και ιδίως η κ. Plooij-Van Gorsel.
<P>
Το δεύτερο σημείο αφορά τον απολογισμό της εφαρμογής του τέταρτου προγράμματοςπλαίσιου. Το ζήτημα αυτό, που αποτέλεσε αντικείμενο μίας τροπολογίας, αναφέρθηκε επίσης ευρύτατα στην έκθεση του κ. Lange σχετικά με την ετήσια έκθεση 1995 όσον αφορά την παρακολούθηση του προγράμματος-πλαίσιου, την οποία θα συζητήσετε τον επόμενο μήνα.
<P>
'Οπως είχα την ευκαιρία να ανακοινώσω στα μέλη της Επιτροπής 'Ερευνας, οι υπηρεσίες της Επιτροπής προετοιμάζουν επί του παρόντος ένα σφαιρικό έγγραφο σχετικά με την κατάσταση της εφαρμογής του τέταρτου προγράμματος-πλαίσιου, που λίαν προσεχώς θα είναι στη διάθεση του Κοινοβουλίου.
<P>
Γενικά, είμαι ιδιαίτερα δεκτική όσον αφορά την επιθυμία του Κοινοβουλίου να συμμετέχει στενά στην προετοιμασία και την εφαρμογή των πρωτοβουλιών της 'Ενωσης σε θέματα έρευνας. Μπορώ να σας ανακοινώσω, σχετικά με αυτό, ότι η Επιτροπή θα υποβάλει, μέχρι το τέλος Ιουλίου, ένα πρώτο πολιτικό έγγραφο σχετικά με το πέμπτο πρόγραμμαπλαίσιο, υποδεικνύοντας τους μεγάλους προσανατολισμούς που προτίθεται να δώσει στην επίσημη πρότασή της στις αρχές του 1997. Η δημοσίευση αυτού του εγγράφου σε αυτό το στάδιο θα δώσει στο Κοινοβούλιο την ευκαιρία να τοποθετηθεί έγκαιρα για να εμπλουτίσει ή να τροποποιήσει τους προτεινόμενους προσανατολισμούς.
<P>
'Οπως συμφωνήσαμε, σας ανακοινώνω τώρα τη θέση της Επιτροπής σχετικά με τα διάφορα σχέδια τροπολογιών στην πρότασή της.
<P>
Κατά γενικό κανόνα, η Επιτροπή αποδέχεται όλες τις τροπολογίες που εισάγουν χρήσιμες διευκρινίσεις ή συμβάλλουν στην ενίσχυση της πρότασής της. Πρόκειται, συγκεκριμένα, για τις τροπολογίες 9 (τελευταίο μέρος) σχετικά με την ανάγκη μίας ενδεικτικής κατανομής των 700 εκατομμυρίων ECU· για τις τροπολογίες 15, 16 και 39 σχετικά με τις διάφορες πτυχές των δραστηριοτήτων στον τομέα των πολυμέσων, καθώς και, με κάποιες αναδιατυπώσεις, για τις τροπολογίες 1, 2, 3, 6, 11 και 12, σχετικά με τους τρόπους δράσης των task forces , ή για ζητήματα παρουσίασης της συμπληρωματικής χρηματοδότησης.
<P>
Για τον τροπολογία 2, ειδικότερα, η Επιτροπή είναι έτοιμη να κάνει αναφορά στην πρότασή της για την αναθεώρηση των χρηματοδοτικών προοπτικών αλλά χωρίς ωστόσο να συνδέει την απόφαση για τη συμπληρωματική χρηματοδότηση με την οριστική έγκρισή τους.
<P>
Με το ίδιο πνεύμα, η Επιτροπή μπορεί να αποδεχθεί τις τροπολογίες 1, 2 και 5 στην πρόταση EURATOM, που προσφέρουν χρήσιμες διευκρινίσεις στο κείμενο έτσι όπως είναι διατυπωμένο επί του παρόντος, καθώς και το 3ο μέρος της τροπολογίας 6, υπό τον όρο να συμπεριληφθεί η έννοια της προστασίας κατά των ακτινοβολιών στην 2η δράση «Διεθνής Συνεργασία» του τέταρτου προγράμματος-πλαίσιου.
<P>
Η τροπολογία 9 προτείνει τη δημιουργία ενός βραβείου «Ντεκάρτ», που θα απονέμεται κάθε χρόνο ως ανταμοιβή και αναγνώριση ιδιαίτερα αξιόλογων ευρωπαϊκών ερευνητικών εργασιών.
<P>
Είχα την ευκαιρία να πω στα μέλη της Επιτροπής 'Ερευνας, Τεχνολογικής Ανάπτυξης και Ενέργειας ότι θεωρώ ιδιαίτερα εξαίρετη την ιδέα αυτή. Εξάλλου, η Επιτροπή μελετάει ήδη τα μέσα για να της δώσει συγκεκριμένη συνέχεια. Ωστόσο, δεν υπάρχει λόγος να προστεθεί ένα νέο άρθρο δεδομένου ότι το παράρτημα ΙΙΙ της απόφασης του τέταρτου προγράμματος-πλαίσιου προβλέπει ήδη τη δυνατότητα επιστημονικών βραβείων· αρκεί να τροποποιηθεί ανάλογα το σχετικό εδάφιο του κειμένου.
<P>
Αντίθετα, στο στάδιο αυτό η Επιτροπή θεωρεί προτιμότερο να μην υιοθετήσει τις τροπολογίες που αφορούν την ουσία της πρότασής της, δηλαδή εκείνες που προτείνουν τροποποιήσεις του συνολικού ποσού, όπως το πρώτο μέρος της τροπολογίας 9, που τροποποιεί την ισορροπία μεταξύ των προτεραιοτήτων, όπως οι τροπολογίες 4 και 7 καθώς και οι 17 έως 21, 23, 24, 29 και 36, που προτείνουν νέα θέματα δίπλα σε εκείνα που έχουν ήδη υιοθετηθεί, όπως οι τροπολογίες 8, 10, 40 και 41, 22, 25 έως 28, 31 έως 38 ή που προτείνουν νέα αντικείμενα έρευνας στο εσωτερικό ορισμένων προτεραιοτήτων που υιοθετήθηκαν, όπως οι τροπολογίες 13 και 14.
<P>
Οι τροπολογίες 5 και το τμήμα της τροπολογίας 9 που προτείνει την ενσωμάτωση της έρευνας ΕΚΑΧ στο τέταρτο πρόγραμμα-πλαίσιο, δεν μπορούν επίσης να γίνουν δεκτές, επειδή οι δραστηριότητες που πραγματοποιούνται στον τομέα ΕΚΑΧ έχουν ήδη εκ των πραγμάτων εισαχθεί στο πρόγραμμα. Αυτό ισχύει επίσης, για τους ίδιους λόγους, για τις τροπολογίες 3, 4, 6 και 7 στην πρόταση EURATOM.
<P>
Θα ήθελα εδώ να απαντήσω στον κ. Tannert ο οποίος εκφράσθηκε σχετικά με το θέμα της πυρηνικής ενέργειας. Επί της ουσίας, και παρότι είναι δεκτική στην πρόσκληση για σύνεση σε θέματα πυρηνικής ενέργειας, που εκφράζεται σε αυτές τις τροπολογίες, η Επιτροπή επιθυμεί να υπογραμμίσει την απόλυτη συνέπεια του κειμένου του τεχνικού παραρτήματος με τα κείμενα των τεχνικών παραρτημάτων της πρότασης του προγράμματοςπλαίσιου EURATOM και του ειδικού προγράμματος στον τομέα της πυρηνικής ασφάλειας.
<P>
Το πρόγραμμα-πλαίσιο EURATOM αναφέρει πράγματι με σαφήνεια, και παραθέτω: »εργασίες σχετικά με τα νέα χαρακτηριστικά ασφάλειας για τους αντιδραστήρες νέου σχεδιασμού». Το ειδικό πρόγραμμα στον τομέα της πυρηνικής ασφάλειας αναφέρει - και παραθέτω - »τη βελτίωση της ασφάλειας της λειτουργίας των υφιστάμενων εγκαταστάσεων με παράλληλη πρόοδο των γνώσεων που εφαρμόζονται στους αντιδραστήρες του μέλλοντος».
<P>
Η ιδέα που ενυπάρχει σε αυτό είναι ότι, καθώς τα κράτη μέλη εργάζονται ενεργά για την τελειοποίηση αντιδραστήρων βελτιωμένου σχεδιασμού, αποστολή της 'Ενωσης είναι να υποστηρίξει τις αναγκαίες έρευνες για να εγγυηθεί την ασφάλειά τους.
<P>
Η Επιτροπεί κρίνει επίσης προτιμότερο να μην τοποθετηθεί σχετικά με τις τροπολογίες που προτείνονται στην Ολομέλεια, οι οποίες τροποποιούν την πρότασή της πέρα από απλές διασαφηνίσεις και επί των οποίων η CERT δεν είχε την ευκαιρία να αποφανθεί. Λαμβάνει ωστόσο με ενδιαφέρον υπόψη της το χαρακτήρα προτεραιότητας που αποδίδεται στις συνδυασμένες μεταφορές από ορισμένους αγορητές, ιδιαίτερα από τον κ. Ferber, την κ. Quisthoudt-Rowohl και επίσης από τον κ. Desama, στις συμβιβαστικές τροπολογίες τους.
<P>
Θα ήθελα εξάλλου να υπογραμμίσω σχετικά ένα σημαντικό σημείο. Σταθερά προσηλωμένη στην αρχή ενός χρηματοδοτικού συμπληρώματος 700 εκατομμυρίων, η Επιτροπή είναι, επί της ουσίας, ανοιχτή στους προσανατολισμούς που ενυπάρχουν σε πολλές από τις προταθείσες τροπολογίες.
<P>
Για παράδειγμα, η Επιτροπή δεν θα ήταν αντίθετη σε μία ισόρροπη κατανομή των πιστώσεων στα προτεινόμενα θέματα προτεραιότητας, που συνδέονται με τις δραστηριότητες των task forces , και ορισμένα πιο γενικά θέματα τα οποία αποτελούν αντικείμενο δραστηριοτήτων των ειδικών προγραμμάτων. Είναι επίσης ανοιχτή σχετικά με θέματα σημαντικά από πολιτική άποψη, όπως το θέμα της ανίχνευσης των ναρκών και η η ιδέα μίας κλιμάκωσης του συμπληρώματος σε τρία έτη.
<P>
Σε αυτό το στάδιο της διαδικασίας, η Επιτροπή προτιμάει ωστόσο να μην συμπεριλάβει τις αντίστοιχες τροπολογίες. Δεν πρέπει να ξεχνάμε ότι το χρηματοδοτικό συμπλήρωμα πρέπει να εγκριθεί με συναπόφαση, και απαιτείται η ομοφωνία του Συμβουλίου. Κάθε τυπική τροποποίηση της πρότασης της Επιτροπής σε ουσιώδη σημεία θα υπήρχε κίνδυνος να καταστήσει ακόμη δυσκολότερη την επίτευξη ενός συνολικού συμβιβασμού μεταξύ των θεσμικών οργάνων.
<P>
Αυτός πρέπει να είναι ο στόχος μας. Επί της ουσίας και για πολλά ειδικά σημεία, οι θέσεις του Κοινοβουλίου και της Επιτροπής είναι πολύ κοντά, όπως άλλωστε συμβαίνει συχνά. Πρέπει τώρα να πείσουμε το Συμβούλιο να μας ακολουθήσει. Στις 25 Ιουνίου, την παραμονή του Συμβουλίου 'Ερευνας, θα πραγματοποιηθεί ένας άτυπος τριπλός διάλογος. Πρέπει να φροντίσουμε ώστε να διεξαχθεί κατά τρόπο που θα επιτρέψει στο Συμβούλιο να επιτύχει γρήγορα μία πολιτική συμφωνία σχετικά με το χρηματοδοτικό συμπλήρωμα.
<P>
Εγκρίνοντας με συναπόφαση το τέταρτο πρόγραμμα-πλαίσιο, το Κοινοβούλιο και το Συμβούλιο ανέλαβαν τη δέσμευση να λάβουν θέση σχετικά με το χρηματοδοτικό συμπλήρωμα πριν από τα τέλη Ιουνίου 1996. Θα ήταν κρίμα να μην τηρηθεί η δέσμευση αυτή.
<P>
Οι ευρωπαίοι πολίτες περιμένουν από την 'Ενωση συγκεκριμένες δράσεις στους τομείς όπου η έρευνα μπορεί να βοηθήσει στη βελτίωση της ποιότητας της ζωής, στην ενίσχυση του δυναμισμού της οικονομίας και στη δημιουργία θέσεων εργασίας. Δεν μπορούμε να τους απογοητεύσουμε.
<P>
Θα ολοκληρώσω λοιπόν με αυτή την παρατήρηση και ευχαριστώ όλους εσάς που συμβάλατε ώστε η συζήτηση αυτή σχετικά με το χρηματοδοτικό συμπλήρωμα στο τέταρτο πρόγραμμαπλαίσιο να γίνει μία συζήτηση με τόσο μεγάλη ποιότητα.
<P>
(Χειροκροτήματα)

<SPEAKER ID=25 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=7>
Ενεργειακή απόδοση των ηλεκτρικών συσκευών
<SPEAKER ID=26 NAME="Πρόεδρος">
Η ημερήσια διάταξη προβλέπει τη συζήτηση της σύστασης για δεύτερη ανάγνωση (Α4-0194/96) του κ. Macartney, εξ ονόματος της Επιτροπής Έρευνας, Τεχνολογικής Ανάπτυξης και Ενέργειας σχετικά με την κοινή θέση που καθόρισε το Συμβούλιο για την πρόταση οδηγίας του Ευρωπαϊκού Κοινοβουλίου και του Συμβουλίου σχετικά με τις απαιτήσεις για την ενεργειακή απόδοση των οικιακών ηλεκτρικών ψυγείων, καταψυκτών και συνδυασμών τους (C4-0203/96-94/0272(COD).

<SPEAKER ID=27 NAME="Macartney">
Κύριε Πρόεδρε, τα Μέλη θα γνωρίζουν ότι έχουμε ήδη εξετάσει τις γενικές πτυχές της παρούσης εκθέσεως κατά την πρώτη ανάγνωση. Εν τούτοις, μόνο για να υπενθυμίσω στα Μέλη, ο στόχος της εκθέσεως ήταν να προσφέρει μια συμβολή προς την κατεύθυνση επίλυσης του προβλήματος της αύξησης της θερμοκρασίας σε παγκόσμιο επίπεδο, να κάνει ορισμένα βήματα προς την κατεύθυνση εκπλήρωσης των δεσμεύσεων τις οποίες ανέλαβαν οι ευρωπαϊκές χώρες στη Διάσκεψη του Ρίο και, ταυτόχρονα, να κάνει και μια συνεισφορά στη μείωση των λογαριασμών κατανάλωσης ηλεκτρικού ρεύματος από τους καταναλωτές.
<P>
Οι προτάσεις της Επιτροπής συνέβαλαν στα παραπάνω εξετάζοντας το ερώτημα της βελτίωσης της απόδοσης των οικιακών συσκευών ψύξεως. Τόσο η Ευρωπαϊκή Επιτροπή όσο και η Επιτροπή Έρευνας, Τεχνολογικής Ανάπτυξης και Ενέργειας στηρίχθηκαν πολύ στη βασική μελέτη η οποία έδειχνε ότι είναι δυνατόν να επιτευχθούν ουσιαστικές βελτιώσεις απόδοσης στην Ευρωπαϊκή Ένωση, παράλληλες με εκείνες που έχουν ήδη επιτευχθεί στις Ηνωμένες Πολιτείες και την Ιαπωνία. Έτσι, κατά τη διάρκεια της πρώτης ανάγνωσης έγιναν ορισμένες ουσιαστικές προτάσεις και κάποια ουσιαστική πρόοδος.
<P>
Ερχόμαστε τώρα στη δεύτερη ανάγνωση, κατόπιν της διαμόρφωσης της κοινής θέσης από το Συμβούλιο.
<P>
Για να ξαναθυμηθούν τα Μέλη, η πρώτη δέσμη προδιαγραφών που είχε θέσει η Επιτροπή αναφερόταν σε μια βελτίωση ενεργειακής απόδοσης της τάξεως του 10 %, ενώ εμείς είμασταν πεπεισμένοι ότι ήταν δυνατή η αύξηση του επιπέδου απόδοσης στο 20 %. Η επιτροπή μας ήταν επίσης βεβαία ότι έπρεπε να εφαρμοστεί ένα αυστηρότερο χρονοδιάγραμμα εφαρμογής, δύο χρόνια μετά την έγκριση της οδηγίας καθώς και ότι η δεύτερη δέσμη προδιαγραφών, η οποία αποτελεί επέκταση της πρώτης δέσμης, θα έπρεπε να υλοποιηθεί πέντε χρόνια μετά την έναρξη ισχύος της οδηγίας. Κατά την πρώτη ανάγνωση είχε προταθεί η εφαρμογή ενός ευέλικτου συστήματος υλοποίησης στηριζόμενου στην ενημέρωση των καταναλωτών, γεγονός το οποίο αποτελούσε μια πρωτότυπη προσέγγιση.
<P>
Ορισμένες από τις προτάσεις αυτές έτυχαν της εγκρίσεως του Συμβουλίου και άλλες όχι. Το πρώτο σημείο είναι ότι το Συμβούλιο συμφώνησε σε ένα στόχο βελτίωσης της ενεργειακής απόδοσης από 15 %, παρόμοιο με εκείνο της αναθεωρημένης πρότασης της Επιτροπής. Απεφάσισε ότι ο χρόνος υλοποίησης της πρώτης δέσμης προδιαγραφών θα πρέπει να είναι τρία χρόνια μετά την έγκριση της οδηγίας, ενώ το Κοινοβούλιο και η Επιτροπή είχαν προτείνει δύο χρόνια. Το κείμενο του Συμβουλίου αναφέρεται σε μια δεύτερη δέσμη προδιαγραφών αλλά, ειλικρινά, είναι τόσο αόριστο που σχεδόν αποφεύγει το όλο θέμα. Εάν δεν αναφέρονται συγκεκριμένοι αριθμοί, δεν έχει καμιά αξία να μιλάμε για βελτιώσεις ή, παρομοίως, σε ό, τι αναφέρει μια τροπολογία, την οποία δεν υποστηρίζω, ως «ουσιαστικές βελτιώσεις». Τέτοιες αναφορές δεν αξίζουν ούτε το χαρτί στο οποίο είναι γραμμένες. Έτσι έχουμε εδώ πρόβλημα καθορισμού ουσιαστικών στόχων.
<P>
Ταυτόχρονα, η επιτροπή συμβιβάστηκε, σοφά, σε δύο αντικείμενα. Το ένα είναι να πει στη βιομηχανία η οποία ζητεί μια εθελοντική συμφωνία ή τη δυνατότητα μιας εθελοντικής συμφωνίας: εν τάξει, έχετε στη διάθεσή σας κάποιο χρόνο μετά την έγκριση της πρώτης δέσμης προδιαγραφών για να υλοποιήσετε την εθελοντική σας συμφωνία. Θα ξεχάσουμε το παρελθόν, θα ξεκινήσουμε ξανά από την αρχή διαγράφοντας το γεγονός ότι κατά τα τέσσερα ή πέντε χρόνια που πέρασαν από τότε που είχατε ζητήσει μια άλλη εθελοντική συμφωνία δεν έγινε τίποτα και θα πιστέψουμε στο λόγο σας. Αλλά, εάν δεν επιτευχθεί αυτή η συμφωνία, η Επιτροπή θα προτείνει ουσιαστική νομοθεσία και εμείς θα την υποστηρίξουμε.
<P>
Ο άλλος συμβιβασμός που έχουμε κάνει είναι σχετικά με αυτήν την διφορούμενη και, ορισμένοι θα την χαρακτηρίσουν, περίεργη κατηγορία των υποτροπικών και τροπικών ηλεκτρικών συσκευών. Η άποψη των εμπειρογνωμόνων ήταν ότι ολόκληρη η κατηγορία δεν έχει κανένα νόημα. Εν τούτοις, ο εμπειρογνώμων τον οποίον συμβουλεύθηκε η Επιτροπή και η επιτροπή του Κοινοβουλίου απεφάνθη ότι υπήρχε η δυνατότητα για μια μικρή εξαίρεση σ' αυτή την κατηγορία, εξαίρεση αναφορικά με τα ψυγεία τεσσάρων αστέρων, με ένα συμπιεστή και δύο θαλάμους - εάν θέλετε λεπτομερή περιγραφή. Έτσι, υπάρχει μια μικρή εξαίρεση η οποία μας επιτρέπει να συναντήσουμε το Συμβούλιο στη μέση του δρόμου.
<P>
Αυτό που υποβάλω στο Σώμα είναι μια παράκληση για να προχωρήσουμε με τη σταθερή απόφαση να διαμορφώσουμε ένα σαφές σύνολο προδιαγραφών για τη δεύτερη φάση αλλά να είμαστε ταυτόχρονα έτοιμοι να κάνουμε και μία ή δύο παραχωρήσεις έτσι ώστε να συμφωνήσουμε με το Συμβούλιο κάπου στη μέση του δρόμου. Παρακαλώ το Κοινοβούλιο να εκρίνει εν συνόλω τις τροπολογίες που πρότεινε η επιτροπή μας, αλλιώς χάνουμε τον χρόνο μας. Ωστόσο, έχω εμπιστοσύνη στη σοφία του Σώματος και στην επιμονή των Μελών και έχω επίσης εμπιστοσύνη για το ότι, όταν θα ψηφίσουμε αύριο, θα έχουμε απόλυτη πλειοψηφία και το Κοινοβούλιο θα έχει επιτύχει κάτι υπέρ της ενεργειακής απόδοσης το οποίο θα είναι επ' ωφελεία τόσο του πλανήτη μας όσο και των καταναλωτών.

<SPEAKER ID=28 NAME="Sindal">
Κύριε Πρόεδρε, για λογαριασμό της συναδέλφου, κας Kirsten Jensen, που κωλύεται δυστυχώς να παρευρεθεί στη συνεδρίαση, θα ήθελα να διατυπώσω τις ακόλουθες παρατηρήσεις: στην παρούσα πρόταση τονίζεται ότι η ΕΕ ανέλαβε την υποχρέωση να μειώσει τις εκπομπές CO2 . Αναφέρεται ταυτόχρονα ότι οι ψυκτικές συσκευές καταναλώνουν μεγάλες ποσότητες ενέργειας και ότι η ΕΕ μπορεί να αναλάβει δράσεις στον τομέα αυτό. Στόχος της πρότασης είναι να αποσυρθούν από την αγορά οι συσκευές που καταναλώνουν την περισσότερη ενέργεια, αλλά το μέτρο αυτό δεν θα είναι δυστυχώς πιό αποτελεσματικό από τις κανονικές καινοτομίες στον τομέα. Υπάρχουν τεχνολογικά μέσα και ο τομέας πρέπει να τα αξιοποιήσει.
<P>
Το σημαντικότερο στοιχείο της πρότασης είναι ότι η Επιτροπή αναλαμβάνει την υποχρέωση να υποβάλλει προτάσεις για μια δεύτερη δέσμη προδιαγραφών, η οποία να λαμβάνει υπόψη την πλέον σύγχρονη τεχνολογία που υπάρχει σήμερα. Με την πρώτη δέσμη προδιαγραφών απαλλασσόμεθα απλώς από τις συσκευές που καταναλώνουν την περισσότερη ενέργεια. Η Επιτροπή διευκρινίζει ότι η μικρότερη κατανάλωση ενέργειας θα ωφελήσει τους καταναλωτές, την κοινωνία και το περιβάλλον, είναι δε τεχνικά εφικτή. Εν αναμονή της επιβολής του φόρου στο CO2 , μπορούμε να εφαρμόσουμε κατάλληλα τους μηχανισμούς της εσωτερικής αγοράς.
<P>
Η ημερήσια διάταξη της εβδομάδας αυτής προβλέπει τη συζήτηση της μελλοντικής στρατηγικής της Ένωσης όσον αφορά το κλίμα. Θα ήταν παράξενο να μην συμφωνήσουμε σχετικά με την πρόταση αυτή, η οποία, παρά τις ατέλειές της, αποτελεί ένα βήμα προόδου. Η κατάσταση όσον αφορά το CO2 δεν είναι και τόσο ενθαρρυντική. Όπως έχουν τα πράγματα σήμερα, η ΕΕ δεν μπορεί να επιτύχει το στόχο της για σταθεροποίηση των εκπομπών CO2 το έτος 2000 στο επίπεδο του 1990. Όπως τόνισε σωστά ο Επίτροπος, κ. Παπουτσής, υπάρχει μεγάλη διαφορά μεταξύ στόχων και μέσων. Για παράδειγμα, το Συμβούλιο περιέκοψε πρόσφατα τον προϋπολογισμό του προγράμματος SAVE II από 150 σε 45 εκατομμύρια ECU, πράγμα που δημιουργεί έντονη δυσπιστία ως προς το κατά πόσο το Συμβούλιο έχει την πολιτική βούληση να ασχοληθεί με το πρόβλημα του CO2 . Ο Διεθνής Οργανισμός Ενέργειας έχει διενεργήσει συγκριτικές αναλύσεις για τις προδιαγραφές που ισχύουν όσον αφορά τα ψυγεία γενικότερα. Στις ΗΠΑ, για παράδειγμα, θα αρχίσει να ισχύει από το 1998 μια τρίτη δέσμη προδιαγραφών, πολύ πιό φιλόδοξη από την πρόταση του Συμβουλίου, και μάλιστα σε μια τόσο φιλελεύθερη χώρα όπως οι ΗΠΑ. Η Ευρώπη βρίσκεται πολύ πίσω. Ανησυχούμε βέβαια όλοι για τις επιπτώσεις στο κλίμα, όταν 1 δισεκατομμύριο Κινέζοι και πολλά εκατομμύρια Ινδοί αυξάνουν με καλπάζοντα ρυθμό την κατανάλωση ενέργειας, αλλά μπορούμε άραγε στη Δύση να τους ζητάμε τόσα πολλά, εάν εμείς οι ίδιοι δεν μπορούμε να επιτύχουμε τους περιορισμούς που υποσχεθήκαμε διεθνώς;

<SPEAKER ID=29 LANGUAGE="FR" NAME="Desama">
Κύριε Πρόεδρε, θα ήθελα με μεγάλη συντομία να αναφέρω ποια θα είναι η θέση της Σοσιαλιστικής Ομάδας σχετικά με τις τροπολογίες του κ. Macartney.
<P>
Γενικά, η Σοσιαλιστική Ομάδα προτίθεται να υποστηρίξει τις πέντε τροπολογίες του κ. Macartney. Οι δύο τελευταίες είναι σχετικά τυπικές τροπολογίες. Αντίθετα, οι τρεις πρώτες είναι σημαντικές τροπολογίες εφόσον, ιδίως στην τροπολογία 1, καθορίζεται το ποσοστό απόδοσης σε 20 %, όχι μόνο στην πρώτη φάση αλλά επίσης στη δεύτερη φάση και, στις τροπολογίες 2 και 3, αφενός μειώνονται οι προθεσμίες για τη διάθεση στην αγορά από τις τοπικές βιομηχανίες και, αφετέρου, λαμβάνονται μία σειρά από μέτρα σχετικά με τις τροπικές και υποτροπικές ψυκτικές μηχανές.
<P>
Θα μπορούσα να περιοριστώ σε αυτά, αλλά πρέπει στην πραγματικότητα να ομολογήσω στον κ. Macartney ότι δεν θα υποστηριχθεί από το σύνολο της Σοσιαλιστικής Ομάδας. Πράγματι, μία ισχυρή μειοψηφία της Σοσιαλιστικής Ομάδας προτίθεται να αντιταχθεί στις τρεις τροπολογίες που μόλις ανέφερα για τον ακόλουθο λόγο. Γενικά, θεωρούμε ότι εφόσον η Επιτροπή - και πολύ πιθανό και το Συμβούλιο - δε μπορούν να συμφωνήσουν με αυτές, όπως φαίνεται θα αρχίσουμε μία διαδικασίας συνδιαλλαγής και θεωρούμε ότι αυτή τη συνδιαλλαγή, στην παρούσα κατάσταση των πραγμάτων, είναι κάπως πολυτέλεια. θα επιθυμούσαμε να υπάρχει μεγαλύτερη βούληση προσέγγισης, κατά κάποιο τρόπο, μεταξύ των θέσεων των διαφόρων θεσμικών οργάνων. 'Ομως, με αυτή μόνο την επιφύλαξη που δεν επηρρεάζει την ουσία των προτάσεων του κ. Macartney, αυτός θα λάβει την υποστήριξη της Σοσιαλιστικής Ομάδας, αλλά μόνο ενός τμήματος, της πλειοψηφίας, αυτής της Ομάδας.

<SPEAKER ID=30 LANGUAGE="IT" NAME="Malerba">
Κύριε Πρόεδρε, ο στόχος της μείωσης των αποτελεσμάτων του θερμοκηπίου είναι απολύτως θεμιτός, δεδομένου ότι υπάρχουν πολλές μακροπρόθεσμες ενδείξεις πως ο πλανήτης μας υπερθερμαίνεται. Πράγματι θα χρειαζόταν να γίνουν και περαιτέρω έρευνες in situ για να γνωρίσουμε καλύτερα τους μηχανισμούς παγίδευσης της υπεριώδους ενέργειας, εάν μου επιτρέπετε μία σύντομη παρέκβαση, με αποστολές δορυφόρων ανηρτημένων σε μακριά καλώδια όπως αυτό που είχα την ευκαιρία να πειραματισθώ σε μία διαστημική αποστολή το 1992, χάρι στα οποία μπορούν να εξερευνηθούν εκείνα τα υψηλά στρώματα της ατμόσφαιρας όπου δεν φθάνουν τα μπαλόνια μέτρησης και όπου οι δορυφόροι δεν μπορούν να παραμείνουν. Θα μπορούσε να αποτελέσει ίσως ένα κατάλληλο θέμα για το Πέμπτο Πρόγραμμα Πλαίσιο, αλλά για να επιστρέψουμε στην εξεταζόμενη οδηγία, το εν λόγω έγγραφο ταυτίζει την εξοικονόμηση ενέργειας με την ενεργειακή απόδοση και εφαρμόζει το μοναδικό κριτήριο της ενεργειακής απόδοσης σε μία ευρεία ποικιλία ευρωπαϊκών ψυγείων.
<P>
Οι διαφορετικές συνήθειες, στην Ευρωπαϊκή Ένωση, από τη μία περιοχή στην άλλη, που οφείλονται στο κλίμα, στις συνήθειες διατροφής αλλά και στην αγοραστική δύναμη των ευρωπαίων πολιτών, προκαλούν διαφορετικές ανάγκες στην αγορά και το προβλεπόμενο αποτέλεσμα της οδηγίας που εξετάζουμε θα είναι η μείωση του αριθμού των μοντέλων των ψυγείων και ο προσανατολισμός της ίδιας της αγοράς σε πιο αποδοτικά προϊόντα βεβαίως, αλλά και υψηλότερων προδιαγραφών και υψηλότερης τιμής κυρίως στις νότιες χώρες. Το πρόβλημα εδώ δεν έγκειται στο αν συμφωνούμε ή όχι με την αντίληψη της εξοικονόμησης ενέργειας, πράγμα αυτονόητο, ή με τη λήψη αποφάσεων σχετικά με το μέλλον των επερχομένων γενεών, αλλά στο να καταλάβουμε εάν αυτό το μέτρο είναι σωστό και ισόρροπο ή εάν αντίθετα ευνοεί έναν συγκεκριμένο βιομηχανικό τομέα σε σχέση με κάποιον άλλο δημιουργώντας σύγχιση -επιτρέψτε μου να το πω- με την πρόφαση της εξοικονόμησης ενέργειας που είναι ο στόχος μας, του περιορισμού της παραγωγής διοξειδίου του άνθρακος και της ενεργειακής απόδοσης.
<P>
Για να σας πείσω ότι η εξοικονόμηση ενέργειας και η ενεργειακή απόδοση δεν είναι ακριβώς το ίδιο πράγμα, αρκεί να πω ότι μία Μερσεντές μπορεί από ενεργειακής σκοπιάς να είναι πιο αποδοτική από ένα σκούτερ, αλλά είναι προφανές ότι το σκούτερ καταναλώνει λιγότερη ενέργεια από μία Μερσεντές. Όσοι χρησιμοποιούν ένα σκούτερ εξοικονομούν ενέργεια σε σχέση με εκείνους που χρησιμοποιούν μια Μερσεντές, αλλά και ένα λιγότερο αποδοτικό όχημα.
<P>
Εάν αναλύσουμε σε βάθος την οδηγία θα διαπιστώσουμε ότι δεν φαίνεται να προτείνει ένα τόσο ισόρροπο μέτρο, δεδομένου ότι δεν υπάρχει μία κοινωνικοικονομική μελέτη όσον αφορά το κόστος που θα επιβαρύνει τους καταναλωτές τόσο του Βορρά όσο και του Νότου. Σχετικά με το δεύτερο step της αποδοτικότητας, μετά το πρώτο, με το οποίο συμφωνούμε σε κάθε περίπτωση, προτείνω στο Ευρωπαϊκό Κοινοβούλιο να υποστηρίξει μία τροπολογία που το αφήνει απροσδιόριστο ενσωματώνοντας εντούτοις την ενισχυντική διατύπωση που περιέχεται στην τροπολογία αριθ. 5. Και αυτό όχι για να καταστεί το step ασαφές, αλλά για να δοθεί στην Επιτροπή η δυνατότητα να το διαρθρώσει καλύτερα και να επανέλθει στη μελέτη αυτή. Αυτή ακριβώς ήταν και η θέση της Επιτροπής στην Επιτροπή Έρευνας όπως επίσης και η θέση του Συμβουλίου. Συστήνω συνεπώς στο Κοινοβούλιο να εγκρίνει την τροπολογία αριθ. 5.

<SPEAKER ID=31 LANGUAGE="NL" NAME="Plooij-Van Gorsel">
Πρόεδρε, συνάδελφοι, κύριε Επίτροπε, τα οικιακά ηλεκτρικά ψυγεία και οι καταψύκτες καταναλώνουν το 7 % της συνολικής κατανάλωσης ηλεκτρικής ενέργειας στην Ευρωπαϊκή Ένωση. Μείωση κατά 15 % της ηλεκτρικής ενέργειας που χρησιμοποιούν θα μπορούσε να έχει ως αποτέλεσμα σημαντικές εξοικονομήσεις, συγκεκριμένα 1 % λιγότερη κατανάλωση ηλεκτρικού ρεύματος καθώς και μείωση των εκπομπών διοξειδίου του άνθρακα στην Ένωση. Το Συμβούλιο πρότεινε μια μεταβατική περίοδο τριών ετών για την εφαρμογή της οδηγίας αντί για δύο που είχε προτείνει το Ευρωπαϊκό Κοινοβούλιο. Όμως η περίοδος αυτή είναι πολύ ευρύτερη ιδίως αν αναλογιστεί κανείς ότι η διάρκεια ζωής ενός ψυγείου είναι 20 έως 25 έτη. Στο πλαίσιο αυτό δεν έχει αποδειχθεί ότι η αύξηση της ενεργειακής απόδοσης έχει ως αποτέλεσμα αύξηση της τιμής κόστους των ψυγείων. Αντίθετα, υπάρχουν ψυκτικές συσκευές οι οποίες καταναλώνουν λιγότερη ενέργεια και δεν είναι ακριβότερες από ένα κοινό ψυγείο. Συνεπώς, τούτο σημαίνει ότι ο καταναλωτής δεν θα επιβαρυνθεί με υψηλότερο κόστος και, κατά πάσα πιθανότητα, ούτε και ο κατασκευαστής.
<P>
Πρόεδρε, η Ομάδα των Φιλελευθέρων υποστηρίζει την πρόταση του εισηγητή για τη θέσπιση μιας δεύτερης σειράς μέτρων μετά από την αξιολόγηση της πρώτη φάσης. Η Επιτροπή προσπάθησε επί 5 έτη, μετά από πρωτοβουλία των Κάτω Χωρών, να συνάψει συμφωνίες με τη βιομηχανία σε εθελοντική βάση. Όμως αυτό ήταν αδύνατο και για αυτό το λόγο πραγματοποιήθηκε αυτή η πρόταση για μια ευρωπαϊκή οδηγία και υποβλήθηκαν οι τροπολογίες εκ μέρους του κ. Macartney, τις οποίες υποστηρίζει ολόθερμα η Ομάδα μου.

<SPEAKER ID=32 LANGUAGE="ES" NAME="Izquierdo Collado">
Κύριε Πρόεδρε, η παρέμβασή μου θα προσπαθήσει να συνοψίσει σε δύο φράσεις τη θέση μιας σημαντικής μερίδας της Σοσιαλιστικής Ομάδας: πλήρη υποστήριξη στην κοινή θέση του Συμβουλίου καθότι σε αυτήν βρίσκονται οι ουσιαστικοί στόχοι για την εξοικονόμηση της ενέργειας - και πλήρη διαφωνία στις τροπολογίες του κ. Macartney, που έκανε τον κουφό σε μια σημαντική μερίδα βουλευτών και χωρών που δεν συμφωνούσαν με αυτές.
<P>
Στις τροπολογίες αυτές δεν πρόκειται για εξοικονόμηση ενέργειας ή για το περιβάλλον. Πρόκειται για κάτι άλλο: για έναν υπολανθάνοντα και καλυμμένο οικονομικό πόλεμο. Δεν είναι δυνατόν να μην ληφθούν υπόψη οι διαφορετικές καταστάσεις των ευρωπαϊκών χωρών; δεν είναι δυνατόν να λέγεται ότι υπάρχει μόνο μία μελέτη, όταν υπάρχουν πολλές, που εγγυώνται και δικαιολογούν την ανάγκη διαφοροποίησης των διαφορετικών ψυγείων. Συγκεκριμένα, η προθεσμία που δίνεται στη βιομηχανία για να προσαρμοστεί, και η αποδοχή των ψυγείων τροπικής και υποτροπικής κλιματικής κλάσης είναι βασικά στοιχεία, κατά την άποψη ενός σημαντικού μέρους του Κοινοβουλίου, ώστε να λάβουμε υπόψη όχι μόνο την εξοικονόμηση ενέργειας, αλλά και για να μην χρησιμοποιούμε το περιβάλλον με καμουφλαρισμένο τρόπο για να στηρίξουμε συγκεκριμένα εμπορικά συμφέροντα.
<P>
Η τροπολογία αριθ. 3 του κ. Macartney, όπου γίνεται λόγος για την προσφορά ψυγείων τεσσάρων αστέρων, είναι τεχνικά τελείως λανθασμένη τροπολογία. Σήμερα τα ψυγεία δεν έχουν ένα μόνο θάλαμο. Ο θάλαμος τεσσάρων αστέρων αφορά την κατάψυξη, όμως υπάρχουν άλλοι θάλαμοι λιγότερων αστέρων που δεν έχουν συντελεστή και που άμα μπουν οι συντελεστές θα μπορούν να ανταποκριθούν στις προϋποθέσεις της οδηγίας.

<SPEAKER ID=33 NAME="Παπουτσής">
Κύριε Πρόεδρε, κυρίες και κύριοι βουλευτές, κατ'αρχάς θα ήθελα να ευχαριστήσω τον κ. Μακάρτνεϊ για την έκθεσή του και την συμβολή του κατά την δεύτερη ανάγνωση στο Κοινοβούλιο.
<P>
'Οπως και ο ίδιος ο κ. Μακάρτνεϊ τόνισε, η πρόταση που εξετάζουμε είναι πράγματι ιδιαίτερα σημαντική γιατί αποτελεί μέρος της στρατηγικής της Ευρωπαϊκής 'Ενωσης για την σταθεροποίηση των εκπομπών του διοξειδίου του άνθρακος. Σε απόλυτα μεγέθη, αυτή η πρόταση δεν θα αποτελέσει την μέγιστη συμβολή για την σταθεροποίηση αυτών των εκπομπών. Είναι όμως μία αναγκαία πρόταση εάν επιθυμούμε να επιτύχουμε αυτόν τον στόχο. Εάν ελπίζουμε πραγματικά να πετύχουμε αυτόν τον στόχο, πρέπει να εφαρμόσουμε όλα τα οικονομικώς αποτελεσματικά μέτρα. Και αυτό το μέτρο προσφέρει έναν ευνοϊκό λόγο κόστους/οφέλους για την κοινωνία ως σύνολο.
<P>
Επί πλέον, η πρόταση θα έχει ως αποτέλεσμα μεγάλες οικονομίες για όλους τους πολίτες μας. Θέλω να υπογραμμίσω την σημαντική συμβολή του Κοινοβουλίου κατά την δεύτερη ανάγνωση, και ιδιαίτερα της Επιτροπής Ενέργειας, στην περαιτέρω βελτίωση του κειμένου για την διατύπωση μιας εξισορροπημένης οδηγίας. Δεν θα πρέπει ωστόσο να ξεχνάμε ότι ο χρόνος αποτελεί ένα πολύ σημαντικό παράγοντα για να επιτευχθεί ο περιορισμός των εκπομπών του διοξειδίου του άνθρακος. Και αυτή η πρόταση θα πρέπει να θεσπισθεί όσο το δυνατόν συντομότερα, ώστε να μπορέσουμε να παραγάγουμε κάποια αποτελέσματα μέχρι το έτος 2000.
<P>
Είχαμε την ευκαιρία και πρόσφατα να πούμε στα πλαίσια της Επιτροπής Ενέργειας ότι υπάρχουν πολλές πολιτικές δεσμεύσεις στο επίπεδο της 'Ενωσης, αλλά όταν έρχονται οι οδηγίες και οι συγκεκριμένες προτάσεις στην τελική φάση για την λήψη των αποφάσεων, τότε υπάρχουν ένα σωρό καθυστερήσεις. Αυτό, θα έλεγα, καλό είναι να το θυμηθούμε και τώρα, όταν θα εξετάζουμε και θα ψηφίζουμε αύριο αυτήν την οδηγία, και να μην επιτρέψουμε περαιτέρω καθυστερήσεις γιατί εκείνο που θα μπορέσει να καταστήσει αξιόπιστο και το Κοινοβούλιο και τα θεσμικά όργανα της 'Ενωσης είναι να έχουμε μία οδηγία, να μπορέσουμε να την εφαρμόσουμε και να έχουμε συγκεκριμένα αποτελέσματα μέχρι το 2000.
<P>
'Οπως θα θυμάστε, μετά την πρώτη ανάγνωση, η Επιτροπή, με την τροποποιημένη πρότασή της, ακολούθησε την παρότρυνση του Κοινοβουλίου να ενισχύσει την αρχική πρόταση. Γι'αυτό και η κοινή θέση είναι πολύ ενισχυμένη σε σχέση με την αρχική μας πρόταση. Η Επιτροπή θεωρεί ότι η κοινή θέση αποτελεί τώρα την σωστή εξισορρόπηση μεταξύ της προστασίας του περιβάλλοντος, της προστασίας των καταναλωτών και, βεβαίως, των συμφερόντων των κατασκευαστών. Και γι'αυτό και την υποστηρίζουμε.
<P>
'Οσον αφορά τώρα τις προτεινόμενες τροπολογίες, η τροπολογία αριθ. 1 είναι μία πάρα πολύ σημαντική τροπολογία, δεδομένου ότι αφορά την θέσπιση της δεύτερης φάσης. Η Επιτροπή ανέκαθεν υποστήριζε ότι απαιτείται μία δυναμική προσέγγιση, με μία δεύτερη φάση μέτρων που θα τεθούν σε ισχύ πέντε έτη μετά την έκδοση της οδηγίας. Η Επιτροπή χαιρετίζει επίσης το γεγονός ότι το Κοινοβούλιο τοποθετείται θετικά ως προς τις αυτοδεσμευτικές συμφωνίες που θα εφαρμόζονται στην δεύτερη φάση. Κι'αυτό ανταποκρίνεται στην κοινή θέση. Ωστόσο, σύμφωνα με την σύσταση που διατύπωσαν οι ειδικοί μας στην εκτενή μελέτη τους, είναι αδύνατον να καθορισθεί επί του παρόντος ποιό θα είναι το τεχνικώς και οικονομικώς βέλτιστο επίπεδο απόδοσης. Η Επιτροπή θεωρεί σημαντικό να αξιολογηθούν οι οικονομικές και οι τεχνικές συνθήκες την στιγμή που θα τεθεί σε ισχύ το πρώτο επίπεδο και, στη συνέχεια, να καθορισθεί το δεύτερο επίπεδο βελτιώσεων της απόδοσης. Κατά συνέπεια, η Επιτροπή μπορεί να αποδεχθεί την αρχή που διατυπώνεται στην τροπολογία υπ'αριθ. 1, αλλά δεν μπορεί να αποδεχθεί το προτεινόμενο κείμενο όπου διατυπώνεται ποσοτική βελτίωση της απόδοσης. Δεν έχουμε τα απαραίτητα στοιχεία και είναι πάρα πολύ πρόωρο για μας να αποδεχθούμε μία τέτοια τροπολογία.
<P>
Η Επιτροπή θα μπορούσε, αντί της αναφοράς σε συγκεκριμένο ποσό βελτίωσης της απόδοσης, να αποδεχθεί την έκφραση «μία σημαντική βελτίωση» -μία διατύπωση που θα μπορούσε να γίνει αποδεκτή και από το Συμβούλιο, και επομένως θα έδινε σε όλους μας την δυνατότητα να επιταχύνουμε την τελική έγκριση της πρότασης. Και πιστεύω ότι το πολιτικό ζητούμενο για όλους είναι ακριβώς αυτό: να επιταχύνουμε την διαδικασία έγκρισης αυτής της πρότασης.
<P>
Η τροπολογία υπ'αριθ. 2, που αφορά την περίοδο προσαρμογής για την πρώτη φάση, είναι δυνατόν να γίνει αποδεκτή από την Επιτροπή. Και χαίρομαι που και τα τρία θεσμικά όργανα συμφωνούν για την κατά 15 % βελτίωση της απόδοσης κατά την πρώτη φάση, που αποτελεί σαφή ενίσχυση της αρχικής πρότασης.
<P>
'Οσον αφορά την τροπολογία υπ'αριθ. 3, πρόκειται για ένα άκρως τεχνικό ζήτημα που έχει ήδη συζητηθεί λεπτομερώς στην Επιτροπή Ενέργειας και δεν θα επιθυμούσα να επανέλθω σήμερα στην συζήτηση αυτού του θέματος. 'Οπως έχουν επιβεβαιώσει όμως οι ειδικοί, τουλάχιστον για τα ψυγεία-καταψύκτες τεσσάρων αστέρων, οι συντελεστές αυτοί είναι τεχνικώς αιτιολογημένοι. Γι'αυτό και χαίρομαι που το Κοινοβούλιο τους αποδέχθηκε και θέλω να δηλώσω ότι η Επιτροπή μπορεί να αποδεχθεί αυτήν την τροπολογία.
<P>
Η τροπολογία υπ'αριθ. 4 σχετικά με την νέα έκδοση του προτύπου μέτρησης ΕΝ 153 του Ιουλίου 1995 μπορεί επίσης να γίνει αποδεκτή από την Επιτροπή.
<P>
Η τροπολογία αριθ. 5, που υπέβαλε ο κ. Μαλέρμπα επί του άρθρου 8 σχετικά με την θέσπιση της δεύτερης φάσης, προσεγγίζει πάρα πολύ την κοινή θέση. Η μόνη διαφορά είναι η προσθήκη της φράσης «σημαντική βελτίωση». Η τροπολογία αυτή θα ήταν αποδεκτή από το Συμβούλιο, και ως εκ τούτου θα μπορούσε να αποφευχθεί η διαδικασία συνδιαλλαγής. Για τον λόγο αυτό, η Επιτροπή τάσσεται υπέρ αυτής της τροπολογίας.
<P>
Κύριε Πρόεδρε, κυρίες και κύριοι βουλευτές, κλείνοντας θα ήθελα να ζητήσω από το Κοινοβούλιο να εγκρίνει τις τροπολογίες που θα επιτρέψουν την γρήγορη θέσπιση αυτής της πρότασης. Πρόκειται για το σημαντικότερο ζήτημα που αντιμετωπίζουμε, εάν θέλουμε πράγματι να συμβάλουμε στην μείωση των εκπομπών του διοξειδίου του άνθρακος μέχρι το έτος 2000. Και γι'αυτό, χρειάζεται να προχωρήσουμε γρήγορα.
<P>
Θέλω να σας ευχαριστήσω και θέλω να ευχαριστήσω ιδιαίτερα τον εισηγητή κ. Μακάρτνεϊ για την θετική συμβολή σας στην βελτίωση και στην υποστήριξη αυτής της πρότασης.

<SPEAKER ID=34 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο το μεσημέρι.

<CHAPTER ID=8>
Ακτοπλοϊκές μεταφορές μικρών αποστάσεων
<SPEAKER ID=35 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0167/96) του κ. Sindal, εξ ονόματος της Επιτροπής Μεταφορών και Τουρισμού σχετικά με την ανακοίνωση της Επιτροπής για την ανάπτυξη των ακτοπλοϊκών μεταφορών στην Ευρώπη: προοπτικές και προκλήσεις (COM (95)0317 - C4-0297/95).

<SPEAKER ID=36 NAME="Sindal">
Κύριε Πρόεδρε, όπως και οι συνάδελφοί μου, χαιρετίζω και εγώ την πρόταση της Επιτροπής στον τομέα αυτό. Η Επιτροπή Μεταφορών έχει ασχοληθεί τα τελευταία χρόνια με πολλά ναυτιλιακά θέματα, ιδίως όσον αφορά την ασφάλεια. Φτάσαμε τώρα στο κεφάλαιο που αφορά την ανάπτυξη των θαλάσσιων μεταφορών στο μέλλον. Η παρούσα έκθεση έχει μεν απλώς ως αντικείμενο μια ανακοίνωση, είναι όμως ευχάριστο το γεγονός ότι μας δίδεται η ευκαιρία να παρουσιάσουμε ένα «προϊόν» που συμπληρώνει την πρόταση αυτή.
<P>
Διαπιστώσαμε στην Επιτροπή Μεταφορών ότι το Συμβούλιο τηρεί θετική στάση στο θέμα των θαλάσσιων μεταφορών. Δυστυχώς, τα πράγματα δεν είναι όπως τα παρουσιάζει ο ιερέας στο κήρυγμά του, όπως λέμε στη Δανία. Όπως έλεγε ο Πούσκιν, υπάρχει μεγάλη διαφορά μεταξύ λόγων και πράξεων. Βρισκόμαστε δηλαδή μακριά από το στόχο για τον οποίο έχουν γραφεί και λεχθεί τόσα πολλά: τις ακτοπλοϊκές μεταφορές μικρών αποστάσεων ως μέρος του ευρωπαϊκού δικτύου. Όλοι γνωρίζουν βέβαια ποιά είναι η κατάσταση όσον αφορά τη διαδικασία συνδιαλλαγής. Τη στιγμή αυτή γίνεται αναμέτρηση στο Λουξεμβούργο. Για το λόγο αυτό η αίθουσα είναι δυστυχώς μισοάδεια, αφού οι συνάδελφοί μου, που αγωνίζονται για να εφαρμοστεί η Συνθήκη του Μάαστριχτ και στον τομέα αυτό, δεν παρευρίσκονται στην αίθουσα. Όμως, η επιθυμία να δημιουργηθεί ένα συνεκτικό σύστημα μεταφορών στην Ευρώπη είναι ίσως δυσκολότερο να υλοποιηθεί από μια κοινή ευρωπαϊκή πολιτική στον τομέα της άμυνας και της ασφάλειας. Αρκετά όμως. Ας έλθουμε στην έκθεση.
<P>
Δύο είναι τα σημεία που έχουν ιδιαίτερη σημασία. Έχουν δε σημασία για την τόνωση των θαλάσσιων μεταφορών, για την ανάπτυξη της short sea shipping ή των ακτοπλοϊκών μεταφορών μικρών αποστάσεων, όπως είναι γνωστές στην καθομιλουμένη. Πρόκειται καταρχάς για τη διάρθρωση των λιμένων και όλα τα συναφή θέματα. Πρόκειται τέλος για τον ανταγωνισμό μεταξύ των διάφορων τρόπων μεταφοράς. Και οι δύο αυτοί τομείς αποτελούν το αντικείμενο όλων των συζητήσεων και των διαβουλεύσεων που έχουν πραγματοποιηθεί τόσο στο πλαίσιο αυτό όσο και κατά την εκπόνηση της έκθεσης. Είναι πολύ σημαντικό να ενημερωθούν σχετικά η Επιτροπή και το Συμβούλιο.
<P>
Σημείο 1. Πότε θα ληφθεί μια κοινή θέση για το λιμενικό τομέα, την οποία να τηρούν όλα τα κράτη μέλη; Σημείο 2. Θα καταστεί άραγε δυνατό να λάβει το Συμβούλιο των Υπουργών σοβαρά υπόψη το θέμα της fair pricing κλπ.; Θα προταθούν μήπως πιό συγκεκριμένες πρωτοβουλίες και αποφάσεις;
<P>
Τροπολογίες. Θα ήθελα να ευχαριστήσω την Επιτροπή Περιφερειακής Πολιτικής, την Επιτροπή Οικονομικής, Νομισματικής και Βιομηχανικής Πολιτικής, την Οικονομική Κοινωνική Επιτροπή και την Επιτροπή των Περιφερειών για τη συμβολή τους. Η συνεργασία τόσο με τις εσωτερικές όσο και με τις εξωτερικές επιτροπές ήταν θετική εμπειρία και σε αυτό οφείλεται άλλωστε το γεγονός ότι δεν κατατέθηκαν τόσο πολλές τροπολογίες για την έκθεση. Δείχνει επίσης ότι η διαδικασία που εφαρμόσαμε έδωσε αποτελέσματα. Φτάσαμε σε κάθε γωνιά της Ευρώπης. Φτάσαμε σε κάθε λιμάνι, σε κάθε πλοίο, για να συζητήσουμε το θέμα αυτό.
<P>
Σήμερα εξετάζονται δύο συγκεκριμένες προτάσεις. Η μία είναι του κ. Myller κ.α. Είχα κρίνει παλαιότερα σκόπιμο να καλέσω την Επιτροπή να εκτιμήσει το διαρκώς αυξανόμενο αριθμό των low - standard ποταμοπλοίων που λειτουργούν στην Ευρώπη. Προέρχονται από τις πρώην χώρες της Ανατολικής Ευρώπης. Συνεπώς, η τροπολογία του κ. Myller κ.α. είναι αποδεκτή. Όσον αφορά την άλλη τροπολογία του κ. Wijsenbeek, είχα συνομιλία με τον ίδιο. Πρέπει να ομολογήσω ότι αφορά ένα άλλο θέμα της συζήτησης αυτής.
<P>
Θα ήθελα επίσης να ευχαριστήσω τη Γραμματεία και την Επιτροπή, και να εκφράσω την ελπίδα να επιτύχει το Συμβούλιο των Υπουργών, που προγραμματίζει τις εξελίξεις στον ευρωπαϊκό τομέα των μεταφορών, ένα ικανοποιητικό αποτέλεσμα. Ενθυμούμενος τον πατέρα μου και τον παππού μου, θα ήθελα να εκφράσω την τελείως προσωπική άποψη ότι κάποτε το μέλλον βρισκόταν στις θαλάσσιες μεταφορές, πράγμα που αναγνωριζόταν άλλωστε επί πολλά χρόνια. Νομίζω ότι εάν εφαρμοστεί μια συνετή διαδικασία, το Κοινοβούλιο, η Επιτροπή και το Συμβούλιο θα έχουν ως καθήκον να επαναφέρουν τις θαλάσσιες μεταφορές στο προσκήνιο. Για να επιτευχθεί ένας σκοπός χρειάζονται αποφάσεις. Πολιτική σημαίνει να έχει κανείς θέληση, βούληση. Δεν χρειάζεται να περιμένει κανείς για να δει πως θα εξελιχθεί η αγορά. Δεν πρέπει να νομίζουμε ότι η ευρωπαϊκή πολιτική στον τομέα των μεταφορών θα αλλάξει, εάν δεν ληφθούν αποφάσεις σε ευρωπαϊκό επίπεδο.

<SPEAKER ID=37 LANGUAGE="EN" NAME="Watts">
Κύριε Πρόεδρε, εξ ονόματος της ομάδας του ΕΣΚ θα ήθελα κι' εγώ να συμφωνήσω με τον εισηγητή στις ευχαριστίες που απευθύνει προς την Επιτροπή γι' αυτή τη σημαντική συνεισφορά στη συζήτηση για τον τομέα των θαλασσίων μεταφορών και το μέλλον του και, ιδιαίτερα, για τον ρόλο των ακτοπλοϊκών μεταφορών μικρών αποστάσεων. Θα ήθελα επίσης να υπογραμμίσω το σημείο που έθεσε ο εισηγητής ότι αυτό που χρειαζόμαστε είναι η πολιτική βούληση και να ευχαριστήσω εν συνεχεία τον εισηγητή, κ. Sindal, για την πολιτική βούληση που εξέφρασε σε όλη τη διάρκεια της συζήτησης του Κοινοβουλίου επί της ανακοινώσεως. Τον ευχαριστώ για την προσπάθεια που κατέβαλε στην εργασία του η οποία διασφάλισε την πλήρη συμμετοχή όλων των ενδιαφερομένων μερών για το μέλλον των θαλασσίων μεταφορών στη διαμόρφωση της ανταπόκρισής μας.
<P>
Είναι σαφές ότι ο ρόλος των ακτοπλοϊκών μεταφορών μικρών αποστάσεων χρειάζεται ανάπτυξη. Όπως γνωρίζουν πολλοί από εμάς, ήδη οι μεταφορές αυτές παίζουν ένα σημαντικό ρόλο στις ενδοκοινοτικές μεταφορές αγαθών: πράγματι, το 30 % ή 40 % του εμπορίου μας διεξάγεται από αυτές τις μεταφορές. Είναι σαφές ότι ο ρόλος αυτός θα πρέπει να αναπτυχθεί, και όχι μόνο για ιστορικούς ή συναισθηματικούς λόγους. Εγώ προσωπικά, μολονότι εκπροσωπεύω το ιστορικό λιμάνι του Ντόβερ και συνειδητοποιώ πολύ καλά την ανάγκη να μην ξεχνάμε την ιστορία μας, αναγνωρίζω ότι οι θαλάσσιες μεταφορές, και ειδικότερα οι ακτοπλοϊκές μεταφορές μικρών αποστάσεων, μπορούν να παίξουν ένα θεμελιώδη ρόλο στην ανάπτυξη των μελλοντικών πολιτικών μας για τις μεταφορές ούτως ώστε να εκπληρώσουν τόσο τους οικονομικούς όσο και τους περιβαλλοντικούς στόχους μας.
<P>
Θα ήθελα στη συνέχεια να ασχοληθώ εν συντομία με αυτούς τους δύο τομείς. Πρώτα οι οικονομικοί στόχοι: η ανάπτυξη των λιμένων, της υποδομής τους και των ακτοπλοϊκών μεταφορών μικρών αποστάσεων θα έχουν ουσιαστικό αποτέλεσμα στην εκπλήρωση του στόχου μας να υποστηρίξουμε την Ιρλανδία και τις περιφερειακές περιοχές. Πολλές από τις υποβαθμισμένες περιοχές της Ευρωπαϊκής Ένωσης με υψηλά επίπεδα ανεργίας συχνά συνδέονται με λιμάνια και παράκτιες περιοχές. Εάν επομένως υποστηρίξουμε τα μέτρα που περιγράφει ο εισηγητής, θα διευκολύνουμε την αναζωογόνηση αυτών των υποβαθμισμένων περιφερειακών περιοχών. Δεύτερον, εάν κάνουμε τις θαλάσσιες μεταφορές μικρών αποστάσεων περισσότερο ανταγωνιστικές τότε θα βελτιώσουμε και την ανταγωνιστικότητα της βιομηχανίας συνολικά μέσα στην Ευρωπαϊκή Ένωση.
<P>
Ο δεύτερος τομέας που με ενδιαφέρει είναι το περιβάλλον. Δεν θα πρέπει να παραγνωρίσομε το γεγονός ότι οι ακτοπλοϊκές μεταφορές μικρών αποστάσεων μπορούν να παίξουν ζωτικό ρόλο στην εκπλήρωση των στόχων μας για την προστασία του περιβάλλοντος. Πιθανώς, όπως και πολλά Μέλη από το Ηνωμένο Βασίλειο, θα μείνατε έκπληκτος και εσείς κ. Πρόεδρε όταν θα πληροφορηθήκατε ότι οι δεσμεύσεις που ανέλαβε η Ευρωπαϊκή Ένωση στη διάσκεψη του Ρίο για τη σταθεροποίηση των επιπέδων εκπομπών CO2 κατά το έτος 2000 σε εκείνα του 1990 όχι μόνο δεν έχουν εκπληρωθεί αλλά τείνουν να υπερβούν κατά πολύ εκείνες τις δεσμεύσεις. Χρειάζεται, επομένως, να διασφαλίσουμε επειγόντως την ανάπτυξη των ακτοπλοϊκών μεταφορών μικρών αποστάσεων ούτως ώστε να δώσουμε τη δυνατότητα στην ΕΕ να εκπληρώσει τις διεθνείς της υποχρεώσεις.
<P>
Θα ήθελα να ολοκληρώσω ευχαριστώντας τον εισηγητή για τις προσπάθειές του αλλά και παρακαλώντας την Επιτροπή να δηλώσει ξεκάθαρα αυτό το απόγευμα ποιές δράσεις πρόκειται να προωθήσει τόσο μέσα στην Επιτροπή όσο και στο Συμβούλιο ούτως ώστε να κάνει έργα αυτά τα ωραία λόγια.

<SPEAKER ID=38 LANGUAGE="DE" NAME="Koch">
Κύριε Πρόεδρε, επιτρέψτε μου, εξ ονόματος της Oμάδας του Eυρωπαϊκού Λαϊκού Kόμματος, να συγχαρώ τον κ. Sindal για τη θαυμάσια έκθεσή του, σχετικά με την ανακοίνωση της Eπιτροπής για την ανάπτυξη των ακτοπλοϊκών μεταφορών στην Eυρώπη. Mε ελάχιστες αλλαγές μόνο, θα μπορέσουν να εφαρμοστούν πλήρως οι κατευθυντήριες γραμμές και το πρόγραμμα δράσης της Eπιτροπής. Bεβαίως εδώ - κι αυτό το τονίζει ακούραστα και ο συνάδελφός μου Jarzembowski - δεν μπορεί να γίνει αποδεκτή η σχεδόν εν παρόδω, στο παράρτημα, αναπτυσσόμενη γενική πολιτική περί θαλασσίων λιμένων στην παρούσα της μορφή, διότι προχωρεί πολύ πιο πέρα από την προώθηση των θαλάσσιων μεταφορών μικρών αποστάσεων.
<P>
Mια, σε μόνιμη βάση, αποδεκτή κινητικότητα, είναι αναγκασμένη να καταφύγει σε πιο ευέλικτα και αποδοτικότερα έργα υποδομής για τις μεταφορές και στη λογική συσχέτισή τους. Yπό το πρίσμα αυτό κυρίως, αλλά και για λόγους περιβαλλοντικής και περιφερειακής πολιτικής, επιδοκιμάζω ιδιαίτερα όλες εκείνες τις πτυχές οι οποίες θα μπορούσαν να βοηθήσουν ώστε οι οδικές εμπορευματικές μεταφορές να μετατραπούν σε ακτοπλοϊκές. Aυτό μπορεί να πετύχει, πρώτον, εφόσον εκσυγχρονισθεί ο στόλος, τα έργα υποδομής στους λιμένες, και οι συνδέσεις των λιμένων με την ενδοχώρα, δεύτερον, εφόσον επιτευχθεί μεγαλύτερη διαφάνεια στις προσφορές παροχής υπηρεσιών, στα λιμενικά τέλη, καθώς και στις δομές των διοικήσεων των λιμένων, τρίτον, εφόσον επιτευχθεί ένας συνδυασμένος συντονισμός μεταξύ της χρηματοδότησης των δημόσιων και των ιδιωτικών έργων υποδομής και, τέταρτον, εφόσον μειωθούν οι διοικητικές διαδικασίες.
<P>
Eνδιαφέρον έχει το ότι οι θαλάσσιες μεταφορές μικρών αποστάσεων θεωρούνται επιτέλους σύνθετες συναλλαγές παροχής υπηρεσιών και, από άποψη οικονομίας των μεταφορών, τμήμα μιας αλυσίδας εμπορευματικών μεταφορών «από πόρτα σε πόρτα». Eπομένως έχουν άμεση ανταγωνιστική σχέση με τις οδικές μεταφορές με φορτηγά αυτοκίνητα. Γι' αυτό και οι θαλάσσιες μεταφορές μικρών αποστάσεων θα πρέπει να γίνουν απλούστερες, οικονομικότερες και πιο παραγωγικές ως προς τον όγκο των μεταφορών.
<P>
H Eπιτροπή Περιφερειακής Πολιτικής κατέθεσε πολύ έγκαιρα τροπολογίες οι οποίες, όσον αφορά το πνεύμα τους, περιέχονται στο αυθεντικό κείμενο της Eπιτροπής, ή για την ακρίβεια ο εισηγητής τις επεξεργάσθηκε, κατά το μεγαλύτερο μέρος τους, ως προς τις γλωσσικές αποχρώσεις, και τις συμπεριέλαβε στην έκθεσή του. Για τους λόγους αυτούς απλώς και όχι για λόγους ουσίας, προκύπτει η απορριπτική πρόταση της ομάδας μας για την πλειοψηφία των τροπολογιών αυτών.
<P>
H τροπολογία 3 φέρνει, ως καινούργια πτυχή, τις επιδράσεις της ανάπτυξης των ακτοπλοϊκών μεταφορών στη δημιουργία και την εξασφάλιση θέσεων εργασίας στα ναυπηγεία της EE. Γι' αυτό και θα πρέπει να υπερψηφίσουμε την τροπολογία αυτή.

<SPEAKER ID=39 LANGUAGE="FI" NAME="Pelttari">
Αξιότιμε κύριε Πρόεδρε, υπάρχουν τρεις κύριοι λόγοι οι οποίοι μας επιβάλλουν να αυξήσουμε τις ακτοπλοϊκές μεταφορές μικρών αποστάσεων: πρώτον, ο όγκος των οδικών μεταφορών στην Κεντρική Ευρώπη αυξάνεται με ρυθμό 5 % ετησίως, γεγονός το οποίο προκαλεί ολοένα και μεγαλύτερες κυκλοφοριακές συμφορήσεις. Δεύτερον, οι ακτοπλοϊκές μεταφορές αποτελούν φιλική προς το περιβάλλον μορφή μεταφορών. Τρίτον, η Ευρωπαϊκή Ήπειρος με την γεωγραφική της ιδιομορφία, τις εσωτερικές της θάλασσες, με τις χερσονήσους και τα ακρωτήριά της, καθώς και με τους πλωτούς ποταμούς και τα κανάλια της αποτελεί ιδανικό χώρο για την εκτέλεση ακτοπλοϊκών μεταφορών μικρών αποστάσεων.
<P>
Η χρήση της μορφής αυτής μεταφορών συμβάλλει στην ανάπτυξη και εξυπηρετεί καλύτερα τις πλέον απομακρυσμένες περιοχές της Ευρώπης όπως, π.χ. είναι η Βαλτική Θάλασσα, η Μεσόγειος και η Μαύρη Θάλασσα. Απαραίτητη προϋπόθεση για την διατήρηση εν ζωή της εξαγωγικής βιομηχανίας κατά τη διάρκεια του ιδιαιτέρως ψυχρού χειμώνα στο βόρειο τμήμα του Βοθνικού Κόλπου, από το οποίο προέρχομαι, και στις περιοχές του Κέμι και Τόρνιο είναι να διατηρούνται συνεχώς ανοικτοί οι θαλάσσιοι οδοί με την βοήθεια παγοθραυστικών. Ο τομέας των εσωτερικών θαλάσσιων μεταφορών πρέπει να απελευθερωθεί πλήρως στην Ευρώπη.
<P>
Επίσης, η διευκόλυνση της πρόσβασης των κοινοτικών πλοίων προς το εσωτερικό δίκτυο των πλωτών οδών της Ρωσίας θα συμβάλλει στην σύσφιξη των εμπορικών δεσμών μεταξύ της Ευρωπαϊκής Ένωσης και της χώρας αυτής. Με την σύνδεση του κοινοτικού δικτύου με το αντίστοιχο ρωσικό θα αυξηθούν, κατά πολύ, και οι δυνατότητες για ανάπτυξη στο ανατολικό τμήμα της Φινλανδίας όπου υπάρχει το δίκτυο πλωτών οδών της λίμνης Σάιμαα.
<P>
Τελεινώνοντας, θα ήθελα να συγχαρώ τον συνάδελφο κύριο Σίνταλ για την θαυμάσια έκθεσή του.

<SPEAKER ID=40 LANGUAGE="EN" NAME="Ewing">
Κύριε Πρόεδρε, θα ήθελα να ευχαριστήσω τον κ. Sindal για την εργασία του στην προβολή αυτού του παραμελημένου τομέα. Ανησυχούμε διαρκώς για τη δημιουργία απασχόλησης ενώ εδώ έχουμε ένα τομέα στον οποίο υπάρχει πράγματι ένα τεράστιο δυναμικό δημιουργίας θέσεων εργασίας. Αυτή τη στιγμή υφίστανται περί τους 600 λιμένες πλησίον βιομηχανικών κέντρων και υπάρχουν εκατοντάδες ακόμη που θα μπορούσαν να αναπτυχθούν για τον σκοπό αυτό.
<P>
Προηγούμενοι αγορητές τόνισαν την ανάγκη ενίσχυσης της προσπάθειας άμβλυνσης της οδικής συμφόρησης η οποία είναι τρομακτική και δαπανηρή από κάθε άποψη, καθώς επίσης και ότι πρόκειται για μια φιλική προς το περιβάλλον μορφή μεταφορών. Οι ευρωπαϊκές πιστώσεις θα είχαν δαπανηθεί πολύ πιο αποτελεσματικά εάν θα μπορούσαμε να προωθήσουμε περαιτέρω δράσεις αυτής της μορφής οι οποίες θα πρέπει να ενθαρρυνθούν λόγω του ότι φαίνεται ότι υπάρχει έλλειψη πολιτικής βούλησης εκ μέρους των κυβερνήσεών μας. Στην εκλογική μου περιφέρεια υπάρχουν 90 νησιά και αρκετά από αυτά έχουν συνδέσεις με πορθμεία αλλά δεν έχουμε πλέον, όπως είχαμε στο παρελθόν, κατ' ευθείαν συνδέσεις από τη Σκωτία με την Ολλανδία, τη Σκανδιναβία και τους Χανσεατικούς λιμένες. Είναι πολύ εύκολο να έχουμε αυτές τις συνδέσεις και αυτό θα βοηθούσε όλους. Εάν ψάχνουμε για να βρούμε τρόπους ώστε να υποστηρίξουμε τη δημιουργία απασχόλησης, αυτός είναι ο τομέας που θα πρέπει να εξετάσουμε.

<SPEAKER ID=41 LANGUAGE="NL" NAME="Van Der Waal">
Κύριε Πρόεδρε, λόγω της αναμενόμενης αύξησης των εμπορευματικών μεταφορών και της συμφόρησης που παρατηρείται ήδη, οι ακτοπλοϊκές μεταφορές πρέπει να διαδραματίσουν σημαντικότερο ρόλο προκειμένου να ανακουφισθούν οι μεταφορές δια ξηράς. Μια από τις προϋποθέσεις εν προκειμένω είναι η ενσωμάτωση της ακτοπλοίας στο Διευρωπαϊκό Δίκτυο. Η ακτοπλοία μπορεί να αποκτήσει μια ισχυρά ανταγωνιστική θέση έναντι των άλλων μορφών μεταφορών μόνο εάν λειτουργήσει ως ενδιάμεσος κόμβος στο συνολικό δίκτυο των μεταφορών από πόρτα σε πόρτα. Οι ταχείες εξελίξεις στον τομέα της τηλεματικής πρέπει να χρησιμοποιηθούν προς όφελος των επιχειρήσεων προκειμένου να διασφαλισθεί μια ικανοποιητική σύνδεση με τα στάδια που προηγούνται ή έπονται της μεταφοράς.
<P>
Δεύτερον, πρέπει να μειωθεί ο χρόνος παραμονής των πλοίων στους λιμένες. Τούτο μπορεί να επιτευχθεί εν μέρει με τη χρησιμοποίηση σύγχρονων μεθόδων φορτοεκφόρτωσης. Στον τομέα αυτό έχουν επιτευχθεί πολλά. Όμως είναι ευκταίο να πραγματοποιηθεί έρευνα για δυνατότητες περαιτέρω εξοικονόμησης χρόνου.
<P>
Πέραν τούτων, η ακτοπλοία αντιμετωπίζει επίσης πολλά εμπόδια από τις χρονοβόρες τελωνειακές διαδικασίες και ιδίως από τους κτηνιατρικούς ελέγχους και από τις μονοπωλιακές θέσεις που κατέχουν ορισμένοι φορείς που παρέχουν υπηρεσίες σε ορισμένους λιμένες. Το πρόβλημα αυτό δεν θίγεται αρκετά στο έγγραφο της Επιτροπής. Το γεγονός αυτό είναι αξιοπερίεργο επειδή ακριβώς στις αρμοδιότητες της Επιτροπής εμπίπτει και η προώθηση της ορθής λειτουργίας της εσωτερικής αγοράς.
<P>
Τέλος δεν πρέπει να λησμονούμε ότι η προώθηση της ακτοπλοίας πρέπει να αντιμετωπισθεί στο πλαίσιο της γενικής πολιτικής στον τομέα των μεταφορών. Αλλωστε, δεν υπάρχει μόνον ανταγωνισμός μεταξύ των διαφόρων εταιρειών που διαθέτουν ακτοπλοϊκά πλοία, αλλά και μεταξύ της ακτοπλοίας και άλλων μορφών μεταφορών, ιδιαίτερα με τις σιδηροδρομικές μεταφορές.
<P>
Θα υπερψηφίσουμε την έκθεση Sindal. Σε συνδυασμό με το έγγραφο της Επιτροπής αποτελεί ένα σημαντικό στήριγμα και συμπληρώνει τις δραστηριότητες του Μaritime Industries Forum . Ας επιτρέψουμε τώρα στην Επιτροπή να μεριμνήσει ώστε οι καλές προθέσεις που έχουν διατυπωθεί επί χάρτου να υλοποιηθούν υπό μορφή συγκεκριμένων μέτρων.

<SPEAKER ID=42 LANGUAGE="IT" NAME="Bellerι">
Κύριε Πρόεδρε, δεν υπάρχει αμφιβολία ότι η ταχεία αύξηση του όγκου της διακίνησης που σημειώνεται με την εντατικοποίηση των εμπορικών ανταλλαγών στην ενιαία αγορά, απαιτεί νέες μεθόδους αντίληψης των μεταφορών. Η σύσταση που έχει διατυπώσει η Επιτροπή στη Λευκή Βίβλο της, όσον αφορά την πολιτική των μεταφορών αντιπροσωπεύει συνεπώς ένα αυτονόητο, ένα φυσικό αποτέλεσμα της ανάπτυξης του τομέα. Για την επίτευξη αυτού του στόχου είναι απαραίτητο συνεπώς να περάσουμε από τις χερσαίες μεταφορές σε άλλες μορφές μεταφορών, όπως οι θαλάσσιες μεταφορές μικρών αποστάσεων καθώς και οι ποτάμιες μεταφορές. Θα πρέπει να υπενθυμίσουμε τη σχέση κόστους/οφέλους, τον αριθμό των χιλιομέτρων -35.000- των ευρωπαϊκών ακτών και τους περισσότερους από 600 λιμένες που ευρίσκονται κυρίως κοντά σε βιομηχανικά κέντρα.
<P>
Γι αυτούς του λόγους οι θαλάσσιες μεταφορές θα πρέπει να συγκεντρώσουν σε μεγαλύτερο βαθμό την προσοχή των αρμοδίων και επομένως θα πρέπει να δημιουργηθούν έργα υποδομής για να μειωθεί το κόστος και να απαλειφθούν τα εμπόδια. Οι λιμένες ειδικότερα θα πρέπει να συμβάλουν σημαντικά με τους τελωνειακούς ελέγχους, των προσώπων και των εμπορευμάτων, καθώς επίσης και όσον αφορά τους κτηνιατρικούς ελέγχους. Επιπλέον, η ανάκαμψη των θαλασσίων μεταφορών μικρών αποστάσεων θα μπορούσε να αναζωογονήσει την οικονομική δραστηριότητα ορισμένων περιοχών δημιουργώντας θέσεις εργασίας.
<P>
Η έκθεση του κ. Sindal, που ακολουθεί και διευρύνει τις οδηγίες της Επιτροπής και του Συμβουλίου, αποτελεί μία ευκαιρία στοχασμού επί του θέματος και μας λέγει ότι ο δρόμος της θάλασσας είναι δυνατός και ότι είναι καθήκον όλων μας ο προγραμματισμός του μέλλοντος.

<SPEAKER ID=43 LANGUAGE="FI" NAME="Laurila">
Αξιότιμε κ. Πρόεδρε, η αύξηση των θαλασσίων μεταφορών διευκολύνει και ανακουφίζει ποικιλοτρόπως τις χερσαίες μεταφορές. Αυτό συμβαίνει, βεβαίως, και στην περιοχή της Βαλτικής, γεγονός το οποίο αναφέρει και ο κύριος Σίνταλ στη θαυμάσια έκθεσή του.
<P>
Παρόλο ότι η θαλάσσια συνεργασία στην περιοχή της Βαλτικής έχει μακρά παράδοση, από την εποχή, ήδη, της Χανσεατικής Ένωσης, και παρά το γεγονός ότι οι θαλάσσιες μεταφορές οι οποίες πραγματοποιούνται στην περιοχή αυτή χαρακτηρίζονται γενικά φιλικές προς το περιβάλλον και αποτελεσματικές, η εκτέλεση μεταφορών στην περιοχή της Βαλτικής είναι δυσχερέστερη και βραδύτερη σε σύγκριση με αυτή η οποία πραγματοποιείται εξ ολοκλήρου χερσαίως. Για τις μεταφορές που εκτελούνται στην Βαλτική Θάλασσα χρησιμοποιούνται ποικίλα μέσα μεταφορών, ενώ τα φορτία φορτώνονται και εκφορτώνονται πολλές φορές λόγω της ιδιομορφίας των ακτών και του αρχιπελάγους. Πρέπει να βρεθούν τρόποι προκειμένου να καταστεί δυνατός ο αποτελεσματικότερος συνδυασμός των θαλασσίων μεταφορών με τις υπόλοιπες μορφές μεταφορών. Ο συνδυασμός, π.χ., τρένου και πλοίου θεωρείται ιδιαίτερα ικανοποιητικός, με αποτέλεσμα να αυξάνεται διαρκώς και η ζήτηση για τη συνδυασμένη αυτή μορφή.
<P>
Στις Βαλτικές Χώρες, οι οποίες ενδέχεται να προσχωρήσουν στην ΕΕ, πρέπει να καταβληθούν ιδιαίτερες προσπάθειες για την βελτίωση της νομοθεσίας και την ανάπτυξη τόσο των λιμένων όσο και της διάρθρωσης του μεταφορικού τομέα. Η θέσπιση λειτουργικών μεταφορικών συνδέσεων προς την Βόρειο Ευρώπη θα είναι ιδιαιτέρως ωφέλιμη για ολόκληρο το εμπόριο της ΕΕ. Συνεπώς συμφέρει και την Κοινότητα να συμβάλει στην ανάπτυξη της διάρθρωσης των μεταφορών στους λιμένες των Βαλτικών Χωρών. Όσον αφορά την κοινοτική πολιτική μεταφορών, η περιοχή της Βαλτικής πρέπει, στο εξής, να θεωρείται εξίσου σημαντική με αυτήν της Μεσογείου.
<P>
Τελειώνοντας, θα ήθελα να αναφερθώ σε ένα περιβαλλοντικό πρόβλημα για την επίλυση του οποίου η Ευρωπαϊκή Ένωση οφείλει, κατά τη γνώμη μου, να λάβει πρωτοβουλίες και να αρχίσει, το συντομότερο δυνατόν, μια προπαρασκευαστική διαδικασία. Το πρόβλημα αυτό αφορά τις μεταφορές, δια θαλάσσης, φορτίων πετρελαίου. Πιστεύω ότι δεν θα έπρεπε να επιτρέπεται σε οποιουδήποτε μεγέθους δεξαμενόπλοια να μεταφέρουν φορτία πετρελαίου στα ύδατα της Ευρωπαϊκής Ένωσης εάν δεν διαθέτουν διπλό πυθμένα για λόγους ασφαλείας. Τελευταίως η θαλάσσια καταστροφή στην Ουαλία μας υπενθύμισε ότι η κατασκευή διπλού πυθμένα ασφαλείας σε όλα ανεξαιρέτως τα δεξαμενόπλοια που μεταφέρουν πετρέλαιο, είναι εντελεώς επιβεβλημένη. Γι' αυτό και η Κοινότητα οφείλει να λάβει τα απαραίτητα μέτρα προκειμένου να εφοδιασθούν με δεύτερο πυθμένα όλα τα πλοία μεταφοράς πετρελαίου.

<SPEAKER ID=44 LANGUAGE="FR" NAME="Blot">
Κύριε Πρόεδρε, αγαπητοί συνάδελφοι, η έκθεση που μας απασχολεί επιδιώκει την προαγωγή των ακτοπλοϊκών εμπορευμάτων και την άρση της ανισορροπίας που υπάρχει ανάμεσα στη ακτοπολοϊκές μεταφορές και τις χερσαίες εναέριες. Πολύ καλά. Διάφορα προβλήματα τίθενται σχετικά με αυτό, όσον αφορά το περιβάλλον, τις κοινωνικές πτυχές και τους κανόνες ασφάλειας.
<P>
Πράγματι, για την προστασία των ανθρώπινων ζωών και το σεβασμό του περιβάλλοντος, πρέπει να υιοθετηθούν ελάχιστοι όροι ασφάλειας. Θα μπορούσε να καταρτισθεί ένας κατάλογος προς αυτή την κατεύθυνση και πρέπει ιδίως να σημειώσουμε την ανάγκη ελάχιστων όρων κατάρτισης των πληρωμάτων. Ως προς αυτό, κάποιες ελάχιστες ποσοστώσεις εθνικότητας, για να υπάρχει μεγαλύτερη ειδίκευση, θα μπορούσαν να αποτελέσουν μία λύση για την απουσία επαγγελματισμού εκ μέρους ορισμένων ναυτικών, που προσλαμβάνονται με χαμηλό κόστος και ανήκουν σε χώρες εκτός Ευρωπαϊκής 'Ενωσης.
<P>
Εξάλλου, θα πρέπει να εγκριθούν πρότυπα για τη ναυπήγηση και την ανανέωση των πλοίων, που συχνά στον τομέα αυτό είναι μικρά και απαρχαιωμένα. Αυτό μπορεί να αποτελέσει την ευκαιρία για την προώθηση της βιομηχανίας των ευρωπαϊκών ναυπηγείων επιδιόρθωσης πλοίων και για τη θέσπιση κατ'αυτό τον τρόπο μίας ευρωπαϊκής προτίμησης στον τομέα αυτό.
<P>
Τέλος, είναι εντελώς θεμελιώδη τα πρότυπα όσον αφορά τη συσκευασία των επικίνδυνων εμπορευμάτων που μεταφέρονται και την πρόληψη της θαλάσσιας ρύπανσης, καθώς επίσης και τα πρότυπα που θα καθορίζουν όρους για τη γρήγορη βοήθεια σε πλοία που κινδυνεύουν.
<P>
Παρατηρούμε τέλος ότι υπάρχει σύγκλιση ανάμεσα σε όλες αυτές τις ανάγκες και τις δραστηριότητες των εργαστηρίων επιδιόρθωσης πλοίων που υπάρχουν στις χώρες της Ευρώπης και πιστεύουμε ότι θα έπρεπε να υπάρχει η δυνατότητα εκμετάλλευσης αυτήγς της σύγκλισης με όσο το δυνατό πιο προσαρμοσμένο τρόπο.

<SPEAKER ID=45 LANGUAGE="DE" NAME="Lukas">
Kύριε Πρόεδρε, ακόμη και για λόγους περιβαλλοντικούς, είναι εξαιρετικής σημασίας το να καταβάλλουμε μέγιστες προσπάθειες ώστε να εγκαταλείψουμε τις οδικές εμπορευματικές και επιβατικές μεταφορές και να τις προσανατολίσουμε στο σιδηρόδρομο και τις διάφορες θαλάσσιες οδούς. Aπό τη σκοπιά μιας ευρωπαϊκής ηπειρωτικής χώρας, θα 'πρεπε, σ' αυτή τη συνολική ιδέα, να αποδοθεί κάπως μεγαλύτερη σημασία στις εσωτερικές πλωτές οδούς. Στα πλαίσια της διεύρυνσης προς ανατολάς και της εξαιτίας αυτής προβλεπόμενης περαιτέρω ραγδαίας αύξησης των διερχομένων μεταφορών από την Aνατολή προς τη Δύση στους αυστριακούς δρόμους, η εσωτερική πλωτή ναυσιπλοΐα στο Δούναβη αποτελεί μια βασική εναλλακτική λύση. H αποτελεσματική διαμόρφωση των επιβατικών και εμπορευματικών μεταφορών στο Δούναβη, θα έχει πέρα για πέρα μια περιφερειακή διάσταση στις διαπραγματεύσεις προσχώρησης των ανατολικών κρατών του Δούναβη, και αυτός ο εναλλακτικός διάδρομος για τις μεταφορές, θα πρέπει να χρησιμοποιηθεί για να αποσυμφορήσει τους ήδη από τώρα απελπιστικά παραφορτωμένους δρόμους.

<SPEAKER ID=46 NAME="Παπουτσής">
Κύριε Πρόεδρε, κυρίες και κύριοι βουλευτές, εκ μέρους του συναδέλφου μου κ. Νιλ Κίνοκ σας ζητώ συγγνώμη για την απουσία του. 'Επρεπε να παρευρίσκεται στη Συνεδρίαση του Συμβουλίου Μεταφορών στο Λουξεμβούργο και γι'αυτό δεν μπορεί να είναι σήμερα μαζί σας.
<P>
Θα ήθελα πριν απ'όλα να ευχαριστήσω τον κ. Σίνταλ και την Επιτροπή Μεταφορών για αυτή την πολύ θετική και εποικοδομητική γνωμοδότηση. Επισημαίνω μάλιστα ότι με τη γνωμοδότηση αυτή παρέχεται υποστήριξη στην πολιτική της Επιτροπής ως προς τα μέτρα που προτείνονται στην ανακοίνωση, με στόχο την ανάπτυξη της ναυσιπλοΐας μικρών αποστάσεων.
<P>
Καταλαβαίνω την ανησυχία που εκφράσθηκε ότι πρέπει να τονισθεί περισσότερο η κοινωνική διάσταση των θαλάσσιων μεταφορών. Αυτή η διάσταση, με την οποία προφυλάσσεται ιδιαίτερα η τεχνογνωσία των ευρωπαίων ναυτικών και η εκπαίδευση, η επαγγελματική κατάρτιση και η πρόσληψη ναυτικών με τα κατάλληλα προσόντα από την Ευρωπαϊκή 'Ενωση, καλύφθηκε αναλυτικότερα με την ανακοίνωση της Επιτροπής σχετικά με μια νέα ναυτιλιακή στρατηγική η οποία δημοσιεύθηκε τον περασμένο Μάρτιο.
<P>
Η ανακοίνωση προτείνει από κοινού δράση της 'Ενωσης και των κρατών μελών για την προώθηση των προγραμμάτων ναυτιλιακής επαγγελματικής κατάρτισης και για την προσέλκυση των νέων στο ναυτιλιακό επάγγελμα και τη διάσωση της ναυτιλιακής ειδικότητας στην 'Ενωση και για την προαγωγή της υψηλού ποιοτικού επιπέδου απασχόλησης στην Ευρωπαϊκή 'Ενωση, ώστε να ικανοποιηθεί η σημερινή και μελλοντική ζήτηση κατάλληλα καταρτισμένων ναυτικών. Το Κοινοβούλιο αναμφίβολα θα σχολιάσει σε εύθετο χρόνο τα ειδικά μέτρα που προτείνονται στην ανακοίνωση, και είμαι βέβαιος ότι θα κρίνετε θετικά αυτές τις πρωτοβουλίες.
<P>
Υπό το πρίσμα αυτό, η Επιτροπή δρομολόγησε μία μελέτη με θέμα την επαγγελματική κατάρτιση και την απασχόληση των ναυτικών στα κράτη μέλη. Η μελέτη αυτή θα καλύψει τρεις μεγάλους τομείς:
<P>
πρώτον, παγκόσμιες τάσεις στην απασχόληση στα θαλάσσια επαγγέλματα;-δεύτερον, μέτρα που έχουν λάβει τα κράτη μέλη για την προώθηση προγραμμάτων ναυτιλιακής κατάρτισης και επαγγελματικής εξέλιξης των ναυτικών, και-τρίτον, άλλα ενδεχόμενα μέτρα προσέλκυσης νέων στο επάγγελμα. Εννοείται βέβαια ότι θα θέσουμε στη διάθεση του Κοινοβουλίου και των άλλων κοινοτικών οργάνων τις συστάσεις στις οποίες κατέληξε η μελέτη. Η μελέτη θα συζητηθεί τόσο με τους πλοιοκτήτες, όσο και με τις συνδικαλιστικές οργανώσεις στο πλαίσιο της Μικτής Επιτροπής Θαλασσίων Μεταφορών.Για να δώσω, τώρα, και μία απάντηση στο ερώτημα του κ. Ουότς, που ρώτησε ποιές άμεσες πρωτοβουλίες θα αναλάβουμε, θα ήθελα να ενημερώσω το Σώμα ότι η Επιτροπή συντάσσει τώρα ένα σχέδιο κανονισμού του Συμβουλίου για επέκταση των πιλοτικών δράσεων με αντικείμενο τις συνδυασμένες μεταφορές. Το εν λόγω πενταετές πειραματικό πρόγραμμα περατώνεται τον Δεκέμβριο του 1996. Πρόθεση της Επιτροπής είναι το νέο πρόγραμμα PACT να επιτρέπει στα πιλοτικά έργα του τομέα των συνδυασμένων μεταφορών που συνεπάγονται πλόες μικρών αποστάσεων να είναι επιλέξιμα για χρηματοδοτική ενίσχυση σε ίση βάση με εκείνα που αφορούν άλλους τρόπους μεταφορών.
<P>
Η ναυσιπλοΐα μικρών αποστάσεων εξακολουθεί να καταλαμβάνει σημαντική θέση στις υπό εξέλιξη δραστηριότητες της Επιτροπής, όπως το τέταρτο πρόγραμμα πλαίσιο έρευνας και ανάπτυξης, η ένταξη των λιμένων στο διευρωπαϊκό δίκτυο μεταφορών και η στήριξη των πιλοτικών δράσεων.
<P>
'Οσον αφορά τη μείωση του διοικητικού φόρτου από τους κτηνιατρικούς ελέγχους, που ανέφερε ο κ. Βαν Ντερ Βάαλ, όπως επίσης και το θέμα της νομοθεσίας, η Επιτροπή συνεργάζεται στενά με τα κράτη μέλη και πιστεύω ότι ήδη βρισκόμαστε σε καλό δρόμο. Κατά τη μελλοντική ανάπτυξη της πολιτικής στον τομέα της ναυσιπλοΐας μικρών αποστάσεων, η Επιτροπή θα λάβει υπόψη τις υποδείξεις του Κοινοβουλίου και θα κρατάει ενήμερο το Σώμα σχετικά με τη σημειούμενη πρόοδο. Επιπλέον, η Επιτροπή, όπως άλλωστε υποδεικνύεται και στη γνωμοδότηση του Κοινοβουλίου, θα έρθει σε επαφή με την ομάδα που ασχολείται με τη ναυσιπλοΐα μικρών αποστάσεων στο πλαίσιο του Φόρουμ ναυτιλιακών βιομηχανιών για την υλοποίηση του προγράμματος δράσης που προβλέπεται στην ανακοίνωση. Αυτή η διαδικασία έχει ήδη ξεκινήσει και η έβδομη ολομέλεια του Φόρουμ, που θα συνέλθει στη Μασσαλία στις 4 και 5 Ιουλίου, θα διατυπώσει και την πρώτη επίσημη εκτίμηση για την επιτελεσθείσα πρόοδο.
<P>
Καταλήγοντας, επιθυμώ να ευχαριστήσω για μια άλλη φορά τον εισηγητή κ. Σίνταλ για την θαυμάσια γνωμοδότησή του και το Ευρωπαϊκό Κοινοβούλιο για τον εμπεριστατωμένο τρόπο με τον οποίο μελέτησε την ανακοίνωση.

<SPEAKER ID=47 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12 το μεσημέρι.

<CHAPTER ID=9>
Κλιματικές μεταβολές
<SPEAKER ID=48 NAME="Πρόεδρος">
Η ημερήσια διάταξη προβλέπει τη συζήτηση της δήλωσης της Επιτροπής σχετικά με την παρούσα και μελλοντική στρατηγική στον τομέα των κλιματολογικών μεταβολών.

<SPEAKER ID=49 NAME="Bjerregaard">
Κύριε Πρόεδρε, χαίρομαι που μου δίδεται η ευκαιρία να αναφερθώ στις προετοιμασίες για τη δεύτερη διάσκεψη των συμβαλλόμενων μερών της σύμβασης - πλαίσιο του ΟΗΕ για τις κλιματικές μεταβολές, και κυρίως τον ρόλο που η Ευρωπαϊκή Ένωση προτίθεται να διαδραματίσει στην εν λόγω διάσκεψη. Δεν θα επαναλάβω απόψε στην αίθουσα αυτή τα όσα ανέφερα ήδη κατά τη θαυμάσια διαβούλευση που πραγματοποιήθηκε το Φεβρουάριο του τρέχοντος έτους, ούτε θα επαναλάβω όλα όσα είναι γνωστά σε όλους μας, δηλαδή ότι διαθέτουμε επαρκείς επιστημονικές αποδείξεις για τις κλιματικές μεταβολές και ότι λείπουν οι πολιτικές δράσεις. Συνεπώς, θα επικεντρώσω το ενδιαφέρον μου στο τι μπορεί να γίνει τώρα.
<P>
Η δεύτερη διάσκεψη θα πραγματοποιηθεί στη Γενεύη από τις 8 έως τις 18 Ιουλίου. Εντάσσεται στα πλαίσια της διαδικασίας που έχει ως στόχο να πειστούν τα συμβαλλόμενα μέρη της σύμβασης να αναλάβουν περαιτέρω υποχρεώσεις. Οι κυριότερες επιδιώξεις στην εντολή αυτή είναι δύο: καταρχάς να πειστούν οι βιομηχανικές χώρες ώστε να εγκρίνουν το στόχο της μείωσης των αερίων που δημιουργούν το φαινόμενο του θερμοκηπίου τα έτη 2005, 2010 και, ενδεχομένως, 2020. Δεύτερον, να πειστούν οι βιομηχανικές χώρες ώστε να εγκρίνουν κοινά μέτρα για να είναι σε θέση να επιτύχουν τους στόχους αυτούς.
<P>
Συνεπώς, για τις βιομηχανικές χώρες η εντολή αυτή υπερβαίνει τα όρια μιας δέσμευσης στα πλαίσια της σύμβασης, η οποία ορίζει για το έτος 2000 το στόχο της σταθεροποίησης των εκπομπών αερίων που δημιουργούν το φαινόμενο του θερμοκηπίου στο επίπεδο του 1990. Οι συμφωνίες αυτές αναμένεται να λάβουν τη μορφή ενός πρωτοκόλλου της σύμβασης - πλαίσιο. Είναι η πρώτη φορά που οι βιομηχανικές χώρες, στα πλαίσια διεθνών διαπραγματεύσεων για τις κλιματικές μεταβολές, θα εστιάσουν τις προσπάθειές τους σε συγκεκριμένους στόχους μείωσης των αερίων για τις επόμενες δεκαετίες και σε συγκεκριμένα πολιτικά μέτρα για την επίτευξη των στόχων αυτών. Συνεπώς, οι διαπραγματεύσεις θα είναι φυσικά δύσκολες. Σύμφωνα με το χρονοδιάγραμμα που ορίστηκε βάσει της εντολής του Βερολίνου, πρέπει να επιτευχθεί συμφωνία για τα θέματα αυτά κατά τη δεύτερη και την τρίτη διάσκεψη των συμβαλλόμενων μερών. Η τελευταία θα πραγματοποιηθεί κατά τα τέλη του 1997.
<P>
Ωστόσο, οι διαπραγματεύσεις για την εντολή του Βερολίνου μόλις άρχισαν. Η διαδικασία είναι περίπλοκη και δύσκολη, όχι μόνο επειδή υπάρχουν τόσα πολυποίκιλα θέματα προς συζήτηση, αλλά και επειδή οι βιομηχανικές χώρες έχουν διαφορετικά συμφέρονται τόσο εντός όσο και εκτός της Ένωσης. Όλα τα συμβαλλόμενα μέρη προσπαθούν τώρα να προσδιορίσουν τις υποχρεώσεις τις οποίες, μπορούν κατά τη γνώμη τους, να αναλάβουν. Συνεπώς, η δεύτερη διάσκεψη των συμβαλλόμενων μερών θεωρείται ως ένα ενδιάμεσο στάδιο που έχει ως στόχο τη χάραξη περαιτέρω πολιτικών προσανατολισμών για τη διαδικασία αυτή. Η άποψη της Ευρωπαϊκής Ένωσης είναι ότι πρέπει να συνεχίσουμε να χρησιμοποιούμε ως βάση την αρχή της φρόνησης. Επομένως, η δεύτερη διάσκεψη των συμβαλλόμενων μερών πρέπει να υιοθετήσει πλήρως την έκθεση αξιολόγησης της intergovernmental panel on climate change , την οποία συζητήσαμε επίσης διεξοδικά το Φεβρουάριο.
<P>
Είναι ιδιαίτερα σημαντικό να διατηρήσει η Ευρωπαϊκή Ένωση τον ηγετικό της ρόλο στις διαπραγματεύσεις αυτές. Οι στόχοι που θέτουμε, οι πολιτικές στρατηγικές για την επίτευξή τους και τα μέτρα για τη μείωση των εκπομπών, πρέπει να είναι φιλόδοξα και αξιόπιστα. Όσον αφορά τις στρατηγικές και τα μέτρα, που θα ορίζονται στο μελλοντικό πρωτόκολλο της σύμβασης, η Ένωση έχει ήδη υποβάλει προτάσεις που καλύπτουν μία ευρεία σειρά τομέων, όπως τα οικονομικά μέσα, οι προδιαγραφές για την ενεργειακή απόδοση των προϊόντων, οι μεταφορές και οι ανανεώσιμες πηγές ενέργειας. Στη δεύτερη διάσκεψη, η πρωτοβουλία αυτή της ΕΕ θα επεκταθεί και σε άλλους τομείς, όπως για παράδειγμα στη δασοκομία, τη γεωργία και τη βιομηχανία.
<P>
Στο πλαίσιο αυτό, η Ευρωπαϊκή Επιτροπή θα συνεχίσει να αποτελεί την κινητήρια δύναμη της διαδικασίας. Επομένως, απεφάσισα να ζητήσω από το Συμβούλιο, μετά από τη δεύτερη διάσκεψη των συμβαλλόμενων μερών, την εντολή διεξαγωγής διαπραγματεύσεων βάσει του άρθρου 228 της Συνθήκης. Η πρόταση για την εντολή αυτή, για την οποία έχουν αρχίσει εντατικές προετοιμασίες, θα αφορά τόσο την επίτευξη φιλόδοξων και αξιόπιστων στόχων μείωσης των εκπομπών για την ομάδα των συμβαλλόμενων μερών που αναφέρεται στο παράρτημα 1, δηλαδή για τις βιομηχανικές χώρες γενικότερα, σύμφωνα με το χρονοδιάγραμμα που ορίζεται στην εντολή του Βερολίνου, όσο και το περιεχόμενο του πρωτοκόλλου για τις πολιτικές στρατηγικές και μέτρα που πρέπει να θεσπιστούν σε διάφορα επίπεδα.
<P>
Κύριε Πρόεδρε, μια φιλόδοξη και συνεπής πολιτική για τις κλιματικές μεταβολές αποτελεί ιδιαίτερα σημαντική προτεραιότητα στην Ευρωπαϊκή Ένωση. Για την εφαρμογή της πολιτικής αυτής πρέπει να αναλάβουμε δραστήριες και αξιόπιστες ενέργειες τόσο εντός της Ένωσης όσο και σε διεθνές επίπεδο. Τα μέτρα που λαμβάνονται πρέπει να είναι τέτοια που να δείχνουν ότι θα επιτύχουμε ορισμένα αποτελέσματα, αυξάνοντας με τον τρόπο αυτό την αξιοπιστία μας. Η Επιτροπή έχει πλήρη επίγνωση του γεγονότος αυτού και, κατά συνέπεια, εκφράζει τη λύπη της για την πρόσφατη εξέλιξη στο Συμβούλιο των Υπουργών Οικονομικών όσον αφορά τον προτεινόμενο ενεργειακό φόρο στο CO2 , καθώς επίσης και για την περικοπή του προϋπολογισμού που πρότεινε η Επιτροπή στο Συμβούλιο των Υπουργών Ενέργειας για το πρόγραμμα SAVE II. Η Επιτροπή είναι πεπεισμένη ότι είναι αναγκαίο να υποστηριχθούν οι προσπάθειες για τη μείωση των εκπομπών CO2 με έναν φόρο που να καλύπτει ολόκληρη την ΕΕ. Για το λόγο αυτό, η Επιτροπή δεν έχει την πρόθεση να αποσύρει την παρούσα πρότασή της.
<P>
(Χειροκροτήματα)

<SPEAKER ID=50 LANGUAGE="EN" NAME="Collins, Kenneth">
Κύριε Πρόεδρε, έχουν περάσει τέσσερα χρόνια από τότε που η Επιτροπή δημοσίευσε την αρχική της πρόταση σχετικά με την εισαγωγή ενός ενεργειακού φόρου επί του CO2 σε ολόκληρη την Κοινότητα. Ο φόρος αυτός είχε θεωρηθεί τότε ως ένα εντελώς αναγκαίο τμήμα των προσπαθειών της Κοινότητας για να εκπληρώσει τους διεθνείς στόχους στους οποίους, στο κάτω κάτω, η ίδια είχε συμφωνήσει στο Ρίο. Παρά τη συμφωνία αυτή όμως, ύστερα από τέσσερα χρόνια η πρόταση εξακολουθεί να παραμένει μπλοκαρισμένη από το ίδιο το Συμβούλιο τα μέλη του οποίου συμφώνησαν στους στόχους αυτούς.
<P>
Όπως είπε η Επίτροπος, τον Φεβρουάριο του τρέχοντος έτους η Επιτροπή Περιβάλλοντος, Δημόσιας Υγείας και Προστασίας των Καταναλωτών διενήργησε δημόσια ακρόαση κατά τη διάρκεια της οποίας μία σειρά διακεκριμένων ομιλητών μας ανέπτυξαν τις δραματικές συνέπειες που μπορεί να έχει η μεταβολή του κλίματος. Ξηρασία, θύελλες και πλημμύρες θα είναι συχνότερες και οι μέσο- και μακροπρόθεσμες δαπάνες ασφάλισης θα επιβαρύνουν σημαντικά τη βιομηχανία και, κατ' ακολουθία, τη δημιουργία απασχόλησης.
<P>
Το Συμβούλιο φαίνεται ότι λησμονεί πως η βιώσιμη απασχόληση εξαρτάται από ένα βιώσιμο περιβάλλον. Η νοοτροπία βραχυπρόθεσμων προοπτικών τόσο στη βιομηχανία όσο και στις κυβερνήσεις σημαίνει ότι το Συμβούλιο είναι ακόμη διστακτικό για να αναλάβει την οποιαδήποτε δράση. Το πιο πρόσφατο ανόητο παράδειγμα των ανωτέρω απετέλεσε ο περιορισμός του προγράμματος SAVE II. Αυτοί οι άνθρωποι δεν έχουν ακούσει άραγε ποτέ για την αρχή της προβλεπτικότητας; Δεν ακούνε τις συμβουλές των ιδίων των δικών τους επιστημόνων; Δεν συνειδητοποιούν ότι εκθέτουν σε κίνδυνο την ευημερία και, ακόμη, την ίδια την ύπαρξη των ευρωπαίων πολιτών;
<P>
Τα μαθήματα από τη Διάσκεψη της Ρώμης της προηγούμενης εβδομάδας, στην οποία συμμετείχαν η Επίτροπος, ο ιταλός προεδρεύων του Συμβουλίου και εγώ, θα πρέπει να αποτελέσουν διδάγματα. Παρά την αυξανόμενη ανεργία, το γεγονός παραμένει ότι η μεν φορολόγηση της εργασίας έχει υπερδιπλαστεί κατά τα τελευταία τριάντα χρόνια ενώ η φορολόγηση επί της χρήσεως των πόρων έχει παραμείνει σταθερή στο 10 %. Έχει έρθει πλέον η ώρα να αγκαλιάσουμε το οικονομικό μοντέλο που προτείνει το Κεφάλαιο 10 της Λευκής Βίβλου Delors και να μεταβάλλουμε αυτή την αναλογία.
<P>
Όσον αφορά εμάς, η Επιτροπή θα πρέπει να εντατικοποιήσει τις προσπάθειές της για να πείσει τα κράτη μέλη ότι η δημιουργία απασχόλησης και η προστασία του περιβάλλοντος πηγαίνουν χέρι με χέρι. Και οι δυό αυτές προσπάθειες απαιτούν μια αξιόπιστη και δραστήρια πολιτική για τη μείωση των εκπομπών CO2 μέσω συνδιασμού κινήτρων, κανονισμών και προοδευτικής φορολόγησης. Όσο γρηγορότερα εφαρμοστεί μια τέτοια πολιτική τόσο το καλύτερο.
<P>
Ελπίζω, επομένως, ότι όταν θα γίνει η σύσκεψη των συμβαλλομένων μερών στη Σύμβαση για τις Κλιματικές Μεταβολές τον Ιούλιο, δεν θα συμβάλουν ακόμη περισσότερο στο φαινόμενο του θερμοκηπίου με έντονη αερολογία. Είχαμε ήδη αρκετή από αυτήν. Είναι ρόλος της Κοινότητας να πείσει τα κράτη μέλη να αναλάβουν δράση και ελπίζω ότι η Επιτροπή θα πάρει στα σοβαρά αυτό το καθήκον της και θα πείσει τα κράτη μέλη να συνεργαστούν πλήρως για να υλοποιήσουν αυτή τη δράση.

<SPEAKER ID=51 LANGUAGE="EN" NAME="Spencer">
Κύριε Πρόεδρε, δέχομαι με ικανοποίηση τη δήλωση της Επιτρόπου και, ιδιαίτερα, το ότι ομιλεί εξ ονόματος της Επιτροπής όταν καταδικάζει τις πρόσφατες εξελίξεις στο Συμβούλιο σχετικά με τον ενεργειακό φόρο του CO2 .
<P>
Συμφωνώ με την έμφαση που απέδωσε στην πολιτική φύση του προβλήματος αυτού και δέχομαι με ικανοποίηση την πρόσκλησή της να αναλάβουμε εμείς ηγετικό ρόλο. Αλλά εάν πρόκειται να αναλάβουμε ένα τέτοιο ρόλο θα πρέπει πρώτα να είμαστε πολιτικά αξιόπιστοι και εάν θέλουμε να είμαστε πολιτικά αξιόπιστοι θα πρέπει να διδαχθούμε από τα μαθήματα του παρελθόντος, τα οποία είναι ότι στην πραγματικότητα δεν έγινε σχεδόν τίποτα. Τα πρόσφατα χρόνια δεν έγινε σχεδόν τίποτα εξ αιτίας της αποφασιστικής αντίδρασης στις πολιτικές διεργασίες εκ μέρους συγκεκριμένων ομάδων συμφερόντων οι οποίες αμαύρωναν την πορεία προς τα εμπρός για την επίλυση των διοικητικών προβλημάτων και οι οποίες στην πραγματικότητα απέρριψαν την όλη επιστημονική βάση.
<P>
Συμμερίζομαι την πεποίθηση της Επιτρόπου ότι το σχετικό χρονοδιάγραμμα είναι από τώρα μέχρι τη Συνδιάσκεψη του Κυότο. Η εντολή είναι σημαντική: είναι σημαντική κατά το ότι το Συμβούλιο πρέπει να αναθέσει στην Επιτροπή εντολή για ευρύτατες διαπραγματεύσεις, όχι μόνο με τους αμερικανούς αλλά επίσης και με τους ινδούς και τους κινέζους. Το πρόβλημα αυτό είναι παγκόσμιο και χρειάζεται παγκόσμια λύση. Υπάρχει ανάγκη ανανέωσης του διαλόγου και της συζήτησης όχι μόνο για την παγκόσμια αύξηση της θερμοκρασίας αλλά και για την προστασία του κλίματος και αναγνώρισης του γεγονότος ότι η βάση της συζήτησης έχει αλλάξει, ότι υπάρχουν άνθρωποι στην ασφαλιστική βιομηχανία και στη γεωργία οι οποίοι ήδη υφίστανται τις πρώτες επιπτώσεις από την αλλαγή του κλίματος.
<P>
Έτσι, έχω φέρει σήμερα στην Επίτροπο μια μικρή πρόταση την οποίαν καλώ να υποστηρίξει. Θα συγκέντρωνε κατά δραματικό τρόπο την πολιτική προσοχή εάν μπορούσαμε να δείξουμε επακριβώς για ποιον λόγο το αντικείμενο αυτό προκαλεί τόσες πολιτικές δυσχέρειες. Οι δυσχέρειες αυτές προκαλούνται από την επιμονή των βιομηχανιών ορυκτών καυσίμων να εξουδετερώσουν τις νομοθετικές διαδικασίες τόσο εδώ όσο και στην Αμερική. Έτσι την προσκαλώ να υποστηρίξει την ιδέα μου ότι θα πρέπει να ξεκινήσουμε να ονομάζουμε τους κυκλώνες με τα ονόματα των εταιρειών πετρελαίου. Όταν ο κυκλώνας Exxon χτυπήσει τις ακτές της Φλώριδας τότε ίσως να προκαλέσει την αναγκαία προσοχή.

<SPEAKER ID=52 LANGUAGE="DA" NAME="Dybkjζr">
Θα ήθελα να συμφωνήσω με τα όσα ανέφεραν οι δύο προηγούμενοι ομιλητές, καθώς επίσης και να ευχαριστήσω την Επίτροπο για το ενδιαφέρον που δείχνει για την υπόθεση αυτή, η οποία μπορεί να συνοψιστεί κατά τον καλύτερο τρόπο ως εξής: διαθέτουμε μεν γνώσεις, λείπουν όμως οι πολιτικές δράσεις. Σε αυτό το σημείο άλλωστε δεν συντρέχει λόγος να επικρίνουμε την Επιτροπή. Συνεπώς, θα ήθελα να εκφράσω και εγώ τη λύπη μου για το γεγονός ότι ούτε το Συμβούλιο των Υπουργών Οικονομικών έλαβε αποφάσεις για το φόρο στο CO2 , ούτε το Συμβούλιο των Υπουργών Ενέργειας για το πρόγραμμα SAVE II, πράγμα που δείχνει ότι στην ουσία το Συμβούλιο δεν επιθυμεί ούτε φόρους, ούτε έρευνα, δηλαδή με άλλα λόγια δεν θέλει τίποτα. Η Επίτροπος ανέφερε ότι η Ένωση πρέπει να διαδραματίσει ηγετικό ρόλο στον τομέα αυτό, θα ήθελα δε να αναφέρω σχετικά ότι η Επιτροπή διαδραματίζει μεν ηγετικό ρόλο, η Ένωση όμως σαφώς όχι. Υπάρχει συνεπώς τη στιγμή αυτή ο κίνδυνος να καταστεί το θέμα των κλιματικών μεταβολών ένα από τα πραγματικά θλιβερά, σχεδόν ζοφερά, θα μπορούσε κανείς να πει, κεφάλαια στην πολυετή ιστορία της Ένωσης, τη στιγμή κατά την οποία η πραγματικότητα δείχνει ότι παρατηρείται γενική άνοδος της θερμοκρασίας.

<SPEAKER ID=53 LANGUAGE="FR" NAME="Lannoye">
Κύριε Πρόεδρε, θα ήθελα να εκφράσω τη χαρά μου για τα λόγια της κ. Επιτρόπου που είπε ότι η Επιτροπή θέλει να είναι φιλόδοξη και ρεαλιστική. Σήμερα ο ρεαλισμός, δυστυχώς, συνίσταται στο να αναγνωρίσουμε ότι βρισκόμαστε σε κάποιο αδιέξοδο, ιδίως όσον αφορά τη φορολόγηση της ενέργειας.
<P>
Αλλά εφόσον μιλάμε για φιλοδοξίες, νομίζω ότι πρέπει να διερωτηθούμε σχετικά με το είδος πρωτοβουλιών που ενδέχεται να λάβουν τις προσεχείς εβδομάδες η Επιτροπή και Ευρωπαϊκή 'Ενωση, με την ευκαιρία της διάσκεψης της Γενεύης. Θα ήθελα να ξέρω τί πιστεύει η κ. Επίτροπος σχετικά με τη γερμανική πρόταση που τέθηκε επί τάπητος και που συνίσταται στο να θέσουμε, για το 2005, ένα νέο στόχο μείωσης κατά 10 % των συγκεντρώσεων αερίων που προκαλούν φαινόμενο θερμοκηπίου, και κατά 15 % το 2010. Είναι μία πρόταση που οι πολιτικοί μου φίλοι και εγώ ο ίδιος τη θεωρούμε πάρα πολύ ασθενή, αλλά οδεύει προς τη σωστή κατεύθυνση. Πιστεύουμε ότι είναι εντελώς ρεαλιστικό να έχουμε ως στόχο, για το 2005, 20 % μείωση σε σχέση με το 1990, 30 % το 2010, 50 % το 2030. Τεχνικά, είναι τελείως ρεαλιστικό και, οικονομικά, είναι ευνοϊκό. 'Ολα τα επιχειρήματα το αποδεικνύουν. Επομένως, νομίζω ότι θα έπρεπε να προχωρήσουμε προς αυτή την κατεύθυνση.
<P>
Δεύτερη ερώτηση: φαίνεται ότι κυκλοφορεί στην Επιτροπή ένα προπαρασκευαστικό έγγραφο το οποίο οδηγεί στην πρόταση για μία μέγιστη συγκέντρωση, που δεν πρέπει να ξεπερασθεί, σε αέρια που προκαλούν φαινόμενο θερμοκηπίου, ή μάλλον σε διοξείδιο του άνθρακα, συγκέντρωση που τοποθετείται σε 550 PPM. Υπενθυμίζω ότι πριν τη βιομηχανική εποχή βρισκόμασταν στα 280 ΡΡΜ και ότι με 550 ΡΡΜ, δηλαδή σχεδόν το διπλάσιο, θα υπάρξει αύξηση της θερμοκρασίας κατά 2 βαθμούς. Μπορεί η κ. Επίτροπος να διαψεύσει ή να επιβεβαιώσει την ύπαρξη αυτού του κειμένου, και τί πιστεύει σχετικά; Νομίζω ότι είναι πολύ σημαντικό για τη συνέχεια των συζητήσεών μας.

<SPEAKER ID=54 LANGUAGE="FR" NAME="Mamθre">
Κυρία Επίτροπε, θα ήθελα να συμπαραταχθώ με τα συγχαρητήρια που σας απευθύνθηκαν για τους στόχους και τις φιλοδοξίες που εκδηλώνετε εκ μέρους της Επιτροπής, αλλά θα έλεγα υπό μορφή αστείου - με κάθε σεβασμό - ότι δεν θα έπρεπε να ακούμε εδώ την Επιτροπή αλλά το Συμβούλιο Υπουργών, εφόσον όλοι οι προσανατολισμοί που καθορίζονται από την Επιτροπή καταστρέφονται συστηματικά από το Συμβούλιο Υπουργών. Αναφέρομαι ειδικότερα στην οδηγία του Ζακ Ντελόρ σχετικά με το διοξείδιο του άνθρακα-ενέργεια, που θάφτηκε με ιδιαίτερη σπουδή από το Συμβούλιο Υπουργών του 'Εσσεν, το 1994. Αναφέρομαι επίσης σε έναν αριθμό προτάσεων που είχε διατυπώσει η Επιτροπή και που δεν έλαβαν ποτέ πραγματική συνέχεια.
<P>
Θα πούμε στην Επιτροπή ότι οι φιλοδοξίες της είναι ευγενείς, αλλά ότι θα έπρεπε να προχωρήσει περισσότερο, ιδίως σχετικά με το πέμπτο πρόγραμμα δράσης, όπου έθεσε ως στόχο τη συμπερίληψη του περιβάλλοντος σε όλες τις πολιτικές. 'Ομως, κάθε φορά που συζητάμε ιδίως για μεταφορές, διαπιστώνουμε ότι το περιβάλλον δεν περιλαμβάνεται. Μπορούμε ίσως να επικρίνουμε τη Συνθήκη του Μάαστριχτ, αλλά έχει το πλεονέκτημα ότι καθορίζει κριτήρια σύγκλισης, ποσοτικά κριτήρια σύγκλισης. Δεν έχουμε τέτοια κριτήρια σε θέματα περιβάλλοντος, ούτε για να καταπολεμήσουμε το φαινόμενο θερμοκηπίου.
<P>
Γιατί, κυρία Επίτροπε, να μην ορίσουμε κριτήρια περιβαλλοντικής σύγκλισης που τα κράτη και η Επιτροπή θα είναι υποχρεωμένα να ακολουθούν και που θα ορισθούν σε σχέση με αυτή την υπόθεση; 'Εχω την εντύπωση ότι στο θέμα του περιβάλλοντος και του φαινομένου θερμοκηπίου θα χρειασθεί να χτυπήσουμε πάνω σ'ένα τοίχο - όπως αυτό που συμβαίνει με την κρίση της τρελής αγελάδας - για να αντιληφθούμε ότι, αναμφισβήτητα, πρέπει να αλλάξουμε ριζικά τους προσανατολισμούς μας.
<P>
Για άλλη μια φορά, το κενό που άφησε η έλλειψη πολιτικής βούλησης καλύπτεται, όπως πολύ καλά είπε ο κ. Spencer, από τις «μπίζνες», από το φιλελευθερισμό και από την αναζήτηση του κέρδους. Θα πρέπει να αφήσουμε τη διακυβέρνηση της Ευρώπης στις καλές φροντίδες αυτών των πολυεθνικών οι οποίες, για την ώρα, »κάνουν μπίζνες» εις βάρος των καταναλωτών; Δε νομίζω. Τέλος, η τελευταία διάσκεψη του ΟΗΕ «Habitat II», για τις μεγάλες πόλεις, μας αποδεικνύει ότι είναι ιδιαίτερα επείγον να εισακουσθεί η Επιτροπή από το Συμβούλιο Υπουργών και επιτέλους να ξαναπάρει την εξουσία.

<SPEAKER ID=55 LANGUAGE="NL" NAME="Blokland">
Πρόεδρε, ορισμένες φορές έχω την εντύπωση ότι συμβαίνουν φυσικές καταστροφές, αλλά δεν θέλουμε να το παραδεχθούμε ή να το αναγνωρίσουμε και ότι οι καταστροφές αυτές οφείλονται στην αλλαγή του κλίματος. Από έρευνες καθίσταται ολοένα και πιο σαφές ότι η επέμβαση του ανθρώπου, μέσω την εκπομπής αερίων που δημιουργούν το φαινόμενο του θερμοκηπίου, οδηγεί σε αλλαγή του κλίματος. Αυτό αρχίζουν πλέον να μην το αμφισβητούν ακόμη και όσοι είναι αντίθετοι με αυτή τη θεωρία. Δεν γνωρίζουμε ακόμη πια είναι η ακριβής σχέση που υπάρχει εν προκειμένω. Για αυτό το λόγο επιθυμώ να ρωτήσω την Επιτροπή εάν προτίθεται να προωθήσει περισσότερο την έρευνα που πραγματοποιείται επ' αυτού του θέματος.
<P>
Περισσότερες γνώσεις επ' αυτής της σχέσεως φαίνεται ότι είναι αναγκαίες προκειμένου να υπάρξει μια κατάλληλη στρατηγική για τη μείωση των επικίνδυνων εκπομπών. Ποια είναι η άποψη της Επιτροπής εν προκειμένω; Ποια θέση θα υποστηρίξει η Επιτροπή όσον αφορά τις αναπτυσσόμενες χώρες κατά την προσεχή διάσκεψη σχετικά με την αλλαγή του κλίματος; Ποιες προσπάθειες καταβάλλουμε εμείς στην Ευρώπη και ποιες προσπάθειες των αναπτυσσόμενων χωρών είμαστε διατεθειμένοι να συνδράμουμε χρηματικώς; Συμφωνεί η Επίτροπος μαζί μας ότι πρέπει να υπάρχει ισορροπία μεταξύ των δύο αυτών χρηματοδοτήσεων προκειμένου να εξακολουθήσει η Ένωση να είναι αξιόπιστη;

<SPEAKER ID=56 LANGUAGE="DE" NAME="Graenitz">
Kύριε Πρόεδρε, με την αυξανόμενη συγκέντρωση των αερίων του θερμοκηπίου, αυξάνεται η πιθανότητα αρνητικών επιπτώσεων στο κλίμα μας. Θα πρέπει πάντα να έχουμε υπόψη ότι το κλίμα είναι ένα μη γραμμικό σύστημα, στο οποίο μπορούν να εμφανιστούν πολύ γρήγορα αιφνιδιαστικές μεταβολές, οι οποίες στη συνέχεια, μεμιάς, μπορούν να εξαφανίσουν ολόκληρα οικολογικά συστήματα.
<P>
Γνωρίζουμε σήμερα, από πολλές επιστημονικές εκθέσεις, ποια θα πρέπει να είναι τα αναγκαία αντίμετρα, πού και ποιος θα πρέπει να τα εφαρμόσει; ωστόσο, η θέσπιση τέτοιων μέτρων καθυστερεί, διότι τα πολλά και ωραία λόγια δεν τα ακολουθούν, δυστυχώς, τα απαραίτητα έργα.
<P>
Eυχαρίστως θα παρέθετα τα μέτρα κυρίως που χαρακτηρίζονται ως «no regrets ». Mέτρα τα οποία, υπό όλες τις περιστάσεις, από τώρα κιόλας επιφέρουν σημαντικές βελτιώσεις στην κατάσταση του περιβάλλοντος, με μείωση των εκπεμπομένων ρύπων, και τα οποία οδηγούν ασφαλώς τόσο σε μεγαλύτερη ενεργειακή απόδοση όσο και στη δημιουργία θέσεων εργασίας, πράγμα που ήδη ανέφεραν οι προλαλήσαντες. Aν αναλογιστεί κανείς ότι το ένα τρίτο των εκπομπών του CO2 στον κόσμο προκύπτει από την παραγωγή και τη μεταφορά της ενέργειας, τότε σίγουρα υπάρχουν δυνατότητες εξοικονόμησης που δεν τις εκμεταλλευθήκαμε τελείως και τις οποίες θα 'πρεπε επιτέλους να εισάγουμε, επειδή, ως γνωστόν, η μικρότερη κατανάλωση ενέργειας όχι μόνον επιβαρύνει λιγότερο το περιβάλλον και περιορίζει τις εκπομπές στη ατμόσφαιρα, αλλά και μπορεί να επηρεάσει αποφασιστικά την ανταγωνιστικότητα των χωρών μας.
<P>
Eλπίζω, κυρία Eπίτροπε, ότι στις διαβουλεύσεις με την εντολή που θα πάρετε, θα επισημάνετε ιδιαίτερα στα μέλη του Συμβουλίου ότι αποφάσεις, όπως η περικοπή του προγράμματος SAVE II, βρίσκονται σε πλήρη αντίθεση με τις δηλώσεις τους.

<SPEAKER ID=57 LANGUAGE="NL" NAME="Oomen-Ruijten">
Κύριε Πρόεδρε, σύμφωνα με την άποψη της Επιτρόπου, εμείς ουσιαστικά καταβάλαμε κάθε προσπάθεια ούτως ώστε να μειωθεί ο φόρος για την εκπομπή διοξειδίου του άνθρακα. Όμως δεν επιτύχαμε αυτό το ιδανικό και τώρα, μετά από τέσσερα έτη, πηγαίνουμε πάλι σε μια διάσκεψη όπου θα προσπαθήσουμε να συνάψουμε νέες συμφωνίες. Όμως για ποιο λόγο δεν έχουμε επιτύχει το στόχο μας, σύμφωνα με την Επίτροπο: επειδή το Συμβούλιο ECOFIN δεν επιθυμεί να αποδεχθεί το φόρο για τις εκπομπές διοξειδίου του άνθρακα.
<P>
Πρόεδρε, όταν κανείς το γνωρίζει αυτό και γνωρίζει επίσης ότι επί δύο έτη δεν γίνεται δεκτός ο φόρος για τις εκπομπές διοξειδίου του άνθρακα, τότε διερωτάται για ποιο λόγο η Ευρωπαϊκή Ένωση δεν προσπαθεί να αναπτύξει ορισμένες εναλλακτικές λύσεις. Διότι τότε τίθεται π.χ. το ερώτημα: τι πρέπει να πράξουμε τώρα; Σημαίνει, άραγε, τούτο ότι θα πρέπει να μεταβούμε από τις ορυκτές καύσιμες ύλες σε άλλες αειφόρες ενεργειακές πηγές και ότι θα πρέπει να μειώσουμε τη χρήση ενέργειας; Ποιες συμφωνίες έχει πραγματοποιήσει επ' αυτού του θέματος η Ευρωπαϊκή Επιτροπή ή απλώς αερολογούμε όταν αναφερόμαστε στο φόρο για τις εκπομπές διοξειδίου του άνθρακα; Ποιες συγκεκριμένες συμφωνίες έχουν συναφθεί;
<P>
Πρόεδρε, εκείνο το οποίο μπορώ να υποθέσω είναι ότι θα εξετάσουμε σε εθελοντική βάση, όλοι μαζί, τι μπορεί να υλοποιηθεί στο πλαίσιο της αυτορύθμισης εκ μέρους των επιχειρήσεων. Για ποιο λόγο, άραγε, δεν θα μπορούσε να συμβεί αυτό αντί να αναμένουμε μόνο τα αποτελέσματα σχετικά με την επιβολή του φόρου για τις εκπομπές διοξειδίου του άνθρακα, όταν γνωρίζουμε ότι αυτή τη στιγμή δεν πρόκειται να επιβληθεί κανένας παρόμοιος φόρος; Συνεπώς, Πρόεδρε, ζητώ από την Επίτροπο να μας παρουσιάσει τώρα ένα σχέδιο που θα περιέχει και άλλα στοιχεία πέραν από το φόρο για τις εκπομπές διοξειδίου του άνθρακα, ούτως ώστε να μπορέσουμε να πάμε στη Διεθνή Διάσκεψη με κάποια συγκεκριμένα στοιχεία. Ο κ. Blokland έχει δίκιο όταν υποστηρίζει ότι εάν εμείς ως βιομηχανικές χώρες της Ευρωπαϊκής Ένωσης δεν μπορούμε να πράξουμε κάτι τέτοιο, είναι δύσκολο να ζητήσουμε να πράξουν αυτό οι αναπτυσσόμενες χώρες.

<SPEAKER ID=58 LANGUAGE="NL" NAME="Van Putten">
Πρόεδρε, η ερώτησή μου σχετίζεται με όσα ανέφερε η προηγούμενη ομιλήτρια καθώς και οι άλλοι ολλανδόφωνοι ομιλητές. Απόψε φαίνεται ότι ασχολούμαστε με τις αναπτυσσόμενες χώρες και το Βασίλειο των Κάτω Χωρών έχει ήδη υποστεί τις συνέπειες εν προκειμένω από τις κλιματολογικές μεταβολές που παρατηρούνται στις Αντίλλες.
<P>
Εκείνο το οποίο επιθυμώ να αναφέρω είναι μια συγκεκριμένη ερώτηση η οποία σχετίζεται με όσα ανέφεραν προηγουμένως οι συνάδελφοι. Υπάρχει μια συμμαχία υπό την επωνυμία AOSIS, the Alliance of Small Island States . Ένα από τα θέματα τα οποία απασχολούν αυτή τη συμμαχία είναι η αλλαγή του κλίματος. Ιδίως τα νησιά του Ειρηνικού και της Καραϊβικής είναι εκείνα τα οποία πλήττονται πρωτίστως εάν κάτι δεν πάει καλά. Ένας πρεσβευτής μιας χώρας του Ειρηνικού είπε κάποτε: we are the canaries of the mines. Όπως γνωρίζουμε εάν το καναρίνι πέσει νεκρό τότε θα πρέπει να εγκαταλειφθούν τα ορυχεία και αυτή η περίπτωση ισχύει και για τα μικρά νησιωτικά κράτη.
<P>
Η ερώτησή μου προς την Επιτροπή είναι η ακόλουθη: τα νησιά γνωρίζουν καλά ότι βρίσκονται στην πρώτη γραμμή. Υπάρχουν ατόλες στον Ειρηνικό, οι κάτοικοι των οποίων αυτή τη στιγμή τις εγκαταλείπουν. Η είδηση αυτή δεν αναφέρεται καν στον ευρωπαϊκό Τύπο. Πρόκειται για 200 ή 300 άτομα τα οποία απομακρύνονται από τις ατόλες στις οποίες ζούσαν επί γενεές. Πολλά κράτη της συμμαχίας AOSIS είναι μέλη της ΑΚΕ. Ένα τρίτο των χωρών ΑΚΕ, με τις οποίες η Ευρώπη έχει συνάψει μια σύμβαση για την ανάπτυξή τους, είναι μικρά νησιωτικά κράτη. Η ερώτησή μου είναι: προτίθεται η Επίτροπος, μαζί με τον συνάδελφό της ο οποίος είναι αρμόδιος για τις χώρες ΑΚΕ, τον κ. Pinheiro, να εκπονήσουν και να υποβάλουν ένα σχέδιο για να ερευνήσουμε από κοινού τους τρόπους με τους οποίους μπορεί να χορηγηθεί βοήθεια στις χώρες που είναι μέλη της AOSIS και για να μεριμνήσουμε ώστε να παρευρεθούν κατά την ακρόαση στο πλαίσιο της Συνέλευσης ΑΚΕ που θα πραγματοποιηθεί το Σεπτέμβριο στις Βρυξέλλες σχετικά με την αλλαγή του κλίματος;

<SPEAKER ID=59 LANGUAGE="SV" NAME="Virgin">
Κύριε Πρόεδρε, οι εκθέσεις που συζητήσαμε απόψε εδώ αναφερόταν σε πολύ μεγάλο βαθμό στις κλιματολογικές αλλαγές. Επεξεργάζονται ακριβώς το πρόβλημα που έθιξε η Επίτροπος κ. Bjerregaard. Νομίζω ότι το ενεργό ενδιαφέρον του Κοινοβουλίου επί του θέματος κατεδείχθη σαφώς από αυτήν την συζήτηση? δεν υπήρξε ούτε ένας ομιλητής που να μην υπογράμμισε την σημασία της προώθησης μέτρων σ' αυτόν τον τομέα.
<P>
Νομίζω ότι έχει ενδιαφέρον να επιστρέψουμε στην έκθεση της επιτροπής Brundtland όπου οι κλιματολογικές αλλαγές - το θέμα του κλίματος - ορίζονται στην έκθεση «Περιβάλλον και ανάπτυξη» ως το περιβαλλοντικό θέμα με την υψηλότερη προτεραιότητα. Λαμβάνοντας υπόψη την έντονη συζήτηση που είχαμε για την πυρηνική ενέργεια είναι επίσης ενδιαφέρον ότι σ' αυτήν την έκθεση τηρείται η ίδια περίπου στάση την οποία εξέφρασε η Επίτροπος κα. Cresson μόλις προηγουμένως, δηλαδή να αυξήσουμε τις προσπάθειες για την ασφάλεια σ' αυτόν τον τομέα και κατ' αυτόν τον τρόπο να εκμεταλλευτούμε την πυρηνική ενέργεια στον θετικό αγώνα για την επίτευξη λιγότερων ρύπων διοξειδίου του άνθρακος.
<P>
Ακολούθως θα ήθελα να ρωτήσω την κα. Επίτροπο αν, παρά τις προηγούμενες αποτυχίες, δεν είναι δυνατόν να συνεχίσουμε με τον φόρο του διοξειδίου του άνθρακος και να προσπαθήσουμε να πείσουμε τις χώρες - μέλη για την ορθότητα της επιβολής αυτών των μέτρων. Θα μπορούσα ίσως να της δώσω μιά συμβουλή να μελετήσει προσεκτικά τους φόρους διοξειδίου του άνθρακος που έχουν επιβληθεί στην Σουηδία. Ευχαρίστως θα παραδεχτώ ότι σε κάποιους τομείς δοκιμάσαμε αποτυχίες, αλλά σε άλλους τομείς είχαμε ισχυρά αποτελέσματα από αυτόν τον φόρο. Υπάρχει κάθε λόγος να το προωθήσουμε σε άλλες χώρες εντός της ΕΕ.

<SPEAKER ID=60 NAME="Bjerregaard">
Κύριε Πρόεδρε, ευχαριστώ για τις πολλές καλές παρατηρήσεις σχετικά με ένα πρόβλημα το οποίο νομίζω ότι συμφωνούμε σε μεγάλο βαθμό πως πρέπει να ληφθεί σοβαρά υπόψη. Θα ήθελα να διατυπώσω μερικές μεμονωμένες παρατηρήσεις για ορισμένα από τα όσα αναφέρθηκαν. Συμφωνώ σε μεγάλο βαθμό με τον κ. Collins ως προς το ότι, όταν αντιμετωπίζουμε δυσκολίες δεν μπορούμε να κάνουμε τίποτα άλλο από το να εντείνουμε τις προσπάθειές μας, πράγμα που νομίζω άλλωστε ότι όντως κάνουμε. Κατά συνέπεια, προσπαθούμε στην προκειμένη περίπτωση να μας δοθεί μια εντολή για τις διαπραγματεύσεις που θα πραγματοποιηθούν στα τέλη του 1997, ενώ προσπαθούμε επίσης, όπως ανέφερε άλλωστε ο κ. Collins, να επιτύχουμε περαιτέρω πρόοδο με τη χρησιμοποίηση οικονομικών μέσων γενικότερα.
<P>
Συμμερίζομαι επίσης την άποψη του κ. Spencer, την οποία υπεστήριξαν επίσης και άλλοι ομιλητές, ότι πρέπει φυσικά να ενδιαφερθούμε και για τα όσα μπορούμε να επιτύχουμε στο εσωτερικό της Ένωσης. Είναι όμως σημαντικό να αναπτύξουμε το διάλογο που είναι τόσο επιτακτικά αναγκαίος, π.χ. με την Κίνα και την Ινδία, για να καταστεί πράγματι δυνατή η επίλυση των προβλημάτων αυτών.
<P>
Διάφοροι ομιλητές αναφέρθηκαν στο πρόγραμμα SAVE II, όπως μεταξύ άλλων η κ. Dybkjζr και ο κ. Blokland, που ζήτησε να εξευρεθούν μέσα για στοχοθετημένα ερευνητικά προγράμματα. Πρέπει να παραδεχθώ ότι οι εξελίξεις στο Συμβούλιο των Υπουργών Ενέργειας, όπου ο συνάδελφός μου κ. Παπουτσής, τάχθηκε δριμύτατα κατά της περικοπής του εγκριθέντος προϋπολογισμού, φαίνονται τελείως παράλογες και μας κάνουν να αμφιβάλλουμε λίγο για τα αποτέλεσματα που μπορούμε να επιτύχουμε στον τομέα της έρευνας. Αυτό όμως δεν πρέπει να μας εμποδίσει από το να προσπαθήσουμε για μια ακόμη φορά να διαπιστώσουμε πόσο μακριά μπορούμε να φθάσουμε.
<P>
Ο κ. Lannoye αναφέρθηκε συγκεκριμένα στην πρόταση της Γερμανίας και στο στόχο που οριζόταν σε αυτή. Εξετάζουμε προς το παρόν τους πολυποίκιλους στόχους των κρατών της Ένωσης και είμαστε πρόθυμοι να υποστηρίξουμε την ευρεία σειρά προτάσεων που έχουν υποβληθεί, διότι χρειαζόμαστε ορισμένους φιλόδοξους στόχους για να πραγματοποιήσουμε πρόοδο, και επιθυμούμε να προωθηθούν οι διαπραγματεύσεις. Πρόκειται για γενικό στόχο που έχουμε τη δυνατότητα να προωθήσουμε.
<P>
Η μοναδική παρέμβαση που έγινε απόψε στην αίθουσα αυτή και την οποία στην ουσία δεν κατάλαβα ήταν εκείνη της κας Oomen-Ruijten. Τούτο οφείλεται στο γεγονός ότι, σύμφωνα με την παρέμβαση αυτή, η Επιτροπή παραμένει αδρανής και στην ουσία άπρακτη, επειδή δεν κατόρθωσε να εγκριθεί ο φόρος στο CO2 . Είμαι βέβαιη ότι η κα Oomen-Ruijten θα ενθυμείται πως η Επιτροπή, όταν φάνηκε ότι δεν θα μπορούσε να επιτύχει την έγκριση του φόρου, χάραξε ορισμένες κατευθυντήριες γραμμές που έδιδαν στα κράτη μέλη τη δυνατότητα να προωθήσουν το θέμα, ακριβώς επειδή δεν δεχόταν να παραμείνει άπρακτη στην άρνηση του Συμβουλίου των Υπουργών Οικονομικών να εγκρίνει τον εν λόγω φόρο, συνεχίζοντας έτσι τις προσπάθειές της. Υπάρχει μια νέα εντολή, με την οποία ασχολείται τη στιγμή αυτή ο Επίτροπος, κ. Monti, οι δε διεθνείς διασκέψεις, στις οποίες αναφερθήκαμε στην αποψινή συζήτηση, δεν έχουν φυσικά καμία σχέση με τον υπό εξέταση φόρο, αλλά αφορούν τους στόχους. Πρέπει συνεπώς να επιλέξουμε τα μέσα που θα χρησιμοποιήσουμε στον τομέα αυτό.
<P>
Μπορώ να επιβεβαιώσω την κα Van Putten ότι καταβάλλουμε εντατικές προσπάθειες για τη βελτίωση της κατάστασης στα μικρά νησιά και την επίλυση των προβλημάτων στα οποία αναφέρθηκε η κα Van Putten. Θα ήθελα να εξετάσω, μεταξύ άλλων με τον Επιίτροπο, κ. Pinheiro, κατά πόσο είναι δυνατό να αναληφθούν περισσότερες δράσεις. Έχουμε ιδιαίτερη επίγνωση του θέματος και η σχετική συνεργασία εξελίσσεται θαυμάσια.
<P>
Στην κα Virgin θα ήθελα να αναφέρω ότι ένας από τους στόχους της διάσκεψης της Ρώμης για τα οικονομικά μέσα ήταν ακριβώς να διαπιστωθεί τί είχαν πράξει τα κράτη μέλη, μεταξύ άλλων η Σουηδία, αλλά και άλλα κράτη μέλη, στην προσπάθειά τους να χρησιμοποιήσουν τα οικονομικά μέσα, ποιά ήταν τα αποτελέσματα, ποιές αδυναμίες εξακριβώθηκαν και πως μπορεί να προωθηθεί περαιτέρω η διαδικασία αυτή. Το ουσιαστικό σημείο καμπής στον τομέα αυτό είναι οι διαπραγματεύσεις στα πλαίσια της Διακυβερνητικής Διάσκεψης για τη λήψη αποφάσεων κατά πλειοψηφία σε περισσότερους τομείς, αλλά όπως νομίζω ότι συμφωνεί και το Κοινοβούλιο, πρόκειται για άλλο θέμα, που θα συζητήσουμε μια άλλη φορά.

<SPEAKER ID=61 LANGUAGE="NL" NAME="Oomen-Ruijten">
Κύριε Πρόεδρε, διαπιστώνω ότι η Επίτροπος δηλώνει ότι δεν με κατάλαβε. Επιθυμώ να καταστώ περίσσοτερο σαφής.
<P>
Πρώτον, βλέπω ότι εξ αιτίας των κλιματολογικών συνθηκών έχουμε συνάψει ορισμένες συμφωνίες για τη μείωση των εκπομπών διοξειδίου του άνθρακα, ότι για τις συμφωνίες αυτές συζητούμε τώρα επί τέσσερα έτη, ότι, εν τω μεταξύ, η Επιτροπή έχει υποβάλει πρόταση για το δασμό σχετικά με τις εκπομπές διοξειδίου του άνθρακα και ότι ο δασμός αυτός δεν πρόκειται να επιβληθεί. Η ερώτησή μου είναι: τι συγκεκριμένο έχει επιτύχει η Ευρώπη σχετικά με τη μείωση του διοξειδίου του άνθρακα; Μηδέν, τίποτα απολύτως.
<P>
Πρόεδρε, όταν διαπιστώνω αυτό το πράγμα τότε διερωτώμαι για ποιο λόγο παράλληλα με την προσπάθεια για τη μείωση των εκπομπών του διοξειδίου του άνθρακα, την προσπάθεια για την επιβολή δασμών που δεν έγινε δεκτή, δεν καταβάλλεται προσπάθεια να επιτευχθούν αποτελέσματα μέσω της εθελοντικής μείωσης, ένα μέσω το οποίο λειτούργησε επιτυχώς στις Κάτω Χώρες, με την εθελοντική μεταβίβαση από τα ορυκτά καύσιμα σε άλλες αειφόρες πηγές ενέργειας, προκειμένου να επιτύχουμε κάτι κατ' αυτό τον τρόπο; Γιατί δεν μπορείτε να πράξετε κάτι εν προκειμένω; Αυτή είναι ουσιαστικά η ερώτηση την οποία θέτω: αντί να περιμένουμε σκυθρωποί, γιατί δεν εξετάζουμε εάν μπορούμε να επιτύχουμε κάτι με ένα διαφορετικό τρόπο;

<SPEAKER ID=62 LANGUAGE="FR" NAME="Lannoye">
Κύριε Πρόεδρε, η κ. Επίτροπος απάντησε σε μία από τις δύο ερωτήσεις μου, αλλά όχι στην άλλη. Η δεύτερη αφορούσε την ύπαρξη ή όχι μίας πρότασης που προέρχεται από τις υπηρεσίες της Επιτροπής, η οποία περιορίζει, για το μέλλον, σε ένα ανώτατο όριο των 550 ΡΡΜ διοξειδίου του άνθρακα την αποδεκτή συγκέντρωση στην ατμόσφαιρα. Αυτό θα κατέληγε, πρέπει να το πούμε, σε μία μέση αύξηση της θερμοκρασίας κατά 2 βαθμούς. Υπάρχει αυτή η πρόταση, ναι ή όχι; Αποτελεί μία βάση για συζήτηση;

<SPEAKER ID=63 NAME="Bjerregaard">
Στον κ. Lannoye θα ήθελα να αναφέρω πως, από ό, τι γνωρίζω, η πρόταση αυτή δεν έχει υποβληθεί από την Επιτροπή, αλλά συζητήθηκε σε ορισμένες από τις διαπραγματεύσεις. Δεν θα ήθελα όμως να επιμείνω στο θέμα αυτό χωρίς να το έχω εξετάσει διεξοδικά. Θα φροντίσω λοιπόν, αργότερα να δώσω μια σωστή και εγκυρότερη απάντηση.
<P>
Θα ήθελα επίσης να επαναλάβω στην κα Oomen-Ruijten ότι αντιλήφθηκα θαυμάσια το νόημα της πρώτης παρέμβασης, που ήταν διαφορετική από όλες τις άλλες αποψινές παρεμβάσεις στην αίθουσα αυτή και σύμφωνα με την οποία η Επιτροπή έμεινε τελείως άπρακτη, εφόσον δεν κατόρθωσε να επιτύχει την έγκριση του φόρου CO2 . Δεν είναι ορθό. Όπως τόνισα, συνεχίσαμε τις προσπάθειές μας με τη χάραξη μιας σειράς κατευθυντήριων γραμμών για τη βελτίωση της κατάστασης, Εκτός τούτου, ζητήσαμε επίμονα να οριστούν μερικοί στόχοι και καταβάλαμε σχετικές προσπάθειες στη Διάσκεψη του Βερολίνου. Ορισμένες χώρες το έπραξαν με διαφορετικό τρόπο. Διευκρινίσαμε δε ορισμένες από τις μεθόδους που χρησιμοποιήθηκαν. Συνεχίζουμε τις προσπάθειές μας. Από το πρόγραμμα εργασιών μας προκύπτει ότι θα υποβάλουμε ανακοίνωση για τις εθελοντικές συμφωνίες, ώστε να εξακριβωθεί με ποιό τρόπο μπορούν να συμβάλουν όχι μόνο στον τομέα των κλιματικών αλλαγών, αλλά και σε άλλους τομείς, ελπίζω δε στην αυριανή συνάντηση της Επιτροπής να εγκριθεί το πρόγραμμα για τα καύσιμα των αυτοκινήτων, το οποίο έχει μεγάλη σχέση με τις εκπομπές αερίων και τη δυνατότητα μείωσής τους. Συνεπώς, ενώ υποστηρίζουμε ότι θα ήταν συνετό και ορθό να επιβληθεί φόρος στο CO2 , χαράξαμε κατευθυντήριες γραμμές και καταρτίζουμε ασφαλώς μια σειρά άλλων προτάσεων, χωρίς να παραβλέπουμε, στα πλαίσια των διεθνών διασκέψεων, να προτείνουμε ορισμένα λογικά πρότυπα στις διαπραγματεύσεις με άλλες χώρες.

<SPEAKER ID=64 NAME="Πρόεδρος">
Η εξέταση του σημείου αυτού της ημερήσιας διάταξης έληξε.
<P>
(Η συνεδρίαση λήγει στις 19.40)

