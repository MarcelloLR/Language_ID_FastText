<CHAPTER ID=1>
Έγκριση των συνοπτικών πρακτικών
<SPEAKER ID=1 NAME="Πρόεδρος">
Τα συνοπτικά πρακτικά της τελευταίας συνεδρίασης έχουν διανεμηθεί.
<P>
Υπάρχουν παρατηρήσεις;

<SPEAKER ID=2 NAME="Maij-Weggen">
Κυρία Πρόεδρε, την περασμένη Τρίτη προέκυψε ένα διαδικαστικό θέμα. Τότε, ο κ. Janssen van Raay έκανε μερικές παρατηρήσεις σχετικά με το προαιρετικό σύστημα συνταξιοδότησης. Συγκεκριμένα είπε τα εξής: θα τελειώσω πάρα πολύ σύντομα, δυστυχώς ορισμένοι Ολλανδοί δήλωσαν μέσω των εκπροσώπων τους ότι συμφωνούν με τη ρύθμιση, αυτό είναι το σημείο που θα ήθελα να καταγραφεί στα πρακτικά χθες. Κυρία Πρόεδρε, ρώτησα τον κ. Dankert αν αυτό αληθεύει. Είναι ο πρεσβύτερος των 31 Ολλανδών, και μου δήλωσε ότι αυτό είναι απολύτως αναληθές. Θα ήθελα λοιπόν να αντικρούσω αυτά που δήλωσε ο κ. Janssen van Raay την Τρίτη με την έναρξη των εργασιών.

<SPEAKER ID=3 NAME="Πρόεδρος">
Το λαμβάνουμε εις γνώση, κυρία Maij-Weggen.

<SPEAKER ID=4 NAME="Breyer">
Κυρία Πρόεδρε, θα ήθελα να σας παρακαλέσω να μεριμνήσετε ώστε να τεθεί στη διάθεση των μελών του Κοινοβουλίου η καταγγελία ή η προσφυγή των Ολλανδών κατά της οδηγίας για τα διπλώματα ευρεσιτεχνίας.
<P>
Την εβδομάδα αυτή μιλήσαμε πάρα πολύ για τη διαφάνεια, όμως δεν γίνεται να καταμηνύεται το Ευρωπαϊκό Κοινοβούλιο, αλλά να μην επιτρέπεται στα μεμονωμένα μέλη να λαμβάνουν αυτό το δικόγραφο προσφυγής. Σας παρακαλώ λοιπόν πολύ θερμά να μεριμνήσετε ώστε να διαβιβασθεί αυτό το δικόγραφο προσφυγής το ταχύτερο δυνατόν στους βουλευτές που το επιθυμούν - και νομίζω πως υπάρχει μεγάλο ενδιαφέρον για αυτό - αφού εκπονεί ήδη μία απάντηση η Νομική Υπηρεσία του Κοινοβουλίου. Φρονώ ότι πρέπει κι εμείς οι ίδιοι να αποδείξουμε την αξιοπιστία μας σε θέματα διαφάνειας.

<SPEAKER ID=5 NAME="Πρόεδρος">
Λαμβάνω και αυτό εις γνώση, κυρία Breyer. Θα εξετάσουμε τις δυνατότητες.

<SPEAKER ID=6 NAME="Hallam">
Κυρία Πρόεδρε, αναφέρομαι στην τροπολογία αριθ. 49 επί της εκθέσεως McCarthy. Είμαι καταχωρημένος στους ψηφίσαντες κατά της εν λόγω τρoπολογίας ενώ, στην πραγματικότητα, ήθελα να ψηφίσω υπέρ. Μπορεί αυτό να καταγραφεί στα συνοπτικά πρακτικά;

<SPEAKER ID=7 NAME="Πρόεδρος">
Θα διορθωθεί αυτό, κύριε Hallam.

<SPEAKER ID=8 NAME="Carnero Gonzαlez">
Κυρία Πρόεδρε, θέλω απλώς να επισημάνω ότι στην τροπολογία αριθ. 17 επί της εκθέσεως McCarthy ψήφισα κατά λάθος υπέρ. Επιθυμούσα να ψηφίσω κατά. Το ανακοίνωσα στο Προεδρείο αλλά δεν το βλέπω στα συνοπτικά πρακτικά και θα ήθελα να καταγραφεί σε αυτά.

<SPEAKER ID=9 NAME="Πρόεδρος">
Και αυτό θα διορθωθεί.
<P>
Εγκρίνονται τα συνοπτικά πρακτικά

<CHAPTER ID=2>
Ψηφοφορίες
<SPEAKER ID=10 NAME="Nassauer">
Κυρία Πρόεδρε, πρέπει να επισημάνω το γεγονός ότι υπάρχει ένα τυπογραφικό λάθος που διαστρεβλώνει την έννοια σε διάφορα έγγραφα και σε διάφορες γλωσσικές αποδόσεις. Στην ίδια την έκθεση, στην τροπολογία 5, στο άρθρο 3, παράγραφος 2, σημείο γ) διατυπώνεται σωστά ως εξής: «...αρχικά να μην υπερβαίνει ένα διάστημα τριών ετών κι ύστερα από μία εκ νέου λήψη απόφασης να επιτραπεί η παράτασή του σε πέντε το πολύ έτη.» Σε μερικές αποδόσεις και σε μερικά έγγραφα τα τρία αυτά έτη εμφανίζονται ως πέντε. Το να παρατείνονται τα πέντε έτη σε πέντε διαστρεβλώνει βεβαίως την έννοια, όπως καταλαβαίνει ο καθένας. Παρακαλούμε να διορθωθεί αυτό με την κατάλληλη μορφή. Το λάθος αυτό εμφανίζεται, παραδείγματος χάριν, και στη συλλογή των τροποποιήσεων σχετικά με την τροπολογία 5 Εκεί είναι λάθος. Στο πρωτότυπο του κ. Wiebenga υπό τον αριθ. 5 είναι σωστό. Θα ήμουν ευγνώμων, εάν αυτό θα μπορούσε να ληφθεί υπόψη από τις υπηρεσίες.

<SPEAKER ID=11 NAME="Πρόεδρος">
Σας ευχαριστώ για τις επισημάνσεις αυτές, κύριε Nassauer. Θα το λάβουμε υπόψη.
<P>
Σε διαδοχικές ψηφοφορίες, το Σώμα εγκρίνει τα δύο σχέδια ψηφίσματος νομοθετικού περιεχομένου

<SPEAKER ID=12 NAME="Deprez">
γραπτώς. (FR) Η οργάνωση των εξωτερικών συνόρων της Ένωσης είναι απόλυτη ανάγκη. Δεν μπορούν να αποτελούν εύκολο πέρασμα. Οι διατάξεις που έχουν εγκριθεί θα πρέπει, ωστόσο, να ακολουθούν το γράμμα και το πνεύμα της Σύμβασης της Γενεύης και της Ευρωπαϊκής Σύμβασης για την Προστασία των Δικαιωμάτων του Ανθρώπου και των Θεμελιωδών Ελευθεριών.
<P>
Ένας τρίτος πυλώνας προστίθεται στους δύο πρώτους. Πρόκειται για το συμπληρωματικό μέτρο που προβλέπεται από τη Συνθήκη του Αμστερνταμ, το οποίο θα τεθεί σε εφαρμογή μέσα σε διάστημα πέντε ετών από την έναρξη ισχύος της, και το οποίο επιτρέπει, για ανθρωπιστικούς λόγους, την προσωρινή παραμονή στο έδαφος της Ευρωπαϊκής Ένωσης όχι μόνο μεμονωμένων ατόμων αλλά και ομάδων που δεν ανταποκρίνονται stricto sensu στους όρους των εν λόγω συμβάσεων αλλά των οποίων η σωματική ή πνευματική ακεραιότητα διαφυλάσσεται υπαγόμενη σε προσωρινή προστασία μέσα στην Ένωση.
<P>
Το μέτρο αυτό χαρακτηρίζεται από ένα πραγματικό στοιχείο έκτακτης ανάγκης, κυρίως λόγω της ανικανότητας της Ένωσης να ακολουθήσει μια γνήσια κοινή εξωτερική πολιτική και πολιτική ασφαλείας, έστω και μόνο στο επίπεδο των συνόρων της!
<P>
Πέραν τούτου, πρέπει να είμαστε σαφείς στην απαραίτητη κατανομή των βαρών που προκαλείται από κάθε κύμα προσφύγων. Πρέπει να σταματήσουν τα καβγαδάκια που φέρνουν αντιμέτωπα κράτη μέλη τα οποία διαβεβαιώνουν, όλα τους ανεξαιρέτως, ότι έχουν καταφέρει τα μέγιστα ως προς την υποδοχή προσφύγων και, τις περισσότερες φορές, αφήνουν να εννοηθεί ότι τα άλλα κράτη μέλη πράττουν πάντα πολύ λιγότερα στο θέμα αυτό. Πρέπει να προσδιοριστούν σαφή κριτήρια αξιολόγησης.
<P>
Ας ξεκαθαρίσουμε επίσης ότι το καθεστώς προσωρινής προστασίας πρέπει, από την ίδια του τη φύση, να συμβαδίζει με την εξέταση, σε εύλογο χρόνο, των συνθηκών και των μέσων που πρέπει να συντρέχουν για την προετοιμασία ενός ευπρεπούς επαναπατρισμού και της επιτυχούς επανένταξης των προσφύγων που επιστρέφουν στη χώρα καταγωγής τους. Πρέπει να μεριμνήσουμε γι' αυτό κατά την εφαρμογή ενός τέτοιου καθεστώτος.

<SPEAKER ID=13 NAME="Iversen">
γραπτώς. (DA) Οι Δανοί σοσιαλδημοκράτες υπερψήφισαν σήμερα τους κοινούς κανόνες για τη χορήγηση προσωρινού καθεστώτος πρόσφυγα, τα ελάχιστα δικαιώματα σε τέτοιου είδους πρόσφυγες και για μια περισσότερο αλληλέγγυα κατανομή του βάρους υποδοχής των προσφύγων μεταξύ των κρατών μελών. Το πρόβλημα είναι ότι πολλά από τα εκτοπισμένα άτομα, όπως για παράδειγμα οι πρόσφυγες από τον πόλεμο στην πρώην Γιουγκοσλαβία, δεν πληρούν τις προϋποθέσεις για τη χορήγηση καθεστώτος πρόσφυγα όπως καθορίζεται από τη Συνθήκη της Γενεύης, καθώς και ότι οι εν λόγω πρόσφυγες κατανέμονται πάρα πολύ άνισα στις χώρες μέλη. Χρειαζόμαστε κοινούς κανόνες για το πότε κάποιος μπορεί να παίρνει καθεστώς πρόσφυγα, πόσο χρονικό διάστημα μπορεί να παραμείνει στην Ένωση, και κάτω από ποιες συνθήκες θα ζει ενώ βρίσκεται εδώ. Ψηφίσαμε το σύστημα προσωρινής προστασίας να χρησιμοποιείται μόνο σε περιπτώσεις έκτακτης ανάγκης λόγω αιφνίδιας και μαζικής εισροής προσφύγων. Η Συνθήκη της Γενεύης πρέπει να συνεχίσει να αποτελεί τη βάση, και τα ανθρώπινα δικαιώματα πρέπει να γίνονται σεβαστά.

<SPEAKER ID=14 NAME="Lindqvist">
γραπτώς. (SV) Η πρόταση είναι κατ' ουσίαν απολύτως εξαιρετική και αναγκαία. Πρέπει να αναληφθεί μία αυξημένη κοινή ευθύνη στην Ευρώπη στις περιπτώσεις προσφυγικών καταστροφών. Η πρόταση πρέπει να εκληφθεί ως συμπλήρωμα της Συνθήκης της Γενεύης, η οποία πρέπει πάντοτε να γίνεται σεβαστή.
<P>
Η αλληλεγγύη προς τους πρόσφυγες δεν είναι κάτι που μπορεί να θεσμοθετηθεί ή να δημιουργηθεί με εξαναγκασμό, συνεπώς, δεν συνιστώνται οι λεπτομερείς κανονισμοί ή οι υοπχρεωτικές αποφάσεις με ειδική πλειοψηφία. Ο καταμερισμός των προσφύγων πρέπει να πηγάζει από μία κοινή ευθύνη, αλλά, όμως, να βασίζεται σε εθελοντικές συμφωνίες.

<SPEAKER ID=15 NAME="Theorin">
γραπτώς. (SV) Είναι σημαντικό να υπογραμμιστεί ότι η επίκληση στο κοινό μέτρο θα πρέπει να γίνεται μόνο σε καταστάσεις έκτακτης ανάγκης αν υπάρξει μαζική εισροή προσφύγων. Οι κανόνες περί προσωρινής προστασίας πρέπει πάντοτε να έχουν ως βάση την αρχή ότι η διεθνής προστασία είναι μία υποχρέωση σύμφωνα με το διεθνές δίκαιο περί ασυλίας και τους κανονισμούς για τα ανθρώπινα δικαιώματα. Επίσης, είναι σημαντικό να τονιστεί ότι οι κανονισμοί για την προσωρινή προστασία δεν πρέπει να στερούν από κανέναν την πρόσβαση στη διαδικασία παροχής ασύλου.
<P>
Έκθεση Lehne (A4-0408/98)
<SPEAKER ID=16 NAME="Deprez">
γραπτώς. (FR) Είναι σημαντικό να ρυθμίσουμε, με όσο το δυνατόν λογικότερο τρόπο, το ζήτημα των διαδικασιών που σχετίζονται με την είσοδο στο έδαφος της Ένωσης ατόμων που στερούνται ταξιδιωτικών εγγράφων ή τα οποία είναι κάτοχοι εγγράφου που δεν αναγνωρίζεται από το κράτος μέλος από το οποίο ζητείται η άδεια εισόδου. Από την άποψη αυτή, η χρήση ενός ενιαίου προτύπου φύλλου που θα χρησιμεύει για να τεθεί η θεώρηση μπορεί, ενδεχομένως, να αποδειχθεί χρήσιμη. Επίσης, δεν βλέπω να υπάρχει πραγματικό ενδιαφέρον παρά μόνο στο βαθμό που η καθιέρωση τέτοιων εγγράφων συμβάλλει αποτελεσματικά στην εμφάνιση μιας ενιαίας ευρωπαϊκής πολιτικής σχετικά με ζητήματα θεώρησης. Από την άποψη αυτή, ένα πρότυπο φύλλου δεν μπορεί να είναι παρά ένα στάδιο.
<P>
Μαζί με τα μέλη της Επιτροπής Νομικών Θεμάτων και Δικαιωμάτων των Πολιτών, είμαι διατεθειμένος να πιστέψω ότι η καθιέρωση ενός πρότυπου φύλλου επί του οποίου θα τίθεται η θεώρηση εντάσσεται στο κοινοτικό δίκαιο, με αναφορά μάλλον στο άρθρο 100 Γ της Συνθήκης περί Ιδρύσεως της Ευρωπαϊκής Κοινότητας παρά στο άρθρο Κ.3, παράγραφος 2, της Συνθήκης για την Ευρωπαϊκή Ένωση.
<P>
Στην περίπτωση της διέλευσης από αερολιμένες, το Δικαστήριο αποφάνθηκε επί της νομικής διαφοράς που έφερνε αντιμέτωπη την Επιτροπή, υποστηριζόμενη από το Κοινοβούλιο, με το Συμβούλιο υπέρ του τελευταίου, από τη στιγμή που έκρινε ότι το ζήτημα αυτό υπαγόταν, στην πραγματικότητα, στον τρίτο πυλώνα. Δεν μας μένει παρά να ευχηθούμε να μην πράξει το ίδιο στην περίπτωση του πρότυπου φύλλου. Διακυβεύεται η αξιοπιστία του Κοινοβουλίου επί του θέματος αυτού.
<P>
Δηλώνω σαφώς ότι η οργάνωση των εξωτερικών συνόρων είναι απόλυτη ανάγκη και ότι αποκλείεται να επιτρέψουμε την είσοδο οποιουδήποτε και με οποιονδήποτε τρόπο στο έδαφος της Ένωσης. Θέλω ακόμη να δηλώσω ότι, επίσης συμμερίζομαι την πεποίθηση του εισηγητή ότι η απαραίτητη εξομοίωση του μηχανισμού δεν μπορεί να αφαιρέσει de facto το περιεχόμενο των διατάξεων που περιλαμβάνει η Σύμβαση της Γενεύης και η Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών.
<P>
Μετά τις διευκρινίσεις αυτές, υποστηρίζω τα δύο σχέδια όπως αυτά τροποποιήθηκαν.

<SPEAKER ID=17 NAME="Iversen">
γραπτώς. (DA) Οι Δανοί σοσιαλδημοκράτες υπερψήφισαν σήμερα το σχέδιο κοινής δράσης του Συμβουλίου περί ενιαίου πρότυπου φύλλου επί του οποίου είναι δυνατόν να τεθεί θεώρηση καθώς και το σχέδιο Κοινής Δράσης του Συμβουλίου όσον αφορά το καθεστώς διέλευσης από αερολιμένες. Μολαταύτα καταψηφίσαμε τη θέση της επιτροπής σύμφωνα με την οποία το σχέδιο Κοινής Δράσης θα αντικατασταθεί από μια οδηγία και έναν κανονισμό με βάση τον πρώτο πυλώνα. Θεωρούμε ότι προτάσεις όπως η συγκεκριμένη υπόκεινται στη διακρατική συνεργασία του τρίτου πυλώνα.

<SPEAKER ID=18 NAME="Lindqvist">
γραπτώς. (SV) Στη Σκανδιναβία υπάρχει η εμπειρία μισού, σχεδόν, αιώνα της σκανδιναβικής διαβατηριακής ένωσης σε διακρατικό επίπεδο. Αυτό το μοντέλο θα έπρεπε να μπορεί να καθοδηγεί και την ΕΕ επίσης. Η Συνθήκη του Αμστερνταμ δεν έχει τεθεί ακόμη σε ισχύ και επομένως δεν μπορεί να χρησιμοποιείται ως πλαίσιο αναφοράς. Η νομική βάση δεν πρέπει να τροποποιηθεί σε απόφαση του Συμβουλίου με ειδική πλειοψηφία. Δεν συμφωνώ με τις φιλοδοξίες της Επιτροπής να γίνει ένα είδος «κυβέρνησης» της ΕΕ. Αντ' αυτού, πρέπει να αυξηθεί η ισχύς των κρατών μελών και του Συμβουλίου.

<SPEAKER ID=19 NAME="Falconer">
Κυρία Πρόεδρε, χθες έθιξα το ζήτημα του τηλεοπτικού συνεργείου στην αίθουσα συνεδριάσεων. Ρώτησα αν το εν λόγω συνεργείο είχε την άδεια να βρίσκεται εδώ και αν αυτό μπορούσε να ερευνηθεί. Η γραμματεία σας είπε ότι θα το ερευνούσε. Μπορείτε να με πληροφορήσετε αν τους είχε επιτραπεί να ενεργήσουν με τον τρόπο αυτό προβαίνοντας σε βιντεοσκόπηση;

<SPEAKER ID=20 NAME="Πρόεδρος">
Σύμφωνα με τις πληροφορίες μου βιντεοσκοπήθηκε με έγκριση πάνω στο θεωρείο ένα μέλος του Σώματος.

<SPEAKER ID=21 NAME="Falconer">
Συνήθως, η βιντεοσκόπηση δεν επιτρεπόταν στον χώρο της αίθουσας συνεδριάσεων και στο θεωρείο. Αδυνατώ να καταλάβω πώς το άτομο αυτό πήρε άδεια. Θα ήθελα να σας ζητήσω, ως μέλος του Προεδρείου, να θέσετε το ζήτημα αυτό στο Προεδρείο, γιατί είναι πολύ σημαντικό να αντιμετωπίζεται το Σώμα αυτό με κάποια αξιοπρέπεια. Εικονολήπτες τρέχουν εδώ κι εκεί έξω από την αίθουσα συνεδριάσεων και αν αρχίσουμε να τους επιτρέπουμε την είσοδο στην αίθουσα συνεδριάσεων, ο χώρος αυτός σύντομα θα πλημμυρίσει από τηλεοπτικές κάμερες. Θα ήθελα να σας ζητήσω να διαβιβάσετε το ζήτημα αυτό στο Προεδρείο προς εξέταση.

<SPEAKER ID=22 NAME="Πρόεδρος">
Κύριε Falconer, νομίζω πως αυτή η ανησυχία δεν είναι εντελώς δικαιολογημένη, αλλά θα δώσω εντολή να επανεξετασθεί.

<SPEAKER ID=23 NAME="Perry">
Κυρία Πρόεδρε, σχετικά με ένα παρόμοιο ζήτημα, όταν έφυγα από την αίθουσα συνεδριάσεων μαζί με άλλα μέλη, χθες το μεσημέρι την ώρα της ψηφοφορίας, άτομα που φορούσαν μπλουζάκια τα οποία διαφήμιζαν τον σκοπό που υποστήριζαν στέκονταν στην πόρτα και έχωναν στα χέρια μας χαρτιά. Κάποιοι βουλευτές σχεδόν παραπάτησαν καθώς έβγαιναν από την αίθουσα. Καλούνταν να υπογράψουν μια διακήρυξη την οποία θεωρώ απολύτως αποδεκτή, όμως αυτού του είδους οι εκδηλώσεις είναι ανάρμοστες για τους χώρους του Κοινοβουλίου. Θα ζητήσω βεβαίως από εσάς και από την Πρόεδρο να διερευνήσετε ποιους κανόνες και ρυθμίσεις διαθέτουμε για να σταματήσουμε την πραγματοποίηση τέτοιου είδους εκδηλώσεων στους χώρους αυτούς και μάλιστα μπροστά ακριβώς από τις πόρτες της αίθουσας συνεδριάσεων του Κοινοβουλίου. Τα άτομα αυτά χθες δεν με ενόχλησαν ιδιαιτέρως ως προς τον σκοπό που υποστήριζαν, όμως την επόμενη φορά μπορεί κάλλιστα να πρόκειται για άτομα έναντι των οποίων εγώ και άλλα εκλεγμένα μέλη αυτού του Σώματος να έχουμε σοβαρότατες αντιρρήσεις.

<SPEAKER ID=24 NAME="Πρόεδρος">
Το έλαβα εις γνώση, και θα σκεφθούμε τρόπους με τους οποίους πρέπει να χειριζόμαστε τέτοια περιστατικά.

<CHAPTER ID=3>
Ουσίες που χρησιμοποιούνται για την παράνομηπαρασκευή ναρκωτικών και ψυχοτρόπων
<SPEAKER ID=25 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0367/98) του κ. Pirker, εξ ονόματος της Επιτροπής Πολιτικών Ελευθεριών και Εσωτερικών Υποθέσεων, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου για την τροποποίηση της οδηγίας 92/109/ΕΟΚ του Συμβουλίου, σχετικά με την παραγωγή και τη διακίνηση ορισμένων ουσιών που χρησιμοποιούνται για την παράνομη παρασκευή ναρκωτικών και ψυχοτρόπων (COM(98)0022 - C4-0081/98-98/0017(COD)).

<SPEAKER ID=26 NAME="Pirker">
εισηγητής. (DE) Kυρία Πρόεδρε, αξιότιμοι κυρίες και κύριοι, αγαπητοί συνάδελφοι, τώρα πρόκειται για έναν μηχανισμό της καταπολέμησης των ναρκωτικών, και μάλιστα για έναν μηχανισμό που θα έπρεπε να μας βοηθήσει να δυσχεράνουμε κατά το δυνατόν ή να παρεμποδίσουμε την παράνομη διοχέτευση των πρόδρομων ουσιών. Οι πρόδρομες αυτές ουσίες είναι απαραίτητες για την παρασκευή ναρκωτικών, για την παρασκευή ηρωίνης, κοκαΐνης, αλλά ιδιαίτερα και συνθετικών ναρκωτικών όπως το ecstasy, όπως το ICE, όπως το LSD, όπως οι αμφεταμίνες, διότι τα ναρκωτικά αυτά παρασκευάζονται αποκλειστικά από πρόδρομες ουσίες.
<P>
Η αιτία για την οποία χρειαζόμαστε έναν τέτοιο μηχανισμό είναι ότι η κατανάλωση ναρκωτικών αυξάνεται όχι μόνον σε πανευρωπαϊκό επίπεδο, αλλά και παγκοσμίως, κι αυτό ισχύει ειδικότερα στον τομέα των συνθετικών ναρκωτικών. Ζήτησα να μου δώσουν τους τελευταίους αριθμούς οι οποίοι λένε ότι μόνον στην Ευρώπη κατασχέθηκαν μέσα στο 1997 περίπου δυόμιση εκατομμύρια χάπια ecstasy, τα μισά εκ των οποίων στις Κάτω Χώρες. Tην ίδια χρονιά, δηλαδή το 1997, κατασχέθηκαν 267.000 δόσεις LSD, οι μισές εκ των οποίων πάλι στις Κάτω Χώρες. Οι αριθμοί αυτοί της κατάσχεσης αποτελούν μία ένδειξη για το γεγονός ότι παρουσιάζει αυξανόμενη τάση η κατανάλωση ναρκωτικών. Αποτελούν όμως και μία ένδειξη για το γεγονός ότι πιάνουν οι στρατηγικές κατά των ναρκωτικών και είναι αποτελεσματικά τα αστυνομικά μέτρα, εφόσον κατάσχονται περισσότερα συνθετικά ναρκωτικά.
<P>
Σύμφωνα με προσεκτικές εκτιμήσεις τα συνθετικά αυτά ναρκωτικά καταναλώνονται εν τω μεταξύ από περισσότερους από 5 εκατομμύρια νέους στην Ευρώπη. Βρισκόμαστε λοιπόν μπροστά σε μία δραματική κατάσταση, ειδικότερα μάλιστα επειδή οι νέοι αυτοί δεν γνωρίζουν ποτέ ποια συστατικά καταναλώνουν πραγματικά μαζί με τα συνθετικά ναρκωτικά. Κι αυτό επειδή τα συστατικά μεταβάλλονται διαρκώς - τόσο όσον αφορά τις πρόδρομες ουσίες όσο και την ισχύ των δόσεων. Αυτό σημαίνει πως οι νέοι είναι εκτεθειμένοι σε έναν εξαιρετικά μεγάλο κίνδυνο και ότι με αυτό γίνονται και πειραματόζωα αδίστακτων επιχειρηματιών. Ακριβώς γι' αυτόν τον λόγο, για την προστασία της νεολαίας, πρέπει να κάνουμε τα πάντα, να αναζητήσουμε τους καλύτερους μηχανισμούς ώστε να στεφθεί με επιτυχία ο αγώνας κατά των ναρκωτικών.
<P>
Έχει υποβληθεί λοιπόν μία πρόταση του Συμβουλίου σχετικά με την τροποποίηση μιας οδηγίας του 1992 η οποία περιέχει μία πολύ εφαρμόσιμη πρόταση η οποία μπορεί να εγγυηθεί και την επιτυχία, ειδικότερα αν ενσωματώσουμε και τις τροπολογίες, τις συμπληρώσεις της Επιτροπής Πολιτικών Ελευθεριών και Εσωτερικών Υποθέσεων, πράγμα που αιτούμαι. Η πρόταση αναπτύχθηκε μέσω δημόσιων ακροάσεων εμπειρογνωμόνων. Είχαμε εδώ εκπροσώπους της χημικής βιομηχανίας όπως επίσης και εκπροσώπους των αρχών για να βολιδοσκοπήσουμε τα πλέον εφικτά μοντέλα και να συναγάγουμε τα συμπεράσματά μας από αυτό. Η Επιτροπή Πολιτικών Ελευθεριών και Εσωτερικών Υποθέσεων συμμερίζεται την άποψη του Συμβουλίου σε όλους σχεδόν τους τομείς, επειδή η πρότασή του τυγχάνει να είναι λίαν συνεπής, λίαν συμπαγής και λίαν εφαρμόσιμη.
<P>
Ποια είναι λοιπόν τα ουσιώδη σημεία; Θα ήθελα να απομονώσω τα πέντε σημαντικότερα σημεία αυτής της πρότασης. Πρώτον: είχαμε να αποφασίσουμε μεταξύ δύο δυνατοτήτων: το ερώτημα αν θα καταρτίσουμε έναν αυστηρό κατάλογο όπου θα καταχωρούνται και θα ελέγχονται όλες οι πρόδρομες ουσίες που χρησιμοποιούνται για την παρασκευή ναρκωτικών. Προς το παρόν είναι 22 οι ουσίες, για να εφαρμόσουμε ρεαλιστικούς ελέγχους θα έπρεπε όμως να επεκτείνουμε πάρα πολύ τον κατάλογο αυτό, διότι άλλαξαν οι χρησιμοποιούμενες ουσίες και υπάρχει πληθώρα ουσιών. Αν είχαμε έναν αυστηρό κατάλογο, ο έλεγχος θα ήταν αδύνατος εκ των πραγμάτων, και έτσι η απόφαση ελήφθη προς την αντίθετη κατεύθυνση. Έχουμε πραγματικά ουσίες-κλειδί που είναι σταθερές και μπορούμε να επεκτείνουμε και να τροποποιήσουμε τον κατάλογο με ευελιξία με τις ουσίες που χρησιμοποιούνται τη στιγμή αυτή για την παραγωγή ναρκωτικών.
<P>
Αυτό σημαίνει πως είναι ένας κατάλογος με ουσίες-κλειδί που μπορεί να επεκταθεί με ευελιξία και να ενημερωθεί. Με αυτό μπορούμε να αντιδράσουμε με τον βέλτιστο τρόπο στην τωρινή κατάσταση.
<P>
Το δεύτερο σημείο είναι το εξής: ο κατάλογος αυτός δεν επιτρέπεται να δημοσιευθεί, διότι διαφορετικά θα μπορούσαν πολύ εύκολα να διαφύγουν τον έλεγχο οι παραγωγοί, εφόσον είναι γνωστό το τι θα ελεγχθεί.
<P>
Το τρίτο σημείο είναι να παρασχεθεί η δυνατότητα στα κράτη να απαγορεύουν τις συναλλαγές των πρόδρομων ουσιών στην περίπτωση που έχουν ήδη λόγους να υποψιάζονται ότι οι πρόδρομες αυτές ουσίες προορίζονται για την παρασκευή ναρκωτικών.
<P>
Το τέταρτο σημείο είναι, και αυτό αποτελεί ένα σημαντικότατο θέμα, επειδή διαφορετικά είναι πολύ πιθανό να μην λειτουργήσει το σύστημα, η συνεργασία μεταξύ των επιχειρηματιών από τη μία πλευρά - ήτοι της χημικής βιομηχανίας - και των αρχών από την άλλη να λαμβάνει χώρα σε εθελούσια βάση, τα κράτη όμως να πρέπει να προετοιμαστούν για αυτήν την πιθανή εθελούσια συνεργασία. Αυτό σημαίνει πως οι επιχειρηματίες, η χημική βιομηχανία, θα έπρεπε να ενημερώνουν με δική τους πρωτοβουλία τις αρχές για τυχόν ασυνήθιστες συναλλαγές ή παραγγελίες, και πως από την άλλη πλευρά θα παρασχεθεί φυσικά στις αρχές το δικαίωμα να ζητούν πληροφορίες ή και να διεξάγουν αιφνιδιαστικούς ελέγχους στις εγκαταστάσεις των επιχειρηματιών.
<P>
Το σύστημα αυτό της εθελουσίας συνεργασίας λειτουργεί ήδη σε μερικά κράτη, όπως στην Αυστρία, τη Γερμανία, τις Κάτω Χώρες, τη Μεγάλη Βρετανία και την Ιρλανδία, και με μεγάλη επιτυχία μάλιστα. Μόνον τον προηγούμενο χρόνο υπήρξαν 6.000 υποδείξεις στη Γερμανία οι οποίες και ακολουθήθηκαν επιτυχώς ώστε να παρεμποδιστεί η παράνομη διοχέτευση, δηλαδή να παρεμποδιστεί και η παραγωγή ναρκωτικών.
<P>
Το πέμπτο και πολύ ουσιαστικό σημείο είναι το γεγονός ότι στον αγώνα κατά των ναρκωτικών πρέπει να συμπεριλάβουμε στον τομέα του ελέγχου των πρόδρομων ουσιών και τα κράτη της Κεντρικής και Ανατολικής Ευρώπης μέσω του προγράμματος PHARE και να δημιουργήσουμε μηχανισμούς ελέγχου. Η πρόταση προβλέπει να προσκαλέσουμε στην Ευρώπη συνεργάτες από τη χημική βιομηχανία και από τον τομέα των αρχών και να τους εκπαιδεύσουμε εδώ. Με αυτό θα διασφαλισθεί πρώτα από όλα η μη λανθασμένη χρήση του χρήματος, κάτι που συμβαίνει συχνά, και η εκπαίδευση ανθρώπων με τον σε μας επιθυμητό τρόπο, έχοντας ταυτόχρονα και άτομα που θα λειτουργήσουν ως σύνδεσμοι στα κράτη αυτά. Επομένως, θα υπάρξει ένα σύστημα ελέγχου που θα καταστήσει πρακτικά αδύνατη τη μετατόπιση της προμήθειας των σχετικών ουσιών σε αυτές τις χώρες και θα καταστήσει δυνατή μία καλή συνεργασία κατά μιας παράνομης διοχέτευσης.
<P>
Με το πακέτο αυτό ελπίζουμε να επιτύχουμε όχι μόνον σε πανευρωπαϊκό, αλλά, αφού αυτό είναι δυνατό εδώ και δύο χρόνια, και σε παγκόσμιο επίπεδο έναν έλεγχο της παράνομης διοχέτευσης πρόδρομων ουσιών και με αυτό να αποκτήσουμε έναν μηχανισμό που είναι πολύ ουσιαστικός για να διεξαγάγουμε επιτυχώς τον αγώνα κατά των ναρκωτικών κι όχι ανεπιτυχώς, και αυτό με στόχο την προστασία της νεολαίας. Ζητώ την πλήρη υποστήριξη και την άνευ περιορισμών υλοποίηση αυτής της πρότασης.

<SPEAKER ID=27 NAME="Mendes Bota">
Κυρία Πρόεδρε, μέσα στο αδιάκοπο ξέσπασμα που λέγεται rave parties και ανάμεσα στα πλήθη των νεαρών με φαινομενικά ανεξάντλητα αποθέματα ενέργειας που συμμετέχουν σε αυτά, μπορούμε να πάρουμε μια μικρή γεύση της νέας εποχής των συνθετικών ναρκωτικών. Είναι τώρα της μόδας να παραληρούμε, να μαινόμαστε, να ξεσπάμε ακατάπαυστα, να τραβάμε την έκσταση μέχρι το ξημέρωμα και βάλε. Έχουμε τις φυλές της tecno και της house music, σε αναζήτηση νέων τελετουργικών απ' όπου αναδύονται αυτοί οι παράξενοι χαρισματικοί ηγέτες της νύχτας που ονομάζονται DJ.
<P>
Η θρησκεία τους θεμελιώνεται στο μύθο ότι οι νέες μορφές ηλεκτρονικής μουσικής απολαμβάνονται μονάχα υπό την επήρεια ναρκωτικών. Στην αιφνίδια αλλαγή της συμπεριφοράς πολιτών που καθ' όλα τ' άλλα φαίνονται φυσιολογικοί, που έχουν μια κανονική και ομαλή επαγγελματική και οικογενειακή ζωή, συναντάμε το αποτέλεσμα της δράσης των θαυματουργών χαπιών του ακαριαίου «φτιαξίματος», της ηδονής που φέρνει η υπερδιέγερση των σωματικών και διανοητικών ικανοτήτων. Σίγουρα δεν έχει φθάσει η ώρα του τελειωτικού αποχαιρετισμού στα παραδοσιακά ναρκωτικά, στην ηρωίνη, στην κοκαΐνη ή στη μαριχουάνα. Αλλά προβάλλει μια νέα πραγματικότητα, η οποία ξεχύνεται σαν ηφαίστιο στους κόλπους μιας πανανθρώπινης μάζας που αναζητά νέες συγκινήσεις, νέες ριζικές διεξόδους και νέες ρήξεις σε έναν κόσμο γεμάτο αντιφάσεις όπου συνυπάρχουν η χλιδή και η εξαθλίωση, οι μορφωμένοι και οι αναλφάβητοι, οι αφέντες και οι δούλοι, τα προνόμια και το περιθώριο.
<P>
Γι' αυτόν ακριβώς τον καινούριο κίνδυνο, για τη μετεγκατάσταση της παραγωγής των συνθετικών ναρκωτικών, γίνεται λόγος σήμερα εδώ μέσα. Δεν αρκεί πλέον ο έλεγχος των κυκλωμάτων που επιδίδονται στην «παραδοσιακή» διακίνηση από τη Νότια Αμερική, τη Βόρεια Αφρική ή την Απω Ανατολή. Τα εργοστάσια που παρασκευάζουν το ecstasy και τα υποκατάστατά του λειτουργούν δίπλα στους καταναλωτές σαν νέες τοπικές βιοτεχνικές μονάδες. Μέσω του ίδιου του Internet διαδίδονται οι συνταγές για την παρασκευή αυτών των υπερναρκωτικών με ενδεχόμενη θανατηφόρα επίδραση. Εξ ου και η σημασία του ελέγχου των εμπορικών συναλλαγών των χημικών ουσιών που αποκαλούνται πρόδρομες και που χρησιμοποιούνται για την παράνομη παραγωγή ψυχοτρόπων ουσιών. Εξ ου επίσης και η σημασία της ενίσχυσης της εθελουσίας συνεργασίας μεταξύ των αρχών και των επιχειρηματιών του χημικού και του φαρμακευτικού κλάδου με σκοπό τον εντοπισμό των ύποπτων αγορών προδρόμων ουσιών που συγκαταλέγονται στους καταλόγους προϊόντων που ενδέχεται να χρησιμοποιηθούν για τη σύνθεση ψυχοτρόπων ουσιών. Οι κατάλογοι αυτοί δεν θα πρέπει να δημοσιεύονται και θα πρέπει να είναι ευέλικτοι, μιας και οι πρόδρομες ουσίες που χρησιμοποιούνται για τη σύνθεση υπόκεινται σε διαρκείς αλλαγές με σκοπό την εξεύρεση νέων ουσιών οι οποίες δεν έχουν ακόμη καταχωρηθεί.
<P>
Το ecstasy πάει να κλείσει μία δεκαετία. Όλος ο κόσμος γνωρίζει τις ανεπανόρθωτες βλάβες που προκαλεί στον εγκέφαλο των χρηστών. Εν τω μεταξύ, τα νέα «προϊόντα» που κυκλοφορούν στην αγορά ονομάζονται DOB, golden eagle, 4MTA ή flatliners, το τελευταίο αυτό μάλιστα 33 φορές πιο ισχυρό από το ecstasy. Οι χώρες της Κεντρικής και Ανατολικής Ευρώπης θα πρέπει να συμπεριληφθούν στο πεδίο εφαρμογής της παρούσας κοινής δράσης ούτως ώστε να μη καταντήσουν να γίνουν εναλλακτικές αγορές υπεράνω κάθε ελέγχου. Και το Ευρωπαϊκό Κοινοβούλιο θα πρέπει να συμμετάσχει στην αξιολόγηση αυτής της εκούσιας συνεργασίας, επειδή, όσον αφορά αυτή την υπόθεση, όπου διακυβεύεται το μέλλον και η ευημερία της κοινωνίας μας, δεν θα θέλαμε να μας πιάσουν αφηρημένους ή στον ύπνο. Και, ακόμη λιγότερο, δεν θα θέλαμε να έχουμε παραισθήσεις...

<SPEAKER ID=28 NAME="Eisma">
Κυρία Πρόεδρε, βεβαίως και είναι εξαιρετικά σημαντικό να υπάρξει επίβλεψη επί των πρώτων υλών και ειδικότερα επί του εμπορίου αυτών των ουσιών, στην περίπτωση νέων συνθετικών ναρκωτικών. Αυτό βεβαίως πρέπει να γίνεται μόνο όταν είναι απαραίτητο, γιατί υπάρχουν συνθετικά ναρκωτικά που δεν είναι επικίνδυνα. Αν όμως περιέχουν βλαβερές ουσίες, αυτές πρέπει να ανιχνεύονται. Συνεπώς, δεν πρέπει να διογκώνουμε το πρόβλημα, εκτός και εάν υπάρχει πρόβλημα. Χρειάζεται βεβαίως και η κατάλληλη πληροφόρηση των νέων, έτσι ώστε να γνωρίζουν τι παίρνουν. Πιστεύω ότι είναι καλή η ιδέα να διευρυνθεί και σε άλλες χώρες της Ευρώπης η εθελουσία συνεργασία μεταξύ των αρχών και των επιχειρηματιών, όπως συμβαίνει ήδη στη δική μας και σε ορισμένες άλλες χώρες. Θα υπερψηφίσουμε τις τροπολογίες. Μόνο που δεν νομίζω ότι είναι και τόσο ρεαλιστική η πρόταση να μην δημοσιευθεί ο κατάλογος με τις ουσίες. Πιστεύω ότι είναι αυταπάτη να νομίζουμε ότι μπορούμε να το πετύχουμε. Τέλος, Κυρία Πρόεδρε, θεωρώ ότι είναι πάρα πολύ σημαντικό να προωθηθεί η στενή συνεργασία με τις χώρες της Κεντρικής και της Ανατολικής Ευρώπης στα πλαίσια του προγράμματος PHARE. Διαφορετικά, το μόνο που θα καταφέρουμε είναι να μετατοπιστεί το πρόβλημα από τη Δυτική στην Ανατολική Ευρώπη.

<SPEAKER ID=29 NAME="Lindholm">
Κύριε Πρόεδρε, θέλω να συγχαρώ τον κ. Pirker για μία καλή έκθεση. Ο αγώνας ενάντια στα ναρκωτικά και τη χρήση ναρκωτικών πρέπει να διεξάγεται διαρκώς και παντού. Τα συνθετικά ναρκωτικά ειδικά είναι ένα διαρκώς αυξανόμενο πρόβλημα, διότι το χημικό τους περιεχόμενο, τα αποκαλούμενα πρόδρομα, μπορούν να μεταβληθούν πολύ εύκολα και γρήγορα και να αποφύγουν έτσι τη νομοθεσία.
<P>
Η πρόταση της Επιτροπής για τροποποίηση της υπάρχουσας οδηγίας δεν είναι φυσικά η λύση, αλλά, μπορεί να είναι ένα σημαντικό βήμα για την καταπολέμηση της παρασκευής ναρκωτικών και επομένως για τη μείωση της πρόσβασης σε αυτά. Είναι, επίσης, μία πρόταση που συμβαδίζει πλήρως με τις αποφάσεις της Γενικής Συνέλευσης του ΟΗΕ που ελήφθησαν το καλοκαίρι του τρέχοντος έτους στη Διάσκεψή του στη Νέα Υόρκη. Για να είναι αποτελεσματική μία ευέλικτη λίστα δεν μπορεί, εξ ορισμού, να είναι επίσημη. Καλωσορίζω ιδιαίτερα το ότι πρόκειται για μία εποικοδομητική και εθελοντική συνεργασία τόσο μεταξύ των κρατών μελών όσο και της χημικής βιομηχανίας, διότι οι εμπειρίες από χώρες με συστήματα αυτού του είδους έχουν δείξει ότι λειτουργεί πολύ καλά.

<SPEAKER ID=30 NAME="Buffetaut">
Κύριε Πρόεδρε, θέλω καταρχάς να συγχαρώ τον κ. Pirker για την εξαίρετη έκθεσή του. Συνηθίζει, εξάλλου, να μας προτείνει σοβαρά κείμενα που αποτελούν καρπό σκληρής εργασίας.
<P>
Το θέμα που εξετάζεται είναι κεφαλαιώδους σημασίας για το μέλλον της νεολαίας της Ευρώπης. Τα συνθετικά ναρκωτικά - μας το υπενθύμισε ο εισηγητής - θίγουν 5 εκατομμύρια νέους, γεγονός που δίνει μια ιδέα του μεγέθους του κινδύνου. Ο κίνδυνος είναι ακόμα σοβαρότερος καθώς η χημική σύνθεση των ναρκωτικών αυτών αλλάζει συνεχώς και, επομένως, οι νέοι μας κινδυνεύουν να καταστούν πειραματόζωα, αντικείμενα πειραματισμού από τους ιδιαίτερα μισητούς λαθρεμπόρους ναρκωτικών.
<P>
Μια πρόσφατη έρευνα σχετικά με την κατανάλωση χασίς μεταξύ των μαθητών της εθνικής εκπαίδευσης μάς υποδεικνύει ότι μόνο το 16 % αυτών των χρηστών συνεχίζει τη σχολική φοίτηση σε ηλικία 18 ετών, έναντι του 75 % για τον υπόλοιπο σχολικό πληθυσμό, και ότι το 60 % από αυτούς δεν έχει υπερβεί το επίπεδο της δευτεροβάθμιας εκπαίδευσης. Νά λοιπόν που τίθεται υπό αίρεση η αμφίβολη διάκριση μεταξύ των υποτιθέμενων μαλακών ναρκωτικών και των άλλων. Αυτή η παραπλανητική διάκριση ισχύει βεβαίως για τα συνθετικά ναρκωτικά· ο κίνδυνός τους έχει μεν αποδειχθεί, όμως ορισμένες προσωπικότητες της βιομηχανίας του θεάματος ή του πολιτικού κόσμου έχουν υποβαθμίσει στο ελάχιστο, και μάλιστα αρνηθεί, το μέγεθός του, με σκανδαλώδη ανευθυνότητα.
<P>
Εξάλλου, καλώ αυτούς που κραδαίνουν το λάβαρο των ατομικώνς ελευθεριών να δικαιολογήσουν την ελεύθερη κατανάλωση ναρκωτικών, υπό την έννοια ότι η πραγματική ελευθερία σημαίνει υπευθυνότητα και ξεκινά με την απελευθέρωση από την επήρεια των εξαρτησιογόνων ουσιών.
<P>
Οι αρχές που προβλήθηκαν από την Επιτροπή, καθώς και στην έκθεση του κ. Pirker, φαίνεται ότι είναι πράγματι ρεαλιστικές. Η αρχή της εθελουσίας συνεργασίας μεταξύ επιχειρηματιών, παραγωγών και διανομέων μοιάζει να είναι ο σωστός δρόμος. Βασίζεται στη βούληση να καταστούν υπεύθυνοι όλοι οι παράγοντες, και κάθε πολιτική που στοχεύει στο να καταστήσει υπεύθυνους τους ανθρώπους είναι ορθή πολιτική.
<P>
Τελειώνοντας, θα ήθελα να πω ότι πρέπει πράγματι, στη συζήτηση αυτή, να λάβουμε υπόψη μας πρώτα και κύρια το καλό των νέων, οι οποίοι είναι τα κυριότερα θύματα αυτών των συνθετικών ναρκωτικών, στο όνομα μιας διαστρεβλωμένης αντίληψης περί απολαύσεων που είναι δήθεν ιλαρές ή κοινοβιακές, όλα αυτά για λόγους, και το λέω χωρίς περιστροφές, αναξιοπρεπώς κερδοσκοπικούς που αψηφούν το πραγματικό καλό των νέων. Ε λοιπόν, πρέπει να επικαλεστούμε τα παραπάνω υπό την έννοια των ευθυνών των νέων καθώς επίσης και υπό την έννοια των ευθυνών εκείνων που, στο όνομα μιας εσφαλμένης αντίληψης της ελευθερίας, τους παρασέρνουν στο να ελαχιστοποιήσουν το γεγονός ότι η χρήση ναρκωτικών καταλήγει στην εξάρτηση και στον εξευτελισμό. Πρόκειται, στην ουσία, για την προάσπιση της αξιοπρέπειας των νέων μας και ο αγώνας αυτός είναι για μας, τους υπεύθυνους πολιτικούς άνδρες, μια φλέγουσα υποχρέωση.

<SPEAKER ID=31 NAME="Seppδnen">
Αξιότιμε κύριε Πρόεδρε, παρακολουθώντας τη δραστηριότητα της Επιτροπής Πολιτικών Ελευθεριών και Εσωτερικών Υποθέσεων στο Κοινοβούλιο, παρατηρούμε ότι οι απόψεις της είναι αρκετά φιλελεύθερες. Αναφέρομαι βέβαια στην έκθεση του κυρίου d'Ancona. Το υπό συζήτηση θέμα αφορά τα συνθετικά ναρκωτικά και τις πρόδρομες χημικές ουσίες τους, ένα θέμα πολύ πιό σοβαρό από τα μαλακά ναρκωτικά. Ο έλεγχος που διεξάγεται σε εθελοντική βάση συνιστά μια αρκετά ήπια μορφή ελέγχου.
<P>
Παρ' όλα αυτά δίνω προσοχή στο γεγονός ότι ο εισηγητής της έκθεσης έχει μεν προτείνει συνεργασία με τρίτες χώρες, αλλά μόνο με τις χώρες της Κεντρικής και Ανατολικής Ευρώπης. Η Ρωσία συνορεύει με τη Φινλανδία και ανήκει στις λεγόμενες χώρες της Κοινοπολιτείας των Ανεξάρτητων Κρατών, συνεπώς η συνεργασία μαζί της είναι τουλάχιστον όσο σημαντική είναι και η συνεργασία με τις ΧΚΑΕ. Από την Ρωσία πραγματοποιείται μεγάλος αριθμός μεταφορών διαμετακόμισης και άλλου είδους μεταφορές στην επικράτεια της Ευρωπαϊκής Ένωσης. Θα ευχόμουν την επόμενη φορά ο εισηγητής της έκθεσης να λάβει υπ' όψιν του αυτό το γεγονός.

<SPEAKER ID=32 NAME="Hager">
Κύριε Πρόεδρε, σήμερα συζητάμε πάλι για διορθωτικές προτάσεις για τον αγώνα κατά των συνθετικών ναρκωτικών. Έχω επισημάνει επανειλημμένα τον ιδιαίτερο κίνδυνο που προέρχεται από αυτά τα ναρκωτικά. Οι προτάσεις της έκθεσης, προπάντων η ευελιξία των καταλόγων, αποτελούν μία πρόοδο στη δύσκολη πορεία. Ως συνέπεια μάλλον και των σαφέστατων γνωμοδοτήσεων της δημόσιας ακρόασης των εμπειρογνωμόνων, η συζήτηση στην Επιτροπή διέπετο από ένα κλίμα σπάνιας αρμονίας στο οποίο θα ήθελα πολύ να συγκαταταγώ και εγώ. Η αρμονία όμως αυτή δεν επιτρέπεται να είναι καθησυχαστική και να αποσπάσει την προσοχή μας από τις πραγματικές εξελίξεις.
<P>
Το λέω αυτό, διότι παρακολούθησα με μεγάλη ανησυχία το γεγονός ότι η νέα γερμανική κυβέρνηση προτίθεται να δρομολογήσει στο Αμβούργο και στην Φρανκφούρτη πιλοτικά προγράμματα για την ελεγχόμενη διάθεση σκληρών ναρκωτικών και να ψηφίσει σε πανομοσπονδιακό επίπεδο νομικούς όρους πλαίσιο για τη διάθεση της ηρωίνης. Θα έπρεπε πράγματι να είχαμε μάθει κάτι περισσότερο από τα αποτυχημένα πιλοτικά προγράμματα. Τα ναρκωτικά συνιστούν μία επικίνδυνη απειλή για την υγεία των παιδιών μας. Η ελευθέρωσή τους οξύνει ακόμα περισσότερο αυτόν τον κίνδυνο.

<SPEAKER ID=33 NAME="Virrankoski">
Αξιότιμε κύριε Πρόεδρε, η υπό εξέταση έκθεση του κυρίου Pirker καταπιάνεται με ένα πολύ επίκαιρο θέμα, τα ναρκωτικά. Το εμπόριό τους παρουσιάζει ραγδαία αύξηση. Σε αυτό έχει συμβάλλει μεταξύ άλλων η μείωση των συνοριακών ελέγχων. Το λαθρεμπόριο των παράνομων ουσιών καθίσταται πλέον όλο και ευκολότερη υπόθεση. Εκτιμάται μάλιστα ότι μόνο ένα μικρό ποσοστό των διακινούμενων ναρκωτικών κατάσχεται.
<P>
Η Ευρωπαϊκή Ένωση έχει πρωτοστατήσει στην προώθηση της ελεύθερης κυκλοφορίας. Ως εκ τούτου, έχει εξαιρετικά μεγάλη ευθύνη και για την καταπολέμηση των αρνητικών επιπτώσεών της. Ο δεύτερος πυλώνας της ΕΕ, η συνεργασία σε εσωτερικά και δικαστικά θέματα, δικαιώνεται ίσως με τον καλύτερο τρόπο ακριβώς στον τομέα της καταπολέμησης των ναρκωτικών. Η μεταφορά και το εμπόριο των ναρκωτικών και των προδρόμων ουσιών των ψυχοτρόπων αποδεικνύουν επίσης και τη σημασία της ανάπτυξης ενός κοινού συστήματος τελωνειακών υπηρεσιών στην ΕΕ. Η ανάπτυξη ενός παρόμοιου συστήματος, εκτός από τη μείωση των περιπτώσεων διαφυγής από τα τελωνεία και φοροδιαφυγής, θα προωθούσε επίσης και την καλύτερη παρακολούθηση και έλεγχο των προδρόμων ουσιών των ναρκωτικών. Αυτός είναι ακόμη ένας λόγος επίσπευσης της ανάπτυξης του εν λόγω συστήματος.

<SPEAKER ID=34 NAME="Cushnahan">
Κύριε Πρόεδρε, η χρήση των συνθετικών ναρκωτικών, όπως το ecstasy, εξαπλώθηκε ταχέως, κυρίως μεταξύ των νέων ανθρώπων. Αυτό επιβεβαιώνεται από το γεγονός ότι, μετά τη μαριχουάνα, είναι τα ναρκωτικά με τη μεγαλύτερη κατανάλωση στην Ευρωπαϊκή Ένωση.
<P>
Καλωσορίζω την πρόθεση της Επιτροπής να επεκτείνει το πεδίο εφαρμογής της οδηγίας του 1992 σχετικά με τον έλεγχο των παράνομων ναρκωτικών, ούτως ώστε να συμπεριληφθούν και οι πρόδρομες ουσίες που χρησιμοποιούνται στην παρασκευή των νέων αυτών ναρκωτικών. Αναγνωρίζω ότι το έργο αυτό δεν είναι εύκολο, γιατί οι χημικές πρόδρομες ουσίες, εκτός του ότι αποτελούν βασικό στοιχείο της παράνομης παραγωγής ναρκωτικών, χρησιμοποιούνται επίσης και για νόμιμους σκοπούς. Η συνεργασία για την αντιμετώπιση του προβλήματος αυτού είναι επιτακτική. Το σχέδιο δράσης, το οποίο αποτέλεσε αντικείμενο συμφωνίας στη Γενική Συνέλευση των Ηνωμένων Εθνών τον Ιούνιο του τρέχοντος έτους, αποτελεί ένα βήμα προς τη σωστή κατεύθυνση. Εμείς, στην Ευρωπαϊκή Ένωση, πρέπει να το ενισχύσουμε.
<P>
Ο εισηγητής τονίζει ορθώς τη σημασία της διεθνούς συνεργασίας, κυρίως σε σχέση με την Κεντρική και Ανατολική Ευρώπη, όπου η επιρροή που μπορούμε να ασκήσουμε είναι σημαντική. Η παρασκευή συνθετικών ναρκωτικών είναι μια αναπτυσσόμενη επιχείρηση στην Κεντρική και Ανατολική Ευρώπη. Μπορούμε να χρησιμοποιήσουμε το Πρόγραμμα PHARE, όπως προτείνει ο εισηγητής, για να καταρτίσουμε ένα κατάλληλο σύστημα παρακολούθησης. Ωστόσο, μπορούμε να προχωρήσουμε ακόμη περισσότερο, διευκρινίζοντας στις χώρες αυτές, οι οποίες ευελπιστούν να γίνουν μέλη της Ευρωπαϊκής Ένωσης, ότι απαιτούμε την πλήρη τους συνεργασία και δέσμευση ότι θα λάβουν αυστηρά και αποφασιστικά μέτρα δράσης. Η αδυναμία τους να ανταποκριθούν στην απαίτηση αυτή μπορεί να επηρεάσει τη στάση μας στην ενδεχόμενη ένταξή τους.
<P>
Υποστηρίζω την έκθεση αυτή και τις προτάσεις που περιέχει. Ελπίζω να αποτελέσει σημαντική συνεισφορά στην επίλυση του προβλήματος των ναρκωτικών που καταστρέφει τη ζωή τόσων πολλών νεαρών πολιτών μας.

<SPEAKER ID=35 NAME="Van Miert">
μέλος της Επιτροπής. (FR) Κύριε Πρόεδρε, εκ μέρους της Επιτροπής, επιτρέψτε μου κατ'αρχήν να εκφράσω τις ειλικρινείς μου ευχαριστίες στον κ. Pirker για την ποιότητα της έκθεσής του και για τον πολύ πειστικό, κατά τη γνώμη μου, τρόπο με τον οποίο υποστήριξε την πρόταση οδηγίας που υποβάλαμε.
<P>
Χάρη στις δικές του προσπάθειες, μεταξύ άλλων, η πρόταση αυτή διαβιβάστηκε ταχέως στο Ευρωπαϊκό Κοινοβούλιο, ενόψει εξέτασης σε πρώτη ανάγνωση. Η εξάπλωση των συνθετικών ναρκωτικών αποτελεί πράγματι ένα εξαιρετικά σοβαρό πρόβλημα για την Ευρωπαϊκή Κοινότητα αλλά και για τον υπόλοιπο κόσμο. Η υπάρχουσα κοινοτική νομοθεσία σχετικά με τις πρόδρομες ουσίες των συνθετικών ναρκωτικών επιτρέπει τον έλεγχο μόνο 22 χημικών ουσιών που έχουν καταχωρηθεί από τις συμβάσεις του ΟΗΕ. Εντούτοις, η παράνομη παρασκευή αυτών των ναρκωτικών καταφεύγει όλο και πιο συχνά σε άλλες ουσίες που μπορούν εύκολα να αντικατασταθούν και οι οποίες δεν είναι καταχωρημένες. Η επέκταση της εφαρμογής των αυστηρών μέτρων που ισχύουν σήμερα για τις 22 καταχωρημένες πρόδρομες ουσίες και στις άλλες πιθανές πρόδρομες ουσίες θα ήταν ωστόσο αντιπαραγωγική, λόγω της ευρείας εμπορικής χρήσης αυτών των χημικών προϊόντων.
<P>
Μόνο ένα κατάλληλο σύστημα είναι βιώσιμο. Στόχος της τροποποίησης που πρότεινε η Επιτροπή είναι, λοιπόν, να υποχρεωθούν τα κράτη μέλη να θεσπίσουν ένα μηχανισμό συνεργασίας, όπου οι οικονομικοί φορείς, σε εθελούσια βάση, θα καταγγέλλουν στις αρμόδιες αρχές τις ύποπτες συναλλαγές ουσιών που δεν περιλαμβάνονται τώρα στην οδηγία, αλλά που χρησιμοποιούνται ωστόσο σε ευρεία κλίμακα για την παράνομη παρασκευή συνθετικών ναρκωτικών.
<P>
Παρ' όλο που ο αριθμός των υπαίτιων ουσιών είναι πολύ υψηλός, μόνο μια προσέγγιση που να εξυπηρετεί κάποιο στόχο είναι διανοητή. Μια επιτροπή για τις πρόδρομες ουσίες που ήδη επικουρεί την Επιτροπή βάσει της υπάρχουσας νομοθεσίας θα είναι αρμόδια για την κατάρτιση και την ενημέρωση των καταλόγων με τις ουσίες που χρήζουν παρακολούθησης. Οι εργασίες της εν λόγω επιτροπής είναι βεβαίως απόρρητες.
<P>
Ας εξετάσουμε τώρα τις τροπολογίες που πρότεινε το Ευρωπαϊκό Κοινοβούλιο. Συμμεριζόμενη την επιθυμία προσανατολισμού του Ευρωπαϊκού Κοινοβουλίου προς μεγαλύτερη ασφάλεια σχετικά με την παρακολούθηση των πρόδρομων ουσιών και των ναρκωτικών, η Επιτροπή επικροτεί την πρώτη και την τρίτη τροπολογία και επομένως τις εγκρίνει. Όσον αφορά την τέταρτη τροπολογία, η Επιτροπή κατανοεί την έγνοια του Ευρωπαϊκού Κοινοβουλίου να διαθέτει ένα μέσο που θα επιτρέπει την αξιολόγηση του μηχανισμού ελέγχου των πρόδρομων ουσιών των ναρκωτικών. Επί του παρόντος, η Επιτροπή εκπονεί ήδη, βάσει των πληροφοριών που τις διαβιβάζουν τα κράτη μέλη, μια ετήσια έκθεση που απευθύνεται στη Διεθνή Υπηρεσία Ελέγχου των Ναρκωτικών η οποία είναι, όπως βέβαια γνωρίζετε, οργανισμός του ΟΗΕ. Η Επιτροπή διερωτάται, επομένως, σχετικά με το βάσιμο του αιτήματος συμπληρωματικής έκθεσης και πώς αυτή η ειδική έκθεση του Ευρωπαϊκού Κοινοβουλίου θα μπορούσε να διαφοροποιηθεί από την έκθεση που εκπονείται ή που πρόκειται να εκπονηθεί για τη Διεθνή Υπηρεσία Ελέγχου των Ναρκωτικών.
<P>
Εξάλλου, πρέπει να γνωρίζουμε ότι οι πληροφορίες που παρέχουν σήμερα τα κράτη μέλη είναι, δυστυχώς, αποσπασματικές και δεν επιτρέπουν να εκτιμηθεί η αποτελεσματικότητα του υπάρχοντος συστήματος στα πλαίσια της ισχύουσας οδηγίας. Κατά μείζονα λόγο, η αξιολόγηση ενός μηχανισμού που δεν είναι ακόμα λειτουργικός δεν μπορεί παρά να είναι περισσότερο παρακινδυνευμένη. Επομένως, η Επιτροπή δεν μπορεί στο εξής να δεσμευθεί ότι θα εκπονήσει μια τέτοια ειδική έκθεση, αλλά παραμένει βέβαια διατεθιμένη να παράσχει στο Ευρωπαϊκό Κοινοβούλιο την ετήσια έκθεση που απευθύνεται στη Διεθνή Υπηρεσία Ελέγχου των Ναρκωτικών. Εξάλλου, ο εισηγητής έλαβε φέτος αυτές τις πληροφορίες.
<P>
Οι ανησυχίες του Ευρωπαϊκού Κοινοβουλίου που εκφράζονται στην πέμπτη τροπολογία, ως προς τον μυστικό χαρακτήρα των καταλόγων των προς παρακολούθηση ουσιών, επαναλαμβάνονται ήδη εμμέσως στην πρόταση της Επιτροπής. Στην ουσία, δεδομένου ότι οι κατάλογοι αυτοί θα καταρτιστούν από την επιτροπή πρόδρομων ουσιών, της οποίας οι εργασίες δεν δημοσιεύονται, η προσθήκη αυτή μοιάζει περιττή. Αντιθέτως, θεωρούμε ιδιαίτερα χρήσιμο το δεύτερο μέρος της τροπολογίας που αφορά τη συνεχή προσαρμογή της κοινοτικής και εθνικής νομοθεσίας. Για την Επιτροπή, η έγκριση της τροπολογίας που επιτρέπει την προαιρετική θέσπιση του μηχανισμού ελέγχου θα ισοδυναμούσε με κένωση της πρότασής της από κάθε ουσία. Επιπλέον, ένα σύστημα στο οποίο ορισμένα κράτη μέλη θα εφάρμοζαν την οδηγία και άλλα όχι θα δημιουργούσε, αναπόφευκτα, στρέβλωση του ανταγωνισμού στο εσωτερικό της ενιαίας αγοράς. Για τους λόγους αυτούς, η Επιτροπή δεν μπορεί λοιπόν να εγκρίνει την τελευταία αυτή τροπολογία.
<P>
Όσο για τα υπόλοιπα, θέλω, για ακόμα μια φορά, να ευχαριστήσω θερμά τον εισηγητή και τους συνεργάτες του για την έκθεση που μας παρουσίασε σήμερα με τρόπο εξαιρετικά πειστικό.

<SPEAKER ID=36 NAME="Πρόεδρος">
Ευχαριστώ πολύ, κύριε Επίτροπε.

<SPEAKER ID=37 NAME="Πρόεδρος">
Η συζήτηση έληξε.
<P>
Πριν προχωρήσουμε στην ψηφοφορία της έκθεσης του κυρίου Pirker, επιτρέψτε μου, κυρίες και κύριοι, να σας δώσω μια πληροφορία η οποία σίγουρα θα σας ευχαριστήσει. Την περασμένη Δευτέρα, 16 του μηνός, το Προεδρείο ενέκρινε τη λήψη τεχνικών και δημοσιονομικών μέτρων ώστε να μαγνητοσκοπούνται επίσης οι πρωινές συνεδριάσεις της Παρασκευής. Πρόκειται για μια απαίτηση που είχατε εκφράσει επανειλημμένα και που θεωρώ ότι πολύ δικαίως το Προεδρείο σάς έδωσε μια θετική απάντηση.
<P>
Προχωρούμε στην ψηφοφορία.
<P>
Το Σώμα εγκρίνει το ψήφισμα νομοθετικού περιεχομένου

<CHAPTER ID=4>
ΠΟΕ: Χρηματοπιστωτικές υπηρεσίες
<SPEAKER ID=38 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0420/98) του κ. Kittelmann, εξ ονόματος της Επιτροπής Εξωτερικών Οικονομικών Σχέσεων, σχετικά με τηv απόφαση τoυ Συμβoυλίoυ σχετικά με τη σύvαψη, εξ ovόματoς της Ευρωπαϊκής Κoιvότητας και όσov αφoρά θέματα της αρμoδιότητάς της, τωv απoτελεσμάτωv τωv διαπραγματεύσεωv στov Παγκόσμιo Οργαvισμό Εμπoρίoυ για τov τoμέα τωv χρηματoπιστωτικώv υπηρεσιώv [COM(98)0440 - C4-0489/98-98/0239(CNS)].
<P>
Αρχικά τον λόγο έχει ο κ. Habsburg-Lothringen ο οποίος αντικαθιστά τον κύριο Kittelmann.

<SPEAKER ID=39 NAME="Habsburg-Lothringen">
αναπληρωτής εισηγητής. (DE) Κύριε Πρόεδρε, κύριε Επίτροπε, αξιότιμοι συνάδελφοι, έχω την τιμή να μιλήσω ως αναπληρωτής του εισηγητή, κ. Kittelmann, ο οποίος επεξεργάσθηκε πολύ εντατικά αυτήν την έκθεση στην Επιτροπή Εξωτερικών Οικονομικών Σχέσεων και στη συνέχεια την επέβαλε στο τέλος ομόφωνα - κάτι στο οποίο πρέπει να επιμείνουμε.
<P>
Βλέποντας την έκθεση, βλέποντας την πορεία της εξέλιξης που ακολούθησαν σχετικά οι διαπραγματεύσεις του ΠΟΕ, βασικά θα έπρεπε κανείς να προϋποθέσει ότι αυτό που διαρκεί πολύ, δόξα τω Θεώ σε αυτήν τουλάχιστον την περίπτωση, γίνεται τελικά και καλό.
<P>
Για άλλη μία φορά είδαμε ότι αυτές που τάθηκαν σύσσωμες κατά αυτού του τομέα στην αρχή ήταν οι Ηνωμένες Πολιτείες, οι οποίες όμως στη συνέχεια υιοθέτησαν μία πιο ευέλικτη στάση ύστερα από την ενδιάμεση συμφωνία του 1995. Είδαμε πως αφ' ης στιγμής ασκήθηκε αρκετή πίεση στις ΗΠΑ από την πλευρά του Κοινοβουλίου και από την πλευρά της Επιτροπής, αυτές υποχώρησαν και πως δεν έκαναν τελικά τον παγκόσμιο αστυνόμο, όπως συνηθίζεται κατά τα άλλα σε πολλούς τομείς του ΠΟΕ, αλλά υποχώρησαν προς την κατεύθυνση της χρηστής λύσης στο θέμα αυτό.
<P>
Περί τίνος πρόκειται σε αυτήν την έκθεση; Κατ' αρχήν πρόκειται πρώτα από όλα για την κατάργηση των εμπορικών φραγμών και για το γεγονός ότι πρέπει να είναι δυνατή και σε διεθνές επίπεδο η παροχή χρηματοπιστωτικών υπηρεσιών, χωρίς αυτές να υπόκεινται σε διακρίσεις. Στο Κοινοβούλιο αυτό επισημάναμε ήδη αρκετές φορές αυτόν τον τομέα σε διάφορες εκθέσεις, και μάλιστα ακόμα και αυτήν την εβδομάδα με την έκθεση της Erika Mann για τις διατλαντικές σχέσεις. Τελικά εκεί καταγράφηκε επίσης το γεγονός ότι μόνον μέσω της κατάργησης των εμπορικών φραγμών μπορεί να δημιουργηθεί μία συνολικά καλύτερη κατάσταση για την οικονομία και με αυτό βέβαια και για τις θέσεις εργασίας.
<P>
Τον προηγούμενο μήνα εξετάσαμε παραδείγματος χάρη και την έκθεση της κ. Mosiek-Urbahn όπου επρόκειτο για την ασφαλιστική οδηγία και η οποία ετάσσετο πάλι με έναν παρόμοιο τρόπο κατά των διακρίσεων σε ένα ενδοευρωπαϊκό πρόβλημα. Πιστεύω πως είναι πολύ σημαντικό για μας το γεγονός ότι δεν το εφαρμόζουμε αυτό μόνον για τις χώρες εντός της Ευρωπαϊκής Ένωσης, αλλά ότι καταβάλλουμε προσπάθειες για να το εισαγάγουμε και στις διαπραγματεύσεις του ΠΟΕ.
<P>
Η έκθεση αναφέρεται αποκλειστικά σε μία καθαρά τεχνικής φύσεως πορεία της υλοποίησης της συμφωνίας ΠΟΕ. Ίσως δυο λόγια για τη ροή της διαδικασίας: εκτός από τις γενικές διαπραγματεύσεις διεξήχθησαν και άλλες για συγκεκριμένες προσφορές όσον αφορά την πρόσβαση στην αγορά μεμονωμένων τομέων υπηρεσιών που ισχύουν συμπληρωματικά ως προς τη Συμφωνία GATS. Αυτοί είναι ειδικότερα οι τομείς των βασικών τηλεπικοινωνιακών υπηρεσιών και των χρηματοπιστωτικών υπηρεσιών. Ήδη πριν από τη λήξη της προθεσμίας κατέστη σαφές ότι οι ΗΠΑ έκριναν ανεπαρκείς τις προσφορές που υπέβαλαν περίπου 30 μέλη του ΠΟΕ - όπου τα 15 κράτη μέλη της Ευρωπαϊκής Ένωσης υπολογίζονται εδώ ως ένα από αυτά - και ότι δεν προτίθεντο να επεκτείνουν τις προσφορές τους σύμφωνα με την αρχή του πλέον ευνοούμενου κράτους σε όλα τα συμβαλλόμενα στον ΠΟΕ μέρη. Σε αυτό το θέμα οι ΗΠΑ τήρησαν πρακτικά μία λίαν αρνητική στάση. Οι διαπραγματεύσεις για τη συμφωνία τερματίσθηκαν στη συνέχεια επιτυχώς στις 12 Δεκεμβρίου 1997. 70 συμβαλλόμενα μέρη υπέβαλαν εδώ βελτιωμένους καταλόγους προσφορών όσον αφορά την πρόσβαση στην αγορά και τις συνθήκες εσωτερικής μεταχείρισης.
<P>
Σε σύγκριση με την ενδιάμεση συμφωνία του 1995, η όλη συμφωνία με την τωρινή της μορφή συνιστά σημαντική βελτίωση. Εκτός από τη συμμετοχή των ΗΠΑ, συμπεριλαμβάνονται στη συμφωνία και πολυάριθμα μέλη του ΠΟΕ, και το εύρος της είναι πράγματι αξιοσημείωτο. Η συμφωνία εξασφαλίζει στα χρηματοπιστωτικά ιδρύματα των χωρών της αλλοδαπής ουσιαστικά ελεύθερη πρόσβαση στην αγορά και συνθήκες εθνικής μεταχείρισης ως προς το μεγαλύτερο μέρος των παγκόσμιων ανταλλαγών χρηματοπιστωτικών υπηρεσιών που ανέρχονται σε ποσοστό άνω του 95 %. Και μόνον ο συμπεριληφθείς στην ελευθέρωση τομέας των αξιών αποτελεί μία τεράστια αγορά συναλλαγών. Η συμφωνία βασίζεται στα δεδομένα του 1996. Σύμφωνα με αυτά ο τομέας των αξιών και μόνον περιλαμβάνει 14, 8 τρις δολλάρια, το σύνολο των τραπεζικών περιουσιακών στοιχείων ανέρχεται σε 41, 2 τρισεκατομμύρια δολλάρια.
<P>
Ταυτόχρονα, η συμφωνία εξασφαλίζει ότι τα χρηματοπιστωτικά ιδρύματα της ΕΕ μπορούν να συμβάλουν σε παρεμφερείς ευνοϊκές συνθήκες σε αγορές τρίτων χωρών, όπως αυτό είναι δυνατό για τρίτες χώρες στο έδαφος της Ευρωπαϊκής Ένωσης. Η διαδικασία που πρότεινε η Επιτροπή για τη συμμετοχή του Ευρωπαϊκού Κοινοβουλίου - απλή διαβούλευση σύμφωνα με το άρθρο 228, παράγραφος 3, πρώτο εδάφιο της Συνθήκης ΕΚ, μπορεί σίγουρα να είναι αποδεκτή στην περίπτωση του Κοινοβουλίου. Δεν θα ήθελα να προσθέσω περισσότερα εδώ, διότι περιέχονται σχετικές αναλύσεις και στις αιτιολογήσεις.
<P>
Επιτρέψτε μου να αναλύσω ακόμα ένα θέμα. Θεωρώ άκρως σημαντικό το γεγονός ότι το Κοινοβούλιο εξετάζει σήμερα επιτυχώς αυτό το θέμα, ούτως ώστε να μπορέσουμε κι εμείς να τηρήσουμε το χρονοδιάγραμμά μας καθώς και το χρονικό πλαίσιο. Η συμφωνία πρέπει να συναφθεί το ταχύτερο ούτως ώστε να μπορέσει να τηρηθεί η προβλεπόμενη προθεσμία της 31ης Μαρτίου 1999 για την έναρξη ισχύος της.

<SPEAKER ID=40 NAME="Iversen">
γραπτώς. (DA) Κύριε Πρόεδρε, η παγκόσμια οικονομία έχει αλλάξει ριζικώς κατά τη διάρκεια της τελευταίας δεκαετίας. Οι δυνάμεις της αγοράς απαγκιστρώνονται ολοένα και περισσότερο από τη διαδικασία λήψης πολιτικών αποφάσεων. Η συμφωνία για τις χρηματοπιστωτικές υπηρεσίες που συζητάμε σήμερα είναι κατά τη γνώμη μας μια κατά βάση καλή συμφωνία. Είναι σημαντικό οι υπόλοιπες συμφωνίες που συνάπτονται μεταξύ της ΕΕ και του ΠΟΕ να μην οδηγήσουν σε υποβάθμιση των συνθηκών για τους ευρωπαίους καταναλωτές. Κάτι τέτοιο θα απειλήσει τη λαϊκή αντίληψη για τις συμφωνίες που συνάπτονται μεταξύ της ΕΕ και του ΠΟΕ. Πιστεύω ότι είναι σημαντικό να τονιστεί ακριβώς αυτό το σημείο: η λαϊκή αντίληψη. Η συγκεκριμένη συμφωνία συνάπτεται εξάλλου και στην κατάλληλη χρονική στιγμή. Οι χρηματοπιστωτικές κρίσεις που αυτόν τον καιρό παραλύουν τις ασιατικές χώρες έχουν καταστήσει ακόμη σημαντικότερο το να στείλουμε ένα μήνυμα ότι η οικονομική σταθερότητα είναι κομβικής σημασίας ώστε να δημιουργηθεί ανανεωμένη ανάπτυξη σε όλο τον κόσμο. Ως εκ τούτου είναι ιδιαίτερα θετικό το γεγονός ότι ένας μεγάλος αριθμός χωρών έχει υπογράψει τούτη τη συμφωνία.
<P>
Δεν μπορεί να υπογραμμιστεί αρκετά πόσο αναγκαία είναι η διεθνής συνεργασία. Υπάρχουν χιλιάδες παραδείγματα προβλημάτων που λύνονται καλύτερα μέσα από τη διεθνή κοινότητα: πράσινοι φόροι και τέλη, οικολογικά σήματα, εμπορικά μέσα με περιβαλλοντικούς στόχους, διευκόλυνση της πρόσβασης στις αγορές για τις αναπτυσσόμενες χώρες, προστασία των δικαιωμάτων πνευματικής ιδιοκτησίας και καταπολέμηση των τεχνικών εμπορικών εμποδίων. Η ευθύνη μας ως πολιτικών είναι να εγγυηθούμε ότι δεν θα ξεπουληθούν τα δικαιώματα του κάθε καταναλωτή. Πρέπει λοιπόν να εργαστούμε όλοι μαζί ώστε ο δημοκρατικός έλεγχος του ΠΟΕ να είναι εξίσου αυστηρός όσο και ο δημοκρατικός έλεγχος της ΕΕ. Αυτό είναι εφεξής το καθήκον μας.

<SPEAKER ID=41 NAME="Thors">
Κύριε Πρόεδρε, νομίζω ότι σήμερα, εδώ, μπορούμε να διαπιστώσουμε ότι χωρίς την ΕΕ δεν θα είχε επιτευχθεί αυτή η μόνιμη συμφωνία, θα πρέπει, όμως, να θυμόμαστε επίσης ότι υπήρξε ένα financial leader's group που εργάστηκε διασυνοριακά γι' αυτό. Πιστεύω ότι αυτή είναι μία τακτική που χρειάζεται να τη σκεφτούμε στις προσεχείς διαπραγματεύσεις του Π.Ο.Ε. Ίσως είναι ευκολότερο για τα οικονομικά συμφέροντα να συνεργαστούν, ότι δηλαδή δεν υπάρχει τόσο πολύ πολιτικό γόητρο σε διάφορα θέματα.
<P>
Όπως και ο συνάδελφός μας κ. Iversen, έτσι και εγώ πιστεύω ότι είναι σημαντικό για τη σταθερότητα. Έχουμε τώρα μία παράξενη αγορά, όπου αφενός υπάρχουν κλειστές εγχώριες αγορές και αφετέρου αρκετά κεφάλαια που μετακινούνται διεθνώς και αναζητούν τόπους για να κερδοσκοπήσουν. Η δημιουργία διαφάνειας και σταθερότητας είναι σημαντικά εργαλεία για να μπορέσουμε να απομακρυνθούμε από την κερδοσκοπία. Π.χ. είναι σημαντικό να υπάρχουν αποτελεσματικές δυνατότητες εγχώριας αποταμίευσης στη Νοτιοανατολική Ασία. Αυτή η συμφωνία θα έχει πολύ μεγάλη σημασία και για την Ευρώπη επίσης, αν, π.χ. μπορέσουμε να επενδύσουμε στις συνταξιοδοτικές αγορές της Ιαπωνίας, καθώς και αν ληφθούν υπόψη όλες οι επενδύσεις υποδομής που θα γίνουν σε πολλά μέρη.
<P>
Είναι σαφές ότι μία τέτοια συμφωνία έχει επίσης μεγάλη σημασία για τις ανατπυσσόμενες χώρες που έχουν έναν ορισμένο βαθμό ανάπτυξης και όπου μπορεί να υπάρξει αύξηση της αποταμίευσης. Φυσικά δεν λείπουν τα προβλήματα. Νομίζω ότι θα ήταν πολύ σημαντικό να υπάρξει επίσης μία σύνδεση με το θέμα του ξεπλύματος βρώμικου χρήματος και να καταφέρουμε να λειτουργούν όντως οι διεθνείς αποκαλούμενοι BIS ( Bank of international settlements ) κανονισμοί, διότι το πρόβλημα με την Ιαπωνία ήταν ότι δεν γνωρίζαμε τι ίσχυε εκεί, δηλ. πως εφαρμόζονται οι κανόνες. Αυτό είναι βέβαια ένα μέρος του νοήματος του αυξανόμενου ανταγωνισμού. Έτσι θα μάθουμε επίσης τι ισχύει. Ταυτόχρονα, ελπίζω πραγματικά ότι πραγματικά θα προχωρήσει το θέμα της νέας εντολής διαπραγμάτευσης το ερχόμενο φθινόπωρο όταν έχει η Φινλανδία την Προεδρία.

<SPEAKER ID=42 NAME="Seppδnen">
Αξιότιμε κύριε Πρόεδρε, η αποστολή των πολιτικών φαίνεται σήμερα εύκολη. Κατά τα φαινόμενα, η συμβολή μας είναι απαραίτητη μόνο για την απελευθέρωση των προϊόντων και των υπηρεσιών.Θα πρέπει να κατεδαφίσουμε το συντομότερο δυνατόν, όσο το δυνατόν περισσότερες προστατευτικές δομές, οι οποίες υφίστανται σε διάφορες χώρες για την προστασία των ανθρώπων και της φύσης. Κατά συνέπεια φαίνεται ότι η πολιτική κυβερνά στις μέρες μας μόνο τους ανθρώπους και όχι τις υποθέσεις ή τα κεφάλαια. Εξαιτίας αυτού, η πολιτική έχει χάσει την αξιοπιστία της. Οι ελεύθεροι πολίτες δεν μπορούν να εμπιστευθούν μία πολιτική η οποία τοποθετεί όλους τους ανθρώπους στο ίδιο καλούπι και η οποία χορηγεί στους πολίτες πλήρη δικαιώματα, μόνο υπό την καταναλωτική ιδιότητα.
<P>
Την στιγμή που στα πλαίσια του ΠΟΕ διεξάγονται διαπραγματεύσεις για την απελευθέρωση των προϊόντων και των υπηρεσιών, στο ίδιο πλαίσιο θα συνάπτονται φυσικά και οι σχετικές διεθνείς συμφωνίες. Ως εκ τούτου, όπως είναι ευνόητο, δεν έχουμε άλλη εναλλακτική λύση παρά να εγκρίνουμε την παρούσα υπό συζήτηση συμφωνία, όπως ακριβώς προτείνει και ο κύριος Kittelman στην έκθεση του.
<P>
Θα ήθελα εντούτοις σε συνάρτηση με αυτό το θέμα να επιστήσω την προσοχή σας στην αντίθετη όψη του θέματος. Δεν είναι αυτονόητο ότι οι τυφλές δυνάμεις της αγοράς που διέπουν τις ελεύθερες χρηματοπιστωτικές αγορές ακολουθούν τους κοινά αποδεκτούς κανόνες. Ανάμεσα στο πλήθος υπάρχουν και αυτοί που λειτουργούν με γνώμονα τον δόλο και την απάτη. Με την επικράτηση του σημερινού καπιταλισμού της πραγματιστικής πολιτικής, ο οποίος λειτουργεί σε παγκόσμιο επίπεδο και σε ηλεκτρονική μορφή, οι μηχανισμοί ελέγχου των χρηματοπιστωτικών ιδρυμάτων δεν έχουν εξελιχθεί με τον ίδιο ρυθμό όπως η απελευθέρωση των αγορών. Λόγω αυτού οι αγορές δεν είναι ελεύθερες. Οι χρηματοπιστωτικές αγορές καταδυναστεύουν τις δυνάμεις της αγοράς, καθώς η λειτουργία τους δεν υπόκειται σε κανένα δημόσιο έλεγχο. Αυτή η απουσία ελέγχου αποτελεί πρόβλημα για το οποίο δεν γίνεται λόγος σε καμία διεθνή διάσκεψη ούτε έχει αποτελέσει αντικείμενο ίδρυσης κάποιου ειδικού οργανισμού των Ηνωμένων Εθνών.

<SPEAKER ID=43 NAME="Telkδmper">
Κύριε Πρόεδρε, αγαπητοί συνάδελφοι, φανταστείτε πως η γνώμη σας ως βουλευτές έχει μεγάλη ζήτηση. Φανταστείτε πως πρόκειται για ένα σημαντικό κεφάλαιο. Για να είμαι πιο ακριβής, φανταστείτε πως πρόκειται για κάτι τόσο σημαντικό όπως είναι η GATS, η Γενική Συμφωνία Εμπορίου Υπηρεσιών υπό την κάλυψη του ΠΟΕ, του Παγκόσμιου Οργανισμού Εμπορίου, και εδώ πάλι πως πρόκειται για τις χρηματοπιστωτικές υπηρεσίες. Στη συνέχεια φανταστείτε πως το μόνο που απαιτείται από εσάς είναι να κάνετε τον χειροκροτητή. Είμαι σίγουρος πως δεν θα σας αρκούσε αυτό. Όμως αυτό ακριβώς συμβαίνει σήμερα. Πρόκειται για μία ετοιμοπαράδοτη συμφωνία η οποία εξασφαλίζει την ελεύθερη πρόσβαση στην αγορά και τις συνθήκες εσωτερικής μεταχείρισης σε ποσοστό άνω του 95 % των παγκόσμιων ανταλλαγών χρηματοπιστωτικών υπηρεσιών.
<P>
Με αυτό η απαρεμπόδιστη και ανεξέλεγκτη ασυδοσία των τραπεζών και άλλων χρηματοπιστωτικών ιδρυμάτων κάνει για άλλη μία φορά ένα μεγάλο βήμα προς τα εμπρός, και μάλιστα σε ακριβώς 102 χώρες του κόσμου. Όμως δεν είναι μόνον αυτό. Και οι αξίες μπορούν επίσης να κυκλοφορήσουν ταχύτερα. Να δείτε πώς το λέει τόσο ωραία ο κ. Kittelmann, κι αναφέρω επί λέξει: «και μόνον ο συμπεριληφθείς στην ελευθέρωση τομέας των αξιών αντιπροσωπεύει κατά το 1996 έναν όγκο συναλλαγών ύψους 14, 8 δις δολλαρίων. Τα περιουσιακά στοιχεία των τραπεζών στις συμμετέχουσες στη συμφωνία χώρες ανήλθε κατά το 1995 σε συνολικά 41, 2 δις δολλάρια.» Εδώ οδηγούνται στην καταστροφή ολόκληρες χώρες, επειδή κάποια ανεξέλεγκτα χρηματοπιστωτικά ρεύματα προκαλούν την κατάπτωση του κρατικού προϋπολογισμού.
<P>
Και φωνάζουμε για να γίνουν οι απαραίτητες μεταρρυθμίσεις στο διεθνές χρηματοπιστωτικό σύστημα. Και συζητάμε για την ενσωμάτωση δικτύων ασφαλείας, για την εγκατάσταση συστημάτων έγκαιρης προειδοποίησης, τη λήψη συνοδευτικών μέτρων ή και την πρόθεση να προωθηθεί η αναπτυξιακή πολιτική. Ταυτόχρονα, μας ζητείται να χειροκροτήσουμε, επειδή η Επιτροπή ολοκλήρωσε πάλι με επιτυχία μία προσπάθεια ελευθέρωσης χωρίς να ζητήσει τη γνώμη μας. Εδώ υπάρχει μια επιτακτική ανάγκη για μεταρρύθμιση. Εντός της ΕΕ χρειαζόμαστε την κοινοβουλευτική επιρροή στην ανάθεση εντολών και στη διαδικασία σύμφωνης γνώμης σε όλες τις σχετικές με την παγκόσμια οικονομία συμφωνίες. Πρέπει να μεταρρυθμιστεί και ο ΠΟΕ από την πλευρά του. Είναι λανθασμένη η αντίληψη ότι η μοναδική του υποχρέωση είναι η ελευθέρωση. Οι οικονομικές κρίσεις των τελευταίων μηνών λένε πολλά για αυτό. Αυτός είναι ο λόγος που δεν θα συμφωνήσουμε με την υποβληθείσα έκθεση και δεν θα την εγκρίνουμε.

<SPEAKER ID=44 NAME="Van Miert">
μέλος της Επιτροπής. (EN) Κύριε Πρόεδρε, θα ήθελα να συγχαρώ τον κ.Kittelmann για την εξαιρετική έκθεση που εκπόνησε, καθώς και τον κ.Habsburg-Lothringen για την πολύ πειστική παρουσίασή της.
<P>
Η επιτυχής κατάληξη των διαπραγματεύσεων στην GATT για τον τομέα των χρηματοπιστωτικών υπηρεσιών στις 12 Δεκεμβρίου του περασμένου χρόνου, ήταν πράγματι ένα πολύ μεγάλο επίτευγμα το οποίο ενίσχυσε τον ρόλο του Παγκόσμιου Οργανισμού Εμπορίου ως πλαισίου για πολυμερείς διαπραγματεύσεις στον τομέα των υπηρεσιών. Σήμερα, τα οφέλη από ένα περιβάλλον όπου οποιοδήποτε ζήτημα αντιμετωπίζεται με διακανονισμό και συζητήση μεταξύ των συμβαλλομένων μερών και όχι με μεμονωμένες ενέργειες, είναι ορατά.
<P>
Ο βασικός στόχος διαπραγμάτευσης της Ευρωπαϊκής Κοινότητας επετεύχθη, με τη συμμετοχή των χρηματοπιστωτικών υπηρεσιών επί μονίμου βάσεως, στην αρχή του πλέον ευνοούμενου κράτους και της μη διάκρισης μεταξύ των κρατών μελών του ΠΟΕ, καθώς και με την εξασφάλιση αποτελεσματικής πρόσβασης στην αγορά του 96 % περίπου των χρηματοπιστωτικών αγορών του ΠΟΕ.
<P>
Η επικύρωση και η ακόλουθη έναρξη ισχύος της συμφωνίας αποτελεί τώρα τη βασική προτεραιότητα της Ευρωπαϊκής Ένωσης. Λαμβάνουμε όλα τα αναγκαία μέτρα ώστε να εξασφαλίσουμε την άμεση επικύρωση της συμφωνίας τόσο από την ΕΟΚ όσο και από τα κράτη μέλη, ώστε να τεθεί σε ισχύ την προβλεπόμενη ημερομηνία της 1η Μαρτίου του επόμενου χρόνου. Αναμένουμε επίσης, πως οι άλλες συμβαλλόμενες στις διαπραγματεύσεις χώρες θα ολοκληρώσουν τις εσωτερικές τους διαδικασίες έως την προθεσμία της 29ης Ιανουαρίου 1999.
<P>
Η ελευθέρωση του τομέα χρηματοπιστωτικών υπηρεσιών θα παραμείνει ένα βασικό στοιχείο στην ανάπτυξη αποδοτικών χρηματοπιστωτικών υπηρεσιών σε παγκόσμια κλίμακα, γεγονός που αποτελεί την προϋπόθεση για σταθερή οικονομική ανάπτυξη. Για αυτόν τον λόγο, είμαστε σίγουροι πως η οικονομική κρίση που ταλανίζει ορισμένες χώρες δεν θα καταλήξει ούτε τώρα, ούτε και μελλοντικά στην παρακώλυση μελλοντικών διαπραγματεύσεων που θα αρχίσουν το έτος 2000, ούτε θα οδηγήσει σε κινήσεις για περισσότερο προστατευτισμό.
<P>
Ακουσα με μεγάλη προσοχή τα όσα είπαν ορισμένα μέλη του Κοινοβουλίου. Θα πρέπει να κάνουμε μια διάκριση μεταξύ των ελευθέρων αγορών που έχουν σχεδιαστεί να λειτουργούν σωστά και αποδοτικά και των κανόνων που πρέπει να θεσπιστούν και να τεθούν σε εφαρμογή. Μέρος του προβλήματος στην Ασία αλλά και αλλού έγκειται στο γεγονός ότι, αφενός δεν υπάρχουν επαρκείς κανόνες και αφετέρου στις περιπτώσεις που υπάρχουν, δεν εφαρμόζονται σωστά. Έλλειψη κανόνων παρατηρείται και σε χώρες όπως η Ιαπωνία και μέχρι τώρα δεν έχουν δοθεί αρκετές εξουσίες στους διεθνείς οργανισμούς προκειμένου να διασφαλίσουν την ορθή εφαρμογή των κανόνων, όπου αυτοί υπάρχουν. Πρόκειται λοιπόν για μεγάλη πρόκληση που δεν πρέπει, ωστόσο, να μας οδηγήσει στο συμπέρασμα πως δεν χρειάζεται να συνεχίσουμε την ελευθέρωση των χρηματοπιστωτικών υπηρεσιών. Αυτό είναι μια άλλη ιστορία. Προτίθεμαι να δεχτώ την ανάγκη πιο αποδοτικών μέτρων τόσο σε παγκόσμια όσο και σε εθνική κλίμακα, όπως είπατε ορισμένοι, και την ύπαρξη αρμοδίων αρχών - αρκούντως ανεξαρτήτων - οι οποίες θα επιβάλλουν τους κανόνες του παιχνιδιού. Αυτό είναι το τίμημα που θα πρέπει να πληρώσουμε προκειμένου να έχουμε ένα σταθερό σύστημα και να επωφεληθούμε πλήρως από την ελευθέρωση που έχει ήδη συζητηθεί και συμφωνηθεί.
<P>
Ευχαριστώ όλα τα μέλη του Κοινοβουλίου για τη συνεργασία τους και θα ήθελα να ολοκληρώσω λέγοντας πως θεωρώ δεδομένο ότι όλα τα κράτη μέλη καθώς και η Ευρωπαϊκή Ένωση θα επικυρώσουν το κείμενο εν ευθέτω χρόνω.

<SPEAKER ID=45 NAME="Πρόεδρος">
Ευχαριστώ πολύ, κύριε Επίτροπε.
<P>
Η συζήτηση έληξε.
<P>
Προχωρούμε στην ψηφοφορία.
<P>
Το Σώμα εγκρίνει το ψήφισμα νομοθετικού περιεχομένου

<SPEAKER ID=46 NAME="Πρόεδρος">
Κυρίες και κύριοι, θα ήθελα να επιστήσω για λίγο την προσοχή σας. Θέλω μέσω του κυρίου Habsburg-Lothringen να διαβιβάσω στον κύριο Kittelmann τα συγχαρητήριά μας για την ποιότητα της έκθεσής του. Αλλού εφόσον ανέφερα το επώνυμο Habsburg, θέλω να θυμίσω σε όλους σας ότι αυτήν την Παρασκευή, επίσης εκτάκτως, ο κ. Otto von Habsburg δεν βρίσκεται κοντά μας. Γνωρίζουμε πως δεν βρίσκεται μαζί μας λόγω ασθενείας. Γνωρίζουμε επίσης ότι αναρρώνει. Αλλά σήμερα είναι μια πολύ ιδιαίτερη μέρα για τον κύριο Otto von Habsburg. Σήμερα είναι τα γενέθλιά του. Κλείνει 86 θαυμάσια και γόνιμα χρόνια. Επομένως, εξ ονόματος όλων σας, επιτρέψτε μου να του διαβιβάσω τα συγχαρητήριά μας και παράλληλα τις ευχές μας για γρήγορη ανάρρωση γιατί τις Παρασκευές τον χρειαζόμαστε εδώ μαζί μας.
<P>
Τον λόγο έχει ο κ. Van Miert.

<SPEAKER ID=47 NAME="Van Miert">
μέλος της Επιτροπής. (FR) Κύριε Πρόεδρε, θα επιθυμούσα να συμφωνήσω με τα λεγόμενά σας, εκ μέρους της Ευρωπαϊκής Επιτροπής. Είμαι βέβαιος ότι οι συνάδελφοί μου εκτιμούν τις προτάσεις σας, βάσει της σωστής τους αξίας, και, εκ μέρους τους, μπορώ κι εγώ να συμφωνήσω με αυτές.

<CHAPTER ID=5>
Τιμές βιβλίων μεταξύ Γερμανίας και Αυστρίας
<SPEAKER ID=48 NAME="Πρόεδρος">
Η ημερήσια διάταξη προβλέπει την κοινή συζήτηση των ακολούθων προφορικών ερωτήσεων:
<P>
Β4-0704/98 των βουλευτών Hawlicek, Junker και Tannert, εξ ονόματος της Ομάδας των Ευρωπαϊκού Σοσιαλιστικού Κόμματος, προς την Επιτρoπή, σχετικά με την προσφυγή κατά του διασυνοριακού ελέγχου της τιμής τωv βιβλίωv μεταξύ Γερμαvίας και Αυστρίας·-Β4-0706/98 των βουλευτών Ebner, Gunther, Pack, Habsburg-Lothringen, εξ ονόματος της Ομάδας του Ευρωπαϊκού Λαϊκού Κόμματος, προς την Επιτροπή, σχετικά με την πρoσφυγή της Επιτρoπής της ΕΕ κατά του διασυνοριακού καθορισμού της τιμής των βιβλίων μεταξύ της Αυστρίας και της Γερμαvίας·-Β4-0707/98 του κ. Frischenschlager, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, προς την Επιτροπή, για την προσφυγή σχετικά με τo διασυvoριακό καθoρισμό τωv τιμώv τωv βιβλίωv μεταξύ Αυστρίας και Γερμαvίας·-Β4-0708/98 της κυρίας Pailler, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστερά των Πρασίνων των Βορείων Χωρών, προς την Επιτροπή, σχετικά με το καθεστώς της τιμής των βιβλίων·-Β4-0709/98 των βουλευτών Kerr, Soltwedel-Schafer, Voggenhuber, Cohn-Bendit, Lagendijk και Wolf, εξ ονόματος της Ομάδας των Πρασίνων στο Ευρωπαϊκό Κοινοβούλιο, προς την Επιτροπή, σχετικά με τη διαδικασία προσφυγής κατά τoυ διασυvoριακoύ συστήματoς καθορισμού καθαρής τιμής των βιβλίων αvάμεσα στη Γερμαvία και τηv Αυστρία.Έχω λάβει τρεις προτάσεις ψηφίσματος, που κατατέθηκαν σύμφωνα με το άρθρο 40, παράγραφος 5, του Κανονισμού.
<P>
Αρχικά έχει το λόγο ο κ. Elchlepp, ως συντάκτης, για χρόνο τεσσάρων λεπτών.

<SPEAKER ID=49 NAME="Elchlepp">
Κύριε Πρόεδρε, αγαπητοί συνάδελφοι, εκ πρώτης όψεως ίσως φαίνεται ξεπερασμένη η επιβολή δεσμευτικών τιμών για βιβλία στον γερμανόφωνο χώρο· αν όμως αναλογισθεί κανείς το εύρος των επιπτώσεων που θα συνεπαγόταν η παράλειψή της, τότε θα έπρεπε να χειριστούμε με πολύ μεγαλύτερη ευαισθησία αυτήν την υπόθεση που έχει πρωταρχική σημασία από άποψη πολιτιστικής πολιτικής. Βασικά θα περίμενα από την Επιτροπή, ως υποστηρίκτρια τόσο της πολιτισμικής πολυμορφίας όσο και της προώθησης των θέσεων εργασίας στην Ευρώπη, να λάβει υπόψη όλους τους στόχους της ευρωπαϊκής σύμβασης στη μελέτη του συστήματος τιμών στα βιβλία η οποία διέπεται από το δίκαιο του ανταγωνισμού.
<P>
Η ελευθερία στον ανταγωνισμό δεν αποτελεί ως γνωστόν καμία απόλυτη αξία και κανένα στόχο αυτή καθεαυτή. Η διατήρηση της πολιτισμικής πολυμορφίας που έχει καταγραφεί στην παράγραφο 4 του άρθρου 128 αποτελεί για μένα ένα υψηλότερης αξίας αγαθό στην περίπτωση αυτή. Μήπως σκέφθηκε καθόλου η Επιτροπή κατά την ανάλυσή της που διέπεται από το δίκαιο του ανταγωνισμού ότι με την κατάργηση της επιβολής των τιμών θα χάνονταν πιθανότατα έως και 200.000 θέσεις εργασίας, καθώς επίσης και χιλιάδες θέσεις κατάρτισης στις μικρές διαρθρώσεις του βιβλιεμπορίου που χαρακτηρίζονται από ένταση εργασίας; Διότι είναι γεγονός ότι σε επιστημονικές μελέτες εκφράζεται ο φόβος να μειωθεί σε 800 από 4.000 ο αριθμός των βιβλιοπωλείων στην περίπτωση κατάργησης αυτού του καθεστώτος. Κύριε Επίτροπε, σίγουρα δεν θα μπορούσε να διατηρηθεί πλέον ένα βιβλιοπωλείο ακόμα και στο χωριό στον Μέλανα Δρυμό όπου ζω.
<P>
Θα συρρικνωνόταν δραστικά και ο αριθμός των εκδοτικών οίκων βιβλίων, επειδή τα μεγαλύτερα κέρδη από μπέστσελλερ με δεσμευμένες τιμές μειώνουν το εμπορικό ρίσκο της προώθησης πολιτισμικού αγαθού. Ένα προειδοποιητικό παράδειγμα θα έπρεπε να αποτελέσουν οι ΗΠΑ· εκεί δεν είναι απλώς υψηλότερες οι τιμές για εξειδικευμένα βιβλία και για λογοτεχνία απ' ότι στη Γερμανία, αλλάτο βιβλιεμπόριο περιορίζεται εκεί σε έναν μικρό αριθμό εμπόρων που ανήκουν σε εμπορικές αλυσίδες οι οποίες από την πλευρά τους εξαρτώνται από τους μεγάλους εκδοτικούς οίκους.
<P>
Δεν επιτρέπεται λοιπόν να υποβάλλονται τα βιβλία στους κανόνες ενός αχαλίνωτου ανταγωνισμού! Ο στόχος που επικρατεί δεν μπορεί να είναι η φθηνότερη πώληση του πολιτισμού, αλλά το ζητούμενο είναι βέβαια να προστατευθεί η πολυμορφία του. Οι καταναλωτές ζητούν ποιότητα στην ενημέρωση, ποικιλία τίτλων, και αυτό το εγγυάται η επιβολή της τιμής του βιβλίου. Μόνον στη χώρα μου υπάρχουν ετησίως 75.000 νέες εκδόσεις αντί των 55.000 μόνον στην κατά πολύ μεγαλύτερη αγορά των ΗΠΑ. Οι αναγνώστες επιθυμούν και μία ταχύτερη δυνατότητα παράδοσης των βιβλίων, η οποία και παρέχεται εγγυημένα στο σύστημά μας.
<P>
Για να μην παρεξηγηθώ, κύριε Επίτροπε, θέλω να πω το εξής: δεν είμαι αντίπαλος του δικαίου του ανταγωνισμού της ΕΕ ή της ολοκλήρωσης της εσωτερικής αγοράς στην Ευρώπη. Γι' αυτόν ακριβώς τον λόγο είναι όμως αναγκαία και η θέσπιση της επιβολής της τιμής του βιβλίου. Η επιβολή της τιμής καθιστά δυνατή την ποικιλία όσον αφορά τους προμηθευτές και τους τίτλους και εξασφαλίζει τον ανταγωνισμό. Εγγυάται πολιτιστική και λογοτεχνική ποικιλία στη βάση της οικονομίας της αγοράς και μάλιστα δίχως επιδοτήσεις. Επαναλαμβάνω: πρόκειται και για την πολιτιστική ταυτότητα των γλωσσικών χώρων και για την πολιτισμική πολυμορφία στην Ευρώπη.
<P>
Παραμένουν όμως μεγάλες αμφιβολίες για το αν θα έπρεπε η Επιτροπή να επικαλεστεί μία γνωμοδότηση, η σύνταξη της οποίας θέτει περισσότερα ερωτήματα απ' όσες δίνει απαντήσεις. Η Επιτροπή πρέπει και να εξηγήσει για ποιο λόγο δεν επιθυμεί να την παρακολουθεί μία Μόνιμη Συμβουλευτική Επιτροπή για το Βιβλίο, όπως προτίθετο βασικά να πράξει πριν από μία ήδη δεκαετία.

<SPEAKER ID=50 NAME="Habsburg-Lothringen">
Κύριε Πρόεδρε, κύριε Επίτροπε, αν γίνει αυτό που θέλουν μερικές εμπορικές αλυσίδες και δυστυχώς και η Ευρωπαϊκή Επιτροπή, τότε πρέπει να καταργηθεί η αποκαλούμενη επιβολή δεσμευτικών τιμών για βιβλία. Στην Αυστρία καθώς και σε μερικές άλλες χώρες της Ένωσης οι εκδοτικοί οίκοι έχουν, ξέρετε, τη δυνατότητα να πωλούν τα προϊόντα τους με μια σταθερή ελάχιστη τιμή. Αυτό θα αντιτίθετο στο πνεύμα των ευρωπαϊκών συμβάσεων, επειδή από αυτό θα προέκυπταν δομές που θα θύμιζαν τα καρτέλ. Από καθαρά οικονομική άποψη είναι μάλλον σωστή αυτή η επιχειρηματολογία. Τα λεγόμενα μπέστσελλερ αποφέρουν σημαντικά κέρδη στους εκδοτικούς οίκους λόγω του μεγάλου αριθμού αντιτύπων. Τα βιβλία με ειδική θεματολογία θα πωλούντο με δυσκολία ακόμα και αν προσφέρονταν σε χαμηλότερες τιμές. Ωστόσο, το βιβλίο δεν αποτελεί ένα προϊόν όπως είναι οι λοιπές οικιακές συσκευές. Τα βιβλία συνιστούν μέρος του πολιτισμού μιας χώρας.
<P>
Από τον προηγούμενο αιώνα κι ύστερα, εκπαιδευτικοί σύλλογοι εργαζομένων, δημοτικές βιβλιοθήκες, σχολικές βιβλιοθήκες, λέσχες βιβλίου και άλλοι προσπαθούν να παροτρύνουν τους ανθρώπους να αποκτήσουν περισσότερη μόρφωση μέσω της ανάγνωσης ποιοτικής λογοτεχνίας. Πολλά από τα βιβλία δεν θα εκδίδονταν, εάν οι εκδοτικοί οίκοι δεν μπορούσαν να αποκομίσουν κέρδη με μπέστσελλερ τα οποία επιδοτούν άλλα προϊόντα εκδοτικών οίκων. Η ποικιλία στη λογοτεχνία αποτελεί μία ένδειξη πνευματικής αυτονομίας. Όπως κάθε συνοικία χρειάζεται να εφοδιάζεται με αντικείμενα της καθημερινής ζωής από καταστήματα της περιοχής, έτσι και ο βιβλιοπώλης συμβάλλει στον πνευματικό εφοδιασμό της περιοχής. Είναι για το μυαλό ό, τι και το «Greiίler» ή το «Tante-Emma-Laden», δηλαδή το μαγαζάκι της γειτονιάς. Και ζητώ συγγνώμη από τους μεταφραστές για τις ιδιόμορφες εκφράσεις που χρησιμοποίησα για να αποδώσω τον όρο αυτό όπως είναι γνωστός στην Αυστρία και στη Γερμανία.
<P>
Σε αντίθεση με τα σούπερ μάρκετ χάρτου, ο βιβλιοπώλης παρέχει υπηρεσίες όπως την ανάλογη με τον ειδικό τομέα ενημέρωση ή παραγγελία έργων που δεν συγκαταλέγονται απαραιτήτως σε αυτά που σπάνε τα ταμεία. Δίχως καθορισμένες τιμές δεν θα μπορούσε όμως να επιβιώσει ο βιβλιοπώλης, διότι σε αντίθεση με τις μεγάλες αλυσίδες δεν μπορεί να αγοράζει με τόσο ευνοϊκές τιμές και επομένως δεν μπορεί παρά να πουλήσει κι ακριβότερα. Εκτός από αυτό, η επιβολή δεσμευτικών τιμών στα βιβλία δεν αποτελεί κάτι υποχρεωτικό. Υπάρχουν βιβλία που εισάγονται στην αγορά και χωρίς δέσμευση της τιμής. Ήδη μετά την πάροδο ενός έτους υπάρχει σε πολλές περιπτώσεις μία κατά πολύ φθηνότερη έκδοση σε σχήμα βιβλίου τσέπης· υπάρχουν οι λευκές εβδομάδες βιβλίου, υπάρχει το σύγχρονο παλαιοπωλείο βιβλίων, επομένως υπάρχουν πολλές δυνατότητες να μειωθούν με ταχύτατο βασικά ρυθμό οι δεσμευμένες τιμές.
<P>
Όταν κρατώ ψηλά ένα βιβλίο όπως αυτό εδώ, τότε έχω φυσικά στα χέρια μου πρώτα από όλα ένα προϊόν. Μόλις όμως ξεφυλλίσω το έργο και αρχίσω να το διαβάζω, δεν χρησιμοποιώ πλέον οποιαδήποτε οικιακή συσκευή, αλλά κάνω χρήση της πολιτιστικής τεχνικής της ανάγνωσης με σκοπό να ενημερωθώ. Στην περίπτωση αυτή πρόκειται για ένα βιβλίο του συναδέλφου μου Paul Rόbig που αναφέρεται στην τηλεπικοινωνία, πράγμα που είναι αρκετά «βαρύ» στην ανάγνωση. Ενδεχομένως το παίρνω όμως και για να διασκεδάσω, για να μορφωθώ, και ενίοτε και για να εξοργισθώ, όπως και να έχει το πράγμα όμως για να αποκτήσω γνώσεις.
<P>
Όσο θεωρούμε προϊόν ένα βιβλίο, είναι και εντελώς δικαιολογημένο να καταπολεμούμε ή να καταργούμε την επιβολή δεσμευτικών τιμών - άσχετα αν αυτό γίνεται σε εθνικό ή διαμεθοριακό επίπεδο. Ωστόσο, αυτό θα αποτελούσε μία άκρως περιορισμένη θεώρηση που δεν ανταποκρίνεται στην πραγματική αξία των βιβλίων. Αποφασιστικής σημασίας για την εκπροσώπηση του χαρακτήρα ενός βιβλίου δεν είναι, όπως και να το κάνουμε, το περιτύλιγμα, αλλά το περιεχόμενο, και αυτό υπάγεται σαφώς στον τομέα του πολιτισμού, της επιστήμης. Δεν είναι ότι αγοράζουμε βιβλία απαραιτήτως ή πάντα λόγω μιας όμορφης εικόνας στο εξώφυλλο, αλλά προπάντων επειδή θέλουμε να διαβάσουμε το τυπωμένο κείμενο.
<P>
Η ποικιλία στην αγορά του βιβλίου αποτελεί έκφραση του ανεπτυγμένου πολιτισμού μιας χώρας και ενός γλωσσικού χώρου. Για να υπάρξει όμως αυτή η ποικιλία, χρειάζεται και η ποικιλία σε εκδοτικούς οίκους και βιβλιοπωλεία. Δεν γίνεται μπέστσελλερ κάθε βιβλίο. Υπάρχουν όπως και να το κάνουμε και έργα που απευθύνονται σε ένα μόνον ειδικό κοινό ή σε μία ειδική ομάδα ενδιαφερομένων.Δεν μπορεί να κερδίσει κανείς χρήματα με μικρούς αριθμούς αντιτύπων. Αυτό πρέπει να συμβαίνει με τα έργα εκείνα που έχουν και μεγάλη ζήτηση. Αυτά τα μπέστσελλερ επιδοτούν στο σύστημα την ποικιλία που είναι απαραίτητη από άποψη πολιτιστικής πολιτικής.
<P>
Όταν ένας επιχειρηματίας κατορθώνει σήμερα με μία πολύ καλή στρατηγική προώθησης να πουλήσει μία τετράγωνη χύτρα σούπας και στη συνέχεια αναγκάζονται να κλείσουν τα μαγαζιά τους όλοι οι παραγωγοί στρογγυλών χυτρών, τότε αυτό δεν επηρρεάζει τη γαστρονομική ποικιλία. Όμως κάθε εκδοτικός οίκος που αναγκάζεται να κλείσει σημαίνει μία απώλεια βιβλίων τα οποία δεν πρόκειται πλέον να εκδοθούν, επειδή αποτελεί γεγονός ότι ακολουθούν άλλα προγράμματα κάποιοι άλλοι εκδοτικοί οίκοι. Κάθε βιβλιοπώλης που αναγκάζεται να κλείσει το κατάστημά του, επειδή δεν μπορεί να ανταγωνισθεί τη φθηνή προσφορά ενός μεγαλεμπόρου χάρτου, είναι μία απώλεια για τον πνευματικό συνοικιακό εφοδιασμό της περιοχής.
<P>
Κύριε Επίτροπε, θα έχετε κατανόηση για το γεγονός ότι σας παρακαλούμε - και ξέρω ότι ασφαλώς μας υποστηρίζει όλο σχεδόν το Κοινοβούλιο - να λάβετε πραγματικά υπόψη τους συλλογισμούς του Κοινοβουλίου, ώστε να υπολογισθεί πραγματικά αυτή η πολιτιστική διάσταση της ηπείρου μας.

<SPEAKER ID=51 NAME="Larive">
Κύριε Πρόεδρε, μερικές φορές φαίνεται ότι αυτό που ενδιαφέρει την Ευρώπη είναι ένα μόνο πράγμα: η οικονομία μας. Εάν όλα πάνε καλά με το ευρώ, η ολοκλήρωση βρίσκεται κοντά μας. Και αυτό τη στιγμή που υπάρχουν τόσα άλλα πράγματα στην Ευρώπη που της προσδίδουν μοναδικό χαρακτήρα στα μάτια των πολιτών της. Έτσι, στην παράγραφο της Συνθήκης που αναφέρεται στο πολιτισμό, το άρθρο 128, τονίζεται ότι η Ευρώπη αφορά πολύ περισσότερα πράγματα από την οικονομία. Η συζήτηση για τις δεσμευτικές τιμές των βιβλίων εξακολουθεί να μας απασχολεί. Η Επιτροπή τήρησε μέχρι στιγμής μια ιδιαίτερα μονομερή στάση επιλέγοντας την οικονομική προοπτική για τον καθορισμό της θέσης της. Η Επιτροπή καταφέρεται σήμερα τόσο κατά των δεσμευτικών τιμών μεταξύ Γερμανίας και Αυστρίας, όσο και κατά των δεσμευτικών τιμών στην ίδια την Ολλανδία. Ο ισχυρισμός που προβάλλεται είναι ότι αυτό αντίκειται στις διατάξεις της συνθήκης περί ανταγωνισμού. Εδώ και χρόνια προσπαθώ, μαζί με πολλούς συναδέλφους μου, μέσω γραπτών ερωτήσεων, άρθρων, επιστολών και ψηφισμάτων να προωθήσω μια αξιολόγηση των δεσμευτικών τιμών των βιβλίων η οποία θα στηρίζεται σε μια ισορροπημένη βάση και σε οικονομικά αλλά και πολιτιστικά επιχειρήματα. Τα πλεονεκτήματα της προσέγγισης αυτής περιέγραψαν διεξοδικά οι δύο συνάδελφοι που προηγήθηκαν. Σας ζητώ όμως να σκεφτείτε και τις μικρές γλωσσικές περιοχές, όπου η προσφορά βιβλίων στα βιβλιοπωλεία είναι πάρα πολύ σημαντική και πρέπει να είναι μεγάλη, έτσι ώστε να εξασφαλισθεί η πολιτιστική πολυμέρεια στα ειδικά βιβλία που πρέπει να είναι διαθέσιμα, και όχι μόνο στα best-seller τα οποία πωλούνται έτσι κι αλλιώς. Αναφέρομαι στα λόγια αλλά και στις πράξεις μιας πολιτικής για την προαγωγή των μικρών και μικρομεσαίων επιχειρήσεων. Όπως είπε ήδη ένας συνάδελφος, μόλις καταργήσουμε τις δεσμευτικές τιμές των βιβλίων, τα μικρά βιβλιοπωλεία θα εξαφανιστούν. Κοιτάχτε τι συνέβη στο Ηνωμένο Βασίλειο. Εν ολίγοις, οι δεσμευτικές τιμές των βιβλίων προάγουν την πολιτιστική πολυμέρεια στην Ευρώπη χωρίς να είναι απαραίτητο να προσφέρονται επιχορηγήσεις. Το επιχείρημα αυτό θα πρέπει να πείθει τον Επίτροπο. Όχι στη συγκέντρωση η οποία αποβαίνει σε βάρος της πολιτιστικής πολυμέρειας. Μειονεκτήματα: από μελέτες προκύπτει ότι η ύπαρξη δεσμευτικών τιμών για τα βιβλία δεν έχει οικονομικές συνέπειες για την αγορά. Εάν λοιπόν υπάρχουν σημαντικά πολιτιστικά πλεονεκτήματα, για ποιο λόγο να τις καταργήσουμε; Ευτυχώς, και χαιρόμαστε γι'αυτό, η Επιτροπή αποφάσισε να περιμένει με την οριστική απόφασή της όσον αφορά την γερμανοαυστριακή και την ολλανδική υπόθεση, έως ότου γνωστοποιηθούν τα αποτελέσματα της μελέτης αυτής. Αυτό το είχα ζητήσει ρητώς με γραπτές ερωτήσεις που υπέβαλα. Τώρα, συνάδελφοι, φαίνεται ότι υπάρχει περίπτωση να αλλάξουν τροπή τα πράγματα. Λέω ότι φαίνεται, επειδή δεν έχουν ληφθεί ακόμη οριστικές αποφάσεις.
<P>
Σε επιστολή που απηύθυναν στους Υπουργούς Πολιτισμού με αφορμή μία μελέτη, οι Επίτροποι Van Miert και Oreja γνωστοποίησαν ότι, για πολιτιστικούς λόγους, υπάρχει η δυνατότητα να διατηρηθούν οι δεσμευτικές τιμές βιβλίων, ακόμη και στην περίπτωση διασυνοριακών συμφωνιών στην ίδια γλωσσική περιοχή. Η Επιτροπή θα αφήσει ανέπαφες εθνικές ρυθμίσεις, όπως αυτές που ισχύουν στην Ολλανδία, εάν αποδειχθεί ότι δεν υπάρχουν αξιοσημείωτες συνέπειες για το εμπόριο μεταξύ των κρατών μελών. Επιδοκιμάζουμε απερίφραστα την εξέλιξη αυτή. Ελπίζω ότι ο Επίτροπος Van Miert θα ακολουθήσει αυτή τη γραμμή στις αποφάσεις που θα λάβει στις αρχές του προσεχούς έτους.
<P>
Με τη σύσταση συμβουλευτικής επιτροπής για το βιβλίο συμφωνεί και η πολιτική μου ομάδα. Ένα μόνιμο συμβουλευτικό όργανο, το οποίο θα αποτελείται από εκπροσώπους όλων των ενδιαφερόμενων τομέων και θα επικουρεί την Επιτροπή είναι χρήσιμο. Ελπίζω ολόψυχα να συνειδητοποιήσει η Επιτροπή το πνεύμα του κοινού ψηφίσματος των πέντε πολιτικών ομάδων, στις οποίες συμπεριλαμβάνεται φυσικά και η ευρωπαϊκή ομάδα των φιλελευθέρων. Δεν είναι η πρώτη φορά. Είμαστε ανέκαθεν σαφείς. Οι δεσμευτικές τιμές βιβλίων, και πέραν των συνόρων στην ίδια γλωσσική περιοχή, πρέπει να επιτρέπονται με βάση μια απαλλαγή σύμφωνα με το άρθρο 85, παράγραφος 3 της Συνθήκης, προς όφελος των πολιτών.
<P>
Η τελευταία φράση μου δεν χρειάζεται να μεταφραστεί από τους διερμηνείς: Why do we only support agriculture and don·t want to do anything for culture.

<SPEAKER ID=52 NAME="Voggenhuber">
Κύριε Πρόεδρε, κυρίες και κύριοι, κύριε Επίτροπε van Miert, φυσικά γνωρίζω πως η αόρατη χείρα της αγοράς που λύνει και κυβερνά τα πάντα δεν θα μπορούσε να βρει κάποια ευσεβέστερη ομάδα απ' ότι είναι η Επιτροπή. Αυτή είναι το Βατικανό, τρόπος του λέγειν, του ελεύθερου ανταγωνισμού, και γνωρίζω βέβαια ότι εσείς προσωπικά είστε ο μέγας ιεροεξεταστής αυτής της ελεύθερης οικονομίας της αγοράς. Φυσικά, γνωρίζω επίσης ότι το αυστηρό βλέμμα του μέγα αυτού ιεροεξεταστού πλανάται καθημερινά πάνω από την ευρωπαϊκή αγορά για να εντοπίσει κάθε λογής αιρετικούς, τάσεις καρτελοποίησης και οχλήσεις του ιερού ανταγωνισμού, και μόλις το αυστηρό του βλέμμα πέσει πάνω σε οποιαδήποτε διαταραχή, πάνω σε οποιονδήποτε που θα ήθελε μάλιστα να σταθεί εμπόδιο σε αυτήν την αόρατη δύναμη της αγοράς, εισάγεται η διαδικασία της ιεράς εξέτασης.
<P>
Εύχομαι να είχατε μερικές φορές αυτήν την οξυδέρκεια, κύριε Επίτροπε, για θέματα της προστασίας του περιβάλλοντος, του κοινωνικού τομέα ή των δικαιωμάτων των πολιτών. Δυστυχώς, σ·αυτά η Επιτροπή δεν θεωρεί τον εαυτό της μέγα ιεροεξεταστή αυτής της Ένωσης. Τώρα λοιπόν το βλέμμα της έπεσε πάνω σε ένα μικρό αντικείμενο ονόματι βιβλίο. Το βλέμμα της διαπίστωσε τώρα αναμφισβήτητα ότι συμβαίνουν μιαρά πράγματα με αυτό. Αυτό αποτελεί και το κοινό σας σημείο με την ιστορία του Βατικανού. Τοποθετείτε τώρα αυτό το βιβλίο στο ευρετήριο του ελεύθερου ανταγωνισμού, επειδή δεν το χειρίζεται σωστά ο άνθρωπος. Δεν το πωλεί με τον ρυθμό που πωλεί πινέζες ή ηλεκτρονικούς υπολογιστές, αλλά διατηρεί με αυτό μια σχέση σύνθετη, τελείως αδιαφανή, για να μην πούμε επαίσχυντα ερωτική.
<P>
Αξιότιμε κύριε Επίτροπε, όταν ο Μπέκετ έλαβε το βραβείο Νόμπελ για το έργο του «Περιμένοντας τον Γκοντό» πωλήθηκαν μόνον 300 αντίτυπα του βιβλίου αυτού στο γερμανόφωνο χώρο. Καταλαβαίνω πως είστε της γνώμης ότι δεν αξίζει ο κόπος και ότι θα ήταν σίγουρα καλύτερο να μην είχαν εκδοθεί αυτά τα 300 αντίτυπα, εφόσον προφανώς δεν υπάρχει μάλλον ζήτηση για αυτά. Ναι μεν έχετε δίκιο, το βιβλίο έχει κάτι κοινό με το προϊόν, αφού είναι και αυτό μία προσφορά· όμως δεν υποτάσσεται στη ζήτηση. Η αναζήτηση αναγνωστών που κάνει ένα βιβλίο είναι μπερδεμένη και μυστηριώδης. Μερικές φορές παίρνει δεκαετίες, και φρονώ πως είναι απολίτιστο να περιορίζεται αυτή η περίπλοκη αναζήτηση σε μια απλή συνάρτηση της αγοράς, και ό, τι είναι απολίτιστο, γίνεται γρήγορα και βάρβαρο.

<SPEAKER ID=53 NAME="Van Miert">
μέλος της Επιτροπής. (NL) Επιτρέψτε μου να μιλήσω στη γλώσσα μου. Είναι αλήθεια ότι είναι πλεονέκτημα να μιλάει κανείς πολλές γλώσσες. Αυτό συνέβη και στην Ευρώπη και το γεγονός ότι οι άνθρωποι μιλούν πολλές γλώσσες έχει να κάνει και με την πολιτιστική διάσταση. Όντως, το θέμα έχει σχέση με τον πολιτισμό. Αυτό το απευθύνω προς εκείνους που πιστεύουν ότι πρέπει κανείς να μιλάει μία γλώσσα για να θεωρείται καλλιεργημένος. Κολακεύομαι βεβαίως που με συγκρίνετε με τον Πάπα. Δυστυχώς υπάρχει ήδη ένας άλλος υποψήφιος. Πληροφορούμαι ότι τη θέση του Πάπα θέλει να καταλάβει και ο Oscar Lafontaine. Δεν θα ήθελα λοιπόν να αναμετρηθώ μαζί του ούτε και να τον ανταγωνιστώ. Ας αφήσουμε λοιπόν τα πράγματα όπως έχουν. Θα ήθελα λοιπόν να αναφέρω πως έχουν τα πράγματα.
<P>
Κατά πρώτον, η στάση της Επιτροπής, την οποία συμμερίζομαι και εγώ, είναι ακριβώς η ίδια με τη στάση που είχε στο παρελθόν, η οποία επικυρώθηκε επανειλημμένα από τη νομολογία του Δικαστηρίου. Το πρωταρχικό καθήκον της Επιτροπής είναι πράγματι να φροντίσει να γίνεται σεβαστή η νομολογία του Δικαστηρίου στις περιπτώσεις αυτές. Είναι πολύ εύκολο να προφασίζεται κανείς τον πολιτισμό για να ζητήσει να μην γίνεται σεβαστός ο νόμος. Συνεπώς, κατ'αρχάς, έχουμε καθήκον να μεριμνούμε ώστε να γίνονται σεβαστές οι αποφάσεις που έχει εκδώσει σε επανειλημμένες περιπτώσεις το Δικαστήριο. Κατά δεύτερον, επιτρέψτε μου να σας υπενθυμίσω ότι δεν ήταν επειδή πήρε το μάτι μου μια μέρα ένα βιβλίο, αλλά ότι κινηθήκαμε επειδή έγιναν καταγγελίες και συγκεκριμένα από την Αυστρία. Καταγγελίες του Libero, καταγγελίες ορισμένων πανεπιστημίων τα οποία αντιμετώπιζαν πραγματικά δυσκολίες με την αλματώδη αύξηση των τιμών των βιβλίων που έπρεπε να αγοράζουν. Συνεπώς, οι καταγγελίες προέρχονταν και από τους επιστημονικούς κύκλους, αλλά και από άλλα βιβλιοπωλεία. Εάν υπάρχουν καταγγελίες, η Επιτροπή πρέπει να τις εξετάζει. Αυτό συμπεριλαμβάνεται στην αποστολή και τα καθήκοντά μας. Τι είδους νομοθεσία θα ήταν αυτή αν θα μπορούσα να πω ότι παραμερίζω τις καταγγελίες και δεν θα τις εξετάσουμε. Τι θέλετε τώρα; Ας είμαστε και λίγο ειλικρινείς, ζούμε σε ένα κράτος δικαίου και σε μία ευνομούμενη κοινωνία.
<P>
Κατά δεύτερον, σε καμία άλλη περίπτωση - και το λέω αυτό επειδή είμαι ήδη επί έξι χρόνια υπεύθυνος για την πολιτική ανταγωνισμού - δεν διαθέσαμε τόσο χρόνο και τόση ενέργεια για να συζητήσουμε με τους ενδιαφερόμενους. Προσωπικά έκανα κάτι το οποίο ίσως να ήταν λανθασμένο από νομική άποψη. Μια φορά, εξέδωσα ένα διοικητικό έγγραφο για να τεθεί η υπόθεση στο αρχείο, για ορισμένο χρόνο, για να έχουμε αρκετό καιρό, μερικά χρόνια, για να συζητήσουμε το θέμα και να βρούμε λύσεις που είναι ορθές και από νομική άποψη. Ποιο ήταν το ευχαριστώ γι'αυτή την καλή χειρονομία της Επιτροπής; Κατά πρώτον, ορισμένες προϋποθέσεις που είχαν τεθεί δεν έγιναν σεβαστές από τους εκδότες και, κατά δεύτερον, για δύο ή τρία χρόνια -πιστεύω ότι ήταν τρία- αντί να αναζητούν μία λύση, το μόνο που έκαναν ήταν να ασκούν πολιτική πίεση και να σχηματίζουν παντού λόμπι. Αυτό με στόχο να κλείσει η Επιτροπή τα μάτια της μπροστά στην κατάσταση αυτή και, εκτός άλλων, μπροστά στις αποφάσεις του Δικαστηρίου. Προσωπικά δεν έχω αυτή την πρόθεση. Αυτό πρέπει να είναι απολύτως σαφές. Αυτό που έχουμε πρόθεση να κάνουμε, και αυτό το λέγαμε πάντα, είναι να λάβουμε υπόψη τόσο την πολιτιστική διάσταση του θέματος όσο και τα γεγονότα όπως έχουν, και όχι όπως παρουσιάζονται, αλλά όπως έχουν, στην πραγματικότητα. Ήδη τότε, το Δικαστήριο, και παραθέτω τα λόγια του Γενικού Εισαγγελέα Lenz:
<P>
«Το ίδιο ισχύει για τις αναφορές στο γεγονός ότι, κατά την έγκριση της απόφασής της, η Επιτροπή έπρεπε να λάβει υπόψη της τις πολιτιστικές πτυχές της παρούσας υπόθεσης. Η υποχρέωση να ληφθούν υπόψη οι πτυχές αυτές απέρρεε ήδη από τη νομολογία του Δικαστηρίου βάσει της συνθήκης για την Ευρωπαϊκή Ένωση. Αυτή η υποχρέωση εγγράφεται στο εξής ρητά στη συνθήκη ΕΚ. Ωστόσο, όπως προκύπτει από το σημείο 75 της απόφασής της, η Επιτροπή δεν αγνόησε καθόλου τις πολιτιστικές αυτές πτυχές».
<P>
Αυτό λέει το Δικαστήριο. Ας κοιτάξουμε τώρα τα γεγονότα. Κατά πρώτον: προβάλλεται ο ισχυρισμός ότι, εάν δεν διατηρηθεί το σύστημα αυτό, θα καταφερθεί σοβαρό πλήγμα στη δημοσίευση πολύτιμων βιβλίων και συγγραμμάτων. Αυτό με εκπλήσσει, γιατί υπάρχουν πάρα πολλές χώρες στον κόσμο όπου δεν ισχύουν δεσμευτικές τιμές για τα βιβλία, όπως οι Ηνωμένες Πολιτείες Αμερικής, και σήμερα το Ηνωμένο Βασίλειο καθώς και ορισμένες άλλες ευρωπαϊκές χώρες. Σε άλλες χώρες, το σύστημα αυτό καταργείται σταδιακά. Επιτρέψτε μου να ρωτήσω εάν πιστεύετε ότι στις χώρες αυτές δεν υπάρχει αξιόλογη παραγωγή συγγραμμάτων. Επιτρέψτε μου επίσης να υπενθυμίσω στο Σώμα ότι τα λογοτεχνικά έργα που δημοσιεύθηκαν στη Γερμανία είναι κατά 40 % έως 45 % μεταφράσεις, κυρίως από τις αγγλοσαξονικές χώρες. Αυτά είναι τα γεγονότα. Στη συνέχεια θα ήθελα να ρωτήσω το εξής: εάν το σύστημα αυτό είναι τόσο πολύτιμο, για ποιο λόγο δεν επιβάλλεται στους εκδότες η υποχρέωση να ενεργούν κατ'αυτόν τον τρόπο. Δεν υπάρχει καμία απολύτως υποχρέωση. Υπάρχει ένας εκδότης ο οποίος εδώ και χρόνια δεν έχει εκδώσει κανένα λογοτεχνικό βιβλίο ή αξιόλογο σύγγραμμα, ο οποίος απολαμβάνει επίσης τα πλεονεκτήματα των δεσμευτικών τιμών για τα βιβλία. Δεν υπάρχει καμία απολύτως υποχρέωση. Αντί να υποχρεωθούν οι εκδότες που απολαμβάνουν τα πλεονεκτήματα της δεσμευτικής τιμής βιβλίων να εκδίδουν αξιόλογα έργα, δεν υπάρχει σήμερα καμία απολύτως υποχρέωση.
<P>
Μετά, προβάλλεται ο ισχυρισμός ότι, με τις δεσμευτικές τιμές βιβλίων, υπάρχει αρκετή ποικιλία τίτλων. Λυπάμαι, αλλά αυτό δεν αποδεικνύεται από τα γεγονότα. Είτε υπάρχουν είτε δεν υπάρχουν δεσμευτικές τιμές για τα βιβλία, στην αγορά διατίθενται ολοένα και περισσότερα έργα. Αυτό έχει σχέση με την τεχνολογία. Σήμερα, η παραγωγή βιβλίων είναι ευκολότερη και μάλιστα σε λιγότερα αντίτυπα από το παρελθόν. Είτε υπάρχουν είτε δεν υπάρχουν δεσμευτικές τιμές για τα βιβλία, αυτή είναι η τάση που παρατηρείται. Για το λόγο αυτό οι δεσμευτικές τιμές για τα βιβλία δεν είναι απαραίτητες. Αυτό άλλωστε παρατηρείται ούτως ή άλλως ως γενική τάση. Επαναλαμβάνω ότι πρέπει να αποδεχόμαστε την πραγματικότητα, επειδή πριν επιτρέψουμε μία εξαίρεση πρέπει να εξετάζουμε τα επιχειρήματα και τα γεγονότα, ώστε να μπορούμε να αντιταχθούμε στις αποφάσεις του Δικαστηρίου εάν προκύπτουν νέα στοιχεία τα οποία μας επιτρέπουν να αποδείξουμε το αντίθετο. Διαφορετικά όχι.
<P>
Λέγεται επίσης ότι, εάν καταργηθούν οι δεσμευτικές τιμές, θα κλείσουν πολλά μικρά βιβλιοπωλεία. Κυρίες και κύριοι, κοιτάχτε τι συμβαίνει σε όλες τις χώρες. Η μείωση του αριθμού των μικρών βιβλιοπωλείων παρατηρείται παντού, και στις χώρες όπου ισχύουν δεσμευτικές τιμές, και στην Ολλανδία και στη Γαλλία, παντού. Αυτή είναι η σημερινή τάση. Διαπίστωσα με έκπληξη ότι ακόμη και σε μία πρόσφατη έκθεση που καταρτίστηκε με αντικείμενο την κατάσταση στο Ηνωμένο Βασίλειο από τον Francis Fishwick αναφέρει τα εξής: δεν ξέρω αν αληθεύει, δεν ισχυρίζομαι ότι είναι αλήθεια, και το λέω αυτό για να καταλαβαινόμαστε. Αυτή η πολύ πρόσφατη έκθεση λέει λοιπόν τα εξής: The main gain from abondonment of retail price maintenance in the UK has been an improvement in distribution, particularly trough smaller booksellers who are now able to replenish stocks and fulfil special orders in a very short time trough an expanded and revilatised wholesale system.
<P>
Κυρίες και κύριοι, οι μικροί βιβλιέμποροι έχουν δεθεί χειροπόδαρα. Εάν ένα βιβλίο δεν πουλιέται καλά, γιατί να μη μπορούν να το προσφέρουν σε χαμηλότερες τιμές; Γιατί; Για ποιο λόγο πρέπει να υποχρεώνονται να τα στοιβάζουν στην αποθήκη τους; Γιατί να μην τους δώσουμε μια ευκαιρία; Εάν αυτό που μας ενδιαφέρει είναι οι μικροί βιβλιέμποροι, για ποιο λόγο να μην τους επιτρέψουμε να μειώσουν τις τιμές περισσότερο απ'ό, τι οι μεγαλέμποροι; Ο ισχυρισμός που προβάλλεται είναι ότι εφαρμόζεται μια πολιτική προς το συμφέρον των μικρών βιβλιεμπόρων. Αυτό όμως δεν συμβαίνει.
<P>
Επιτρέψτε μου να επισημάνω ότι, στις χώρες στις οποίες ισχύουν δεσμευτικές τιμές για τα βιβλία, όπως είναι η Γαλλία, το 25 % των βιβλίων πωλείται σήμερα από υπεραγορές. Στην Ισπανία, όπου ισχύουν δεσμευτικές τιμές, τα φθηνότερα βιβλία πωλούνται σε περίπτερα, και το μερίδιο της αγοράς αυξάνεται. Αυτό επειδή το δύσκαμπτο σύστημα οδηγεί όλο και πιο συχνά σε πρακτικές που αποσκοπούν στην παράκαμψή του. Αναφερθήκατε στο θέμα της συγκέντρωσης επιχειρήσεων. Στην Ολλανδία, η Επιτροπή αντιτάχθηκε σε μία μεγάλη συγκέντρωση. Έτσι δεν είναι; Η συγκέντρωση στην οποία αναφέρομαι αφορούσε μεγάλες επιχειρήσεις που είναι όλες γνωστές: Elsevier, Wolters, Kluwer, και παρεμποδίστηκε με τη δράση της Επιτροπής. ·Οπως φαίνεται, θα πρέπει σύντομα να ασχοληθούμε με τη νέα κίνηση των Bertelsmann και Springer. Η συγκέντρωση και από την άποψη των δεσμευτικών τιμών για τα βιβλία, συνεχίζεται ούτως ή άλλως. Το μοναδικό όργανο το οποίο μπορεί ενδεχομένως να προβάλλει αντίσταση είναι η Επιτροπή. Ο Πάπας, το Βατικανό, αυτή είναι η πραγματικότητα.
<P>
Κυρίες και κύριοι, αναλογιστήκατε καμιά φορά πώς θα έχουν τα πράγματα αύριο όσον αφορά το Internet; Τι λέει μια επιχείρηση όπως η Bertelsmann, η οποία επωφελείται στη Γερμανία από τις δεσμευτικές τιμές που ισχύουν για τα βιβλία; «Θέλω να είμαι η πρώτη επιχείρηση στον κόσμο όσον αφορά τις πωλήσεις βιβλίων μέσω του Internet». Δεν έχω αντίρρηση. Οι ενδιαφερόμενοι θα πρέπει όμως να έχουν την ειλικρίνεια να εξετάσουν τις συνέπειες. Το Κοινοβούλιο καταθέτει συχνά ψηφίσματα για να προωθήσει την εξέλιξη αυτή. Τη στιγμή που επιχειρήσεις στις χώρες αυτές κινούνται στην αγορά και προσπαθούν να κερδίσουν ένα όσο γίνεται πιο μεγάλο μερίδιο, εδώ γίνεται μια προσπάθεια να παρεμποδιστεί η εξέλιξη αυτή. Πιστεύω ότι πρέπει να ανοίξουμε τα μάτια μας και να δούμε τι συμβαίνει στην πραγματικότητα.
<P>
Αυτή είναι η συζήτηση που θα ήθελα να διεξαχθεί. Αυτό ζητώ εδώ και χρόνια και δεν έχει ακόμη συμβεί. Προβάλλονται προκατειλημμένες ιδέες. Ορισμένοι υπερασπίζονται «ιερές αγελάδες». Ορισμένοι άλλοι αποφεύγουν να συζητήσουν με βάση την πραγματικότητα. Είμαι πάντα διατεθειμένος - και αυτό το έχω δηλώσει κατ'επανάληψη - να αναζητήσω και όσον αφορά την πολιτιστική παράγραφο λύσεις οι οποίες να έχουν διασυνοριακό χαρακτήρα, γιατί η συζήτηση δεν αφορά τα εθνικά καθεστώτα. Η Επιτροπή το έχει αποδεχθεί αυτό προ πολλού. Δεν είναι αυτό το θέμα. Το θέμα είναι οι διασυνοριακές επιπτώσεις ή πρακτικές οι οποίες ήταν εντελώς απαράδεκτες, όπως συνέβη στην Ολλανδία. Πρόκειται για ένα σύστημα προστατευτισμού προς όφελος των ολλανδικών επιχειρήσεων. Πώς μπορεί να αναμένεται από την Επιτροπή να συμμετέχει στην κατάσταση αυτή λες και δεν πρόκειται για οικονομικά συμφέροντα; Αυτή είναι η πραγματικότητα. Αν θέλετε να γίνει συζήτηση, είμαι στη διάθεσή σας. Το ίδιο κάνω άλλωστε εδώ και πέντε χρόνια όσον αφορά το διάλογο με τους εκδότες. Όμως, το μόνο που γίνεται είναι να ασκείται πολιτική πίεση, ώστε να υποχρεωθεί η Επιτροπή να κλείσει τα μάτια της μπροστά στις αποφάσεις του Δικαστηρίου και στα γεγονότα. Αυτό δεν είμαι διατεθειμένος να το κάνω!

<SPEAKER ID=54 NAME="von Wogau">
Κύριε Πρόεδρε, κύριε Επίτροπε van Miert, αγαπητοί συνάδελφοι, ο κ. Voggenhuber μόλις χαρακτήρισε μέγα ιεροεξεταστή του ανταγωνισμού τον Επίτροπο van Miert. Aυτό είναι βέβαια μία πολύ ωραία εικόνα για τον Karel van Miert. Πιστεύω πως δεν ανταποκρίνεται εντελώς στην πραγματικότητα, διότι πιστεύω πως αυτό που κάνει ο Karel van Miert είναι μία υπηρεσία για τους ανθρώπους στην Ευρωπαϊκή Ένωση. Σε τι χρησιμεύει βασικά ο ανταγωνισμός; Ο ανταγωνισμός χρησιμεύει στη διάσπαση της ισχύος των μονοπωλίων, στην ύπαρξη διαφόρων πλειοδοτών για αγαθά και υπηρεσίες και στην εξυπηρέτηση με τον τρόπο αυτό υπό ευνοϊκούς όρους των ανθρώπων με αυτά τα αγαθά και αυτές τις υπηρεσίες, και σε αυτά συγκαταλέγονται και τα βιβλία. Μέχρι αυτό το σημείο συμφωνώ με τον Karel van Miert.
<P>
Για τον λόγο αυτό δεν θα τον χαρακτήριζα και μέγα ιεροεξεταστή, αλλά ένα είδος διαιτητού ο οποίος έχει πάντα την έγκρισή μας, ειδικότερα όταν μάχεται κατά των μονοπωλίων στην υπηρεσία του ανθρώπου. Είμαι κατά της ύπαρξης ενός μόνον πλειοδότη για ορισμένα αγαθά και ορισμένες υπηρεσίες, επειδή αυτό οδηγεί στο να βρισκόμαστε αντιμέτωποι με αυτόν ανίσχυροι ως πολίτες και ως καταναλωτές. Γι' αυτόν τον λόγο θα ήθελα κι εγώ ως πρόεδρος της Επιτροπής Οικονομικής, Νομισματικής και Βιομηχανικής Πολιτικής να εκφράσω ρητώς την εκτίμησή μου για το έργο που προσφέρει ο Karel van Miert. Στην Οικονομική Επιτροπή διεξάγουμε ουκ ολίγες συζητήσεις σχετικά με αυτά τα ζητήματα. Κάποιες φορές συμφωνούμε, κι άλλες πάλι διαφωνούμε. Αυτό εστί δημοκρατία.
<P>
Επ' ευκαιρία θα ήθελα να πω ότι έχω διαφορετική γνώμη από τον Karel van Miert όσον αφορά την επιβολή δεσμευτικών τιμών στα βιβλία. Εγώ προσωπικά τάσσομαι υπέρ της επιβολής δεσμευτικών τιμών για βιβλία. Αυτό έχει να κάνει με μία μακρά συζήτηση. Διερωτώμεθα επανειλημμένα αν θα πρέπει να χειριστούμε τα πολιτιστικά αγαθά με τον ίδιο τρόπο που χειριζόμαστε τα αγαθά και τις υπηρεσίες. Στο θέμα της τηλεόρασης παραδείγματος χάρη ήταν πολύ δύσκολο να απαντηθεί αυτό. Η τηλεόραση θεωρείται πολιτιστικό αγαθό. Αυτή είναι η επικρατούσα γνώμη. Ωστόσο, όταν ανοίγω την τηλεόραση, αμφιβάλλω κάποιες φορές αν μπορεί να χαρακτηρισθεί πολιτιστικό αγαθό αυτό το πράγμα. Στην περίπτωση των βιβλίων όμως δεν τίθεται ζήτημα αν αποτελούν ή όχι πολιτιστικό αγαθό ή αν ανήκουν αναπόσπαστα στην ευρωπαϊκή μας κουλτούρα. Θα έλεγα, όχι μόνον τα βιβλία, αλλά και τα μικρά βιβλιοπωλεία.
<P>
Εδώ πρέπει να δηλώσω και προσωπικό ενδιαφέρον. Τα μικρά βιβλιοπωλεία είναι τα μόνα καταστήματα λιανικού εμπορίου στα οποία περνώ ευχάριστα πολύ ώρα. Τα θεωρώ ένα σημαντικότατο μέρος του πολιτισμού μας. Πιστεύω πως αυτά τα μικρά βιβλιοπωλεία εξαρτώνται σε πολύ μεγάλο βαθμό από το ζήτημα αυτό της επιβολής δεσμευτικών τιμών στα βιβλία. Πιστεύω πως εδώ στην επιβολή δεσμευτικών τιμών για βιβλία συνίσταται πράγματι μια κάποια προστασία για τα μικρά αυτά βιβλιοπωλεία. Για τον λόγο αυτό είμαι της άποψης ότι θα έπρεπε να διατηρήσουμε την επιβολή δεσμευτικών τιμών στα βιβλία. Ως πρόεδρος της Επιτροπής Οικονομικής, Νομισματικής και Βιομηχανικής Πολιτικής θα χαιρόμουν πολύ, εάν ο Karel van Miert σκεπτόταν πάλι προσεκτικά αυτό το ζήτημα.

<SPEAKER ID=55 NAME="Van Bladel">
Μετά τη χθεσινοβραδινή αναταραχή που προκλήθηκε με τις τροπολογίες και τις ψηφοφορίες, ελπίζω ότι εσείς και ο Επίτροπος ολοκληρώσατε την ημέρα σας με ένα ποτήρι καλό κρασί από τη Γαλλία, τη Γερμανία, την Ισπανία, την Πορτογαλία ή την Ιταλία, δηλαδή με ένα γεωργικό προϊόν. Υποθέτω ότι δεν καθίσατε μετά μπροστά στον υπολογιστή για να περιπλανηθείτε στο Internet. Ίσως πήρατε να διαβάσετε ένα βιβλίο, ένα δείγμα λογοτεχνικής ομορφιάς που συναντά κανείς μόνο σε ποιοτικά βιβλία. Εάν όχι, θα ήθελα τώρα να παραθέσω ένα κομμάτι από ένα βιβλίο για να επαναφέρω στη μνήμη σας την ομορφιά, και σ'αυτό ζητώ από τους διερμηνείς να με ακολουθήσουν. Κύριε Πρόεδρε... «Βούρκωσαν τα μάτια μου από τις νοσταλγικές αναμνήσεις που είχα με τον παππού μου. Σηκώθηκα από τη μεγάλη δερμάτινη πολυθρόνα και άρχισα να περιφέρομαι στα δωμάτια του σπιτιού. Ήταν η μεγάλη βίλα που είχα αγοράσει όταν είχα μεγαλώσει, είχα θάψει τον παππού και τους συντρόφους του, είχα πλουτίσει και είχα εγκαταλείψει το χωριό. Αυτή η φράση «εσύ και ο Baruch έχετε ο ένας τον άλλο», συνέχισε να επανέρχεται στη μνήμη μου και αρνιόταν να καταποντιστεί στον πυθμένα της. Ακουσα τη βοή των κυμάτων, βγήκα έξω και με το πρόσωπο γυρισμένο προς την ακτή ξάπλωσα στο κουρεμένο γρασίδι».
<P>
Κύριε Πρόεδρε, πρόκειται για μια μετάφραση του ρωσικού μυθιστορήματος του Meir Shalev. Κύριε Πρόεδρε, με αφορμή την διατλαντική οικονομική συνεργασία, ειπώθηκαν πολλά αυτή την εβδομάδα σχετικά με την ανάγκη να προστατεύσουμε τον πολιτισμό μας. Σε άλλες συζητήσεις, για παράδειγμα για το θέμα της απασχόλησης, γίνεται διαρκώς αναφορά στην υποστήριξη των μικρών επιχειρηματιών, λόγω του σημαντικού ρόλου που διαδραματίζουν στον τομέα αυτό. Κύριε Πρόεδρε, κατά τη γνώμη μου και μετά από όλα όσα είπατε, η εγκατάλειψη των δεσμευτικών τιμών των βιβλίων ισοδυναμεί με τη θανατική καταδίκη των μικρών βιβλιεμπόρων, του ποιοτικού βιβλίου, της απασχόλησης. Τα μεγάλα συγκροτήματα επιχειρήσεων κατακυριεύουν τον τομέα διεξάγοντας πολέμους τιμών. Κύριε Πρόεδρε, στην περίπτωση της Ολλανδίας δεν μπορεί να γίνει λόγος για διασυνοριακή τιμολόγηση των βιβλίων, θέμα το οποίο εξετάζεται τώρα. Επικρατούν όμως ανησυχίες. Ο τομέας έχει ήδη ελευθερωθεί. Αλυσίδες επιχειρήσεων όπως η Bertelsmann και Smith διαθέτουν ήδη καταστήματα στο Αμστερνταμ και το Alkmaar. Κύριε Πρόεδρε, Κύριε Επίτροπε, δεν μπορούμε να επιτρέψουμε να μεγαλώνουν τα παιδιά μας με Αστερίξ, τηλεοπτικές σειρές, ηλεκτρονικό ταχυδρομείο, Internet, βραστό ρύζι και πατάτες, χωρίς να εμβαθύνουν σε ένα καλό βιβλίο. Ανησυχώ. Κύριε Επίτροπε, δεν σας βλέπω σα μεγάλο ιεροεξεταστή. Σας βλέπω περισσότερο, όπως είπε και ο κ. Von Wogau, ως διαιτητή. Είπατε: η ελευθέρωση πρέπει να αξιοποιηθεί, δεν πρέπει όμως να υπερβούμε τα όρια. Όπως είπε και ο συνάδελφος από την άλλη πτέρυγα του Σώματος, η ελευθέρωση δεν αποτελεί αυτοσκοπό.
<P>
Κύριε Πρόεδρε, Κύριε Επίτροπε, είπατε ήδη πολλά για την κατάσταση που επικρατεί στην Ολλανδία. Επειδή η έρευνα για τις δεσμευτικές τιμές βιβλίων στην Ολλανδία δεν έχει ακόμη ολοκληρωθεί θα ήθελα να γνωρίζω τι άλλο θέλει η Επιτροπή; Έχετε την πρόθεση να θίξετε για άλλη μία φορά το θέμα των δεσμευτικών τιμών για τα βιβλία στην Ολλανδία; Πώς έχουν τα πράγματα; Είστε κάποιος που προέρχεται από την ίδια γλωσσική περιφέρεια με εμένα, ελπίζω λοιπόν ότι θα απαντήσετε αργότερα στα ερωτήματά μου.

<SPEAKER ID=56 NAME="Maes">
Κύριε Πρόεδρε, κύριε Επίτροπε, για μένα, το επιχείρημα της πολυγλωττίας είναι το μόνο πραγματικά όμορφο επιχείρημα που άκουσα να προβάλλει ο Επίτροπος. Κατά τα άλλα δεν κατόρθωσε να με πείσει. Υποστηρίζω τις δεσμευτικές τιμές βιβλίων επειδή είμαι της γνώμης ότι ένα βιβλίο είναι καταρχάς ένα πολιτιστικό αγαθό, ένα πολιτιστικό προϊόν και στις περισσότερες περιπτώσεις ένας πολιτιστικός φορέας. Υπάρχουν άλλα πράγματα στον τομέα που είναι πολύ λιγότερο υποφερτά.
<P>
Στο Βέλγιο δεν καθιερώθηκαν ποτέ δεσμευτικές τιμές για τα βιβλία, παρά το γεγονός ότι, από πολιτιστική άποψη, αυτό θα ήταν προς όφελος της Φλάνδρας, δεδομένου ότι πρόκειται για μια μικρή γλωσσική περιοχή. Η φλαμανδική κυβέρνηση, που είναι αρμόδια για τον πολιτισμό, υποστήριζε σύσσωμη το σύστημα αυτό. Μπορείτε να έρθετε να δείτε ποια είναι τα αποτελέσματα: μια δραματική χειροτέρευση της προσφοράς υπηρεσιών στη Φλάνδρα όσον αφορά τα εξειδικευμένα βιβλιοπωλεία. Πρέπει να σημειωθεί ότι δεν αναφέρομαι μόνο στα μικρά, αλλά στα εξειδικευμένα βιβλιοπωλεία και τους αντίστοιχους εκδοτικούς οίκους. Τα ποιήματα του Nolens δεν θα τα βρείτε σε περίπτερα.
<P>
Βρισκόμαστε σε μια κατάσταση όπου τα βιβλία πωλούνται σε υπεραγορές ενώ τα εξειδικευμένα βιβλιεμπορικά καταστήματα εξαφανίζονται. Μαζί με αυτά εξαφανίζεται και η δυνατότητα προσφοράς εξειδικευμένων εκδόσεων. Κατ'αυτό τον τρόπο υπονομεύεται η παραγωγή λιγότερο εμπορικών και εξειδικευμένων βιβλίων. Τα συμφέροντα της γαλλόφωνης περιοχής του Βελγίου ήταν αντίθετα και ο Υπουργός Οικονομικών είναι γαλλόφωνος. Πρόκειται για ένα τμήμα μιας μεγάλης γλωσσικής περιοχής που χρησιμοποιήθηκε για τη διάθεση φθηνών βιβλίων που εξάγονταν από το Βέλγιο στη γαλλική αγορά, δεδομένου ότι εκεί ισχύουν δεσμευτικές τιμές. Παρεμπιπτόντως, αυτό έγινε και από τη Φλάνδρα. Εισάγονταν βιβλία στην Ολλανδία, στην ουσία όμως οι εισαγωγές ήταν εικονικές γιατί επρόκειτο για ολλανδικούς εκδοτικούς οίκους οι οποίοι τύπωναν τα βιβλία τους σ'εμάς για να επιφέρουν στρεβλώσεις στην αγορά. Από πολιτιστική άποψη οι δεσμευτικές τιμές των βιβλίων μάς συμφέρουν. Το γεγονός ότι το σύστημα αυτό δεν υπάρχει στο Βέλγιο είχε ως μοναδικό αποτέλεσμα τη στρέβλωση του ανταγωνισμού στην ολλανδική και τη γαλλική αγορά. Ελπίζουμε ότι η Επιτροπή θα πάψει τις επιθέσεις της κατά των συστημάτων που αφορούν δεσμευτικές τιμές για τα βιβλία, και θα αρχίσει να τα εκλαμβάνει ως μέσο για την ολοκλήρωση γειτονικών γλωσσικών περιοχών και για τη δημιουργία ενός ευρωπαϊκού πολιτιστικού χώρου, ο οποίος θα επιτρέπει την έκφραση του πλούτου του ευρωπαϊκού πολιτισμού σε όλη του την πολυμέρεια και ποιότητα.
<P>
Ελπίζουμε ότι το Συμβούλιο θα ασχοληθεί επίσης με το θέμα, εμπνεόμενο από μια Προεδρία η οποία αποδίδει επιτέλους προτεραιότητα στον πολιτισμό. Κύριε Van Miert, η λειτουργία της αγοράς δεν πρέπει να διορθώνεται μόνο από κοινωνική, αλλά και από πολιτιστική άποψη. Για τις διεθνείς, ομοιογενείς γλωσσικές περιοχές, όπως είναι οι ολλανδόφωνες, οι οποίες σχηματίζουν και την αγορά για τη διάθεση των βιβλίων που εκδίδονται στη γλώσσα αυτή, οι δεσμευτικές τιμές είναι απολύτως απαραίτητες.
<P>
Υποστηρίζουμε συνεπώς το παρόν ψήφισμα, παρά το γεγονός ότι σ'αυτό επαναλαμβάνεται ό, τι έχει λεχθεί τόσο συχνά από τους Υπουργούς Πολιτισμού και κατά κάποιο τρόπο είναι άσχετο με αυτό που συμβαίνει πραγματικά στα όργανα λήψης αποφάσεων, δεδομένου ότι, κύριε Πρόεδρε, εμείς καθόμαστε εδώ και συζητάμε ένα ψήφισμα, τη στιγμή που στην ημερήσια διάταξη της συνεδρίασης του Συμβουλίου της 17ης Νοεμβρίου περιλαμβανόταν το θέμα των δεσμευτικών τιμών. Ελπίζω λοιπόν ότι οι απόψεις του Κοινοβουλίου δεν θα αποτελέσουν φωνή βοώντος εν τη ερήμω.

<SPEAKER ID=57 NAME="Hager">
Κύριε Πρόεδρε, τα επιχειρήματα έχουν τεθεί εδώ και πολύ καιρό επί τάπητος. Στη Βιέννη αποτελεί πλέον ευφυολόγημα στους δικηγορικούς κύκλους να διερωτάται κανείς αν έχει ήδη συνταχθεί μια γνωμοδότηση σχετικά με το ζήτημα της επιβολής δεσμευτικών τιμών για βιβλία. Πολλά από τα γνωστά δικηγορικά γραφεία έχουν πάρει θέση στο ζήτημα αυτό υπό τη μορφή γνωμοδότησης, και μάλιστα κατά το ήμισυ περίπου υπέρ και κατά το ήμισυ κατά, ανάλογα με τον εντολέα.
<P>
Αυτό από μόνο του επιτρέπει πιθανώς την εξαγωγή συμπερασμάτων αναφορικά με την πολυπλοκότητα του θέματος. Ως εκ τούτου, όταν ξεκινά κανείς από τη σκέψη ότι είναι περίπου ισότιμα τα εκατέρωθεν επιχειρήματα, το πρόβλημα περιορίζεται στην αξιολόγηση του βιβλίου είτε ως εμπορικού προϊόντος είτε ως πολιτιστικού αγαθού.
<P>
Δεν θεωρώ τον εαυτό μου επ' ουδενί συνήγορο του βιβλιεμπορίου, αλλά συνήγορο του βιβλίου. Αποτελεί γεγονός ότι στη διαμάχη του ανταγωνισμού κατά του πολιτισμού εγώ αποφάσισα υπέρ του πολιτισμού βάσει της παραγράφου 4 του 128. Θα ήθελα, ξέρετε, να συνεχίσω να ενημερώνομαι από αρμόδιους στο βιβλιοπωλείο και όχι να ψαχουλεύω βιβλία σε στοίβες όπως σε μία αλυσίδα ταχυφαγείων. Θα ήθελα να συνεχίσω να βρίσκω πολύτιμους τόμους στα βιβλιοπωλεία και όχι μόνον μπέστσελλερ σε χαρτόδετη βιβλιοδεσία.
<P>
Κύριε Επίτροπε, δεν μπορέσατε να με πείσετε ότι δεν θα άλλαζε τίποτα εδώ η επιβολή δεσμευτικών τιμών στα βιβλία ή η κατάργησή της. Ίσως όμως και να έχω διαβάσει το λάθος ήμισυ των γνωμοδοτήσεων.
<P>
Εάν αναγνωρίσουμε το γεγονός ότι η σύμφυση της Ένωσης σε μία οικονομική δύναμη χρειάζεται την πολιτισμική πολυμορφία και διαφορά, τότε δεν μπορεί κανείς παρά να ταχθεί κατά της κατάργησης της επιβολής δεσμευτικών τιμών στα βιβλία την οποία εγώ θεωρώ μια πολιτιστική κήρυξη πτώχευσης της Ένωσης.

<SPEAKER ID=58 NAME="Van Miert">
μέλος της Επιτροπής. (NL) Κύριε Πρόεδρε, τα τελευταία πέντε χρόνια διαπίστωσα - δυστυχώς σε επανειλημμένες περιπτώσεις - ότι είναι πάρα πολύ δύσκολο να συζητήσουμε το θέμα αυτό χωρίς συναισθηματισμούς. Εάν και κατά πόσο διαβάζω ένα βιβλίο πριν κοιμηθώ, αυτό δεν σας αφορά καθόλου κυρία μου. Πρόκειται για προσωπική μου υπόθεση. Είναι αλήθεια ότι έχω τη βιβλιοθήκη μου και ότι μου αρέσει πολύ να διαβάζω. Όμως, κι εγώ διαπιστώνω όταν πηγαίνω στα βιβλιοπωλεία, σε όλα τα βιβλιοπωλεία, ότι στις περισσότερες περιπτώσεις η προσφορά αξιόλογων βιβλίων είναι περιορισμένη και στην Ευρώπη. Καταβάλλεται μια προσπάθεια να δημιουργηθεί η εντύπωση ότι όλα τα βιβλία είναι αξιόλογα. Τι είδους διαστρέβλωση της πραγματικότητας είναι αυτή; Θα μπορούσαμε να ξέρουμε περί τίνος πρόκειται; Αληθεύει η εντύπωση που μου δημιουργήθηκε από τις πολλές παρεμβάσεις ότι, εκεί όπου δεν ισχύουν δεσμευτικές τιμές για τα βιβλία οι άνθρωποι είναι απολίτιστοι, ότι εκεί δεν υπάρχει αξιόλογη προσφορά βιβλίων; Στην περίπτωση αυτή θα σας πρότεινα να ταξιδέψετε για λίγο στον κόσμο... Τότε θα διαπιστώσετε ότι η πραγματικότητα είναι πολύ διαφορετική. Τότε θα διαπιστώσετε ότι, είτε υπάρχουν είτε δεν υπάρχουν δεσμευτικές τιμές για τα βιβλία, οι συγκεντρώσεις συνεχίζονται παντού, οι μικροί βιβλιέμποροι έχουν περάσει στην άμυνα και επί του σημείου αυτού θα ήθελα να πω κάτι ακόμη. Δυστυχώς, κύριε Von Wogau, είναι αλήθεια ότι μία από τις απολαύσεις της ζωής είναι να έχει κανείς το χρόνο να περιφέρεται, να περιεργάζεται βιβλία, να αγοράζει κάποια απ'αυτά και σε κάποια στιγμή να τα διαβάζει όταν βρίσκεται στο αυτοκίνητο για να πάει στο Στρασβούργο ή αλλού - είναι αλήθεια ότι βρίσκομαι στην πλεονεκτική θέση να διαθέτω οδηγό, πράγμα που σημαίνει ότι μπορώ να διαβάζω στο αυτοκίνητο και δεν χρειάζεται να το κάνω αυτό πριν πάω να κοιμηθώ. Αυτό είναι μία χαρά, μία απόλαυση, μια διεύρυνση του πολιτιστικού ορίζοντα. Μπορεί όμως να γίνει το ίδιο εύκολα σε μία χώρα στην οποία δεν ισχύουν δεσμευτικές τιμές. Τι προσπαθείτε να πείτε δηλαδή, ότι αυτό δεν μπορεί να γίνει στη Σουηδία, ή στη Φινλανδία, ή στο Ηνωμένο Βασίλειο ή στις Ηνωμένες Πολιτείες Αμερικής; Ας συζητήσουμε σοβαρά. Στην περίπτωση αυτή θα ήθελα να ρωτήσω πού είναι οι προτάσεις για την προάσπιση των συμφερόντων των μικρών βιβλιεμπόρων. Το λέω αυτό ανεξάρτητα από το γεγονός ότι είναι πλέον καιρός, κυρία Maes, να σταματήσουν οι πρακτικές που έχουν ως αποτέλεσμα να επέρχονται στρεβλώσεις στον ανταγωνισμό, οι οποίες όντως μεταφέρονται με το ολλανδικό σύστημα και σε άλλες χώρες. Το λέω αυτό κυρία μου επειδή η Ολλανδία εφάρμοζε ένα άκρως προστατευτικό σύστημα. Δεν υπήρχε μόνο το σύστημα των δεσμευτικών τιμών, υπήρχε και ένα είδος αιμομικτικής διασταύρωσης. Γιατί έπρεπε να ανήκεις στο κλαμπ, διαφορετικά δεν μπορούσες να κάνεις τίποτα. Μπορεί να είχες τα πιο αξιόλογα βιβλία, αν δεν αποδεχόσουν τους κανόνες του κλαμπ, για να το πω έτσι, δεν μπορούσες να κάνεις τίποτα και δεν μπορούσες βεβαίως να πουλήσεις τα αξιόλογα βιβλία σου. Έτσι ήταν το σύστημα. Ευτυχώς, αυτό έγινε αντιληπτό και τα πράγματα άρχισαν να αλλάζουν. Γιατί; Όντως επειδή η Επιτροπή διερευνεί το θέμα. Γι' αυτό! Αυτή είναι η πραγματικότητα. Τώρα άρχισαν να επέρχονται τροποποιήσεις και να αφαιρούνται ορισμένα στοιχεία από το σύστημα. Αυτή είναι η πραγματικότητα.
<P>
Είμαι πρόθυμος να συζητήσω με όλους για τους λόγους που έκαναν απαραίτητη την πράξη αυτή καθώς και για το τι έκανε τους ενδιαφερόμενους στην Ολλανδία να κινηθούν. Αυτό που τους ενδιέφερε δεν ήταν το βιβλίο, δεν ήταν ο πολιτισμός, αλλά τα οικονομικά τους συμφέροντα. Τελεία και παύλα. Έτσι ήταν το σύστημα. Έρχομαι τώρα στους μικρούς βιβλιέμπορους. Εδώ και χρόνια απευθύνω εκκλήσεις στις αγορές να κάνουν κάτι για τα μικρά βιβλιοπωλεία, να τους προσφέρουν περισσότερη ευελιξία, να προσανατολιστούν περισσότερο στις απαιτήσεις των πελατών, και αν μπορούν να προσφέρουν όντως τα βιβλία τους σε κάπως φθηνότερες τιμές. Σφυγμομετρήσατε ποτέ τις απόψεις του κοινού για να διαπιστώσετε πόσο δύσκολο είναι για πάρα πολλούς ανθρώπους να πληρώσουν αυτές τις υψηλές τιμές; Μου επιτρέπετε να λάβω υπόψη μου και τη θέση των αγοραστών; Εάν θέλουν και αυτοί να αγοράζουν βιβλία; Μπορούμε να το εξετάσουμε κι αυτό; Εναρμονίζεται ενδεχομένως αυτό με τις επιταγές του Βατικανού; Μπορούμε τουλάχιστον να σκεφθούμε τους ανθρώπους που πρέπει να αγοράζουν τα βιβλία; Πρόκειται για μια διάσταση η οποία πρέπει επίσης να ληφθεί υπόψη, κυρία Maes, πράγμα το οποίο συχνά δεν συμβαίνει όταν συζητάει κανείς με τους Υπουργούς Πολιτισμού. Αυτό που λαμβάνεται υπόψη είναι οι εκδότες, οι συγγραφείς και όχι αυτοί που πρέπει να διαβάζουν τα βιβλία. Αυτή είναι η εμπειρία μου.
<P>
Σας καλώ για άλλη μία φορά να καταρτίσετε κάποτε ένα ψήφισμα με στόχο να ενισχυθεί σοβαρά η θέση των μικρών βιβλιεμπόρων. Αντί να τους επιβάλλετε υποχρεώσεις, δώστε τους περισσότερη ευελιξία. Δώστε τους μεγαλύτερες εκπτώσεις από ό, τι δίνεται στους μεγάλους. Μπορώ να σας καλέσω να το κάνετε αυτό; Εάν σας ενδιαφέρει πραγματικά το θέμα των μικρών βιβλιοπωλείων τότε, αντί να έρχεστε εδώ να παραπονιόσαστε και να επιτίθεστε στην Επιτροπή, κάντε κάτι. Σας προσκαλώ να το κάνετε αυτό και, κύριε Von Wogau, δέχομαι ευχαρίστως την πρόσκλησή σας να συζητήσουμε περαιτέρω το θέμα αυτό, εν τω μεταξύ όμως, κυρία Maes, υπάρχουν παράπονα, η Επιτροπή αντιμετωπίζει την απειλή ότι θα παραπεμφθεί στο Δικαστήριο επειδή αδρανεί, επειδή δεν αναλαμβάνει τις ευθύνες της. Η απειλή αιωρείται πάνω από το κεφάλι μας. Προσωπικά, αυτό δεν με ενδιαφέρει όσο πιστεύω ότι μπορούμε να βρούμε μια λύση. Όμως, ζητώ ήδη εδώ και πέντε χρόνια να υποβληθούν προτάσεις, προκειμένου να βρεθεί κάποια δυνατότητα να ρυθμίσουμε τα πράγματα με τρόπο που να ωφελεί και τους μικρούς βιβλιεμπόρους. ·Ομως, ακόμη περιμένω. Το μόνο που αισθάνομαι πάντα είναι πολιτική πίεση για να κλείσω τα μάτια μπροστά στο δίκαιο και την πραγματικότητα. Το είπα ήδη: αυτό δεν πρόκειται να το κάνω!

<SPEAKER ID=59 NAME="Elchlepp">
Κύριε Πρόεδρε, επιτρέψτε μου ακόμα μία ερώτηση, κύριε Επίτροπε: είστε διατεθειμένος να ξανασκεφθείτε και να μιλήσετε και με τους ενδιαφερομένους για το ενδεχόμενο να επηρεασθεί αρνητικά ο υπολογισμός των δαπανών μικρών βιβλιοπωλείων στην περίπτωση κατάργησης της επιβολής δεσμευτικών τιμών, όπως λέγεται, και να δημιουργηθούν μονοπωλιακές καταστάσεις μέσω των αλυσίδων διανομής, όπως αυτό έχει ήδη συμβεί σε άλλους τομείς του λιανικού εμπορίου; Μπορείτε, παρακαλώ, να λάβετε υπόψη σας γι' άλλη μια φορά το γεγονός ότι εάν συμβεί αυτό, θα εξαφανίζονταν πολλά περιφερειακά βιβλιοπωλεία, θα μπορούσε να χειροτερέψει η προσφορά στην ενημέρωση και ότι θα χάνονταν πάρα πολλές - και αυτό ισχύει ακριβώς για τη χώρα μου - θέσεις κατάρτισης τις οποίες χρειαζόμαστε επειγόντως και θέσεις μερικής απασχόλησης;

<SPEAKER ID=60 NAME="Πρόεδρος">
Ευχαριστώ, κύριε Elchlepp. Κυρίες και κύριοι, μου έχουν ζητήσει και άλλοι τον λόγο αλλά δεν θα ξεκινήσω εκ νέου τη συζήτηση. Εν πάση περιπτώσει, εκτάκτως δόθηκε στον κύριο Elchlepp ως συντάκτη της ερώτησης, αλλά δεν θα ξεκινήσουμε εκ νέου τη συζήτηση.
<P>
Κυρίες και κύριοι, με την παρέμβαση του κυρίου Elchlepp κηρύσσω τη λήξη της συζήτησης.
<P>
Προχωρούμε στην ψηφοφορία.
<P>
Σας επισημαίνω πως οι προτάσεις ψηφίσματος Β4-0984/98 και Β4-0986/98 απεσύρθησαν. Σας επισημαίνω επίσης πως η κυρία Maes, εξ ονόματος της Ομάδας ΕΡΣ, συνυπογράφει την πρόταση ψηφίσματος Β4-0991/98 την οποία υποβάλλω σε ψηφοφορία.
<P>
Το Σώμα εγκρίνει το ψήφισμα

<SPEAKER ID=61 NAME="Schulz">
Κύριε Πρόεδρε, μην έχοντας άλλη ευκαιρία πρέπει να καταφύγω στον μηχανισμό αιτιολόγησης ψήφου. Δεν συμμετείχα σε αυτήν τη συζήτηση, επειδή με αφορά προσωπικά, και τότε δεν θα έπρεπε να ανακατευθεί κανείς κατά κανόνα. Για διάστημα δώδεκα ετών υπήρξα ιδιοκτήτης ενός βιβλιοπωλείου ποικίλης ύλης στην Ομοσπονδιακή Δημοκρατία της Γερμανίας, προτού εκλεγώ μέλος αυτού του Κοινοβουλίου. Επομένως, με αφορά προσωπικά η θεματική για την οποία μιλήσατε με τόσο ζήλο. Πρέπει να σας πω ότι εμείς οι δύο αντιλαμβανόμαστε διαφορετικά αυτό που θεωρούμε πραγματικότητα. Το κεντρικό σφάλμα στο οποίο υποπίπτετε - ήθελα να σας τομεταβιβάσω για περαιτέρω σκέψη στο σημείο αυτό - είναι το εξής: φυσικά και θα προστατευθούν οι μικροί βιβλιοπώλες μέσω της επιβολής δεσμευτικών τιμών, διότι είναι σαφέστατο το γεγονός ότι αφ' ης στιγμής αρθεί ο αποκλεισμός από τον ανταγωνισμό που υπάρχει σήμερα σχετικά με την τιμή - ως μικρός δεν μπορεί κανείς να ηττηθεί κατά τον συναγωνισμό μέσω της τιμής που προσφέρει ένας μεγάλος - εάν φύγει η επιβολή δέσμευσης τιμών, θα υπάρξει και αυτός ο ανταγωνισμός. Τότε καμιά μικρή επιχείρηση δεν θα μπορέσει να σταθεί απέναντι στον μεγάλο εκδοτικό οίκο «Bertelsmann». Έτσι είναι!
<P>
Θα πείτε τώρα - και θα έχετε δίκιο σε αυτό κατ' αρχήν - το εξής: και γιατί να μην δοθεί στον μικρό βιβλιοπώλη η ευκαιρία για παροχή μεγαλύτερης έκπτωσης, ώστε να παραμείνει ευέλικτος κατά τον υπολογισμό των τιμών; Μα δεν γνωρίζετε ποιός πρέπει να παράσχει την έκπτωση για τους μικρούς βιβλιοπώλες; Φυσικά, ο «Bertelsmann»! Οι μεγάλοι εκδοτικοί οίκοι είναι και εκείνοι που παρέχουν αυτές τις εκπτώσεις!
<P>
Και πιστεύετε πως θα κάνουν ξαφνικά μεγαλύτερες εκπτώσεις στους βιβλιοπώλες, μόνο και μόνο επειδή εσείς θα καταργήσετε την επιβολή δέσμευσης των τιμών; Το αποτέλεσμα θα είναι το εξής: θα φύγει η επιβολή δέσμευσης τιμών, η έλλειψη εκπτώσεων θα παραμένει ως έχει σήμερα, και στο τέλος θα διαβούν τον Αχέροντα πέντε με έξι χιλιάδες βιβλιοπωλεία στη Γερμανία. Για ποιό λόγο; Για να διατηρηθεί τέλος - είμαι πεπεισμένος για αυτό - και η «κουλτούρα της φωλιάς». Θα συνεχίσουν να υπάρχουν πολυτελείς τόμοι, καθώς και ακριβά βιβλία, ξέρετε όμως υπό ποιά μορφή; Αποκλειστικά και ακριβότερα από ό, τι σήμερα! Και με αυτό δεν σκέπτεσθε εν τέλει αυτόν που θέλετε να εξυπηρετήσετε - δηλαδή τον καταναλωτή - αλλά εν τέλει προωθείτε χωρίς βασικά να το θέλετε τη δουλειά των μεγάλων επιχειρησιακών ομίλων. Ίσως θα ήταν καλό να ξανασκεφθείτε το ζήτημα αυτό.

<SPEAKER ID=62 NAME="Πρόεδρος">
Ευχαριστώ πολύ, κυρία Schulz.

<CHAPTER ID=6>
Διακοπή της συνόδου
<SPEAKER ID=63 NAME="Πρόεδρος">
Κυρίες και κύριοι, πριν κηρύξω τη λήξη της συνόδου του Κοινοβουλίου, επιτρέψτε μου, ως είθισται, και επιπλέον αποτελεί ευχάριστο καθήκον, να ευχαριστήσω όλες τις υπηρεσίες του Σώματος και όπως κάνω κάποιες φορές, επιτρέψτε μου να αναφερθώ ιδιαίτερα σε εκείνους τους συνεργάτες που δεν έχουν άμεση σχέση μαζί μας: τις υπηρεσίες διερμηνείας τις βλέπουμε παρότι βρίσκονται μέσα στις καμπίνες και πέρα από τον κρύο χαρακτήρα των ζεστών καμπίνων έχουμε άμεση σχέση μαζί τους, καθώς επίσης και με τους κλητήρες που εξυπηρετούν τις τόσο επιτακτικές ανάγκες μας. Οι υπηρεσίες της ΓΔ της Προεδρίας βελτιώνουν το έργο μας και εν πάση περιπτώσει βοηθούν στο να μειώνονται τα λάθη μας.
<P>
Αλλά υπάρχουν συνεργάτες με τους οποίους δεν έχουμε τόσο άμεση σχέση: αναφέρομαι στις υπηρεσίες μετάφρασης, που μεταφράζουν καθημερινά 4.000 σελίδες, και επίσης σε αυτούς τους ανώνυμους συνεργάτες που κάθε μέρα αγωνίζονται για να καταστήσουν κατανοητές τις παρεμβάσεις μας τα Πλήρη Πρακτικά. Σε όλους αυτούς, και ιδιαίτερα σε αυτούς τους τελευταίους, εκφράζω τις ευχαριστίες μας.
<P>
Και, κυρίες και κύριοι, ένα ισπανικό λαϊκό ρητό λέει: «αν χιονίσει, θα αδράξουμε αγαθά». Αυτήν την εβδομάδα έχει χιονίσει και εγώ πιστεύω πολύ στη λαϊκή σοφία. Είμαι σίγουρος πως αυτό το χιόνι θα μας φέρει αγαθά, όχι για ολόκληρο τον χρόνο, γιατί έχει χιονίσει λίγο, αλλά τουλάχιστον για αυτό το Σαββατοκύριακο το οποίο σας εύχομαι να είναι ευχάριστο.
<P>
Κηρύσσω τη διακοπή της περιόδου συνόδου του Ευρωπαϊκού Κοινοβουλίου.
<P>
Η συνεδρίαση λήγει στις 11.42

