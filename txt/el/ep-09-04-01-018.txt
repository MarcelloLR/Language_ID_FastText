<CHAPTER ID="018">
Κοινοτικός κώδικας θεωρήσεων (συζήτηση) 
<SPEAKER ID="227" NAME="Πρόεδρος">
" ημερήσια διάταξη προβλέπει τη συζήτηση της έκθεσης του Henrik Lax, εξ ονόματος της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου που αφορά τη θέσπιση Κοινοτικού Κώδικα Θεωρήσεων - C6-0254/2006 -.
<SPEAKER ID="228" NAME="Henrik Lax">
εισηγητής. - (SV) Κύριε Πρόεδρε, ο Κοινοτικός Κώδικας Θεωρήσεων στοχεύει να εναρμονίσει και να αποσαφηνίσει τη διαδικασία χορήγησης θεώρησης σε ολόκληρο το χώρο Σένγκεν. Όποιος κάνει αίτηση για θεώρηση πρέπει να αντιμετωπίζεται ισότιμα, ανεξάρτητα από τη χώρα του Σένγκεν στης οποίας το προξενείο απευθύνεται. Πρέπει να διασφαλίζονται η ορθή διοικητική πρακτική και μια αξιοπρεπής υποδοχή και πρέπει να διευκολύνεται η είσοδος των καλόπιστων ταξιδιωτών.
<P>
Κανόνες σχετικά με τη θέσπιση της απαίτησης οι κάτοχοι θεωρήσεων να δίνουν τα δακτυλικά τους αποτυπώματα και η επιλογή της μετεγκατάστασης της παραλαβής και διεκπεραίωσης των αιτούντων θεώρηση είχαν ήδη εγκριθεί σε προηγούμενη ευκαιρία σε χωριστή έκθεση που κατατέθηκε από τη Βαρόνη Ludford. Αυτοί οι κανόνες περιλαμβάνονται στον κοινοτικό κώδικα ως αναπόσπαστο μέρος του παρόντος κώδικα.
<P>
Σε ευχαριστώ, Sarah, για τη στενή συνεργασία.
<P>
(SV) Αυτός ο προτεινόμενος κανονισμός πρέπει να θεσπιστεί μέσω τη διαδικασίας συναπόφασης μεταξύ του Κοινοβουλίου και του Συμβουλίου. Ύστερα από εργασία που έχει διαρκέσει σχεδόν τρία χρόνια και έχει απαιτήσει εντατικές διαπραγματεύσεις με το Συμβούλιο, χαίρομαι, ως εισηγητής, που τώρα μπορώ να καταθέσω μια συμβιβαστική πρόταση, την οποία έχει εγκρίνει το Συμβούλιο και η οποία ελπίζω ότι θα κερδίσει την έγκριση του Κοινοβουλίου.
<P>
Θα ήθελα να ευχαριστήσω ιδιαίτερα τους σκιώδεις εισηγητές, την κ. Klamt, τον κ. Cashman, η κ. łdanoka και την κ. Kaufmann για την πολύ εποικοδομητική συνεργασία και την ισχυρή υποστήριξή τους στις διαπραγματεύσεις. Χωρίς την υποστήριξη μιας ομόθυμης επιτροπής, το Κοινοβούλιο δεν θα είχε επιτύχει τόσο καλό αποτέλεσμα στις διαπραγματεύσεις. Θα ήθελα επίσης να απευθύνω τις ευχαριστίες μου στην Επιτροπή, η οποία κατέθεσε μια σωστή αρχική πρόταση που ήταν ευχάριστο να αναπτυχθεί περαιτέρω. Ευχαριστώ επίσης τη γαλλική και την τσεχική Προεδρία, που επέδειξαν τόσο τη βούληση να αναγνωρίσουν τα προβλήματα που θέλησε να αντιμετωπίσει το Κοινοβούλιο όσο και την ικανότητα να συμβιβαστούν με το Κοινοβούλιο.
<P>
Με την πρόταση της Επιτροπής ως αφετηρία, όλοι οι συμβιβασμοί αποτέλεσαν βελτιώσεις σε σχέση με την τρέχουσα κατάσταση και μπόρεσαν να επιλυθούν τα πιο δύσκολα ζητήματα με τη γαλλική Προεδρία, ακόμη και πριν από τα Χριστούγεννα. Φυσικά ολόκληρη η διαδικασία προετοιμασίας και διαπραγμάτευσης δεν θα μπορούσε ποτέ να είχε επιτύχει χωρίς την εξαιρετική εργασία που εκτελέστηκε από τους δικούς μου ικανούς συνεργάτες και εκείνους των συναδέλφων μου, τη γραμματεία της επιτροπής και τους υπαλλήλους των πολιτικών ομάδων. Θα ήθελα να απευθύνω ένα ιδιαίτερα θερμό ευχαριστώ σε αυτούς.
<P>
Τα τρία πιο σημαντικά αποτελέσματα που έχουμε επιτύχει είναι: πρώτον, ότι όχι μόνο μπορεί, αλλά πρέπει να εκδίδεται θεώρηση πολλαπλών εισόδων όταν πληρούνται ορισμένα κριτήρια που συμφωνήθηκαν. Δεύτερον, ότι τα κράτη μέλη έχουν αναλάβει την υποχρέωση να συνάψουν συμφωνία για να εκπροσωπούνται μεταξύ τους, έτσι ώστε κανείς που υποβάλλει αίτηση για θεώρηση να μην χρειάζεται να κάνει δυσανάλογα δύσκολα ταξίδια, για να φθάσει σε αρμόδιο προξενείο Σένγκεν. Τρίτον, ότι πρόκειται να συσταθεί μια κοινή ιστοσελίδα για να παρέχει ενοποιημένη εικόνα του χώρου Σένγκεν και να δίνει πληροφορίες σχετικά με τους κανόνες που ισχύουν για τη χορήγηση θεωρήσεων.
<P>
Το γεγονός ότι το τέλος θεώρησης δεν μπόρεσε να μειωθεί από 60 ευρώ σε 35 ευρώ είναι απογοητευτικό. Όμως αυτή η απογοήτευση ανακουφίζεται από το γεγονός, για παράδειγμα, ότι τα παιδιά ηλικίας κάτω των έξι ετών και τα άτομα ηλικίας κάτω των 25 ετών που εκπροσωπούν οργανώσεις σε σεμινάρια, αθλητικές δραστηριότητες ή πολιτιστικές εκδηλώσεις θα λαμβάνουν τη θεώρησή τους δωρεάν.
<P>
Θα ήθελα να τελειώσω λέγοντας ότι αυτή η μεταρρύθμιση εισάγει δύο εργαλεία που θα είναι πολύ σημαντικοί παράγοντες για την ομοιόμορφη εφαρμογή των κανόνων του Σένγκεν, που πράγματι γίνονται πραγματικότητα, συγκεκριμένα το σύστημα πληροφοριών για τις θεωρήσεις, το οποίο είναι μια βάση δεδομένων που καλύπτει όλες τις χώρες του Σένγκεν και θα παρέχει στα προξενεία πληροφορίες σε πραγματικό χρόνο για το ποιος έχει υποβάλει αίτηση για θεώρηση, σε ποιον έχει χορηγηθεί θεώρηση, ποιου η αίτηση για θεώρηση απορρίφθηκε και ποιες θεωρήσεις έχουν αποσυρθεί, και ανανεωμένη συνεργασία των τοπικών θεσμικών οργάνων ανάμεσα στα προξενεία του Σένγκεν σε διάφορες χώρες.
<SPEAKER ID="231" NAME="Jacques Barrot" LANGUAGE="FR">
Κύριε Πρόεδρε, η Επιτροπή χαιρετίζει τις σημαντικές προσπάθειες που καταβλήθηκαν από το Κοινοβούλιο καθώς επίσης, σε κάποιο βαθμό, από το Συμβούλιο. Αυτές οι προσπάθειες πρέπει να μας επιτρέψουν να φθάσουμε σε συμφωνία σε πρώτη ανάγνωση. Λαμβάνοντας υπόψη τη συναίνεση που επιβεβαιώθηκε από την Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων στα μέσα Μαρτίου και την COREPER λίγες μέρες νωρίτερα, νομίζω ότι αυτή η συμφωνία έχει τώρα επιτευχθεί οριστικά.
<P>
Παρόλο που το κείμενο δεν είναι τέλειο και δεν ανταποκρίνεται σε όλες τις αρχικές μας φιλοδοξίες, η Επιτροπή υποστηρίζει ανεπιφύλακτα το συμβιβασμό. Πρέπει να αναγνωρίσουμε και να επαινέσουμε τις προσπάθειες που κατεβλήθησαν από το Ευρωπαϊκό Κοινοβούλιο για να επιτευχθεί συμφωνία σχετικά με αυτή την πρόταση σε πρώτη ανάγνωση και πριν από το τέλος της τρέχουσας κοινοβουλευτικής περιόδου.
<P>
Αυτός ο κανονισμός θα αποσαφηνίσει τους κανόνες για την έκδοση θεωρήσεων, όχι μόνο για τους αιτούντες, αλλά και για τα κράτη μέλη. Αυτοί οι κανόνες θα εφαρμόζονται με πιο εναρμονισμένο τρόπο.
<P>
" Επιτροπή είναι ικανοποιημένη που η υποχρέωση αιτιολόγησης των αποφάσεων για την άρνηση χορήγησης θεωρήσεων και παροχής του δικαιώματος προσφυγής σε αιτούντες που απερρίφθησαν παρέμεινε πρακτικά αμετάβλητη σε σχέση με το κείμενο της αρχικής πρότασης, χάρη στην υποστήριξη του Ευρωπαϊκού Κοινοβουλίου.
<P>
Αυτές οι διαδικαστικές εγγυήσεις θα εμποδίσουν να θεωρούνται αυθαίρετες οι αποφάσεις για την άρνηση θεώρησης. Αν αυτή η συμφωνία αμφισβητείτο, θα έπρεπε να συνεχίσουμε να ζούμε με τις ελλείψεις, όπως οι ασυνέπειες στους ισχύοντες κανόνες, προς μεγάλη δυσαρέσκεια όλων.
<P>
Θα ήθελα να εκφράσω την ικανοποίησή μου για το συμβιβασμό που απετέλεσε αντικείμενο διαπραγμάτευσης, ο οποίος θα διορθώσει τις ελλείψεις και τις ασυνέπειες των σημερινών κανόνων. Θα ήθελα φυσικά να ευχαριστήσω τον κ. Henrik Lax και το Κοινοβούλιο. Είμαι πεπεισμένος ότι αυτός ο νέος κώδικας θεωρήσεων θα ωφελήσει ιδιαίτερα εκείνους που ταξιδεύουν καλόπιστα.
<SPEAKER ID="232" NAME="Ewa Klamt" LANGUAGE="DE">
Κύριε Πρόεδρε, κύριε Επίτροπε, κυρίες και κύριοι, η έγκριση του Κοινοτικού Κώδικα Θεωρήσεων θα σημαίνει ότι, στο μέλλον, οι θεωρήσεις Σένγκεν - θεωρήσεις για διαμονή έως τριών μηνών - θα εκδίδονται σύμφωνα με καθιερωμένα ενιαία κριτήρια στο χώρο Σένγκεν. Αυτό το βήμα χρειάζεται επειγόντως σε μια Ευρωπαϊκή Ένωση με ανοιχτά σύνορα. Ταυτόχρονα αποσαφηνίζεται η ευθύνη των κρατών μελών για τη διεκπεραίωση των αιτήσεων θεώρησης. Κατά κανόνα οι αιτούντες πρέπει να απευθύνονται στο κράτος μέλος στο οποίο βρίσκεται ο κύριος προορισμός τους. " ομάδα μου χαιρετίζει το γεγονός ότι η απαίτηση και η διαδικασία για την έκδοση θεωρήσεων εισόδου θα επιταχύνει την είσοδο για μεγάλους αριθμούς ατόμων. Με αυτό τον τρόπο, οι επαγγελματίες ταξιδιώτες που εισέρχονται στην ΕΕ θα έχουν δίκαιη μεταχείριση και, επιπλέον, θα επωφεληθούν οι παραθεριστές απ' όλο τον κόσμο - με διαφορά η μεγαλύτερη ομάδα ταξιδιωτών προς την ΕΕ.
<P>
Έτσι, όχι μόνο δώσαμε τη δυνατότητα να διεκπεραιώνονται γρήγορα οι αιτήσεις θεώρησης, αλλά και εξασφαλίσαμε ότι ο έλεγχος ασφαλείας εμποδίζει τις καταχρήσεις. Με την ισορροπία του ανάμεσα στην ασφάλεια και τη διευκόλυνση της εισόδου, το Σύστημα Πληροφοριών για τις Θεωρήσεις παρέχει στα κράτη μέλη άμεση και απευθείας πρόσβαση σε όλα τα σχετικά δεδομένα σε σχέση με την έκδοση θεωρήσεων. Έτσι απλουστεύεται η εξέταση των αιτήσεων ενώ ταυτόχρονα η έκδοση θεωρήσεων θα παρέχει μεγαλύτερη ασφάλεια στο μέλλον, χάρη στη χρήση βιομετρικών αναγνωριστικών στοιχείων, δηλαδή φωτογραφίας και δακτυλικών αποτυπωμάτων. Ο συμβιβασμός που επετεύχθη ανάμεσα στον εισηγητή κ. Lax και το Συμβούλιο λαμβάνει υπόψη την αρχική θέση του Κοινοβουλίου και έχει επίσης την υποστήριξη της μεγάλης πλειοψηφίας της ομάδας μου.
<P>
Θα ήθελα με αυτή την ευκαιρία να επαναλάβω τις ειλικρινείς μου ευχαριστίες στον κ. Lax για τη δέσμευσή του και την εξαιρετική συνεργασία του κατά τα τελευταία τρία έτη σε αυτό τον εξαιρετικά πολύπλοκο φάκελο, που βάζει την ευρωπαϊκή πολιτική στον τομέα των θεωρήσεων σε νέα βάση.
<SPEAKER ID="233" NAME="Michael Cashman">
εξ ονόματος της Ομάδας PSE. - Κύριε Πρόεδρε, θα ήθελα να ευχαριστήσω τον κ. Lax για την εξαιρετική εργασία που έχει αναλάβει. Χαίρομαι που λέω, εξ ονόματος της Σοσιαλιστικής Ομάδας, ότι θα υποστηρίξουμε την έκθεσή του στο σύνολό της. Επίσης χαιρόμαστε που έχουμε επιτύχει τους περισσότερους από τους στόχους μας.
<P>
Χαίρομαι επίσης που, όταν εργαζόμασταν μαζί, Henrik, έδειξες τη φαντασία που είναι απολύτως απαραίτητη για ένα λαμπρό νομοθέτη, που είναι να βάζεις τον εαυτό σου στη θέση του προσώπου που ζητεί να χρησιμοποιήσει την υπηρεσία. Αυτός είναι ο τρόπος με τον οποίο προσέγγισες αυτό το θέμα στο σύνολό του. Είναι ο λόγος για τον οποίο κοίταξες την υπηρεσία μίας στάσης, το Διαδίκτυο, τις θεωρήσεις πολλαπλής εισόδου και την έκπτωση στις θεωρήσεις για άτομα κάτω των 25 - μακάρι να μπορούσα να απολαύσω κι εγώ αυτό το προνόμιο - και προσέγγισες το θέμα ρωτώντας πώς μπορούμε να το κάνουμε να λειτουργήσει για τον πολίτη. Είναι ένα λαμπρό παράδειγμα για το υπόλοιπο Σώμα. Συχνά προσεγγίζουμε τα πράγματα υποβάλλοντας τροπολογίες, οι οποίες μπορεί να βελτιώνουν το κείμενο και να έχουν συνοχή, αλλά εξυπηρετούν τον πολίτη; Αυτή ήταν πάντα η προσέγγισή σου.
<P>
Χαίρομαι που λέω ότι έχουμε τις θεωρήσεις πολλαπλής εισόδου. Έχουμε επίσης το όλο θέμα της προσφυγής. Συνεργάστηκα με το Jan - για να αναφέρω ένα μέλος της ΓΔ - σε αυτή την πολύ σημαντική αρχή, δηλαδή ότι, αν απορριφθεί η θεώρησή σου, ή σου αρνηθούν την είσοδο στο χώρο Σένγκεν, η προσφυγή σου μπορεί να μην είναι ανασταλτική, όμως η αρχή που αρνείται πρέπει να καταστεί υπεύθυνη.
<P>
Θα ήθελα να ευχαριστήσω και πάλι τον εισηγητή, καθώς και την Επιτροπή, που διασφάλισαν την κατοχύρωση αυτής της αρχής εδώ. Δεν έχω τίποτε άλλο να πω εκτός από το να ευχαριστήσω τους συνεργάτες μου καθώς και τους συνεργάτες σας - και ιδίως το Renaud, που είναι στο θεωρείο του κοινού. Χωρίς τους συνεργάτες μας, δεν θα μπορούσαμε ποτέ να κάνουμε τόσο καλά τη δουλειά που κάνουμε. Ήταν μια λαμπρή τριετής ερωτική σχέση, όπως και οι περισσότερες βραχυχρόνιες ερωτικές σχέσεις, χαίρομαι που βλέπω ότι φτάνει στο τέλος της.
<SPEAKER ID="234" NAME="Sarah Ludford">
εξ ονόματος της Ομάδας ALDE. - Κύριε Πρόεδρε, η ρύθμισή μου για τις βιομετρικές θεωρήσεις τώρα ενσωματώνεται σε αυτό το νέο κώδικα θεωρήσεων, έτσι αισθάνομαι ότι ανήκει λίγο στην ιδιοκτησία μου. Θα λειτουργήσει με το Σύστημα Πληροφοριών για τις Θεωρήσεις, του οποίου ήμουν η εισηγήτρια.
<P>
Το όλο αποτέλεσμα όχι μόνο βελτιώνει μόνο την ασφάλεια των θεωρήσεων, αλλά, όπως είπαν κι άλλοι, επίσης, την ευκολία για τους αιτούντες θεώρηση. Αυτός ήταν ο στόχος του κ. Cashman για τον κώδικα συνόρων. Έτσι αισθάνομαι ότι οι βουλευτές του ΕΚ κράτησαν το λόγο τους σε αυτούς τις δύο στόχους.
<P>
Ελπίζω ότι τα βιομετρικά στοιχεία που βελτιώνουν την αξιοπιστία του δεσμού μεταξύ του αιτούντος και του εγγράφου θα σημαίνουν ότι λιγότεροι άνθρωποι θα απορρίπτονται αδικαιολόγητα. Ο κ. Lax εργάστηκε δυνατά, όπως είπε ο κ. Cashman, για τη βελτίωση της εξυπηρέτησης των αιτούντων, κι έτσι της εικόνας της ΕΕ. Ενενήντα εννέα κόμμα εννέα τοις εκατό των ατόμων που επιθυμούν να έλθουν στην ΕΕ θέλουν να το κάνουν για εμπόριο, ταξίδια και τουρισμό, και θέλουμε να το κάνουν, αφού είναι καλό για τις επιχειρήσεις, αλλά, αν συναντήσουν κακή εξυπηρέτηση και τους μεταχειριστούν άσχημα, τότε δεν θα τρέφουν θερμά αισθήματα για την ΕΕ.
<P>
Ο κ. Lax έκανε σπουδαία δουλειά.
<SPEAKER ID="235" NAME="Tatjana Ždanoka">
εξ ονόματος της Ομάδας Verts/ALE. - Κύριε Πρόεδρε, είμαστε ευγνώμονες στον κ. Lax για τις καλύτερες προσπάθειές του για να επιτευχθεί συμβιβασμός σε ένα τόσο φιλόδοξο σχέδιο.
<P>
" Ομάδα των Πρασίνων/ΕΕΣ εξακολουθεί να πιστεύει ότι η τροπολογία που πρότεινε το Κοινοβούλιο θα ήταν η καλύτερη λύση. Για παράδειγμα, θα μπορούσαν να δημιουργηθούν - και θα δημιουργηθούν - πρακτικά προβλήματα κατά την ενασχόληση με τον κύριο προορισμό, αντί της πρότασής μας για την παροχή ελεύθερης επιλογής κατά την υποβολή αίτησης για θεώρηση.
<P>
Το Συμβούλιο έχει συμφωνήσει με την υποχρέωση των κρατών μελών μόνο να συνεργάζονται. Δυστυχώς, το τέλος θεώρησης θα είναι 60 ευρώ αντί των 35 ευρώ που πρότεινε το Κοινοβούλιο. Ας ελπίσουμε ότι θα υπάρξουν μερικές απαλλαγές και εκπτώσεις για τα παιδιά, τους φοιτητές και την ενεργή νεολαία.
<P>
Αν και δεν ήταν δυνατόν να επιτευχθεί συμβιβασμός για την έκδοση θεωρήσεων πολλαπλής εισόδου ως προεπιλογή, τουλάχιστον τώρα έχουμε την υποχρέωση να εκδίδουμε τέτοιες θεωρήσεις σε ορισμένες περιπτώσεις.
<P>
Το δικαίωμα προσφυγής κατά μιας απορριπτικής απόφασης είναι επίσης ένα μεγάλο βήμα προς τα εμπρός. Τώρα, σε πολλά κράτη μέλη, δεν υπάρχει τέτοιο δικαίωμα. Ως ακτιβιστής των ανθρωπίνων δικαιωμάτων παλαιότερα, ευχαριστώ ιδιαίτερα τον κ. Lax γι' αυτή τη διάταξη.
<P>
Φυσικά, για την ομάδα μου, η ενσωμάτωση της έκθεσης για τη χρήση βιομετρικών στοιχείων στην έκθεση για τις θεωρήσεις έμοιαζε σαν τη μύγα μες στο γάλα. Είμαστε κατά μιας τόσο εκτεταμένης εισαγωγής βιομετρικών στοιχείων.
<P>
Παρόλα αυτά, βλέπουμε κάποιες βελτιώσεις στην πολιτική για τις θεωρήσεις και, κατά συνέπεια, θα υποστηρίξουμε αυτή την έκθεση.
<SPEAKER ID="236" NAME="Sylvia-Yvonne Kaufmann" LANGUAGE="DE">
Κύριε Πρόεδρε, θα ήθελα να ξεκινήσω ευχαριστώντας ειλικρινά τον εισηγητή μας, κ. Lax, για την εργασία του. Από την αρχή, εργάστηκε πολύ στενά με όλους τους σκιώδεις εισηγητές και, χάρη στη δέσμευσή του, πέτυχε αναμφίβολα το καλύτερο δυνατό αποτέλεσμα από το Συμβούλιο.
<P>
Ο Κοινοτικός Κώδικας Θεωρήσεων είναι απαραίτητος για να καταστεί πιο ομοιόμορφη η επεξεργασία των θεωρήσεων Σένγκεν βραχείας διαμονής και, κυρίως, για να βελτιωθεί η εξυπηρέτηση κατά την έκδοση θεωρήσεων και, κατά συνέπεια, η αντίληψη τρίτων χωρών για την Ευρωπαϊκή Ένωση. Ύστερα από υπερτριετή εργασία πάνω στον Κοινοτικό Κώδικα Θεωρήσεων και περίπλοκες διαπραγματεύσεις με το Συμβούλιο, μπόρεσε τελικά να επιτευχθεί συμβιβασμός. Παρόλο που, δυστυχώς, μερικά από τα αιτήματα του Κοινοβουλίου δεν μπόρεσαν να επιβληθούν, ο Κοινοτικός Κώδικας Θεωρήσεων περιέχει μολαταύτα πολλές βελτιώσεις, για παράδειγμα όσον αφορά τη συνεργασία μεταξύ των κρατών μελών. Πάνω απ' όλα, κάνει τα πράγματα ευκολότερα για τους αιτούντες, παρέχοντάς τους περισσότερη νομική ασφάλεια και τη δημιουργώντας διαφάνεια.
<P>
Είναι ιδιαίτερα σημαντικό ότι κάθε απόρριψη αίτησης θεώρησης θα πρέπει να δικαιολογείται στο μέλλον και ότι όλοι οι αιτούντες θα έχουν το δικαίωμα να ασκήσουν προσφυγή κατά της απόρριψης της αίτησής τους. Δυστυχώς, όμως, το τέλος θεώρησης παραμένει αμετάβλητο στα 60 ευρώ. Ακόμη και αν στο μέλλον μεγαλύτερος αριθμός ατόμων απαλλάσσονται από το τέλος θεώρησης, αυτό το τέλος των 60 ευρώ είναι πιθανό να είναι δυσβάσταχτο για έναν σημαντικό αριθμό υπηκόων τρίτων χωρών και με αυτό τον τρόπο, δυστυχώς, να σημαίνει ότι άνθρωποι δεν θα μπορούν να ταξιδέψουν στην Ευρωπαϊκή Ένωση.
<P>
Τέλος, θα ήθελα να επαναλάβω τις ευχαριστίες μου προς τον εισηγητή και όλους τους συναδέλφους για την εξαίρετη συνεργασία τους κατά τη διάρκεια των τελευταίων ετών και να συγχαρώ τον κ. Lax για την έκθεσή του.
<SPEAKER ID="237" NAME="Marian-Jean Marinescu" AFFILIATION="PPE-DE">
(RO) Ο Κοινοτικός Κώδικας Θεωρήσεων ενσωματώνει τις διαδικασίες και τις προϋποθέσεις για την έκδοση θεωρήσεων Σένγκεν για τα κράτη μέλη και εναρμονίζει τις ισχύουσες διατάξεις σχετικά με τις αποφάσεις για την απόρριψη, την παράταση ή την ακύρωση αυτών των θεωρήσεων.
<P>
Είναι σημαντικό τα κράτη μέλη που δεν έχουν δικό τους προξενείο σε μια τρίτη χώρα να εκπροσωπούνται από ένα άλλο κράτος μέλος που έχει διπλωματική ή προξενική εκπροσώπηση στην εν λόγω τρίτη χώρα. Ο κώδικας πρέπει να λαμβάνει υπόψη τις διμερείς συμφωνίες που έχουν υπογραφεί από την Κοινότητα, ιδίως με χώρες που συμμετέχουν στην πολιτική γειτονίας και εταιρικής σχέσης της Ευρωπαϊκής Ένωσης, για να διευκολυνθεί η διεκπεραίωση των αιτήσεων θεώρησης και να εφαρμοστούν απλουστευμένες διαδικασίες.
<P>
Πιστεύω ότι το δικαίωμα των κρατών μελών να συνεργάζονται με εμπορικούς μεσολαβητές δεν συμβάλλει σημαντικά στην απλούστευση των διαδικασιών για τη διεκπεραίωση των αιτήσεων θεώρησης. Ο λόγος γι' αυτό είναι ότι, σύμφωνα με τον κώδικα, οι αιτούντες θεώρηση πρέπει να παρουσιάζονται αυτοπροσώπως κατά την υποβολή της πρώτης αίτησής τους, έτσι ώστε να μπορούν να καταγράφονται τα βιομετρικά δεδομένα τους. Υπάρχει επίσης η δυνατότητα οποιοσδήποτε αιτών θεώρηση να μπορεί να καλείται σε συνέντευξη κατά την εξέταση της χορήγησης θεώρησης Σένγκεν.
<P>
Ο σκοπός του κώδικα θεώρησης Σένγκεν είναι η Ευρωπαϊκή Ένωση να παρουσιάζει μια ομοιόμορφη εξωτερική εικόνα, να μεταχειρίζεται ισότιμα τους αιτούντες θεώρηση και να θέσει σαφή κριτήρια και κανόνες εξαίρεσης για ορισμένες τρίτες χώρες. Σε αυτό το πλαίσιο, νομίζω ότι αρμόζει να σας υπενθυμίσω ότι η Ευρωπαϊκή Ένωση πρέπει να καταβάλει κάθε προσπάθεια για να εξασφαλίσει ότι τα κράτη μέλη της θα έχουν ίση μεταχείριση από τρίτες χώρες που εφαρμόζουν εξαιρέσεις θεωρήσεων μόνο για ορισμένα κράτη μέλη. Απλά δεν μπορούμε να έχουμε δύο κατηγορίες Ευρωπαίων πολιτών όταν θέλουν να ταξιδέψουν, για παράδειγμα στην Αυστραλία ή στις "νωμένες Πολιτείες.
<SPEAKER ID="238" NAME="Jacques Barrot" LANGUAGE="FR">
Κύριε Πρόεδρε, θα ήθελα να απαντήσω στον κ. Marinescu ότι φυσικά εργάζομαι για να εξασφαλίσω την αμοιβαιότητα από τρίτες χώρες και ότι το πρόσφατο ταξίδι μου στην Ουάσιγκτον είχε εν μέρει σχέση με αυτό το ζήτημα.
<P>
Κατά τα λοιπά, χαίρομαι πολύ διότι πιστεύω ότι ο κ. Lax έχει κάνει πολύ καλή δουλειά και ότι έχει ανταμειφθεί με πολύ ευρεία έγκριση. Θα ήθελα να προσθέσω ότι προφανώς έχουμε επίσης μια στρατηγική που στοχεύει στη διευκόλυνση της απόκτησης θεωρήσεων με μια σειρά από χώρες και βασίζω πολλές ελπίδες στην ανάπτυξη αυτής της στρατηγικής με σκοπό τη διευκόλυνση της χορήγησης θεωρήσεων, στο μέτρο του δυνατού, ιδίως για τους νέους από τρίτες χώρες, διότι πιστεύω ότι έχουμε κάθε συμφέρον να διευκολύνουμε την είσοδο νέων στην Ευρώπη.
<P>
Σας ευχαριστώ γι' αυτή την καλή προσέγγιση, η οποία μας επέτρεψε να συνάψουμε αυτό το κείμενο κι έτσι να φέρουμε μια καινούργια ποιότητα στην πολιτική για τις θεωρήσεις που θα εκτιμηθεί πολύ.
<SPEAKER ID="239" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί την Πέμπτη, 2 Απριλίου 2009.
