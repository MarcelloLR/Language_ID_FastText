<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Κυρίες και κύριοι, κατά την έναρξη της σημερινής συνόδου Ολομέλειας, θα ήθελα να πω λίγα λόγια για το δημοψήφισμα που διεξήχθη την προηγούμενη Παρασκευή. Δηλώνω λίαν ικανοποιημένος από το αποτέλεσμα. Ήταν μια σπουδαία ημέρα για την Ιρλανδία και μια σπουδαία ημέρα για την Ευρώπη.
<P>
(Χειροκροτήματα)
<P>
Θα ήθελα να επισημάνω ότι, όταν ανακοινώθηκε το αποτέλεσμα, βρισκόμουν στην άλλη άκρη της Ευρώπης, στη Σικελία, και εκεί οι πολίτες υποδέχτηκαν το αποτέλεσμα κατά τον ίδιο ακριβώς τρόπο που το υποδεχτήκατε και εσείς εδώ - με χειροκρότημα. Το ιρλανδικό αποτέλεσμα χαροποίησε τους πολίτες και σε πλείστα άλλα μέρη σε ολόκληρη την Ευρώπη. Οι Ιρλανδοί έστειλαν σαφές μήνυμα ότι επιθυμούν να παραμείνουν στο επίκεντρο μιας ενωμένης ηπείρου. Míle buíochas do mhuintir na hÉireann. Χίλια ευχαριστώ, και συγχαρητήρια για το αποτέλεσμα του δημοψηφίσματος. Το είπα στα ιρλανδικά, ίσως όχι πολύ σωστά, αλλά περίπου έτσι ακούγεται.
<P>
" Ευρωπαϊκή Ένωση κατέδειξε ότι μπορεί να ακούει τους δικαιολογημένους φόβους των πολιτών της και να ανταποκρίνεται καταλλήλως. Οι εγγυήσεις που παρασχέθηκαν στην Ιρλανδία αποδείχτηκαν ικανοποιητικές και έπεισαν τους ψηφοφόρους ότι η Συνθήκη της Λισαβόνας θα ωφελήσει τη χώρα τους. Ήταν μια νίκη για την κοινωνία των πολιτών, και είναι ένα ισχυρό επιχείρημα για τις εν εξελίξει διαβουλεύσεις σε άλλα κράτη μέλη.
<P>
Θα ήθελα να υπογραμμίσω τον καίριο ρόλο που διαδραμάτισαν εργοδότες, συνδικαλιστικές ενώσεις εργαζομένων, αγροτικές και αλιευτικές οργανώσεις, καθώς και η Εκκλησία και οι κοινωνικοί ηγέτες. Συνέβαλαν στο νικηφόρο αποτέλεσμα του δημοψηφίσματος.
<P>
Θα ήθελα επίσης να συγχαρώ την κυβέρνηση και την αντιπολίτευση της Ιρλανδίας, καθώς και έναν από τους προκατόχους μου, τον Pat Cox, ο οποίος ηγήθηκε της εκστρατείας "" Ιρλανδία για την Ευρώπη". Συγχαρητήρια στον Pat Cox!
<P>
(Χειροκροτήματα)
<P>
Είμαι πεπεισμένος ότι η διαδικασία κύρωσης θα συνεχιστεί και θα ολοκληρωθεί επιτυχώς και στα δύο κράτη μέλη όπου εκκρεμεί. Έλαβα από τον πρόεδρο της Πολωνίας τη διαβεβαίωση ότι μετά το θετικό αποτέλεσμα του ιρλανδικού δημοψηφίσματος, προτίθεται πλέον να υπογράψει αμελλητί τη Συνθήκη της Λισαβόνας.
<P>
(Χειροκροτήματα)
<P>
Ευελπιστώ να πράξει το ίδιο και ο πρόεδρος Václav Klaus αμέσως μετά την άρση όλων των εναπομεινασών επιφυλάξεων από το τσεχικό συνταγματικό δικαστήριο.
<P>
Ο στόχος της Συνθήκης της Λισαβόνας είναι η προετοιμασία της Ευρωπαϊκής Ένωσης για τις προκλήσεις του 21ου αιώνα. Οφείλουμε να αντιμετωπίσουμε τους φόβους των συμπολιτών μας έναντι των ενεργειακών ζητημάτων, της αυξανόμενης ανεργίας, της μετανάστευσης και της κλιματικής αλλαγής. Πρέπει να δράσουμε από κοινού, όπως ακριβώς πράξαμε πολλές φορές κατά το παρελθόν, και δεν πρέπει να ξεχνούμε ότι το κλειδί της επιτυχίας είναι η αρχή της ευρωπαϊκής αλληλεγγύης.
<P>
Έχουμε σημαντικό έργο να επιτελέσουμε, αλλά τώρα πια διαθέτουμε τα βασικά μέσα· ας μην διστάσουμε, λοιπόν, να τα χρησιμοποιήσουμε.
<P>
Θα ήθελα να κάνω ακόμα ένα σημαντικό σχόλιο σχετικά με το ιρλανδικό δημοψήφισμα. Δεν μπορούμε να αγνοήσουμε εκείνους που ψήφισαν "Όχι". Είναι πλέον μέρος της παράδοσής μας να σκεπτόμαστε όλους τους Ευρωπαίους, σεβόμενοι τη γνώμη τους και το δικαίωμά τους στη διαφορετική άποψη. Εκείνοι που ψήφισαν "Όχι" θέλουν επίσης να μας πουν κάτι. Θέλουν να μας πείσουν για κάτι, και, το σημαντικότερο όλων, θέλουν να μας προειδοποιήσουν για κάτι. Συνεκτιμούμε αυτήν την προειδοποίηση, και θα λάβουμε επίσης υπόψη την ψήφο τους, αλλά είμαστε άκρως ικανοποιημένοι από το γεγονός ότι η αποφασιστική πλειοψηφία του ιρλανδικού λαού δήλωσε "Ναι" και ότι υποστηρίζει μια κοινή Ευρώπη. Εγώ, προσωπικά, είμαι αποφασισμένος να εργαστώ σκληρά προκειμένου να σας βοηθήσω να αντιληφθείτε ότι η δική μας κοινή Ευρώπη είναι και η δική σας Ευρώπη - και μαζί θα γράψουμε την ιστορία του μέλλοντος της Ευρώπης.
<P>

<P>
Θα ήθελα να προχωρήσω σε δύο άλλα θέματα. Πρόκειται για δυσάρεστα θέματα.
<P>
Θα ήθελα να θυμηθούμε μια μεγάλη τραγωδία και να τιμήσουμε, κατ' αυτόν τον τρόπο, τη μνήμη των θυμάτων των κατολισθήσεων ιλύος πλησίον της Μεσσίνα στη Σικελία. Έχω ήδη προβεί σε δήλωση εξ ονόματος του Ευρωπαϊκού Κοινοβουλίου, εκφράζοντας τα συλλυπητήριά μας στις οικογένειες και τους φίλους των θυμάτων. Εκείνη την περίοδο βρισκόμουν στην Ιταλία και απηύθυνα δημοσίως τα συλλυπητήριά μας στους φίλους μας, στους εταίρους μας και σε όλους τους ιταλούς πολίτες.
<P>

<P>
Πριν ξεκινήσουμε, θα ήθελα επίσης να υπενθυμίσω το γεγονός ότι η σημερινή ημέρα σηματοδοτεί την τρίτη επέτειο του θανάτου της ρωσίδας υπερμάχου των ανθρωπίνων δικαιωμάτων, της δημοσιογράφου Anna Politkovskaya. Οι δολοφόνοι της δεν έχουν προσαχθεί ακόμα στη δικαιοσύνη. Ωστόσο, η Anna δεν είναι το μοναδικό θύμα. Ας μνημονεύσουμε, με την ευκαιρία αυτή, και άλλους κοινωνικούς ακτιβιστές που δολοφονήθηκαν κατά τα τρία τελευταία έτη.
<SPEAKER ID="007" NAME="William" AFFILIATION="The Earl of) Dartmouth  (EFD">
(EN) Κύριε Πρόεδρε, όταν μας είχατε μιλήσει κατά την υποβολή της υποψηφιότητάς σας για την Προεδρία του Ευρωπαϊκού Κοινοβουλίου, δηλώσατε ότι θα είστε εξαιρετικά αντικειμενικός άνθρωπος και αντικειμενικός Πρόεδρος. Οφείλω να δηλώσω ότι μόλις εκφωνήσατε έναν λόγο για το ιρλανδικό δημοψήφισμα -προέβαλα ενστάσεις κατά την ομιλία σας, αλλά είσαστε απορροφημένος από το κείμενό σας- ο οποίος ήταν ένας από τους πλέον υποκειμενικούς και κομματικοποιημένους λόγους που έχω ακούσει ποτέ, και δεν αρμόζει σε έναν αντικειμενικό Πρόεδρο.
<P>
(Ανάμεικτες αντιδράσεις)
<SPEAKER ID="008" NAME="Πρόεδρος">
Μάλλον δεν ακούσατε ολόκληρη την αγόρευσή μου!
<P>
(Χειροκροτήματα)
