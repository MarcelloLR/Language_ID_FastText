<CHAPTER ID="009">
Πανηγυρική συνεδρίαση - Μεγάλος Μουφτής της Συρίας
<SPEAKER ID="105" NAME="Πρόεδρος">
Κυρίες και κύριοι, είναι μεγάλη χαρά και τιμή μου να καλωσορίσω σήμερα θερμά στο Ευρωπαϊκό Κοινοβούλιο, στο πλαίσιο του Ευρωπαϊκού Έτους Διαπολιτισμικού Διαλόγου, την αυτού εξοχότητα τον σεΐχη Ahmad Badr Al-Din Hassoun, Μεγάλο Μουφτή της Συρίας.
<P>
(Χειροκροτήματα)
<P>
Όπως υπογράμμισα την περασμένη εβδομάδα στη Λιουμπλιάνα, κατά την τελετή έναρξης του Ευρωπαϊκού Έτους Διαπολιτισμικού Διαλόγου, το έτος αυτό του διαλόγου μεταξύ των πολιτισμών έχει πολύ μεγάλη σημασία για το Ευρωπαϊκό Κοινοβούλιο.
<P>
Είμαι βαθύτατα πεπεισμένος -όπως και πολλοί άλλοι- ότι είναι και δυνατή και αναγκαία η ειρηνική συνύπαρξη των ανθρώπων διαφορετικών πολιτισμών και θρησκειών, τόσο στην Ευρωπαϊκή Ένωση όσο και σε όλες τις περιοχές του κόσμου. Εν προκειμένω το ΕΚ αποδίδει ιδιαίτερη σημασία στις σχέσεις μας με τους λαούς στην αντίπερα όχθη της Μεσογείου και στη Μέση Ανατολή. Είναι γεγονός ότι το αποτέλεσμα ενός τέτοιου διαλόγου θα αφήσει ανεξίτηλη σφραγίδα στο κοινό μας μέλλον. Πρέπει να χτίσουμε μαζί μια πνευματική και πολιτισμική γέφυρα πάνω από τη Μεσόγειο, που θα βασίζεται στον αμοιβαίο εμπλουτισμό και τις κοινές αξίες.
<P>
Τη γέφυρα αυτή θα τη χτίσουμε με διαρκή, ειλικρινή και ανοιχτό διάλογο, στο πλαίσιο του οποίου θα ακούμε οι μεν τους δε, θα κάνουμε ανοιχτή ανταλλαγή απόψεων και θα αναπτύξουμε αμοιβαία κατανόηση.
<P>
Πυρήνας του διαπολιτισμικού διαλόγου είναι η ανεκτικότητα. Ανεκτικότητα δεν σημαίνει αδιαφορία, σημαίνει να εκπροσωπεί κανείς τις δικές του θέσεις και να ακούει και να σέβεται τις πεποιθήσεις των άλλων.
<P>
Όπου δεν είναι δυνατό να δεχτεί κανείς τη θέση του άλλου, είναι παρόλ' αυτά απαραίτητο να αντιμετωπίζει τις αντιλήψεις του με σεβασμό, να ανταλλάσσει ιδέες και απόψεις ειρηνικά και, όπου είναι δυνατό, να προετοιμάζει το έδαφος για κοινή δράση, εκτονώνοντας έτσι τις εντάσεις.
<P>
Πρέπει να δίνουμε έμφαση στα κοινά μας στοιχεία, μεταξύ των οποίων και η ουσία των καθολικών δημοκρατικών αξιών. Σε αυτές συγκαταλέγονται πρώτα απ' όλα η αξιοπρέπεια του ανθρώπου και η υπεράσπιση των αναφαίρετων δικαιωμάτων του ανθρώπου.
<P>
Το Ευρωπαϊκό Κοινοβούλιο θα εκμεταλλευτεί αρκετές φορές την ευκαιρία να διεξαγάγει τέτοιες συνομιλίες κατά τη διάρκεια του έτους 2008 και μετά από αυτό. " σημερινή επίσκεψη του Μεγάλου Μουφτή της Συρίας είναι η πρώτη από αυτές τις ευκαιρίες. Ο Ahmad Badr Al-Din Hassoun, πρώην Μουφτής του Χαλεπίου, θεωρείται εξέχων υπέρμαχος του διαθρησκευτικού διαλόγου σε μια χώρα όπου το πλήθος διαφορετικών θρησκευτικών κοινοτήτων συμβιώνουν και συνεργάζονται ειρηνικά μέχρι σήμερα.
<P>
Ένα σαφές δείγμα γι' αυτό είναι και το γεγονός ότι ο Μεγάλος Μουφτής συνοδεύεται στη σημερινή του επίσκεψη από υψηλόβαθμους θρησκευτικούς ηγέτες -αυτή ήταν σαφής επιθυμία του- και θα ήθελα να καλωσορίσω θερμά εδώ ιδίως τον προκαθήμενο της Χαλδαϊκής Καθολικής Εκκλησίας της Συρίας, Επίσκοπο Antoine Audo.
<P>
Εξοχότατε, σας προσκαλώ με μεγάλη χαρά να μιλήσετε στο Ευρωπαϊκό Κοινοβούλιο.
<P>
(Χειροκροτήματα)
<SPEAKER ID="106" NAME="Ahmad Badr El Din El Hassoun">
Μεγάλος Μουφτής της Συρίας -
<P>
(Ο ομιλητής μίλησε στην αραβική γλώσσα. Ακολουθεί μεταγραφή της αγγλικής διερμηνείας.)
<P>
Σας χαιρετώ όλους στο όνομα του Δημιουργού μας, ο οποίος έπλασε την ανθρωπότητα από το ίδιο χώμα και η ψυχή του οποίου μας έδωσε ζωή. " πηγή της ενέργειάς μας προέρχεται από τον ένα Θεό, τον Πλάστη· είμαστε δημιουργήματά του και, επομένως, σας χαιρετώ ως αδέλφια μου σε αυτόν τον πλανήτη, αδέλφια στο πνεύμα και στην ανθρώπινη φύση.
<P>
Κύριε Πρόεδρε, κυρίες και κύριοι, αξιότιμοι βουλευτές, έρχομαι σε εσάς από μια χώρα στην οποία δεν επέλεξα εγώ να κατοικώ, αλλά οι ουρανοί επέλεξαν να αποτελώ έναν από τους πολίτες της. Αυτή τη γη, την οποία αποκαλούμε "ευλογημένη", τη γη του Al-Sham, η οποία περιλαμβάνει τον Λίβανο, την Παλαιστίνη, τη Συρία, την Ιορδανία και το Ισραήλ, τη γη αυτή που περιλαμβάνει όλους τους πολιτισμούς του ουρανού: στη γη αυτή περπάτησε ο Προφήτης Αβραάμ, ο Προφήτης Μωυσής έζησε εκεί ευτυχισμένα και ο Ιησούς (είθε να τον συνοδεύουν οι θεϊκές ευλογίες) γεννήθηκε εκεί και από την ίδια αυτή γη ανελήφθη στους ουρανούς. Ο Μωάμεθ, ο Προφήτης, ήρθε και αυτός από τη Μέκκα στη γη μας και ανελήφθη στους ουρανούς. Για τον λόγο αυτόν θα ήθελα να καταλάβετε το νόημα της γης αυτής, η οποία υπήρξε πηγή φωτός και φώτισης και χωρίς την οποία δεν θα ήμασταν Χριστιανοί και ακόλουθοι του Αβραάμ και του Μωυσή, και δεν θα ήμασταν Μουσουλμάνοι και δεν θα συνεχίζαμε την αποστολή της μεταφοράς του θεϊκού μηνύματος στον κόσμο.
<P>
Για τον λόγο αυτόν, σας ευχαριστώ με όλη μου την καρδιά και ευχαριστώ και τον Πρόεδρο του Κοινοβουλίου, ο οποίος μού επέτρεψε να ξεκινήσω αυτόν τον διαπολιτισμικό διάλογο σε μια χρονιά που αποτελεί το έτος διαλόγου μεταξύ πολιτισμών.
<P>
Λέω πολιτισμοί, αλλά στην πραγματικότητα δεν υπάρχουν ξεχωριστοί πολιτισμοί, παρά ένας και μόνο πολιτισμός.
<P>
Οι πολιτισμοί επηρέασαν και εμπλούτισαν τον πολιτισμό της ανθρωπότητας και ο πολιτισμός είναι δικό μας δημιούργημα: εμείς δημιουργήσαμε τον πολιτισμό. Το παρόν Κοινοβούλιο δεν δημιουργήθηκε από Χριστιανό ή από Εβραίο ή από Μουσουλμάνο, αλλά δημιουργήθηκε από άνθρωπο. Αποτελεί σύμβολο του πολιτισμού, της δημιουργίας του.
<P>
Όλοι μας διαμορφώνουμε έναν ενιαίο πολιτισμό, ο οποίος ονομάζεται πολιτισμός της ανθρωπότητας. Επομένως εμείς, στην περιοχή μας, δεν πιστεύουμε καθόλου στη σύγκρουση μεταξύ των πολιτισμών. Ένας είναι ο πολιτισμός στο σύμπαν και όχι πολλοί. Ωστόσο, μπορεί να υπάρχουν ή να συνυπάρχουν διαφορετικοί πολιτισμοί.
<P>
(Χειροκροτήματα)
<P>
Γι' αυτό, ας εξετάσουμε τις περιπτώσεις όπου υπάρχει σύγκρουση μεταξύ πολιτισμών. Σύγκρουση υπάρχει όπου υπάρχει άγνοια, τρομοκρατία και οπισθοδρόμηση, αλλά ένα καλλιεργημένο άτομο, όποια και αν είναι η θρησκεία του, θα κρατήσει το χέρι μου για να οικοδομήσουμε μαζί τον πολιτισμό της ανθρωπότητας. Όταν ο άνθρωπος έφτασε στο φεγγάρι, η σοβιετική υπηρεσία της εποχής και η NASA δεν αποτελούνταν αποκλειστικά από Αμερικανούς ή Ρώσους, αλλά περιλάμβαναν και Ευρωπαίους, Ιταλούς, Γερμανούς, Γάλλους, Βέλγους και Άραβες. Όλοι αυτοί μαζί οικοδόμησαν τον πολιτισμό που επέτρεψε στην ανθρωπότητα να φτάσει στο διάστημα.
<P>
Ας εξετάσουμε επομένως άλλη μια φορά την ορολογία ή τον όρο "σύγκρουση" μεταξύ πολιτισμών. Αυτό ενέχει κινδύνους, διότι ο πολιτισμός δεν μπορεί να οικοδομηθεί ξεχωριστά. Εκείνοι που έχτισαν τις πυραμίδες είναι πρόγονοί μας και εκείνοι που έχτισαν τις πυραμίδες στη Χιλή είναι και αυτοί πρόγονοί μας και επομένως, όπως ανέφερα, ο πολιτισμός είναι ένας.
<P>
Ένα δεύτερο ζήτημα: έχει θρησκεία ο πολιτισμός; Ή είναι η θρησκεία εκείνη που δίνει στον ανθρώπινο πολιτισμό τις ηθικές του αξίες; Δεν υπάρχει πολιτισμός του Ισλάμ ή του Χριστιανισμού ή του Ιουδαϊσμού. " θρησκεία δίνει στον πολιτισμό τις ηθικές του αξίες, αλλά ο πολιτισμός είναι κάτι που εμείς δημιουργήσαμε. Ο Θεός δημιούργησε τη θρησκεία, αλλά εμείς δημιουργήσαμε τους πολιτισμούς. Αυτό το δημιουργήσαμε εμείς, αλλά η θρησκεία αποτελεί έργο του Θεού. Ας μην περιορίζουμε επομένως τον πολιτισμό, διότι αποτελεί δικό μας έργο, ενώ η θρησκεία, όπως είπα, αποτελεί έργο του Θεού.
<P>
Ποιος δημιουργεί τον πολιτισμό; " ανθρωπότητα - εσείς και εγώ. Ποιοι είμαστε εμείς, εσείς και εγώ; Είστε εσείς διαφορετικοί από εμένα; Όχι. Δεν είστε εσείς η άλλη πλευρά. Τα ζώα μπορεί να είναι η άλλη πλευρά, αλλά εσείς είστε τα αδέλφια μου, όποια και αν είναι η θρησκεία ή η γλώσσα σας, γιατί η μητέρα μου είναι και μητέρα σας, ο πατέρας μου είναι και πατέρας σας, η γη είναι η μητέρα μας και ο Αβραάμ ο πατέρας μας. Επομένως, ας δημιουργήσουμε μια νέα γενιά που θεωρεί ότι "ο άλλος" είναι τα ζώα. Αλλά ο άνθρωπος, όποια και αν είναι η θρησκεία ή όποια και αν είναι η προέλευσή του είναι αδελφός και αδελφή μου και το αίμα του είναι και αίμα μου. Το πνεύμα του είναι και δικό μου, οι ιδέες του είναι και δικές μου, η ελευθερία του είναι η δική μου ελευθερία και ο πολιτισμός του δεν είναι διαφορετικός από τον δικό μου. Γι' αυτό, ας οικοδομήσουμε μαζί έναν πολιτισμό. Στην περιοχή μου δεν πιστεύουμε στην πληθώρα των θρησκειών: δεν υπάρχουν πολλαπλές θρησκείες.
<P>
Ο Αβραάμ, ο Μωυσής, ο Ιησούς και ο Μωάμεθ κατέληξαν σε μία και μόνη θρησκεία - τη λατρεία του Θεού και την αξιοπρέπεια της ανθρωπότητας. Όσο για τους νόμους, αυτοί διαφέρουν από καιρό σε καιρό και από εποχή σε εποχή. Μπορεί να υπάρχουν πολλοί νόμοι, αλλά δεν μπορεί να υπάρχουν πολλές θρησκείες. Για τον λόγο αυτόν, ο Θεός σας και ο Θεός μας είναι ένας και μόνος και όλοι λατρεύουμε τον ίδιο Δημιουργό. Επομένως, δεν μπορεί να υπάρξει θρησκευτική σύγκρουση. Αυτό με φέρνει στο σημείο να πω ότι δεν υπάρχει ιερός πόλεμος. Δεν πιστεύω στους ιερούς πολέμους, διότι ένας πόλεμος δεν μπορεί ποτέ να είναι ιερός: η ειρήνη είναι εκείνη που είναι ιερή.
<P>
(Χειροκροτήματα)
<P>
Γι' αυτό, ας διδάξουμε τα παιδιά μας στα σχολεία, τις εκκλησίες, τους χώρους λατρείας και τα τζαμιά ότι εκείνο που είναι πραγματικά ιερό στο σύμπαν είναι ο άνθρωπος και δεν είναι το Kaaba ή το Masjid al-Aqsa ή η Εκκλησία της Αγίας Τριάδος αλλά η ανθρωπότητα - η ανθρωπότητα είναι το ιερότερο πράγμα στο σύμπαν και αυτό είναι περισσότερο σημαντικό από κάθε άλλο ιερό πράγμα.
<P>
(Χειροκροτήματα)
<P>
Γιατί σας τα λέω αυτά, κυρίες και κύριοι; Διότι το Kaaba δημιουργήθηκε από τον Αβραάμ, έναν άνθρωπο, και το τείχος της Μέκκας κατασκευάστηκε από έναν Εβραίο και η Εκκλησία της Αγίας Τριάδος από έναν Χριστιανό. Αλλά ο άνθρωπος - ποιος δημιούργησε τον άνθρωπο; Αυτός είναι δημιούργημα του Πλάστη, και όποιος καταστρέφει το δημιούργημα του Πλάστη δεν θα πρέπει να γίνεται σεβαστός.
<P>
Κάθε άτομο που σκοτώνει ένα παιδί του Ισραήλ ή του Ιράκ θα κληθεί να απολογηθεί για την πράξη του ενώπιον του Θεού διότι τα παιδιά αυτά αποτελούν δημιουργήματα του Θεού στον πλανήτη μας και εμείς καταστρέφουμε αυτό το δημιούργημα. Μπορούμε να δώσουμε πίσω τη ζωή τους σε αυτά τα άτομα; Αν καταστραφεί το Kaaba, τα παιδιά μας μπορούν να το ξαναχτίσουν και εάν καταστραφεί το Masjid al-Aqsa, μπορούμε να το ξαναχτίσουμε. Εάν καταστραφεί η Εκκλησία της Αγίας Τριάδος, η επόμενη γενιά θα την ξαναχτίσει, αλλά πιστέψτε με, εάν σκοτωθεί ένας άνθρωπος, ποιος θα του δώσει πίσω τη ζωή του;
<P>
Επομένως, χαιρετίζω και ευχαριστώ την Ευρώπη που με κάλεσε να έλθω εδώ. Θα ξεκινήσω με εσάς και θα σας καλέσω να διασφαλίσετε ότι ο διάλογος μεταξύ των πολιτισμών θα πρέπει να είναι αέναος και ανοιχτός, ώστε να δημιουργήσουμε κράτη που θα βασίζονται στους πολίτες -όχι στη θρησκεία ή την εθνότητα, διότι η θρησκεία αποτελεί σχέση μεταξύ υμών και του Θεού- αλλά θα πρέπει να συμβιώσουμε σε αυτόν τον κόσμο με ειρήνη. Δεν σας επιβάλλω τη θρησκεία μου και εσείς δεν επιβάλλετε τη θρησκεία σας σε μένα. Αυτό είναι κάτι μεταξύ ημών και του Δημιουργού.
<P>
Ας δημιουργήσουμε λοιπόν μια νέα γενιά που πιστεύει ότι ο πολιτισμός της ανθρωπότητας αποτελεί κοινό έργο και ότι το πιο πολύτιμο πράγμα είναι η ανθρωπότητα και η ελευθερία - μετά τον Θεό, ασφαλώς. Εάν θέλουμε να έχουμε ειρήνη στον κόσμο, ας ξεκινήσουμε από τη γη της ειρήνης: την Παλαιστίνη και το Ισραήλ. Για να μπορέσουμε να πούμε στους ανθρώπους, όπως είπε ο Πάπας πριν από χρόνια αντί να χτίσουμε το τείχος, ας οικοδομήσουμε τις γέφυρες της ειρήνης, διότι η Παλαιστίνη είναι η γη της ειρήνης. Λαμβάνοντας υπόψη πόσο κοστίζει η κατασκευή του Τείχους, ας επιτρέψουμε στα παιδιά των Χριστιανών, των Εβραίων και των Μουσουλμάνων να πηγαίνουν στο ίδιο σχολείο και να ζουν σαν αδέλφια σε ένα σχολείο ειρήνης.
<P>
(Χειροκροτήματα)
<P>
Ναι, απλώσαμε το χέρι σε εσάς στη Συρία πέρυσι. Ο Πρόεδρος Bashar-al-Asad άπλωσε τα χέρια του προς τον κόσμο και δήλωσε: "Θέλω μια πραγματική ειρήνη". Δεν φέρω όπλο σήμερα αλλά θα μεταφέρω πάντα τον λόγο της ειρήνης ενώπιον του κόσμου και θα πω: "Όχι άλλος πόλεμος από αύριο". Ο νικητής του πολέμου θα είναι ηττημένος, εάν είναι προσωρινά νικητής, διότι θα έχει σκοτώσει ανθρώπους, αλλά πραγματικοί νικητές είναι εκείνοι που γίνονται αδέλφια με τους άλλους ανθρώπους. Δεν είναι η γη ιερή αλλά ο άνθρωπος. Ας φτιάξουμε έναν ιερό κόσμο, όπου ο άνθρωπος θα είναι το ιερό πρόσωπο.
<P>
Γι' αυτό, μην πιστεύετε τα μέσα ενημέρωσης, γιατί αυτά σε πολλές περιπτώσεις δεν λένε την αλήθεια. Πολλοί από εσάς με επισκεφθήκατε στη Συρία και ήρθατε στο τζαμί μου και εγώ ήρθα μαζί σας στις εκκλησίες σας και είδατε πώς ζούμε σαν μία οικογένεια και ότι δεν πιστεύουμε στην απλή συγκατοίκηση αλλά στη συμβίωση σαν οικογένεια. Είτε είμαστε Μουσουλμάνοι, Εβραίοι ή Χριστιανοί, πιστεύουμε σε έναν οίκο - τον οίκο της ζωής.
<P>
Διατέλεσα, όπως και εσείς, βουλευτής στη Συρία επί 10 χρόνια και, από τη στιγμή που εισήλθα στο κοινοβούλιο, είχα την αίσθηση ότι δεν εκπροσωπούσα την πολιτική μου παράταξη ή ομάδα, καθώς ήμουν ανεξάρτητος, αλλά ότι εκπροσωπούσα κάθε άτομο που μου ζήτησε να το εκπροσωπήσω και ότι εκπροσωπούσα κάθε άτομο που δεν μου ζήτησε να το εκπροσωπήσω, γιατί είναι αδέλφια μου, και εγώ εκπρόσωπος των πάντων στη χώρα. Λοιπόν, εσείς εκπροσωπείτε τις χώρες ή τις πολιτικές σας παρατάξεις ή μήπως εκπροσωπείτε τους ανθρώπους; Σας παρακαλώ να εκπροσωπήσετε εμάς και τον λαό σας, διότι η ανθρωπότητα είναι μοναδική στο σύμπαν.
<P>
Ναι, πρέπει να μας εκπροσωπείτε σε ζητήματα ειρήνης και ειλικρίνειας και πίστης. Ο ισλαμικός κόσμος σήμερα έχει πόλεμο σε πολλές από τις χώρες του. Αυτός ο κόσμος πρέπει να επιτύχει την ειρήνη και πάντα επιθυμούσε την ειρήνη και, σε περιπτώσεις συγκεκριμένων κρίσεων, αυτό οφείλεται στην αδικία. Ο Χριστιανισμός έχει έρθει με σκοπό να εξασφαλίσει την ειρήνη, αλλιώς δεν καταλαβαίνουμε ποια ήταν η αποστολή των προφητών, όπως ο Μωυσής, που ζητούσαν την επίτευξη της ειρήνης. Κανείς δεν ήθελε να σκοτώσει κανέναν και όποιος επιθυμεί να σκοτώσει άλλον άνθρωπο έρχεται σε αντίθεση με τις πεποιθήσεις και τη θρησκεία του. Μην χρησιμοποιείτε τη θρησκεία για να σκοτώνετε, η θρησκεία προορίζεται για την ειρήνη και τη ζωή.
<P>
Ναι, αυτό είναι το μήνυμα από τη χώρα μου, από μια γη ευλογημένη από τους ουρανούς, όπου περπάτησαν και έζησαν όλοι οι προφήτες.
<P>
" γυναίκα είναι σημαντική στη χώρα μας και χαίρει εκτίμησης είτε είναι εβραία, χριστιανή ή μουσουλμάνα, αν και μάλλον αντιμετωπίζε άδικη μεταχείριση εξαιτίας των ανδρών. Οι γυναίκες συμμετέχουν σε όλα τα επίπεδα της χώρας μας και οι ηγέτες της χώρας μου, συμπεριλαμβανομένου του Προέδρου, ζητούν τη συμμετοχή των γυναικών σε όλους τους τομείς της κοινωνίας.
<P>
Αυτή η πόλη αποτελεί εγγύηση της ειρήνης. Υπήρξα μάρτυρας της οικοδόμησής της και δήλωσα ότι η Ευρώπη αποτελεί το θαύμα του 20ού αιώνα. Το θαύμα αυτό βίωσε τον Πρώτο Παγκόσμιο Πόλεμο και τον Δεύτερο Παγκόσμιο Πόλεμο και στη συνέχεια κατόρθωσε να γκρεμίσει το Τείχος του Βερολίνου τελείως αναίμακτα - χωρίς να χυθεί ούτε μία σταγόνα αίμα. Όλη η Ευρώπη συσπειρώθηκε και οι άνθρωποί της συγκεντρώθηκαν σε ένα Κοινοβούλιο. Θα μπορούσατε λοιπόν να μας βοηθήσετε να φτιάξουμε ένα τέτοιο κοινοβούλιο - ένα ανθρώπινο, πνευματικό και οικουμενικό κοινοβούλιο; Βοηθήστε μας, διότι η Συρία και ολόκληρος ο ισλαμικός κόσμος περιμένουν από εσάς, τόσο οι Μουσουλμάνοι όσο και οι Χριστιανοί.
<P>
Τέλος, εφόσον η Δαμασκός αποτελεί φέτος πολιτιστική πρωτεύουσα του αραβικού κόσμου και εσείς ξεκινήσατε το Έτος Διαπολιτισμικού Διαλόγου, σας ζητώ να συμφωνήσετε για τη διεξαγωγή ενός διαπολιτισμικού συνεδρίου στην πολιτιστική πρωτεύουσα του αραβικού κόσμου, τη Δαμασκό, για να δηλώσουμε ότι ο κόσμος είναι ενωμένος και ότι απλώνουμε τα χέρια μας προς τον Λίβανο, διότι ο Λίβανος έχει έναν λαό και θα πρέπει όλοι να βοηθήσουμε στη δημιουργία ενός Λιβάνου και μιας γνήσιας Παλαιστίνης, ενός γνήσιου Ισραήλ, ενός γνήσιου Ιράκ, μιας γης με ειρήνη για όλους.
<P>
(Παρατεταμένα χειροκροτήματα)
<SPEAKER ID="107" NAME="Πρόεδρος">
Κυρίες και κύριοι, τα χειροκροτήματά σας δείχνουν ότι μπορώ να ευχαριστήσω θερμά εξ ονόματος όλων σας τον Μεγάλο Μουφτή της Συρίας σείχη Ahmad Badr Al-Din Hassoun για το μήνυμά του ενάντια στη βία, στον πόλεμο και στην τρομοκρατία. Θέτει στο επίκεντρο την αξιοπρέπεια του ανθρώπου και αυτή είναι η βάση της συνεργασίας μεταξύ των πολιτισμών, η ανεκτικότητα, που σημαίνει ότι έχουμε τη δική μας άποψη, δεν είμαστε υποχρεωμένοι να δεχτούμε την άποψη του άλλου, όμως τη σεβόμαστε και έτσι συμβιώνουμε ειρηνικά σε αυτόν τον κόσμο αναγνωρίζοντας την ανθρώπινη αξιοπρέπεια. Εξοχότατε, σας ευχαριστώ για την ομιλία σας ενώπιον του Ευρωπαϊκού Κοινοβουλίου!
<P>
(Χειροκροτήματα)
