<CHAPTER ID="006">
Διορθωτικό (άρθρο 204 α του Κανονισμού): βλ. Συνοπτικά Πρακτικά
<P>

<SPEAKER ID="072" NAME="Zbigniew Zaleski" AFFILIATION="PPE-DE">
(EΝ) Κύριε Πρόεδρε, επί της διαδικασίας, χθες, πριν από την ψηφοφορία επί της πρότασης ψηφίσματος για τη Γεωργία, ο συνάδελφός μας κ. Schulz -επισήμως, ενώπιον ολόκληρης της Ευρώπης- κατηγόρησε τον πρόεδρο Σακασβίλι ότι προκάλεσε όλη τη σύγκρουση. Αυτή είναι ρωσική προπαγάνδα, παρόμοια με εκείνη σύμφωνα με την οποία στο Κατίν δολοφονήθηκαν πολωνοί στρατιώτες από Γερμανούς, άποψη που επικρατούσε επί 50 χρόνια.
<P>
Νομίζω ότι ο κ. Schulz και όλη η Ομάδα έχουν πολλά να μάθουν για τις ρωσικές μεθόδους, τις ρωσικές πλεκτάνες και τη ρωσική προπαγάνδα.
<P>
(Παρατεταμένα χειροκροτήματα από τη δεξιά πτέρυγα)
<SPEAKER ID="073" NAME="Πρόεδρος">
Κυρίες και κύριοι, μας περιμένει μια μακρά ψηφοφορία σήμερα. Εφόσον αφορούν άμεσα τον κ. Schulz τα όσα είπε ο κ. Zaleski, θα του δοθεί ο λόγος, μετά όμως από αυτό θέλουμε να συνεχίσουμε με την ψηφοφορία. Διεξήγαμε τη συζήτηση για τη Γεωργία χθες και συντάξαμε ένα ψήφισμα, επομένως δεν χρειάζεται να τα επαναλάβουμε όλα σήμερα. Θέλουμε να συνεχίσουμε με αυτήν την ψηφοφορία, δεδομένου όμως ότι η παρατήρηση αφορούσε τον κ. Schulz, ο τελευταίος έχει τον λόγο.
<SPEAKER ID="074" NAME="Martin Schulz" AFFILIATION="PSE">
(DE) Κύριε Πρόεδρε, ίσως ο κ. Zaleski δεν άκουσε προσεκτικά ό,τι είπα εχθές. Δεν κατηγόρησα κανένα έθνος. Δεν είναι στις προθέσεις μου να επιρρίψω την ευθύνη σε κανένα συγκεκριμένο έθνος. Σε ό,τι αφορά τα εγκλήματα κατά της ανθρωπότητας, που διέπραξαν οι Γερμανοί στον Δεύτερο Παγκόσμιο Πόλεμο, επανειλημμένα εξέφρασα την αισχύνη μου για το έθνος μου, εξ ονόματος του οποίου διαπράχθηκαν αυτά τα εγκλήματα.
<P>
Θέλω να το επαναλάβω αυτό εδώ και τώρα. Συγκαταλέγομαι μεταξύ εκείνων των Γερμανών που θέλουν να διασφαλίσουν ότι αυτό δεν θα ξανασυμβεί ποτέ πια. Ωστόσο, ένα πράγμα είναι γεγονός: κάθε υπεύθυνος χάραξης πολιτικής, κάθε άνδρας ή γυναίκα που ηγείται κυβέρνησης και θέλει να επιλύει προβλήματα της επικράτειας της χώρας του/της μέσω της προσφυγής στα όπλα, θέτει εαυτόν/εαυτή εκτός διεθνούς δικαίου, και αυτό ισχύει για τον κ. Σακασβίλι.
<P>
(Χειροκροτήματα)
<SPEAKER ID="075" NAME="Πρόεδρος">
Κυρίες και κύριοι, αυτό είναι ένα ζήτημα που μας απασχολεί όλους. Δεν θέλω να περιγράψω την ομιλία μου ενώπιον του Ευρωπαϊκού Συμβουλίου ως επιτυχημένη προσπάθεια να συνδυάσω όλες τις διαφορετικές απόψεις, σας συστήνω όμως να διαβάσετε αυτήν την ομιλία και νομίζω ότι οι περισσότεροι εδώ στο Σώμα θα θεωρήσετε ότι απηχεί τις απόψεις σας.
<SPEAKER ID="076" NAME="Jörg Leichtfried" AFFILIATION="PSE">
(DE) Κύριε Πρόεδρε, ίσως να διέλαθε και της δικής μου προσοχής, θα χαιρόμουν όμως να ακούσω επιτέλους επίσημα -με άλλα λόγια, από εσάς- αν αληθεύουν οι πολλές φήμες που κυκλοφορούν στο Σώμα και τι θα γίνει με το Στρασβούργο κατά τις ερχόμενες εβδομάδες.
<SPEAKER ID="077" NAME="Πρόεδρος">
Προτίθεμαι να προβώ σε σχετική δήλωση στο τέλος της συνεδρίασης, διότι θα ήθελα να αποφύγω τη διεξαγωγή συζήτησης επ' αυτού τώρα.
<P>
(Χειροκροτήματα)
<P>
Μπορούμε να συμφωνήσουμε να κάνω δήλωση στο τέλος σχετικά με όσα αποφασίστηκαν, ούτως ώστε να μπορέσουμε να συνεχίσουμε τώρα με την ψηφοφορία; Υπάρχει επίσης μια ανακοίνωση για αυτό το θέμα την οποία θα λάβετε. Σας ζητώ να ελέγξετε τα ηλεκτρονικά σας μηνύματα. Ωστόσο, θα κάνω μια δήλωση στο τέλος, όταν θα είστε ακόμα όλοι παρόντες.
