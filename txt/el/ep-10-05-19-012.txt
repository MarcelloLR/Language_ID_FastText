<CHAPTER ID="012">
Χρηματοδοτική συνδρομή της Κοινότητας για την αποξήλωση των αντιδραστήρων 1 έως 4 του πυρηνικού σταθμού του Kozloduy στη Βουλγαρία «Πρόγραμμα Kozloduy» (συζήτηση)
<SPEAKER ID="457" NAME="Πρόεδρος">
" ημερήσια διάταξη προβλέπει τη συζήτηση της έκθεσης της κ. Harms, εξ ονόματος της Επιτροπής Βιομηχανίας, Έρευνας και Ενέργειας, σχετικά με την πρόταση κανονισμού του Συμβουλίου που αφορά τη χρηματοδοτική συνδρομή της Κοινότητας για τον παροπλισμό των μονάδων 1 έως 4 του πυρηνικού σταθμού Kozloduy στη Βουλγαρία "Πρόγραμμα Kozloduy" - C7-0289/2009 - 2009/0172(NLE)).
<SPEAKER ID="458" NAME="Rebecca Harms" LANGUAGE="DE">
Κύριε Πρόεδρε, καταρχάς θα ήθελα να ευχαριστήσω την Επιτροπή και τους συναδέλφους μου στην Επιτροπή Περιβάλλοντος, Δημόσιας Υγείας και Ασφάλειας των Τροφίμων για τις συναρπαστικές και ενδιαφέρουσες συζητήσεις σχετικά με τη διαχείριση των πυρηνικών αποβλήτων. Δεν συμφωνούσαμε πάντα, αλλά ένα πράγμα στο οποίο συμφωνήσαμε είναι ότι θα πρέπει να παράσχουμε κοινή ευρωπαϊκή στήριξη στη Βουλγαρία για την αντιμετώπιση του κόστους του παροπλισμού των τεσσάρων αντιδραστήρων στο Kozloduy.
<P>
Σε αυτό το σημείο, θα ήθελα να τονίσω ρητά ότι το 2006 η Βουλγαρία έλαβε 340 εκατομμύρια ευρώ, την περίοδο 2007-2008 253 εκατομμύρια ευρώ και το 2009 89,5 εκατομμύρια ευρώ. Στην αυριανή ψηφοφορία, θα αποφασίσουμε σχετικά με περαιτέρω συνεισφορές αλληλεγγύης που ανέρχονται σε 300 εκατομμύρια ευρώ.
<P>
Αυτή η συνεισφορά χορηγείται επειδή, κατά τη διάρκεια των διαπραγματεύσεων προσχώρησης στην Ευρωπαϊκή Ένωση, η βουλγαρική κυβέρνηση συμφώνησε να παροπλίσει τους συγκεκριμένους αντιδραστήρες λόγω των ελλείψεων ασφάλειας των εγκαταστάσεων του Kozloduy. Στην έκθεση μου, επιδίωξα να επιφέρω μια αλλαγή στην τελική δόση αυτής της πληρωμής επί της οποίας αποφασίζουμε τώρα (υποθέτω ότι αυτή είναι η τελική δόση. Προτείνω τα χρήματα που δεν δαπανώνται πλέον άμεσα για τον παροπλισμό και τη διαχείριση των αποβλήτων, δηλαδή στρατηγικές για την προσωρινή αποθήκευση αποβλήτων, στο Kozloduy, και μιλάμε για 120 εκατομμύρια ευρώ περίπου, να επενδυθούν εν μέρει τουλάχιστον στον σχεδιασμό και την προετοιμασία της λύσης της τελικής διάθεσης για τα έντονα ραδιενεργά απόβλητα στη Βουλγαρία. Με άλλα λόγια, προτείνω να συστήσουμε ένα ταμείο για τον σκοπό αυτόν με τον οποίο η Βουλγαρία δεν έχει ασχοληθεί καθόλου μέχρι στιγμής.
<P>
Ενώ δεν κατάφερα να συσπειρώσω την πλειοψηφία των επιτροπών για να στηρίξουν αυτήν την ιδέα, πιστεύω ότι αυτό είναι ένα σημαντικό θέμα. Έχω υποβάλει εκ νέου τροπολογίες για δύο πράγματα που πρέπει να διατηρηθούν στη συμβιβαστική λύση την οποία διαπραγματεύονται οι επιτροπές για την αυριανή ψηφοφορία.
<P>
Καταρχάς, όσον αφορά στον παροπλισμό, τη διαχείριση αποβλήτων και την τελική διάθεση, η οποία περιλαμβάνει επίσης την προσωρινή αποθήκευση, ζητώ να παρακολουθεί πολύ προσεκτικά η Επιτροπή το ακριβές κόστος αυτού που συμβαίνει στο Kozloduy και πόσα χρήματα θα χρειαστούν πραγματικά για να διασφαλισθεί ότι ο παροπλισμός, η διαχείριση των αποβλήτων και η τελική διάθεση εκτελούνται επιμελώς και σύμφωνα με υψηλά πρότυπα ασφαλείας.
<P>
Το δεύτερο πράγμα που θα ήθελα να διασφαλίσουμε είναι ότι τα χρήματα που αποστέλλονται τώρα στη Βουλγαρία δεν χρησιμοποιούνται για επενδύσεις στον άνθρακα ή στον λιγνίτη. Αυτό δεν αποκλείεται στο παρόν σχέδιο της έκθεσης που εγκρίθηκε από την επιτροπή.
<P>
Κατά τα λοιπά, χαίρομαι που αυτή η έκθεση θα εγκαινιάσει μια ζωηρή πολιτική συζήτηση με τον Επίτροπο Oettinger για την τελική διάθεση των πυρηνικών αποβλήτων γενικά και μία συζήτηση που ελπίζω ότι επιφέρει πρόοδο. " οδηγία έχει ανακοινωθεί και την περιμένω ανυπόμονα.
<SPEAKER ID="459" NAME="Günther Oettinger" LANGUAGE="DE">
Κύριε Πρόεδρε, αξιότιμοι βουλευτές, το τρίτο βράδυ αυτής της συνόδου Ολομέλειας υπάρχει άλλο ένα θέμα σχετικό με την ενέργεια στην ημερήσια διάταξη. Απόψε, αφορά την παράταση της χρηματοδοτικής συνδρομής που παρέχεται από την ΕΕ για τον παροπλισμό των αντιδραστήρων στον πυρηνικό σταθμό του Kozloduy στη Βουλγαρία.
<P>
Πρόκειται για ένα ευαίσθητο και σημαντικό θέμα. Κατά συνέπεια, χαιρετίζω θερμά την ατμόσφαιρα εποικοδομητικής συνεργασίας και θα ήθελα να σας ευχαριστήσω γι' αυτό. Το θέμα συζητήθηκε με την κ. Harms, την εισηγήτρια, τους σκιώδεις εισηγητές και τις αρμόδιες επιτροπές με πολύ επαγγελματικό τρόπο.
<P>
Χαίρομαι επίσης διότι η έκθεση ακολουθεί σε μεγάλο βαθμό τις απόψεις της Επιτροπής και στηρίζει την πρότασή μας. Καταρχάς, θα ήθελα να αναφέρω την υποστήριξή σας για τη χορήγηση αρχικής χρηματοδότησης ύψους 300 εκατομμυρίων ευρώ από τον ευρωπαϊκό προϋπολογισμό, σύμφωνα με τα συμφέροντα της ΕΕ, και κατά συνέπεια για τη διατήρηση των επιπέδων ασφαλείας στην πυρηνική βιομηχανία.
<P>
Δεύτερον, θα ήθελα να προσθέσω ότι η επιπρόσθετη συνδρομή πρέπει να διατεθεί για τον παροπλισμό και ότι το ποσό που απαιτείται, το οποίο ανέρχεται επί του παρόντος σε 180 εκατομμύρια ευρώ, είναι λογικό. Το τρίτο θέμα είναι ότι, ως αποτέλεσμα των ανεπαρκών χρηματοοικονομικών αποθεμάτων στη Δημοκρατία της Βουλγαρίας για ιστορικούς λόγους, η ευρωπαϊκή χρηματοδότηση βοηθά να διασφαλιστούν υψηλά επίπεδα ασφάλειας κατά τη διάρκεια του έργου παροπλισμού, προκειμένου να προστατευθούν οι άνθρωποι και το περιβάλλον.
<P>
Αναφορικά με τις τρέχουσες τροπολογίες, θα ήθελα να υπογραμμίσω ότι η πλειονότητα των προτεινόμενων τροπολογιών θα γίνουν δεκτές από την Επιτροπή. Δυστυχώς, δεν μπορώ να αναφερθώ σε όλες λόγω της έλλειψης χρόνου. Θα ήθελα να εξηγήσω την άποψη της Επιτροπής σχετικά με δύο θέματα τα οποία είναι πολύ σημαντικά για μας και τα οποία εξετάζονται άμεσα στην έκθεση, τόσο στις τροπολογίες όσο και στην αιτιολογική έκθεση της κ. Harms.
<P>
Αναφέρομαι καταρχάς στη συνέχιση της χρηματοδοτικής συνδρομής για μέτρα στον ενεργειακό τομέα. Εκτός από τις συγκεκριμένες επιθυμίες της βουλγαρικής κυβέρνησης, μπορούν να χρησιμοποιηθούν αρκετά άλλα επιχειρήματα για να δικαιολογήσουν την αναγκαιότητα περαιτέρω χρηματοδοτικής συνδρομής για μέτρα στον ενεργειακό τομέα. Αυτά περιλαμβάνουν, αφενός, ίση μεταχείριση με τη Λιθουανία και τη Σλοβακία, όπου τα αντίστοιχα μέτρα που χρηματοδοτήθηκαν από την ΕΕ θα έχουν ξεκινήσει μέχρι το 2013 και, αφετέρου, άλλα μέτρα για την αντικατάσταση της παραγωγικής ικανότητας, συμπεριλαμβανομένων περαιτέρω επενδύσεων στην ενεργειακή απόδοση. Υπάρχουν τεράστιες δυνατότητες εξοικονόμησης ενέργειας στους υπάρχοντες σταθμούς παραγωγής ηλεκτρικής ενέργειας της Βουλγαρίας που λειτουργούν με χρήση άνθρακα.
<P>
Μετά τον παροπλισμό των πυρηνικών αντιδραστήρων, η εστίαση της παραγωγικής ικανότητας στη Βουλγαρία έχει αλλάξει. Ως αποτέλεσμα, το βουλγαρικό ηλεκτρικό δίκτυο αντιμετωπίζει εκτεταμένες προκλήσεις, οι οποίες μπορούν να ξεπεραστούν με επιπρόσθετη βοήθεια, προκειμένου να σταθεροποιηθεί και να διασφαλιστεί το ηλεκτρικό δίκτυο.
<P>
Επομένως η Επιτροπή πιστεύει ότι είναι ενδεδειγμένο να συνεχίσει να εγγυάται τη στήριξη μέτρων στον ενεργειακό τομέα, συμπεριλαμβανομένων μέτρων σχετικών με τις υποδομές του δικτύου.
<P>
Θα ήθελα τώρα να εξετάσω το θέμα της στήριξης για την ανάπτυξη μια γεωλογικής λύσης τελικής διάθεσης για ακτινοβολημένα στοιχεία πυρηνικού καυσίμου. " Επιτροπή υποστηρίζει την άποψη της εισηγήτριας αναφορικά με την ανάγκη να εξευρεθεί μια λύση για την ασφαλή τελική διάθεση των ακτινοβολημένων στοιχείων πυρηνικού καυσίμου. Ωστόσο, η ανάπτυξη μιας λύσης αυτού του είδους δεν μπορεί να συμπεριληφθεί στην οικονομική βοήθεια που προβλέπεται στο Πρόγραμμα Kozloduy για τους ακόλουθους λόγους:
<P>
Θα αποτελούσε στρέβλωση του ανταγωνισμού, επειδή όλα τα κράτη μέλη που διαθέτουν πρόγραμμα πυρηνικής ενέργειας απαιτείται να αναπτύξουν μια λύση αυτού του είδους. Αν και η τελική διάθεση ακτινοβολημένων στοιχείων πυρηνικού καυσίμου είναι μέρος της διαχείρισης των πυρηνικών αποβλήτων, είναι εκτός του πεδίου της διαδικασίας παροπλισμού και δεν είναι σχετική με αυτή. Αυτό που χρειάζεται είναι μια ασφαλής λύση προσωρινής αποθήκευσης για τα ακτινοβολημένα στοιχεία πυρηνικού καυσίμου, η οποία θα καλυφθεί από την παρούσα οικονομική στήριξη. " ανάπτυξη μιας λύσης τελικής αποθήκευσης, η οποία πιστεύουμε ότι είναι το επόμενο λογικό βήμα, δεν είναι ωστόσο συνέπεια του κλεισίματος και του παροπλισμού των τεσσάρων μονάδων του αντιδραστήρα στο Kozloduy.
<P>
Ωστόσο, πρέπει να υπογραμμίσω ότι η Επιτροπή, όπως έχει αναφερθεί ήδη, θα αντιμετωπίσει το θέμα της τελικής αποθήκευσης και θα παρουσιάσει μια πρόταση φέτος για τη διαχείριση των ραδιενεργών αποβλήτων, η οποία θα περιλαμβάνει επίσης την ανάπτυξη ασφαλών λύσεων οριστικής διάθεσης για τα ακτινοβολημένα στοιχεία πυρηνικού καυσίμου. Βασίζομαι σ' εσάς για εποικοδομητικές προτάσεις και προσδοκώ επίσης με ανυπομονησία μια συναρπαστική συζήτηση.
<P>
Τέλος, θα ήθελα να συνοψίσω την κατάσταση ως εξής. " Επιτροπή χαιρετίζει το γεγονός ότι το Κοινοβούλιο συμφωνεί με τη στήριξη της Βουλγαρίας τα επόμενα τέσσερα χρόνια με το ποσό των 300 εκατομμυρίων ευρώ. Χαιρετίζουμε επίσης το ότι μπορούμε να συνεχίσουμε να εστιάζουμε την προσοχή στην παροχή στήριξης για μέτρα ασφαλούς παροπλισμού. Επιπλέον, χαιρόμαστε που το Κοινοβούλιο πιστεύει ότι τα έργα στον ενεργειακό τομέα αξίζουν την υποστήριξή μας. Θεωρώ ότι η συμφωνία για περαιτέρω χρηματοδότηση και η εφαρμογή της αποτελούν δείγμα της αλληλεγγύης της Ευρωπαϊκής Ένωσης προς τη Βουλγαρία και σημαντική συνεισφορά στην πυρηνική ασφάλεια στην Ευρώπη και πέρα από αυτή. Σας ευχαριστώ για την προσοχή σας.
<SPEAKER ID="460" NAME="Antonyia Parvanova" LANGUAGE="BG">
Κύριε Πρόεδρε, κύριε Επίτροπε, κυρίες και κύριοι, ως συντάκτρια γνωμοδότησης της Επιτροπής Περιβάλλοντος, Δημόσιας Υγείας και Ασφάλειας των Τροφίμων, θα ήθελα να εκφράσω τη στήριξη μου για τη θέση της Ευρωπαϊκής Επιτροπής σε αυτήν την πρόταση και έκθεση, όπως ψηφίστηκε στην επιτροπή.
<P>
Είμαι εξαιρετικά ευχαριστημένη διότι διαπιστώνω ότι η γραμμή που υποστήριξα στο σχέδιο έκθεσής μου παρουσιάζεται στο τελικό κείμενο και ότι το Ευρωπαϊκό Κοινοβούλιο μπορεί να δώσει τώρα το πράσινο φως για την παράταση της χρηματοδοτικής συνδρομής της Κοινότητας για τον παροπλισμό των μονάδων 1-4 του πυρηνικού σταθμού Kozloduy.
<P>
" Βουλγαρία έχει επιδείξει ευσυνείδητη στάση όσον αφορά τη χρήση των κονδυλίων για τον παροπλισμό του εργοστασίου έως το 2009. " συνδρομή της ΕΕ πρέπει να παραταθεί για να διασφαλίσει την ασφαλή και έγκαιρη ολοκλήρωση των διαδικασιών παροπλισμού, οι οποίες έχουν διενεργηθεί με το ύψιστο επίπεδο διαφάνειας και προστασίας του περιβάλλοντος.
<P>
" παράταση της χρηματοδοτικής συνδρομής για τη χρηματοδότηση μέτρων που αποσκοπούν στην ελάφρυνση των επιπτώσεων του πρόωρου κλεισίματος των τεσσάρων αντιδραστήρων είναι ιδιαίτερα σημαντική, λαμβάνοντας υπόψη τον αντίκτυπο και τις επιπτώσεις για το περιβάλλον, τις ενεργειακές τιμές για τους καταναλωτές και την ασφάλεια του ενεργειακού εφοδιασμού στην περιοχή.
<P>
Έγιναν ορισμένες προσπάθειες να ασκηθεί πίεση σχετικά με αυτό το θέμα για πολιτικούς και ιδεολογικούς λόγους. Ωστόσο, πρέπει να έχουμε υπόψη τους απώτερους στόχους αυτού του προγράμματος, συγκεκριμένα, τη διασφάλιση ασφαλούς παροπλισμού και δίκαιης αποζημίωσης για τη Βουλγαρία, τη στήριξη για τις προσπάθειες που έγιναν για τον σχεδιασμό μιας πιο βιώσιμης ενεργειακής πολιτικής και την επίδειξη διαφάνειας κατά τη διαχείριση προγραμμάτων και πόρων.
<P>
Θα ήθελα να πω στην κ. Harms ότι το θέμα της τελικής διάθεσης των ραδιενεργών αποβλήτων είναι πολύ σοβαρό. Πρέπει να δοθεί ιδιαίτερη προσοχή σε αυτό, αλλά είναι ένα θέμα που δεν θα αντιμετωπίσει μόνο η Βουλγαρία. Είναι μια γενική πρόκληση ως αποτέλεσμα της οποίας πρέπει να έχουμε μια στρατηγική και ένα πρόγραμμα ειδικά σχεδιασμένα για το σύνολο της Ευρώπης. Θα ήθελα επίσης να σας διαβεβαιώσω, κ. Harms, ότι η Βουλγαρία δεν προτίθεται να χρησιμοποιήσει αυτά τα κονδύλια για περαιτέρω ανάπτυξη εργοστασίων ηλεκτρικής ενέργειας που λειτουργούν με λιγνίτη.
<P>
Να είστε βέβαιοι ότι σκοπεύουμε να εκπληρώσουμε όλες τις υποχρεώσεις μας και να συμμορφωθούμε πλήρως με την ευρωπαϊκή νομοθεσία και τις υπερσύγχρονες τεχνολογίες στην Ευρώπη. " Βουλγαρία είναι μια πολύ υπεύθυνη χώρα και θα προσπαθεί πάντα να είναι ένας καλός και αξιοπρεπής εταίρος.
<SPEAKER ID="461" NAME="Πρόεδρος">
Θα ήθελα να αδράξω αυτήν την ευκαιρία για να ζητήσω από όλους σας να προσπαθήσετε να μιλάτε πιο αργά, επειδή οι αξιότιμοι διερμηνείς μας μου στέλνουν συνεχώς μηνύματα SOS, λέγοντάς μου ότι δεν μπορούν να μας παρακολουθούν όταν μιλάμε πολύ γρήγορα. Το πρόβλημα επομένως είναι ότι οι μόνοι βουλευτές που σας ακούν είναι εκείνοι που γνωρίζουν την πρωτότυπη γλώσσα. Επομένως, σας ζητώ να κάνετε μια προσπάθεια να μιλάτε πιο αργά. Διαφορετικά, η διερμηνεία θα είναι αδύνατη.
<SPEAKER ID="462" NAME="Vladimir Urutchev" LANGUAGE="BG">
Κύριε Πρόεδρε, κυρίες και κύριοι, κατά τη διάρκεια των διαπραγματεύσεων για την ένταξη στην Ευρωπαϊκή Ένωση, η Βουλγαρία συμφώνησε κάτω από πίεση από ορισμένες πολιτικές ομάδες, να κλείσει τέσσερις από τις μονάδες στο πυρηνικό εργοστάσιο του Kozloduy, και εκπλήρωσε αυτήν τη δέσμευση ακριβώς εντός των προβλεπόμενων χρονοδιαγραμμάτων. Από την πλευρά της, η Ευρωπαϊκή Ένωση χορήγησε χρηματοδοτική συνδρομή στο πλαίσιο της συνθήκης προσχώρησης, η οποία περιορίστηκε μόνο στην περίοδο 2007-2009, αποσκοπώντας στη στήριξη του παροπλισμού και στην αντιμετώπιση των συνεπειών του πρόωρου κλεισίματος των μονάδων.
<P>
" Ευρωπαϊκή Ένωση παρείχε επίσης πολιτικές εγγυήσεις για τη συνέχιση της χορήγησης κοινοτικής στήριξης για την περίοδο 2010-2013. Αυτό θα σήμαινε την παροχή ίσης μεταχείρισης στη χώρα μας, τουλάχιστον κατά τις περιόδους της οικονομικής στήριξης, με τη Λιθουανία και τη Σλοβακία, οι οποίες έχουν δεσμευτεί επίσης να παροπλίσουν πρόωρα τις πυρηνικές εγκαταστάσεις τους.
<P>
Γι' αυτόν τον λόγο, μετά από επιμονή της χώρας μου και σύμφωνα με τις αρχές της αλληλεγγύης και της ισότητας των κρατών μελών, η Ευρωπαϊκή Επιτροπή συνέταξε την παρούσα πρόταση. Το ποσό της συμπληρωματικής χρηματοδότησης δεν μπορεί σε καμία περίπτωση να αποζημιώσει για τις απώλειες που υπέστη η χώρα οι οποίες ανέρχονται σε δισεκατομμύρια ευρώ λόγω της πρόωρης αποξήλωσης των μονάδων. Ταυτόχρονα, αυτή η συνδρομή είναι απολύτως αναγκαία για την εφαρμογή της περαιτέρω διαδικασίας παροπλισμού για την οποία προβλέπεται να χρησιμοποιηθεί το μεγαλύτερο μέρος του συνολικού ποσού.
<P>
Εξίσου σημαντική για τη χώρα είναι η χρηματοδότηση η οποία προορίζεται για μέτρα που στοχεύουν στον εκσυγχρονισμό του ενεργειακού τομέα, στη μείωση των βλαβερών εκπομπών και στη βελτίωση της ενεργειακής απόδοσης και εξοικονόμησης.
<P>
" παρούσα έκθεση, η οποία εγκρίθηκε με μεγάλη πλειοψηφία στην Επιτροπή Βιομηχανίας, Έρευνας και Ενέργειας, αντικατοπτρίζει απόλυτα αυτές τις ανάγκες. Γι' αυτόν το λόγο θεωρούμε απαράδεκτες τις νέες προσπάθειες που γίνονται μέσω νέων τροπολογιών οι οποίες κατατέθηκαν κατά τη διάρκεια της συνεδρίασης της Ολομέλειας για να περάσουν κείμενα κατά των εργοστασίων άνθρακα ή να παρουσιάσουν την άμεση διάθεση των εξαντλημένων πυρηνικών καυσίμων ως τετελεσμένο αποτέλεσμα.
<P>
Αυτό το ζήτημα θα είναι θέμα συζήτησης στην Ευρωπαϊκή Ένωση από εδώ και στο εξής. Επί αυτής της βάσης, προτείνω να υποστηρίξουμε την πρόταση της Επιτροπής Βιομηχανίας, Έρευνας και Ενέργειας και να απορρίψουμε τις πέντε νέες τροπολογίες από την Ομάδα των Πρασίνων/Ευρωπαϊκή Ελεύθερη Συμμαχία.
<SPEAKER ID="463" NAME="Ivailo Kalfin" LANGUAGE="BG">
Κύριε Πρόεδρε, κύριε Επίτροπε, κυρίες και κύριοι, επιτρέψτε μου να ξεκινήσω ευχαριστώντας την Επιτροπή και τον Επίτροπο Oettinger προσωπικά για το εξαιρετικά επιδέξιο έργο που επιτέλεσαν κατά την εκπόνηση του εγγράφου που παρουσιάζει. Θέλω επίσης να ευχαριστήσω την εισηγήτρια, κ. Harms, για τις προσπάθειες που κατέβαλε στο πλαίσιο της συζήτησης αυτού του εγγράφου, προκειμένου να διασφαλίσει ότι περιλαμβάνονται ζητήματα που είναι πολύ σημαντικά για τους πολίτες της Ευρώπης.
<P>
Ο βασικός σκοπός του εγγράφου είναι να στηρίξει τις προσπάθειες της Βουλγαρίας για τον παροπλισμό τεσσάρων από τις έξι μονάδες του πυρηνικού της εργοστασίου. Δεν θα σχολιάσω το κατά πόσον ήταν δικαιολογημένη αυτή η απόφαση, αλλά εφόσον έχει ενσωματωθεί στη συνθήκη προσχώρησης, αυτή η δέσμευση πρέπει να εκπληρωθεί από τις βουλγαρικές αρχές. Στην πραγματικότητα λαμβάνουν εν προκειμένω όλα τα απαραίτητα μέτρα. Ταυτόχρονα, το πρόωρο κλείσιμο μιας τόσο τεράστιας εγκατάστασης, το οποίο προβλέπεται στους οικονομικούς υπολογισμούς, συνεπάγεται τεράστιο άμεσο και έμμεσο κόστος. Μέρος αυτού του κόστους αποζημιώνεται από την Ευρωπαϊκή Ένωση.
<P>
" απόφαση που κατατέθηκε σήμερα θα διευκολύνει την Ευρωπαϊκή Ένωση να μεταχειριστεί τη Βουλγαρία επί ίσοις όροις με τις δύο άλλες χώρες, νέα κράτη μέλη της Ευρωπαϊκής Ένωσης, οι οποίες έχουν αναλάβει και εκπληρώνουν τις ίδιες δεσμεύσεις. Είναι πολύ σημαντικό να εμμείνουμε στην ίδια προσέγγιση επειδή είναι καθήκον μας να διατηρήσουμε τη συνοχή της πολιτικής της Ευρωπαϊκής Ένωσης.
<P>
Το εξήντα τοις εκατό των πόρων που διατίθενται θα χρησιμοποιηθούν άμεσα για τον παροπλισμό των εγκαταστάσεων του πυρηνικού εργοστασίου του Kozloduy, ενώ το υπόλοιπο 40% θα χρησιμοποιηθεί για τη βελτίωση της ενεργειακής απόδοσης και τη μείωση των εκπομπών διοξειδίου του άνθρακα στη Βουλγαρία.
<P>
Θα ήθελα να επιστήσω ιδιαίτερη προσοχή σε ορισμένα σημαντικά σημεία τα οποία τέθηκαν κατά τη διάρκεια της συζήτησης στις επιτροπές από την εισηγήτρια, κ. Harms, και συζητήθηκαν εκτεταμένα. Το πρώτο αφορά την τύχη των αποβλήτων από τα χρησιμοποιημένα πυρηνικά καύσιμα και τα ακτινοβολημένα στοιχεία πυρηνικού καυσίμου. Αυτό το θέμα αναφέρθηκε επίσης σήμερα από τον Επίτροπο Oettinger. Πρόκειται για ένα εξαιρετικά ζωτικό θέμα επί του οποίου περιμένουμε την Ευρωπαϊκή Επιτροπή να παρουσιάσει μια ξεχωριστή οδηγία το φθινόπωρο. Το Ευρωπαϊκό Κοινοβούλιο θα έχει τότε την ευκαιρία να συζητήσει σε βάθος αυτό το θέμα, το οποίο, είμαι σίγουρος, είναι σημαντικό για πολλούς ευρωπαίους πολίτες.
<P>
Ως αποτέλεσμα, δεν πιστεύω ότι η απόφαση του Κοινοβουλίου σχετικά με το θέμα που συζητάμε για την αποζημίωση για το Kozloduy πρέπει να προδικάσει τη συζήτησή μας το φθινόπωρο. Επιπλέον, συμφωνώ απολύτως με το επιχείρημα της Επιτροπής ότι, αν δημιουργηθεί προηγούμενο μία φορά για τη χρηματοδότηση ενός παρόμοιου προγράμματος, αυτό θα αποτελεί απειλή για όλο τον προϋπολογισμό της Ευρωπαϊκής Ένωσης. Φυσικά, αυτό δεν ακυρώνει ούτε μειώνει σε καμία περίπτωση την ευθύνη των κυβερνήσεων στις χώρες που έχουν ανάλογες εγκαταστάσεις να βρουν μια οριστική λύση στο θέμα των χρησιμοποιημένων πυρηνικών καυσίμων.
<P>
Το δεύτερο θέμα αφορά τη χρήση των πόρων. Δεν υπάρχει αμφιβολία ότι οι πόροι που λαμβάνονται από την Ευρωπαϊκή Ένωση δεν πρέπει να χρησιμοποιηθούν για τη χρηματοδότηση προγραμμάτων που αυξάνουν τις εκπομπές διοξειδίου του άνθρακα. Παρεμπιπτόντως, βάσει της εμπειρίας μέχρι στιγμής τόσο στη Βουλγαρία όσο και στις άλλες δυο χώρες που λαμβάνουν ανάλογους πόρους, δεν υπάρχει καμία ένδειξη καταχρήσεων. Ωστόσο, αυτό που πιστεύω ότι πρέπει να δούμε σε αυτό το κείμενο είναι μια συνεκτική ευρωπαϊκή πολιτική και η υιοθέτηση της ίδιας προσέγγισης σε όλους.
<P>
Είναι ύψιστης σημασίας για τους ευρωπαίους πολίτες να χρησιμοποιηθούν αυτοί οι πόροι για τον σκοπό που προορίζονται με διαφάνεια και αποτελεσματικότητα. Οι πόροι που χορηγούνται από την Ευρωπαϊκή Ένωση στη Βουλγαρία πηγαίνουν σ' ένα ειδικό ταμείο που περιλαμβάνει επίσης κονδύλια από άλλους χορηγούς. Βάσει προγραμμάτων που έχουν εγκριθεί εκ των προτέρων και είναι υπό τον έλεγχο της Ευρωπαϊκής Τράπεζας Ανασυγκρότησης και Ανάπτυξης, οι πόροι από αυτό το ταμείο, μαζί με ανάλογη εθνική χρηματοδότηση, διατίθενται στα σχετικά προγράμματα.
<P>
Το Ευρωπαϊκό Ελεγκτικό Συνέδριο θα διενεργήσει πολύ σύντομα έλεγχο αυτών των ταμείων, συμπεριλαμβανομένων εκείνων στη Βουλγαρία. Πιστεύω ότι το Ευρωπαϊκό Κοινοβούλιο θα παρακολουθεί επίσης στενά στο μέλλον πώς χρησιμοποιούνται αυτοί οι πόροι.
<SPEAKER ID="464" NAME="Adina-Ioana Vălean" LANGUAGE="EN">
Κύριε Πρόεδρε, ως εισηγήτρια επί των επενδύσεων σε υποδομές ενέργειας και σκιώδης εισηγήτρια επί της ασφάλειας του εφοδιασμού με φυσικό αέριο, είμαι πολύ ευαίσθητη σε θέματα ενεργειακής ασφάλειας. Πιστεύω ότι η Ευρώπη έχει να διαδραματίσει σημαντικό ρόλο σε αυτόν τον τομέα.
<P>
Ως ρουμάνα βουλευτής, ενδιαφέρομαι ακόμη περισσότερο για το συγκεκριμένο θέμα του πυρηνικού εργοστασίου του Kozloduy. Καθώς βρίσκεται στα σύνορα της χώρας μου, αποτελεί εδώ και πολύ καιρό θέμα ανησυχίας στη Ρουμανία για προφανείς περιβαλλοντικούς λόγους. Το εργοστάσιο ηλεκτρικής ενέργειας του Kozloduy βρίσκεται σε απόσταση τεσσάρων χιλιομέτρων από τον ποταμό Δούναβη και 150 χιλιομέτρων από το Βουκουρέστι. Σύμφωνα με διεθνείς εμπειρογνώμονες, το εργοστάσιο δεν έχει κανένα προστατευτικό κάλυμμα και υπάρχουν μεγάλοι κίνδυνοι ραδιενεργών διαρροών στο έδαφος και στον υδροφόρο ορίζοντα.
<P>
Πιστεύω ότι η Ευρώπη έχει την ευθύνη να βοηθήσει και να διευκολύνει τον παροπλισμό του, και πρέπει να διασφαλίσουμε τη διάθεση επαρκούς χρηματοδότησης σε αυτό το πρόγραμμα, καθώς είναι κρίσιμο για να διατηρηθεί η ασφάλεια σε υψηλά επίπεδα, να διασφαλιστεί η απαραίτητη εμπειρογνωμοσύνη και να εφαρμοστούν οι διεθνείς βέλτιστες πρακτικές. Ο παροπλισμός και η αποξήλωση θα πρέπει να γίνουν σύμφωνα με πολύ αυστηρούς κανόνες και πρότυπα, διαφορετικά θα μπορούσαν να αποτελέσουν απειλή ασφαλείας για όλη την περιοχή.
<P>
Γι' αυτόν τον λόγο υποστηρίζω απόλυτα αυτήν την πρόταση και τη δέσμευσή μας να διαθέσουμε επιπλέον 300 εκατομμύρια ευρώ σε αυτό το πρόγραμμα. Επιτρέψτε μου να σας υπενθυμίσω επίσης ότι το Ευρωπαϊκό Κοινοβούλιο τήρησε σθεναρή στάση σε αυτό το θέμα πριν από μερικούς μήνες, χορηγώντας τα πρώτα 75 εκατομμύρια ευρώ από τον προϋπολογισμό του 2010.
<P>
Ωστόσο, πιστεύω ότι πρέπει να είμαστε αδιάλλακτοι όσον αφορά τη διαφάνεια στη χρήση των ευρωπαϊκών κονδυλίων. Μέχρι στιγμής, η Επιτροπή ήταν πολύ δυσαρεστημένη με τις πληροφορίες σχετικά με τον παροπλισμό τις οποίες λάμβανε από τη Βουλγαρία. Ο έλεγχος των κονδυλίων πρέπει να είναι αυστηρός. Γι' αυτό πιστεύω ότι η Ευρωπαϊκή Επιτροπή θα πρέπει να διενεργήσει πρώτα μια ειδική αξιολόγηση για να αποτιμήσει τα δυνατά σημεία και τις αδυναμίες περασμένων προγραμμάτων, προκειμένου να βελτιώσει τον προγραμματισμό των κονδυλίων από κοινού με την ΕΤΑΑ για την επόμενη περίοδο χρηματοδότησης 2010-2013.
<P>
Έχουμε καταθέσει αρκετές τροπολογίες που απαιτούν να παρουσιάσουν οι βουλγαρικές αρχές μια σωστή εθνική στρατηγική η οποία θα σκιαγραφεί τους μακροπρόθεσμους στόχους στους τομείς της ενεργειακής απόδοσης και των ανανεώσιμων πηγών ενέργειας ως απαιτούμενη προϋπόθεση για το κονδύλι των 120 εκατομμυρίων ευρώ.
<P>
(" ομιλήτρια δέχεται να απαντήσει σε ερώτηση στο πλαίσιο της διαδικασίας της γαλάζιας κάρτας σύμφωνα με το άρθρο 149, παράγραφος 8, του Κανονισμού)
<SPEAKER ID="465" NAME="Dimitar Stoyanov" AFFILIATION="NI">
(BG) Κύριε Πρόεδρε, έχω μια πολύ σύντομη, συγκεκριμένη ερώτηση. Καθώς η συνάδελφος έθεσε ζητήματα ασφάλειας, θα ήθελα να μου δώσει μία απάντηση στο εξής: γνωρίζει ότι, πριν από τον παροπλισμό των τεσσάρων μικρών μονάδων του πυρηνικού εργοστασίου του Kozloduy, χαρακτηρίστηκαν ως οι πιο ασφαλείς αντιδραστήρες στην Ευρωπαϊκή Ένωση από την Ευρωπαϊκή Κοινότητα Ατομικής Ενέργειας;
<SPEAKER ID="466" NAME="Adina-Ioana Vălean" LANGUAGE="EN">
Κύριε Πρόεδρε, τι μπορώ να πω; Έχουμε τρελαθεί όλοι; Ή μπορεί να δει κανείς άλλος ότι υπάρχει λογική σε αυτό; Πιστεύω ότι πολλοί άνθρωποι έχουν αποφασίσει να το κάνουν με έναν συγκεκριμένο τρόπο, και εμείς θα πρέπει να ακολουθήσουμε, και υποστηρίζουμε όλοι την άποψη ότι θα πρέπει να γίνει έτσι. Κανένα άλλο σχόλιο.
<SPEAKER ID="467" NAME="Μιχάλης Τρεμόπουλος">
εξ ονόματος της ομάδας Verts/ALE. - Κύριε Πρόεδρε, στη σημερινή μας συζήτηση θα πρέπει να λάβουμε υπόψη ότι κατά την τελευταία δεκαετία η Ευρωπαϊκή Ένωση έδωσε στη Βουλγαρία για το κλείσιμο των τεσσάρων μονάδων του συγκροτήματος του Kozloduy 550 εκατομμύρια ευρώ. Τώρα χορηγεί άλλα 300 εκατομμύρια, δηλαδή σύνολο 850 εκατομμύρια, χωρίς να υπολογίσουμε τα τεράστια ποσά τα οποία έχουν δοθεί για επιδιορθώσεις και αύξηση της ασφάλειάς του. Δηλαδή, το πυρηνικό αυτό συγκρότημα το έχουμε πληρώσει περίπου χρυσό και για κάποιους ήταν και χρυσοφόρα αγελάδα. Παρ' όλα αυτά, η Επιτροπή συνεχίζει την έμμεση χρηματοδότηση του πυρηνικού λόμπι.
<P>
Εμείς ζητούμε να μην γίνουν άλλα παζάρια με τη βουλγαρική κυβέρνηση. Ζητούμε από το Κοινοβούλιο να διασφαλίσει, μαζί με την Επιτροπή, την ασφαλή και αποτελεσματική διαχείριση των πυρηνικών αποβλήτων και να την θεωρήσουν μέρος του προγράμματος απόσυρσης. Ως Πράσινοι, ζητάμε το υπόλοιπο 40% των 300 εκατομμυρίων ευρώ του προγράμματος για την απόσυρση των πυρηνικών αντιδραστήρων να διοχετευθεί από τη βουλγαρική κυβέρνηση στη διαχείριση των ραδιενεργών αποβλήτων και όχι στην ανάπτυξη περιβαλλοντοκτόνων μονάδων παραγωγής ενέργειας από ουράνιο και άνθρακα.
<P>
Βέβαια, ελπίζω, όσοι σκέπτονται την ενίσχυση με νέες κατασκευές του πυρηνικού λόμπι να πήραν ένα μάθημα από την πρόσφατη συμφωνία της Τουρκίας με τη Ρωσία, για κατασκευή πυρηνικού εργοστασίου στο Ακούγιου, μια σεισμογενή περιοχή όπου το αντιπυρηνικό κίνημα είχε αποτρέψει την κατασκευή του ......
<P>
(Ο Πρόεδρος διακόπτει τον ομιλητή)
<SPEAKER ID="468" NAME="Πρόεδρος">
Κύριε Τρεμόπουλε, ο χρόνος σας τελείωσε. Ωστόσο, η κ. Parvanova σήκωσε τη γαλάζια κάρτα για να σας θέσει μία ερώτηση. Θα επιτρέψετε στη συνάδελφό σας να σας θέσει μία ερώτηση;
<P>
Κυρία Parvanova, μπορείτε παρακαλώ να θέσετε την ερώτησή σας όσο γίνεται εν συντομία;
<SPEAKER ID="469" NAME="Antonyia Parvanova" AFFILIATION="ALDE">
(BG) Κύριε Πρόεδρε, η λέξη "εκβιασμός" χρησιμοποιήθηκε εδώ, και πριν από λίγο, η συνάδελφός μου, κ. Vălean, ανέφερε ότι η Βουλγαρία καταχράστηκε τα κονδύλια και δεν τα χρησιμοποίησε συνετά από την προηγούμενη δόση, η οποία χρησιμοποιήθηκε για τον ενδεδειγμένο σκοπό ως αποζημίωση. Έχω μία ερώτηση να θέσω, την οποία θα ήθελα να επιβεβαιώσουν ο εκπρόσωπος της Επιτροπής εδώ και η Επιτροπή: υπήρξαν προειδοποιήσεις γι' αυτό ή όχι;
<SPEAKER ID="470" NAME="Πρόεδρος">
Όχι, λυπάμαι, κυρία Parvanova. Αυτό δεν συνάδει με τον Κανονισμό. Ο κανονισμός προβλέπει την υποβολή μίας ερώτησης στον ομιλητή που μιλάει τη συγκεκριμένη στιγμή. Επομένως, αυτή η ερώτηση απορρίπτεται, καθώς και το ενδεχόμενο απάντησης.
<SPEAKER ID="471" NAME="Geoffrey Van Orden" LANGUAGE="EN">
Κύριε Πρόεδρε, αγωνίστηκα σκληρά για να αποτρέψω το πρόωρο κλείσιμο των μονάδων 3 και 4 του Kozloduy. Το κλείσιμό τους αρκετά χρόνια νωρίτερα δεν ήταν απαραίτητο· σίγουρα δεν έγινε για λόγους ασφάλειας. Το αποτέλεσμα, όπως ήταν αναμενόμενο, ήταν η αυξημένη χρήση μη φιλικών προς το περιβάλλον σταθμών παραγωγής ηλεκτρικής ενέργειας από λιγνίτη, αύξηση στις τιμές του ηλεκτρικού και μείωση στις εξαγωγές ηλεκτρικής ενέργειας της Βουλγαρίας: με άλλα λόγια, τόσο οικονομικές όσο και περιβαλλοντικές ζημιές.
<P>
Τώρα πληρώνουμε για λανθασμένες αποφάσεις που λήφθηκαν στα όργανα της Ευρωπαϊκής Ένωσης. Είναι δίκαιο, επομένως, να αντιμετωπιστεί η Βουλγαρία από την Ευρωπαϊκή Ένωση τουλάχιστον όπως και άλλες χώρες που έπρεπε να κλείσουν πρόωρα τις παλιές πυρηνικές εγκαταστάσεις τους, και χαίρομαι που η Επιτροπή το αναγνωρίζει αυτό.
<P>
Ασφαλώς, εμπλέκονται πολλά χρήματα σε αυτήν τη διαδικασία παροπλισμού. Είναι ζωτικής σημασίας να δαπανηθούν αυτά τα κονδύλια και να αιτιολογηθούν σωστά και αποτελεσματικά. Ελπίζω η Επιτροπή να μπορεί να μας δώσει διαβεβαιώσεις σε αυτό το θέμα.
<P>
Είναι επίσης σημαντικό να αντιμετωπιστεί το θέμα της αποζημίωσης και αντικατάστασης της χαμένης ενεργειακής ικανότητας. " Βουλγαρία θα χρειαστεί συνδρομή για τη δημιουργία βιώσιμης νέας παραγωγικής ικανότητας που διασφαλίζει ασφάλεια εφοδιασμού και διαφοροποίηση, έτσι ώστε η Βουλγαρία να μην εξαρτάται από την καλή θέληση μιας ξένης δύναμης.
<SPEAKER ID="472" NAME="Miloslav Ransdorf" LANGUAGE="CS">
Θα ήθελα να πω ότι το "Πρόγραμμα Kozloduy" δεν πρέπει να εστιάζεται μόνο στη χρηματοδότησης της μεταφοράς ακτινοβολημένων υλικών, στην αύξηση της ενεργειακής απόδοσης στη Βουλγαρία και στη χρηματοδότηση εναλλακτικών πηγών ενέργειας.
<P>
Κατά την άποψή μου, το πρόγραμμα αυτό πρέπει να θεωρηθεί επίσης συνεισφορά στην οικονομική και κοινωνική σταθερότητα των Βαλκανίων. Ο λόγος είναι ότι τα βαλκανικά κράτη στο σύνολό τους -μεταξύ των οποίων η Βουλγαρία- αποτελούν ένα ευάλωτο μέρος της Ευρωπαϊκής Ένωσης, όπως μας έχει δείξει η παρούσα οικονομική κρίση. Συμμερίζομαι την άποψη ότι το άρθρο 30 της συνθήκης προσχώρησης είναι ένα πλαίσιο το οποίο δεν πρέπει να παραβιαστεί, όπως έχουν καταδείξει οι νομικές διαβουλεύσεις με άτομα από την Ευρωπαϊκή Επιτροπή. Ακόμη και αν αυτή η συνθήκη προσχώρησης ή ρύθμιση εξαντλήθηκε το 2009, πρέπει να εκτελεστεί μια νέα ρύθμιση στο πνεύμα της συνέχειας που θεσπίζεται στο άρθρο 30.
<SPEAKER ID="473" NAME="Dimitar Stoyanov" AFFILIATION="NI">
(BG) Κύριε Πρόεδρε, απόψε συζητάμε εδώ την αποζημίωση που θα πρέπει να λάβει η Βουλγαρία για το κλείσιμο του πυρηνικού εργοστασίου του Kozloduy. Αυτή η αποζημίωση είναι σωστή, δίκαιη και επίκαιρη, διότι εμπειρογνώμονες αναγνώρισαν ότι οι ζημιές που υπέστη η Βουλγαρία ως αποτέλεσμα του κλεισίματος των μονάδων 1 έως 4 ήταν πολύ μεγαλύτερες απ' όλη την αποζημίωση που έχει λάβει μέχρι στιγμής.
<P>
Ωστόσο, μένει να απαντηθεί εδώ το ακόλουθο ερώτημα: γιατί έπρεπε να φτάσουμε σε αυτό το σημείο και γιατί, όπως ανέφερα πριν από λίγο, οι πιο ασφαλείς μονάδες στην Ευρώπη, όπως τις χαρακτήρισε όχι ο οποιοσδήποτε, αλλά ο πλέον περίβλεπτος οργανισμός, ο Διεθνής Οργανισμός Ατομικής Ενέργειας, έπρεπε να κλείσουν; Εκπλήσσομαι επίσης εν προκειμένω με αυτήν την παράλογη κατάσταση, δηλαδή πώς αυτή η έκθεση σχετικά με την αποζημίωση κατέληξε στα χέρια της Ομάδας των Πρασίνων/Ευρωπαϊκής Ελεύθερης Συμμαχίας, τα μέλη της οποίας άρχιζαν και τελείωναν τις ομιλίες τους λέγοντας ότι το Kozloduy πρέπει να καταστραφεί, ακριβώς όπως ο Κάτων ο Πρεσβύτερος έλεγε το ίδιο για την Καρχηδόνα.
<P>
Σε αυτό το σημείο, θα ήθελα να απευθυνθώ στον κ. Τρεμόπουλο, ο οποίος, αν μου επιτρέπετε να πω, δεν είναι σε θέση να μιλάει κατ' αυτόν τον τρόπο, επειδή ακριβώς η χώρα του έλαβε πρόσφατα ένα πολύ μεγαλύτερο ποσό από αυτό που διεκδικεί η Βουλγαρία αυτήν τη στιγμή, εξαιτίας του εκβιασμού της. Επομένως δεν θα έπρεπε να είναι τόσο επίμονος όταν δηλώνει τι πρέπει και δεν πρέπει να λάβει η Βουλγαρία.
<P>
Μπορούμε να δούμε τώρα κάποιες τροπολογίες που κατέθεσαν οι Πράσινοι, οι οποίες έχουν έναν σκοπό μόνο. Αυτός είναι ο λόγος για τον οποίο οι Πράσινοι έχουν πρόβλημα αυτήν τη στιγμή. Και το πρόβλημα που έχουν είναι ότι συνέβαλαν στην αύξηση των εκπομπών διοξειδίου του άνθρακα με το κλείσιμο του πυρηνικού εργοστασίου του Kozloduy. Τώρα με αυτές τις αλλαγές, τις οποίες επιδιώκουν να χρησιμοποιήσουν ακόμη πιο κατάφωρα για να πάρουν χρήματα από τη Βουλγαρία και να τα διαθέσουν σε έναν άλλο τομέα, θέλουν στην πραγματικότητα να καλύψουν την ενοχή τους. Γι' αυτό δεν μπορούν να εξηγήσουν στους ψηφοφόρους τους γιατί, ως πολίτες της Ευρωπαϊκής Ένωσης, πρέπει να πληρώνουν για να έχουν περισσότερες εκπομπές διοξειδίου του άνθρακα στην ΕΕ. Σε αυτήν την περίπτωση, οι Πράσινοι υιοθετούν θέσεις που είναι εκ διαμέτρου αντίθετες με τις απόψεις τους.
<P>
Υπάρχει επίσης μια τροπολογία όπου αναφέρεται ότι το Kozloduy θα πρέπει να χρησιμεύσει ως παράδειγμα. Ωστόσο, το μόνο πράγμα για το οποίο ήταν παράδειγμα το Kozloduy είναι πώς οι παλιοί αντιδραστήρες μπορούν να είναι ασφαλείς και να λειτουργούν απολύτως ικανοποιητικά. Το μόνο πράγμα για το οποίο μπορεί να χρησιμεύσει ως παράδειγμα από εδώ και πέρα είναι σαν προειδοποίηση: προειδοποίηση για το πώς, εξαιτίας μιας πολιτικής τρέλας, μπορεί να καταστραφεί ένας υπέροχος, αποδοτικός και πετυχημένος βιομηχανικός τομέας σε μια χώρα.
<SPEAKER ID="474" NAME="Πρόεδρος">
" αλήθεια είναι, κύριε Stoyanov, ότι κινείστε στα όρια του ανάρμοστου, της απρέπειας, από την άποψη της κοινοβουλευτικής γλώσσας. Δεν σας διέκοψα επειδή επιθυμώ να δείξω την γενναιοδωρία μας, ιδιαίτερα των συναδέλφων μας από την Ομάδα των Πρασίνων/Ευρωπαϊκή Ελεύθερη Συμμαχία, στους οποίους επιτεθήκατε νομίζω στην ομιλία σας. Ήθελα να καταδείξω ότι είμαστε ικανοί να ακούμε. Οφείλω να σας πω, όμως, ότι θεώρησα την ομιλία σας εντελώς ανάρμοστη. Αν αυτό επαναληφθεί ξανά, θα σας διακόψω διότι αυτός είναι ένας δρόμος που δεν επιθυμούμε να ακολουθήσουμε.
<SPEAKER ID="475" NAME="Theodor Dumitru Stolojan" AFFILIATION="PPE">
(RO) Θα ήθελα να ευχαριστήσω την Επιτροπή διότι, ενώ είμαστε όλοι απασχολημένοι αυτήν τη στιγμή με την κρίση, η Επιτροπή εξακολουθεί να ασχολείται και με άλλα υπάρχοντα προβλήματα. Πιστεύω ότι η Βουλγαρία δικαιούται απολύτως να λάβει τα χρήματα που της υποσχέθηκαν για τον παροπλισμό αυτού του πυρηνικού εργοστασίου.
<P>
Είμαι υπέρμαχος της ηλεκτρικής ενέργειας που παράγεται από πυρηνικά εργοστάσια και δεν πιστεύω ότι η Ευρώπη θα είναι σε θέση να πετύχει τους καθορισμένους στόχους για καθαρή ενέργεια χωρίς να κατασκευάσει πυρηνικά εργοστάσια. Ωστόσο, πιστεύω απόλυτα ότι κάθε χώρα δικαιούται να κατασκευάσει πυρηνικά εργοστάσια, με τη διαφορά ότι θεωρώ ότι εμείς στην Ευρωπαϊκή Ένωση έχουμε μια συλλογική ευθύνη και ένα αίσθημα αλληλεγγύης αναφορικά με τις τεχνολογίες που χρησιμοποιούνται στην κατασκευή αυτών των πυρηνικών εργοστασίων. Πιστεύω ότι, σε αυτήν την περίπτωση, η Ευρωπαϊκή Επιτροπή θα πρέπει να υιοθετήσει μια πολύ αυστηρή προσέγγιση στην αξιολόγηση αυτών των σχεδίων για νέα πυρηνικά εργοστάσια.
<SPEAKER ID="476" NAME="Justas Vincas Paleckis" AFFILIATION="S&amp;D">
(LT) Θα ήθελα να συγχαρώ θερμά την εισηγήτρια, κ. Rebecca Harms, για το εξαιρετικό έργο της. Συμφωνώ με το υπό συζήτηση έγγραφο και την πρόταση ότι θα πρέπει να χορηγηθεί στη Βουλγαρία βοήθεια ύψους 300 εκατομμυρίων ευρώ για τον παροπλισμό των μονάδων 1 έως 4 του πυρηνικού εργοστασίου του Kozloduy για μία περίοδο τριών ετών, ενισχύοντας ασφαλώς τον έλεγχο της χρήσης των λαμβανόμενων κονδυλίων. Πρέπει να λεχθεί ότι αυτή είναι ένδειξη ίδιας αλληλεγγύης, δεδομένου ότι και άλλα νέα κράτη μέλη -η Λιθουανία και η Σλοβακία- είναι σε παρόμοια κατάσταση και έχουν λάβει ανάλογη οικονομική στήριξη.
<P>
Οι μονάδες 1 έως 4 του πυρηνικού εργοστασίου είναι εκτός λειτουργίας εδώ και αρκετό καιρό και είναι λογικό ότι πρέπει να παροπλιστούν. Αυτό θα μειώσει τον κίνδυνο για το περιβάλλον και θα μας βοηθήσει να εκμεταλλευτούμε καλύτερα τις γνώσεις και την επαγγελματική εμπειρία των εργαζομένων. Όταν κλείνει ένα μέρος του εργοστασίου, το προσωπικό του αντιμετωπίζει νέες προκλήσεις. Από την εμπειρία μας στη Λιθουανία, μπορώ να πω ότι προκύπτουν απρόβλεπτα προβλήματα που είναι δύσκολο να ενσωματωθούν στα χρονοδιαγράμματα.
<P>
Είναι αλήθεια ότι το μεγαλύτερο μέρος των κονδυλίων θα πρέπει να διατεθεί για τον παροπλισμό των μονάδων, και υπάρχει το αναπόφευκτο ζήτημα του εξοπλισμού αποθήκευσης. Ωστόσο, είναι εξίσου σημαντικό να σκεφτούμε τους ανθρώπους. Ελπίζω ότι κάνοντας χρήση της βοήθειας που της χορηγεί η Ευρωπαϊκή Ένωση, η βουλγαρική κυβέρνηση θα βοηθήσει τους εργαζόμενους και την κοινότητα γύρω από το πυρηνικό εργοστάσιο να προσαρμοστεί στην αλλαγή των συνθηκών, και είναι πολύ σημαντικό να βοηθήσει στην επανεκπαίδευσή τους και να χρησιμοποιήσει την εμπειρογνωμοσύνη τους σε άλλους τομείς, να προωθήσει τη δημιουργία νέων βιώσιμων θέσεων εργασίας και να κάνει τη μετάβαση στο νέο περιβάλλον εξοικονόμησης ενέργειας.
<SPEAKER ID="477" NAME="Konrad Szymański" AFFILIATION="ECR">
(PL) Το κλείσιμο τεσσάρων μονάδων του πυρηνικού εργοστασίου του Kozloduy έχει προκαλέσει αναμφίβολα πολύ μεγάλο έλλειμμα στο ενεργειακό σύστημα της Βουλγαρίας. Έχει σημαντικό αντίκτυπο στην ασφάλεια του εφοδιασμού στην περιοχή και πρέπει να οδηγεί σε αύξηση των εκπομπών CO2, το οποίο θα πρέπει να είναι σημαντικό, τουλάχιστον για ορισμένους βουλευτές σε αυτό το Κοινοβούλιο. Παρ' όλα αυτά, προτείνεται, ιδιαίτερα στις τροπολογίες, να γυρίσουμε την πλάτη μας στα ενεργειακά προβλήματα ενός κράτους μέλους. Αυτό αντιβαίνει στην αρχή της αλληλεγγύης, η οποία πρέπει να διέπει την ενεργειακή πολιτική. Δημιουργεί επίσης την εντύπωση εισαγωγής διακρίσεων κατά της πυρηνικής ενέργειας από το Κοινοβούλιο, πράγμα που είναι αντίθετο με την αρχής της απόλυτης ελευθερίας των κρατών μελών όταν επιλέγουν πηγές ενέργειας.
<SPEAKER ID="478" NAME="Corina Creţu" AFFILIATION="S&amp;D">
(RO) Ο τρόπος με τον οποίο θα επιλυθεί το θέμα του κλεισίματος και στη συνέχεια του παροπλισμού του πυρηνικού εργοστασίου του Kozloduy δεν μας αφορά, παρά μόνο σε σχέση με τον τρόπο με τον οποίο θα επιλύσει η Βουλγαρία αυτό το θέμα. Ωστόσο, όπως έχει ήδη λεχθεί σε αυτό το Κοινοβούλιο, η διαδικασία παροπλισμού επηρεάζει επίσης τις γειτονικές χώρες και ενδέχεται να αποτελέσει προηγούμενο για άλλες χώρες με παρόμοιες μονάδες που πλησιάζουν στο τέλος του μέγιστου χρόνου λειτουργίας τους.
<P>
Δεν πρόκειται να κρύψω επίσης το ότι, όπως έχει λεχθεί ήδη, το πυρηνικό εργοστάσιο του Kozloduy αποτελεί μόνιμη πηγή ανησυχίας για τους ρουμάνους πολίτες, ιδιαίτερα μετά το ατύχημα του Τσερνομπίλ. Για τον λόγο αυτόν, θα ήταν σημαντικό να συνοδευτεί η διαδικασία παροπλισμού από μία εκστρατεία ενημέρωσης της κοινής γνώμης που θα στοχεύει σε όλους τους ενδιαφερόμενους που δικαιούνται να ενημερωθούν σχετικά με τα στάδια αυτής της διαδικασίας, το χρονοδιάγραμμα, τους πιθανούς κινδύνους κάθε σταδίου, τον τρόπο με τον οποίο προστατεύονται τα σχάσιμα υλικά και τα επικίνδυνα απόβλητα, καθώς και για την οικολογική ανάπλαση της περιοχής του Kozloduy.
<P>
Θέλω να υπογραμμίσω τη σημασία που πρέπει να δώσουμε στην επεξεργασία των ραδιενεργών αποβλήτων. Για τον λόγο αυτόν, τα κονδύλια που χορηγούνται στη Βουλγαρία γι' αυτόν τον σκοπό πρέπει να διατίθενται σε τακτικά διαστήματα χωρίς διακοπές. Το αναφέρω αυτό επειδή, αν και το κόστος φαίνεται αρκετά μεγάλο, υπάρχουν μόνο εκτιμήσεις, καθώς δεν υπάρχει προηγούμενο παροπλισμού ενός πυρηνικού εργοστασίου στη Βουλγαρία τέτοιου μεγέθους. Θα ήθελα να ολοκληρώσω αισιόδοξα, λέγοντας ότι, με επαρκή χρηματοδότηση και σχολαστικό σχεδιασμό και υπό την επίβλεψη όλων των οργάνων με τις απαραίτητες αρμοδιότητες σε αυτόν τον τομέα, η διαδικασία παροπλισμού θα αποτελέσει παράδειγμα καλής χρήσης των ευρωπαϊκών κονδυλίων.
<SPEAKER ID="479" NAME="Zigmantas Balčytis" AFFILIATION="S&amp;D">
(LT) Όταν εντάχθηκαν στην Ευρωπαϊκή Ένωση, ορισμένες χώρες της Κεντρικής και Ανατολικής Ευρώπης ανέλαβαν δεσμεύσεις στις συνθήκες προσχώρησης, δεσμεύσεις που ήταν δύσκολες τόσο από πολιτική όσο και από οικονομική άποψη, να παροπλίσουν πυρηνικά εργοστάσια και να διασφαλίσουν την ασφαλή διαχείριση των πυρηνικών αποβλήτων. Είναι χώρες που εξαρτώνται από την πυρηνική ενέργεια και κληρονόμησαν πυρηνικά εργοστάσια που δεν πληρούν τα πρότυπα και τις προδιαγραφές ασφαλείας της ΕΕ που ισχύουν σήμερα και, ασφαλώς, θα ήταν αδύνατο να συγκεντρώσουν τα κεφάλαια που απαιτούνται για τον παροπλισμό αυτών των εργοστασίων μόνες τους. Υπάρχουν αυστηρές απαιτήσεις σε ισχύ στην Ευρωπαϊκή Ένωση που ρυθμίζουν τον παροπλισμό και την εκτέλεση εργασιών ασφαλείας, και η χρηματοπιστωτική και οικονομική κρίση καθιστά δύσκολο για τα κράτη μέλη που παροπλίζουν πυρηνικά εργοστάσια να συνεχίσουν το έργο παροπλισμού και διάθεσης των καυσίμων σωστά και έγκαιρα. " ανησυχία της Κοινότητας για την επανεπεξεργασία των χρησιμοποιημένων πυρηνικών καυσίμων σε μη κράτη μέλη της ΕΕ είναι απολύτως κατανοητή, καθώς ενδέχεται να απειλήσει επίσης τις μελλοντικές γενιές μας. Επομένως, χαιρετίζω την απόφαση της Επιτροπής να χορηγήσει συμπληρωματική στήριξη στη Βουλγαρία από τον προϋπολογισμό της Ευρωπαϊκής Ένωσης, καθώς είναι σαφές ότι χωρίς τη στήριξη της Κοινότητας, ακριβώς όπως η Λιθουανία, θα ήταν αδύνατο να διασφαλιστεί η εφαρμογή των μέτρων παροπλισμού στον απαιτούμενο βαθμό, η κοινή πολιτική ασφαλείας της Κοινότητας ή τα μέτρα που απαιτούνται για την ασφάλεια των ευρωπαίων πολιτών και την προστασία του περιβάλλοντος.
<SPEAKER ID="480" NAME="Günther Oettinger" LANGUAGE="DE">
Κύριε Πρόεδρε, αξιότιμοι βουλευτές, θα ήθελα να σας ευχαριστήσω για την ανοιχτή συζήτηση σε αυτό το ευαίσθητο θέμα.
<P>
Εν κατακλείδι, θα ήθελα να τονίσω ότι η Επιτροπή χαιρετίζει ιδιαίτερα τη συνολικά θετική προσέγγιση της έκθεσης και το γεγονός ότι το Κοινοβούλιο συμφωνεί με την Επιτροπή ότι η Βουλγαρία θα πρέπει να λάβει περαιτέρω στήριξη ύψους 300 εκατομμυρίων ευρώ μέχρι το 2013. " Επιτροπή χαίρεται επίσης διότι μπορούμε να συνεχίσουμε να εστιάζουμε την προσοχή στην παροχή στήριξης για μέτρα ασφαλούς παροπλισμού και διότι το Κοινοβούλιο πιστεύει ότι τα έργα στον ενεργειακό τομέα αξίζουν τη στήριξή μας.
<P>
Μπορούμε να επιβεβαιώσουμε, όπως έχουμε κάνει στο παρελθόν, ότι τα κονδύλια θα χρησιμοποιηθούν για τον σκοπό για τον οποίο προορίζονται και σχεδιάζουμε να εφαρμόσουμε αξιόπιστους ελέγχους. Λαμβάνουμε υπόψη τις προτάσεις και τις τροπολογίες σας. Είμαι σίγουρος ότι το Συμβούλιο θα λαμβάνει υπόψη τις απόψεις του Κοινοβουλίου όταν μπορούν να συμβάλουν στη βελτίωση της σαφήνειας των στόχων του κανονισμού.
<P>
" συμφωνία σας για περαιτέρω χρηματοδότηση για τη διαδικασία παροπλισμού αποτελεί ένδειξη αλληλεγγύης της Ευρωπαϊκής Ένωσης προς τη Βουλγαρία. " ασφάλεια είναι η ύψιστη προτεραιότητα κατά τη διαδικασία παροπλισμού πυρηνικών εργοστασίων και στη δήλωση δίνεται έμφαση σε αυτό.
<P>
Θα ήθελα να σας ευχαριστήσω και πάλι για το έργο σας και επίσης την κ. Harms γι' αυτήν την έκθεση.
<SPEAKER ID="481" NAME="Rebecca Harms" LANGUAGE="DE">
Κύριε Πρόεδρε, στο τέλος αυτής της συζήτησης, θα ήθελα να πω για άλλη μία φορά ότι ο παροπλισμός των πυρηνικών εργοστασίων στη Λιθουανία, τη Σλοβακία και τη Βουλγαρία βασίζεται σε διεθνή εμπειρογνωμοσύνη. Ο Διεθνής Οργανισμός Ατομικής Ενέργειας (ΔΟΑΕ) επιθεώρησε αυτούς τους αντιδραστήρες, οι οποίοι έχουν τον ίδιο σχεδιασμό με τους αντιδραστήρες στο Τσερνομπίλ, και δεν διαπίστωσε καμία δυνατότητα μετατροπής τους ώστε να πληρούν τα πρότυπα ασφαλείας που εφαρμόζονται στην παλαιά Ευρωπαϊκή Ένωση. Ήταν μία λογική απόφαση η οποία αιτιολογεί την αλληλεγγύη που δείξαμε προς τη Λιθουανία, τη Σλοβακία και τη Βουλγαρία και, μετά την αυριανή απόφαση, την ίση αντιμετώπισή τους αναφορικά με το κόστος του παροπλισμού.
<P>
Δεύτερον, θα ήθελα να επισημάνω για άλλη μία φορά ότι καμία από αυτές τις χώρες και καμία άλλη χώρα στη Δυτική Ευρώπη ή οπουδήποτε αλλού στον κόσμο δεν έχει βρει ακόμη μια αξιόπιστη λύση στο πρόβλημα της τελικής αποθήκευσης των έντονα ραδιενεργών αποβλήτων. Αυτό είναι ένα καθήκον που εξακολουθούμε να αντιμετωπίζουμε, αν και πολλές χώρες έχουν επενδύσει δισεκατομμύρια σε αυτόν τον τομέα και αναζητούν αξιόπιστη λύση εδώ και 30 χρόνια. Πρόκειται για μία συζήτηση που πρέπει να απασχολήσει ιδιαίτερα εκείνους που είναι υπέρ της τεχνολογίας υψηλού κινδύνου της πυρηνικής ενέργειας, διότι, όπως έχουν τα πράγματα σήμερα, η αποθήκευση πυρηνικών αποβλήτων αντιπροσωπεύει, κατά τη γνώμη μου και κατά τη γνώμη της πλειοψηφίας των πολιτών της Ευρώπης, έναν πολύ μεγάλο και ανεπίλυτο κίνδυνο που αποτελεί ισχυρό επιχείρημα κατά της συνέχισης της χρήσης της πυρηνικής ενέργειας. Θα συζητήσουμε αυτό το θέμα με τον κ. Oettinger στο μέλλον. Σας ευχαριστώ για την προσοχή σας.
<SPEAKER ID="482" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί αύριο Πέμπτη 20 Μαΐου, στις 12.00.
<P>
Γραπτές δηλώσεις (άρθρο 149 του Κανονισμού)
<SPEAKER ID="961" NAME="Eija-Riitta Korhola  " LANGUAGE="FI">
Το 1999, η Ευρωπαϊκή Επιτροπή, ενεργώντας εξ ονόματος της Ευρωπαϊκής Ένωσης, υποχρέωσε τη Βουλγαρία να κλείσει τέσσερις από τους έξι πυρηνικούς αντιδραστήρες της ως προϋπόθεση για τις ενταξιακές διαπραγματεύσεις της. " Επιτροπή έλεγε για αρκετό καιρό ότι οι εν λόγω μονάδες ήταν επιλέξιμες για οικονομικές βελτιώσεις. Στο πλαίσιο αυτής της συμφωνίας, δύο μονάδες έκλεισαν το 2002 και οι άλλες δύο το 2006. Μετά από σημαντικές επενδύσεις και μια σειρά ανεξάρτητων ερευνών, διαπιστώθηκε ότι οι μονάδες πληρούσαν όλα τα κριτήρια ασφάλειας και, σύμφωνα με την Ομάδα Θεμάτων Ατομικής Ενέργειας του Συμβουλίου, δεν χρειαζόταν επιπρόσθετος έλεγχος. " Βουλγαρία είχε γίνει καθαρός εξαγωγέας ηλεκτρικής ενέργειας σε όλες τις γειτονικές χώρες και μερικές φορές κάλυπτε το 100% του ελλείμματος ηλεκτρικής ενέργειας της περιοχής. Οι υπόλοιπες μονάδες, ωστόσο, έκλεισαν στο πλαίσιο της συμφωνίας, η περιοχή υπέστη διακοπές ρεύματος και τα υποκατάστατα εργοστάσια είχαν ως αποτέλεσμα αύξηση στις εκπομπές των αερίων που προκαλούν το φαινόμενο του θερμοκηπίου. Εγώ προσωπικά έθεσα μια ερώτηση στην Επιτροπή και στο Συμβούλιο, βάσει της έκθεσης του κ. Van Orden σχετικά με την αίτηση της Δημοκρατίας της Βουλγαρίας να γίνει μέλος της Ευρωπαϊκής Ένωσης, και της παραγράφου 33. Σε αυτή, το Ευρωπαϊκό Κοινοβούλιο ζητούσε από το Συμβούλιο να εξετάσει με μεγαλύτερη ευελιξία τις ημερομηνίες κλεισίματος μέχρι να κατασκευαστούν εργοστάσια νέας γενιάς που δεν θα αύξαναν τις εκπομπές, πράγμα που δεν θα συνέβαινε πριν από το 2011. " απάντηση ωστόσο ήταν όχι, και αντ' αυτού, η ΕΕ έδειξε την αλληλεγγύη της προς τη Βουλγαρία με τη μορφή σημαντικών ποσών σε χρηματοδοτική συνδρομή. Γι' αυτό είναι δίκαιο να συνεχίσει να παρέχεται χρηματοδότηση για μεγαλύτερο διάστημα από το προβλεπόμενο, επειδή η απώλεια παραγωγικής ικανότητας ηλεκτρικής ενέργειας, για να μην αναφέρω τις άλλες πιέσεις στην περιοχή, ήταν δύσκολη τόσο από οικονομική όσο και από κοινωνική άποψη για τη Βουλγαρία. Με κάθε ειλικρίνεια, όμως πρέπει να αναρωτηθούμε αν αυτή η τεράστια οικονομική επένδυση θα μπορούσε να είχε αποφευχθεί αν η Επιτροπή και το Συμβούλιο είχαν επανεξετάσει τις άκαμπτες και αμφισβητούμενες συνθήκες της.
<SPEAKER ID="960" NAME="Franz Obermayr  " LANGUAGE="DE">
Κατά τη διάρκεια των ενταξιακών διαπραγματεύσεων το 2005, η Βουλγαρία συμφώνησε να κλείσει τους αντιδραστήρες 1-4 στο πυρηνικό εργοστάσιο του Kozloduy και στη συνέχεια να τους παροπλίσει. Αρχικά, η ΕΕ σκόπευε να παράσχει οικονομική στήριξη για τη διαδικασία παροπλισμού μέχρι το 2009. Τώρα η οικονομική βοήθεια έχει παραταθεί μέχρι το τέλος του 2013, και θα διατεθούν συνολικά 300 εκατομμύρια ευρώ. Φυσικά είναι απαραίτητο να στηρίξουμε τη Βουλγαρία κατά τη διάρκεια του παροπλισμού του Kozloduy και να βοηθήσουμε με τα επακόλουθα οικονομικά και περιβαλλοντικά προβλήματα, όπως η ασφαλής διάθεση των ραδιενεργών αποβλήτων, η προώθηση ανανεώσιμων πηγών ενέργειας και η επανεκπαίδευση των εργαζομένων. Ωστόσο, η οικονομική βοήθεια πρέπει να περιλαμβάνει λεπτομερή ανάλυση των διαφορετικών σχεδίων, αυστηρούς οικονομικούς ελέγχους και τακτικό έλεγχο της χρήσης της χρηματοδότησης. Τα χρήματα δεν πρέπει να χρησιμοποιηθούν από την πίσω πόρτα για να δοθεί οικονομική στήριξη για το δεύτερο βουλγαρικό πυρηνικό εργοστάσιο στο Belene. " Βουλγαρία αναζητά επί του παρόντος ευρωπαίους επενδυτές για το Belene και η πιθανότητα χρήσης των χρημάτων παροπλισμού για τον σκοπό αυτόν είναι πολύ επίκαιρη. Δεν πρέπει να επιτρέψουμε να συμβεί αυτό. Προσεκτικές αναφορές και σχολαστικές έρευνες επί τόπου από την Επιτροπή, το Ευρωπαϊκό Κοινοβούλιο, και το Ευρωπαϊκό Ελεγκτικό Συνέδριο είναι συνεπώς απαραίτητες.
<SPEAKER ID="959" NAME="Silvia-Adriana Ţicău  " LANGUAGE="RO">
" ΕΕ εξαρτάται από εισαγωγές ενέργειας για το 53% των αναγκών της. Για να μειώσουν την ενεργειακή τους εξάρτηση, ορισμένα κράτη μέλη έχουν υιοθετήσει φιλόδοξες στρατηγικές για τη χρήση πυρηνικής ενέργειας και ενέργειας από ανανεώσιμες πηγές. " πυρηνική ενέργεια καλύπτει το 28% της συνολικής ενέργειας που καταναλώνεται στην ΕΕ, ενώ είναι η μεγαλύτερη πηγή ενέργειας στο Βέλγιο, τη Γαλλία, τη Λιθουανία, τη Σλοβακία και τη Σουηδία. " παραγωγή πυρηνικής ενέργειας δεν προκαλεί εκπομπές διοξειδίου του άνθρακα, και επιπλέον οι μηνιαίοι λογαριασμοί ενέργειας των νοικοκυριών είναι χαμηλότεροι στα κράτη μέλη όπου χρησιμοποιείται η πυρηνική ενέργεια. Ωστόσο, η ΕΕ επιβάλλει εξαιρετικά αυστηρές προδιαγραφές για την ασφαλή λειτουργία των πυρηνικών εργοστασίων και τη διαχείριση των πυρηνικών αποβλήτων. Τα αυστηρά μέτρα και υψηλά πρότυπα σχετικά με την ασφάλεια των πυρηνικών εργοστασίων και η στενή συνεργασία μεταξύ τοπικών, περιφερειακών, εθνικών και ευρωπαϊκών αρχών εξασφαλίζουν τις συνθήκες για την ασφαλή χρήση της πυρηνικής ενέργειας στην ΕΕ. " ρύθμιση που προτείνει η Επιτροπή εγγυάται δίκαιη μεταχείριση για τη Βουλγαρία, χορηγώντας της χρηματοδοτική συνδρομή μέχρι το 2013 για τον παροπλισμό των πυρηνικών εργοστασίων της, μέτρα τα οποία προβλέπονταν στις συνθήκες προσχώρησης. Ο πυρηνικός παροπλισμός απαιτεί μακροπρόθεσμο οικονομικό σχεδιασμό, ο οποίος συνεχίζεται μέχρι να αποκατασταθεί εντελώς ο χώρος της εγκατάστασης και να διατεθούν με ασφάλεια όλα τα ραδιενεργά απόβλητα και τα χρησιμοποιημένα πυρηνικά καύσιμα.
