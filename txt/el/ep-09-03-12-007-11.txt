<CHAPTER ID="007-11">
11. Πρώην Γιουγκοσλαβική Δημοκρατία της Μακεδονίας: έκθεση προόδου του 2008 (ψηφοφορία) 
<P>
- Πριν από την ψηφοφορία:
<SPEAKER ID="122" NAME="Erik Meijer">
συντάκτης. - Κύριε Πρόεδρε, πριν ψηφίσουμε επί του ψηφίσματος που είχα καταθέσει σχετικά με τη διαδικασία προσχώρησης για την Πρώην Γιουγκοσλαβική Δημοκρατία της Μακεδονίας, θα ήθελα να κάνω τρεις τεχνικές παρατηρήσεις, έτσι ώστε όλοι να μπορέσουν να αποφασίσουν για τα ορθά κείμενα.
<P>
Πρώτη παρατήρηση: όταν μιλάει για το Μακεδόνα διαπραγματευτή στην παράγραφο 12, το κείμενο θα έπρεπε να είναι "ο διαπραγματευτής της πρώην Γιουγκοσλαβικής Δημοκρατίας της Μακεδονίας". Αυτό είναι απολύτως σύμφωνο με όσα αποφασίσαμε όταν ψηφίσαμε επί των εκθέσεών μου του 2007 και του 2008.
<P>
Δεύτερη παρατήρηση: στην παράγραφο 18, η Μακεδονική Ορθόδοξη Εκκλησία είναι το επίσημο όνομα της μεγαλύτερης θρησκευτικής κοινότητας της χώρας. Αυτό αναφέρεται για να διακρίνεται από τη Σερβική Ορθόδοξη ομάδα. Αυτή η χρήση της λέξης "Μακεδονική" δεν μπορεί να αντικατασταθεί από οποιαδήποτε αναφορά σε οποιοδήποτε όνομα κράτους. Επειδή είναι η επίσημη ονομασία ενός ιδρύματος, προτείνω το όνομα να μπει εντός εισαγωγικών.
<P>
Τρίτη παρατήρηση: όσον αφορά τη μετάφραση της λέξης "εν αναμονή" στην παράγραφο 10 στη φράση "εν αναμονή της πλήρους εφαρμογής των βασικών προτεραιοτήτων της εταιρικής σχέσης για την προσχώρηση", η γαλλική και η ιταλική έκδοση - τουλάχιστον - διαφέρουν από τα κείμενα στα Αγγλικά, Γερμανικά και Ολλανδικά. Για όλες τις τελικές μεταφράσεις προτείνω να χρησιμοποιηθεί το πρωτότυπο αγγλικό κείμενο.
<SPEAKER ID="124" NAME="Γιώργος Δημητρακόπουλος">
εξ ονόματος της Ομάδας PPE-DE. - (EL) Κύριε Πρόεδρε, στην παράγραφο 12 υπήρχε η τροπολογία 1, του κ. Swoboda, για την οποία είχε ζητηθεί ονομαστική ψηφοφορία, και ως γνωστόν ο κ. Swoboda απέσυρε σήμερα την τροπολογία 1. Εγώ λοιπόν θέλω να παρακαλέσω να γίνει η ονομαστική ψηφοφορία στο δεύτερο τμήμα της παραγράφου 12.
<SPEAKER ID="126" NAME="Anna Ibrisagic">
εξ ονόματος της Ομάδας PPE-DE. - Κύριε Πρόεδρε, θα ήθελα να προτείνω τη διαγραφή ενός μέρος του κειμένου, έτσι ώστε το νέο κείμενο του δεύτερου μέρους της παραγράφου 13 να διατυπώνεται: "ενόψει του νέου γύρου διαπραγματεύσεων που ανακοινώθηκε στο πλαίσιο της "διαδικασίας Nimetz", εκφράζει την ελπίδα ότι όλες οι κυβερνήσεις της περιοχής θα υποστηρίξουν την ένταξη αυτής της χώρας στην ΕΕ, συμβάλλοντας έτσι στη σταθερότητα και την ευημερία της περιοχής.".
<SPEAKER ID="128" NAME="Hannes Swoboda">
εξ ονόματος της Ομάδας PSE. - (DE) Κύριε Πρόεδρε, θα ήθελα να πω πρώτα απ' όλα ότι δεν νομίζω ότι είναι δίκαιο, όταν αποσύρω την τροπολογία μου, να απορρίπτετε ένα μέρος του αρχικού κειμένου μου. Αυτή δεν είναι δίκαιη διαδικασία.
<P>
Όμως σε σχέση με αυτά που μόλις είπε η κ. Ibrisagic, θα ήθελα να πω ότι μπορούμε να δεχτούμε αυτή τη διατύπωση. Τότε θα ήθελα επίσης να αποσύρω την τροπολογία μου 3 και ελπίζω για δίκαιη μεταχείριση από την άλλη πλευρά.
