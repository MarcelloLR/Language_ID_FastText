<CHAPTER ID="006">
Βραβείο Ζαχάρωφ 2010 (αναγγελία του βραβευόμενου) 
<SPEAKER ID="108" NAME="Πρόεδρος">
Κύριοι συνάδελφοι, έρχομαι από τη Διάσκεψη των Προέδρων. Είναι πολύ μεγάλο προνόμιο και τιμή για εμένα να σας ενημερώσω σχετικά με τα πολύ σημαντικά για όλους εμάς αποτελέσματα. Στο Κοινοβούλιό μας μαχόμαστε για ανθρώπινα δικαιώματα εξ ονόματος 500 εκατομμυρίων πολιτών.
<P>
Σήμερα, έπειτα από έναν ουσιαστικό διάλογο με ιδιαίτερα ευρείες και βαθιές συζητήσεις, η Διάσκεψη των Προέδρων αποφάσισε να απονείμει το βραβείο Ζαχάρωφ 2010 στον κ. Guillermo Fariñas για την ελευθερία της σκέψης.
<P>
(Χειροκροτήματα)
<P>
Ο Guillermo Fariñas είναι ένας ανεξάρτητος δημοσιογράφος και πολιτικός αντιφρονών. Ήταν έτοιμος να θυσιάσει και να θέσει σε κίνδυνο την ίδια του την υγεία και τη ζωή, ως μέσο πίεσης για την επίτευξη αλλαγών στην Κούβα. Χρησιμοποίησε απεργίες πείνας για να διαμαρτυρηθεί και να αμφισβητήσει την έλλειψη της ελευθερίας λόγου στην Κούβα, κουβαλώντας τις ελπίδες όλων εκείνων που νοιάζονται για την ελευθερία, τα ανθρώπινα δικαιώματα και τη δημοκρατία.
<P>
Ελπίζω να του παρουσιάσω το βραβείο αυτοπροσώπως εδώ στο Στρασβούργο τον Δεκέμβριο, κάτι που θα ήταν μια φοβερή στιγμή για το Ευρωπαϊκό Κοινοβούλιο και για όλους τους κουβανούς κρατουμένους συνείδησης.
<P>
Ειλικρινά, ελπίζω ότι, μαζί με τον Guillermo Fariñas, θα μπορέσει επίσης να παραλάβει αυτοπροσώπως το βραβείο Ζαχάρωφ και ένας άλλος κουβανός βραβευόμενος από το 2005, οι "Κυρίες με τα Λευκά" - Las Damas de Blanco.
<P>
Επιτρέψτε μου να προσθέσω ότι όλοι οι υποψήφιοι ήταν εξαίρετοι όσον αφορά τα συναισθήματά μας για τα ανθρώπινα δικαιώματα και τον αγώνα υπέρ αυτών σε ολόκληρο τον κόσμο. Μπορούμε να τους συγχαρούμε όλους, έπρεπε όμως να επιλέξουμε και δεν υπήρχε άλλη δυνατότητα. Θα ήθελα να υπογραμμίσω ότι έχουμε πολλούς νικητές σε ολόκληρο τον κόσμο και τους στηρίζουμε όλους. Ας το επαναλάβουμε αυτό.
<P>
(Χειροκροτήματα)
<SPEAKER ID="110" NAME="Marie-Christine Vergiat" AFFILIATION="GUE/NGL">
(FR) Κυρία Πρόεδρε, θα ήθελα να κάνω μια παρέμβαση επί της εφαρμογής του Κανονισμού. Πιστεύω ότι οι συνθήκες, υπό τις οποίες αποφασίστηκε να απονεμηθεί φέτος το βραβείο Ζαχάρωφ, είναι σκανδαλώδεις. Κατά την άποψή μου, οι πολιτικές επιλογές υπερισχύουν της πραγματικής υπεράσπισης των ανθρωπίνων δικαιωμάτων.
<P>
(Χειροκροτήματα)
<P>
Αυτή θα είναι η τρίτη φορά στην ιστορία του βραβείου Ζαχάρωφ που απονέμεται σε έναν Κουβανό. Είμαι η πρώτη που θα καταγγείλω τον τρόπο με τον οποίο απειλούνται τα ανθρώπινα δικαιώματα στην Κούβα. Δεν έχω επιφυλάξεις επ' αυτού. Πάντοτε αγωνιζόμουν για την προστασία των ανθρωπίνων δικαιωμάτων, χωρίς διακρίσεις. Εντούτοις, θεωρώ ότι η απονομή του βραβείου Ζαχάρωφ σε έναν Κουβανό για τρίτη φορά στην εικοσάχρονη περίπου ιστορία του βραβείου είναι υπερβολή και, με τον τρόπο αυτόν, στέλνουμε ένα πολιτικό μήνυμα που υποβαθμίζει το βραβείο Ζαχάρωφ. Γι' αυτόν ακριβώς τον λόγο, ζητώ η απόφαση για το ποιος θα πρέπει να λάβει το βραβείο Ζαχάρωφ να μην ληφθεί από τη Διάσκεψη των Προέδρων, αλλά από το Κοινοβούλιο συνολικά.
<P>
(Χειροκροτήματα)
<SPEAKER ID="111" NAME="Πρόεδρος">
" ημερήσια διάταξη προβλέπει την ψηφοφορία.
<P>
(Για τα αποτελέσματα και λοιπές λεπτομέρειες της ψηφοφορίας: βλ. Συνοπτικά Πρακτικά)
