<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Κυρίες και κύριοι, μάθαμε τη θλιβερή είδηση της πρόσφατης δολοφονίας του γάλλου αστυνομικού Jean-Serge Nérin από την ETA. Αυτό μας κάνει να συνειδητοποιούμε ότι δεν έχει λυθεί ακόμα το πρόβλημα της τρομοκρατίας στην Ευρώπη. Θα ήθελα να εκφράσω εξ ονόματος του Κοινοβουλίου και προσωπικά τα συλλυπητήριά μας στην οικογένεια του δολοφονηθέντος αστυνομικού. Ελπίζω ότι η ισπανική και η γαλλική αστυνομία θα παραπέμψουν στη δικαιοσύνη όχι μόνο τους ίδιους τους δολοφόνους, αλλά και εκείνους που έδωσαν την εντολή για τη δολοφονία.
<P>
Υπάρχει και μία δεύτερη ανησυχητική είδηση: η φυλάκιση 30 γυναικών που συμμετείχαν σε διαδήλωση της οργάνωσης "Κυρίες στα Λευκά". Οι "Κυρίες στα Λευκά" είναι μητέρες και σύζυγοι φυλακισμένων ακτιβιστών της αντιπολίτευσης. Το 2005, το Ευρωπαϊκό Κοινοβούλιο τίμησε τις "Κυρίες στα Λευκά" με το Βραβείο Ζαχάρωφ. Σήμερα εκφράζουμε τη συμπαράστασή μας σε αυτές τις ηρωικές γυναίκες, και οι σκέψεις μας στρέφονται σε αυτές και τη δύσκολη κατάστασή τους.
