<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 17 Ιανουαρίου 2002.

<CHAPTER ID=2>
Έγκριση των συνοπτικών πρακτικών της προηγούμενης συνεδρίασης
<SPEAKER ID=2 NAME="Πρόεδρος">
Τα συνοπτικά πρακτικά της προηγούμενης συνεδρίασης έχουν διανεμηθεί. Υπάρχουν παρατηρήσεις;

<SPEAKER ID=3 LANGUAGE="NL" NAME="Pronk">
Κύριε Πρόεδρε, θα παρακαλούσα να προσθέσετε το όνομά μου στον κατάλογο των παρόντων. Όχι μόνο συμμετείχα στη ψηφοφορία, αλλά έλαβα μάλιστα και το λόγο κατά τη διάρκεια της συνεδρίασης. Παρόλα αυτά το όνομά μου δεν αναφέρεται στον κατάλογο των παρόντων. Παρακαλώ ο κατάλογος να διορθωθεί.

<SPEAKER ID=4 NAME="Πρόεδρε">
Ναι, όντως κύριε Pronk.
<P>
(Εγκρίνονται τα συνοπτικά πρακτικά της προηγούμενης συνεδρίασης)

<CHAPTER ID=3>
Ανακοίνωση του Προέδρου
<SPEAKER ID=5 NAME="Πρόεδρος">
Θα ήθελα να πληροφορήσω το Σώμα ότι, σύντομα μετά την ανάληψη της προεδρίας, η Επιτροπή Νομικών Θεμάτων και Εσωτερικής Αγοράς με συμβούλευσε να υποβάλω, ως Πρόεδρος, στο Δικαστήριο των Ευρωπαϊκών Κοινοτήτων προς εξέταση το ζήτημα της νομικής βάσης που διέπει το καταστατικό της ευρωπαϊκής εταιρείας. Η προθεσμία υποβολής της αίτησης έληγε σήμερα. Πραγματοποίησα ευρύτατες διαβουλεύσεις επί του θέματος, τόσο εντός όσο και εκτός Κοινοβουλίου, και είχα την ευκαιρία να ακούσω τις απόψεις της Διάσκεψης των Προέδρων. Εκτιμώντας λοιπόν τη βαρύτητα του ζητήματος - το οποίο συνιστά ουσιαστικό νομικό θέμα - κατέληξα να μην παραπέμψω το ζήτημα στο Δικαστήριο των Ευρωπαϊκών Κοινοτήτων.
<P>
(Χειροκροτήματα) Τη συγκεκριμένη απόφαση ουσιαστικά την έλαβα πριν από την επερχόμενη συνέλευση και λαμβάνοντας υπόψη τη Δήλωση του Λάκεν, η οποία καθορίζει ρητώς τα άρθρα 95 και 308 - τα υπό αμφισβήτηση άρθρα στην προκειμένη περίπτωση - έτσι ώστε να προβούμε σε μια πράξη πολιτικής πίστης τόσο ανάμεσά μας όσο και με τα λοιπά θεσμικά όργανα, καθώς προετοιμαζόμαστε για την εν λόγω συνέλευση. Έκτοτε συνομίλησα με τον Πρόεδρο της Ευρωπαϊκής Επιτροπής και με τον Προεδρεύοντα του Συμβουλίου κ. Aznar Lσpez. Είμαι βέβαιος ότι αμφότεροι κατανοούν την πολιτική πράξη εμπιστοσύνης στην οποία προβαίνουμε. Πιστεύω ότι, κατά τις προσεχείς εβδομάδες, θα θελήσουν να βρουν μεταξύ των οργάνων μας έναν τρόπο ώστε να αναγνωρίζεται η ουσία των θεμάτων αυτών, η οποία αφορά το ρόλο μας ως Κοινοβουλίου στην αντιπροσώπευση των πολιτών της Ένωσης και των προβληματισμών τους κατά τη νομοθετική διαδικασία.
<P>
Ελπίζω ότι, τελικά, αυτή η πράξη πολιτικής πίστης στην υπεροχή της πολιτικής θα τύχει ανταπόδοσης, θα γίνει κατανοητή και δεν θα παρανοηθεί. Είναι σημαντικό - αυτή η πτυχή της Συνόδου Κορυφής της Βαρκελώνης, με ένα θέμα το οποίο μας απασχολεί επί τρεις δεκαετίες και ενδεχομένως δεν μοιάζει με κανένα από τα θέματα που τίθενται ενώπιόν μας - να συνειδητοποιήσουμε ότι η λήψη της απόφασης δεν ήταν εύκολη. Ελπίζω ότι τελικά - τόσο τα μέλη του Σώματος που έκλιναν υπέρ της δικής μου θέσης την προηγούμενη εβδομάδα όσο και το μεγάλο ποσοστό που τότε είχε την τάση να διαφωνήσει - θα αποδεχθούν ότι η απόφαση ελήφθη καλή τη πίστει. Πιστεύω ότι μπορούμε βασιστούμε σε αυτό για να προχωρήσουμε περαιτέρω.

<SPEAKER ID=6 LANGUAGE="DE" NAME="Lehne">
Κύριε Πρόεδρε, κυρίες και κύριοι συνάδελφοι, οι περισσότεροι από εσάς γνωρίζετε ότι είχα διαφορετική γνώμη από ό,τι ο Πρόεδρός μας. Παρ' όλα αυτά σέβομαι την απόφαση αυτή και εάν κατορθώσετε να υπάρξει στο αποτέλεσμα μια προσέγγιση καλής θέλησης, η οποία θα αποτυπωθεί πραγματικά σε κάποια μελλοντική αναθεώρηση συνθήκης ή κάποια άλλη αναγνώριση των δικαιωμάτων μας, τότε αυτό θα αποτελούσε μια επιτυχία, η οποία δεν θα ήταν δυνατή χωρίς τη σύμπραξη της Επιτροπής Νομικών Θεμάτων και του Προέδρου.

<SPEAKER ID=7 LANGUAGE="ES" NAME="Medina Ortega">
Κύριε Πρόεδρε, η απόφαση που λάβατε με βρίσκει απόλυτα σύμφωνο. Νομίζω πως, στη συγκεκριμένη περίπτωση, συνιστά μια πράξη πολιτικής σύνεσης, δεδομένου ότι επιχειρούμε να υποστηρίξουμε τη διατήρηση του καταστατικού της Ευρωπαϊκής Ανώνυμης Εταιρείας, με την επιφύλαξη παντός ουσιαστικού δικαιώματος που απορρέει από τη νομική βάση.

<SPEAKER ID=8 LANGUAGE="FR" NAME="Cohn-Bendit">
Κύριε Πρόεδρε, γνωρίζετε ότι υποστηρίζω μια αντίθετη θέση και εξακολουθώ να πιστεύω ότι η μη παραπομπή στο Δικαστήριο είναι σφάλμα. Ήθελα απλώς να το δηλώσω στην Ολομέλεια, διότι αν δεχτούμε ότι το Συμβούλιο μπορεί να εγκρίνει αποφάσεις με τη διαδικασία της συναπόφασης, αφαιρώντας από εμάς τη συναπόφαση, παίζουμε το παιχνίδι του Συμβουλίου. Δυστυχώς, δεν πιστεύω ότι το Συμβούλιο θα το ερμηνεύσει θετικά, μάλλον θα το θεωρήσει ως κάτι που μπορεί να επαναλάβει. Θέλω λοιπόν μόνο να πω ότι νομίζω πως πρόκειται για λάθος να μην παραπεμφθεί το θέμα στο Δικαστήριο.

<SPEAKER ID=9 LANGUAGE="DE" NAME="von Wogau">
Κύριε Πρόεδρε, θα ήθελα να σας συγχαρώ για την απόφαση που λάβατε να μην προσφύγετε στο Ευρωπαϊκό Δικαστήριο, καθώς η ίδρυση της Ευρωπαϊκής Εταιρείας ήταν ένας από τους στόχους της παρούσας νομοθετικής περιόδου. Είναι μία από τις πέντε αποφάσεις που αναμένει η οικονομία. Η απόφαση αυτή αναμένεται εδώ και τριάντα χρόνια. Για τριάντα χρόνια διεξάγονταν διαπραγματεύσεις. Τυχόν προσφυγή στο Ευρωπαϊκό Δικαστήριο κατά την παρούσα φάση θα σήμαινε ότι η συγκεκριμένη υπόθεση θα καθυστερούσε ακόμα πέντε ή έξι χρόνια. Όταν μάλιστα καμία εταιρεία - γι' αυτό είμαι απόλυτα πεπεισμένος - δεν επρόκειτο να επωφεληθεί πραγματικά υπό αυτές τις αβέβαιες συνθήκες από αυτή την τόσο σημαντική και καινοτόμο μορφή εταιρείας. Για το λόγο αυτό, πιστεύω ότι ήταν σοφή η απόφαση στην προκειμένη περίπτωση να παραιτηθούμε του δικαιώματος προσφυγής στο Ευρωπαϊκό Δικαστήριο.

<SPEAKER ID=10 LANGUAGE="EN" NAME="Watson">
Κύριε Πρόεδρε, μια ένσταση επί της διαδικασίας: δεν θα αποτελούσε έκπληξη για το Σώμα εάν, εξ ονόματος της Ομάδας μου, υποστήριζα τη θέση που λάβατε. Εντούτοις, θα σας προέτρεπα κατά την παρέμβασή σας στο Ευρωπαϊκό Συμβούλιο της Βαρκελώνης να τονίσετε μετ' επιτάσεως ότι εμείς, ως Σώμα, δεν είμαστε ικανοποιημένοι με τη διαδικασία που εφαρμόζεται και ότι ελπίζουμε πως στο μέλλον θα τύχουμε εποικοδομητικότερης προσέγγισης και μεγαλύτερης συνεργασίας εκ μέρους των λοιπών θεσμικών οργάνων.

<SPEAKER ID=11 LANGUAGE="ES" NAME="Barσn Crespo">
Κύριε Πρόεδρε, όπως γνωρίζετε, η Ομάδα του Κόμματος των Ευρωπαίων Σοσιαλιστών υποστήριξε την απόφασή σας.
<P>
Από νομικής άποψης, είναι συζητήσιμο το εάν απωλέσαμε έδαφος στο πεδίο της συναπόφασης ή όχι. Η Ομάδα μου αντιλαμβάνεται - όπως δήλωσε ο κ. Medina - ότι αυτό δεν συνέβη και ότι, μάλιστα, από πολιτικής άποψης, η απόφαση που λάβαμε είναι η προσήκουσα.
<P>
Προσωπικά σας ζητώ, ενόψει της Συνόδου Κορυφής της Βαρκελώνης, να υποστηρίξετε τη θέση μας, όχι μόνο σε σχέση με ό,τι αυτή σημαίνει ενδεχομένως για τον ευρωπαϊκό επιχειρηματικό κόσμο, αλλά, δεδομένης της σημασίας της, και από τη σκοπιά της εδραίωσης της οικονομικής δημοκρατίας και των δικαιωμάτων των εργαζομένων.

<SPEAKER ID=12 LANGUAGE="DE" NAME="Poettering">
Κύριε Πρόεδρε, ουσιαστικά δεν είχα σκοπό να λάβω το λόγο, αλλά όπως είναι φυσικό έχω και εγώ κάτι να πω, εάν έχουν και οι άλλοι.
<P>
(Γέλια) Καταρχάς, θα ήθελα να σας συγχαρώ για τον τρόπο που χειριστήκατε το ζήτημα. Η κοινοβουλευτική μας ομάδα τάχθηκε, όπως δήλωσε ήδη ο συνάδελφος Lehne, κατά πλειοψηφία υπέρ της προσφυγής. Ωστόσο, υπήρξαν επίσης και διαφορετικές απόψεις, όπως αυτή του αξιότιμου συναδέλφου Karl von Wogau.
<P>
Προσωπικά επικροτώ τον τρόπο που χειριστήκατε πολιτικά το ζήτημα, επικοινωνώντας τηλεφωνικά με τον Προεδρεύοντα του Συμβουλίου, τον Πρωθυπουργό της Ισπανίας, Josι Marνa Aznar, και φυσικά ερχόμενος σε επαφή με τον Πρόεδρο της Επιτροπής, Romano Prodi. Ασφαλώς εμπιστευόμαστε τον ισπανό πρωθυπουργό όχι μόνο σε αυτή την κοινοβουλευτική ομάδα, αλλά και ως Προεδρεύοντα του Συμβουλίου, επειδή τηρεί το λόγο του, επειδή κάνει τα λόγια του πράξεις.
<P>
Δηλώνω επίσης απευθυνόμενος στην Επιτροπή - κύριε Επίτροπε, παρακαλώ μεταβιβάστε το στον Πρόεδρο της Επιτροπής Romano Prodi: αύριο αναμένουμε, σχετικά με την έκθεση του συναδέλφου Karl von Wogau για τις χρηματοπιστωτικές υπηρεσίες, όλα όσα αντιλαμβανόμαστε με τον όρο "Lamfalussy", τουτέστιν να λάβει η Επιτροπή κάποια θέση, η οποία θα διασφαλίζει τα δικαιώματα του Κοινοβουλίου έναντι του Συμβουλίου Υπουργών. Αυτό το αναμένουμε αύριο. Εάν δεν πραγματοποιηθεί μια τέτοια δήλωση, τότε θα υπάρξουν σοβαρές συνέπειες στη σχέση με την Επιτροπή. Επομένως, η δράση σας αύριο, κύριε Πρόεδρε, θα είναι σίγουρα σημαντική για τη δήλωση του Προέδρου. Σας ευχαριστώ θερμά ακόμα μια φορά για τον τρόπο που χειριστήκατε πολιτικά το συγκεκριμένο ζήτημα!
<P>
(Χειροκροτήματα)

<SPEAKER ID=13 LANGUAGE="ES" NAME="Palacio Vallelersundi">
Κύριε Πρόεδρε, ζήτησα να μιλήσω τελευταία, διότι μιλώ με την ιδιότητα της πρώην προέδρου της Επιτροπής Νομικών Θεμάτων και αυτό το ζήτημα συζητήθηκε ακριβώς επί προεδρίας μου.
<P>
Θέλω να αποσαφηνίσω ότι η Επιτροπή Νομικών Θεμάτων αντιμετώπισε εξαρχής αυτό το θέμα ως νομικό ζήτημα με τεράστια πολιτική σημασία, αφού αφορούσε τις προνομίες του Κοινοβουλίου και τη διοργανική ισορροπία.
<P>
Τούτου λεχθέντος, η Επιτροπή Νομικών Θεμάτων κατέστησε εξαρχής πολύ σαφές και ξεκάθαρο ότι η προτεραιότητα εν προκειμένω ήταν να μην παρεμποδιστεί η έναρξη ισχύος αυτής της οδηγίας που συζητούσαμε επί τριάντα χρόνια και, πράγματι, στην απόφαση της εν λόγω Επιτροπής ζητείται ρητά, σε περίπτωση που αποφασίζεται υποβολή προσφυγής στο Δικαστήριο, να εξακολουθήσουν να ισχύουν οι συνέπειες, ακόμα και σε περίπτωση ακύρωσης.
<P>
Θέλω να πω με αυτό, κύριε Πρόεδρε, πως σέβομαι και κατανοώ ότι η απόφαση που λαμβάνεται αυτή τη στιγμή - ή που φαίνεται να εκφράζει την πλειοψηφία του Σώματος - ανταποκρίνεται στον προβληματισμό της Επιτροπής Νομικών Θεμάτων. Εγώ μάλιστα θα πήγαινα ακόμα παραπέρα σε σχέση με αυτά που άκουσα στις παρεμβάσεις μερικών συναδέλφων. Εν προκειμένω, το Ευρωπαϊκό Κοινοβούλιο, εάν δεν παραπέμψει αυτή την υπόθεση στο Ευρωπαϊκό Δικαστήριο, θα επιδείξει αίσθημα μείζονος πολιτικής ευθύνης. Μολονότι δεν αποποιείται της υπεράσπισης των προνομίων του, κατανοεί πως υπάρχει μια άμεση υπέρτερη αξία και αναβάλλει την παραπομπή αυτής της υπόθεσης στο Δικαστήριο. Πιστεύω πως οι δηλώσεις των Ευρωπαϊκών Συμβουλίων, όχι μόνο του Συμβουλίου της Βαρκελώνης, αλλά και της Διακυβερνητικής Διάσκεψης, καλύπτουν τη θέση μας, πρέπει δε να αναμένεται ότι θα τεθεί τέλος στην αναντιστοιχία νομικών βάσεων, στην οποία και οφείλεται η παρούσα κατάσταση.

<SPEAKER ID=14 NAME="Πρόεδρος">
Ευχαριστώ όλους τους συναδέλφους για τις σύντομες παρεμβάσεις τους στην κατ' ουσίαν συνοπτική συζήτηση του θέματος, συμπεριλαμβανομένων και των συναδέλφων που διαφωνούν με την ειλημμένη απόφαση. Για όσο χρόνο θα έχω την τιμή να ηγούμαι του Σώματος, θα κάνω το παν, κατά την προσωπική μου κρίση - και μετά από διαβούλευση - προκειμένου να εκπροσωπώ τα συμφέροντά μας και τα συμφέροντα των πολιτών μας. Κατά τις εβδομάδες που προηγήθηκαν της εκλογής Προέδρου, αναφερθήκαμε εκτενώς στο ότι το θεσμικό μας όργανο πρέπει να γίνει περισσότερο πολιτικό. Ελπίζω ότι αυτή η πράξη πολιτικής πίστης θα καταδείξει πως, το επόμενο χρονικό διάστημα, η πολιτική θα έχει την πρωτοκαθεδρία στη δραστηριότητά μας. Θα δούμε εάν η πράξη αυτή θα είναι ικανή να δημιουργήσει κατά την επερχόμενη συνέλευση ένα υποστηρικτικό και δημιουργικό περιβάλλον τόσο μεταξύ μας όσο και με τους λοιπούς θεσμικούς φορείς, στο πλαίσιο των εργασιών μας για την Ευρώπη.
<P>
  
<P>
Παρεμβάσεις επί της διαδικασίας

<SPEAKER ID=15 LANGUAGE="EN" NAME="Banotti">
Κύριε Πρόεδρε, μια ένσταση επί της διαδικασίας: θα ήθελα να ζητήσω τη συνδρομή των συναδέλφων μου στο Κοινοβούλιο, αλλά και της Επιτροπής, μετά την καταστροφή που υπέστη το Δουβλίνο, την προηγούμενη εβδομάδα ιδιαίτερα, από σοβαρότατες πλημμύρες που άφησαν άστεγους πολλούς φοβισμένους ανθρώπους, μεταξύ των οποίων και ηλικιωμένους. Η κατάσταση στο Δουβλίνο θύμιζε περισσότερο κάποιες άλλες χώρες, όπου εμφανίζονται περισσότερο ακραία καιρικά φαινόμενα. Όταν επέστρεψα από το Κοινοβούλιο, βρήκα τους γείτονές μου - δηλώνω ότι έχω προσωπικό συμφέρον στο θέμα, καθώς ζω στο συγκεκριμένο τμήμα της πόλης - να κυκλοφορούν με βάρκες μεταφέροντας τα κατοικίδια ζώα τους. Αυτό είναι κάτι που δεν περίμενα να δω στη χώρα μου. Γνωρίζω δε ότι και κάποιοι κάτοικοι της δικής σας εκλογικής περιφέρειας, κύριε Πρόεδρε, είχαν την ίδια εμπειρία.
<P>
Θα ήθελα να εκφράσω το θαυμασμό μου σε όσους ανταποκρίθηκαν στην τραγωδία και επίσης, εάν είναι δυνατόν, να ζητήσω βοήθεια για την επαναστέγαση πολλών από εκείνους που έχασαν τα σπίτια τους στην τραγωδία αυτή.

<SPEAKER ID=16 LANGUAGE="EN" NAME="Andrews">
Κύριε Πρόεδρε, θέλω απλώς να αναφέρω πόσο εκτιμώ το γεγονός ότι τέθηκε το συγκεκριμένο θέμα, το οποίο αφορά τόσο την εκλογική περιφέρεια της κ. Banotti όσο και τη δική μου, και θα ήθελα να συνταχθώ με τις παρατηρήσεις της. Ζει η ίδια στην περιοχή εκείνη, την οποία ο γιος μου εκπροσωπεί στο Δημοτικό Συμβούλιο της πόλης. Θα πρέπει να πω ότι η ανταπόκριση, όχι μόνο εκ μέρους της κυβέρνησης αλλά και εκ μέρους του κόσμου, ήταν ηρωική.

<SPEAKER ID=17 NAME="Πρόεδρος">
Σχετικά με το εν λόγω θέμα, θα επικοινωνήσω με τις αρμόδιες ιρλανδικές αρχές και θα το θέσω στην Ευρωπαϊκή Επιτροπή.
<P>
  

<SPEAKER ID=18 NAME="Κόρακας">
Κύριε Πρόεδρε, πρόσφατα ο Πρόεδρος των ΗΠΑ και άλλοι αξιωματούχοι της χώρας αυτής διακήρυξαν την απόφασή τους να συνεχίσουν και να διευρύνουν την επίθεσή τους εναντίον και άλλων χωρών, με το πρόσχημα της καταπολέμησης της τρομοκρατίας ή της ικανότητας αυτών των χωρών να αναπτύξουν όπλα μαζικής καταστροφής. Ο κ. Bush μιλά για άξονα του κακού, διευκρινίζοντας ότι πρόκειται για τις χώρες Ιράν, Ιράκ και Βόρειο Κορέα, δηλώνοντας ότι όλες οι επιλογές είναι ανοικτές και ότι θα καταστήσουν τις ΗΠΑ και τους συμμάχους τους ασφαλείς. Αλλοι υψηλοί αξιωματούχοι έκαναν δηλώσεις προς την ίδια κατεύθυνση, προκαλώντας ιδιαίτερα έντονες ανησυχίες...
<P>
(Ο ομιλητής διακόπτεται από τον Πρόεδρο)

<SPEAKER ID=19 NAME="Πρόεδρος">
Κύριε Κόρακα, όσον αφορά το θέμα ουσίας που θέτετε, έχει οριστεί συζήτηση με τον κ. Solana, αύριο το απόγευμα. Θεωρώ ότι η απολύτως εύλογη επισήμανση στην οποία θέλετε να προβείτε θα πρέπει να γίνει στη διάρκεια εκείνης της συζήτησης.

<SPEAKER ID=20 NAME="Κόρακας">
). Κύριε Πρόεδρε, θα ήθελα να παρακαλέσω το Ευρωπαϊκό Κοινοβούλιο να αντιταχθεί σ' αυτή την πολιτική και να σταματήσει επιτέλους τις επικίνδυνες καταστάσεις που μας θέτουν μπροστά σε ένα γενικευμένο παγκόσμιο πόλεμο.
<P>
  

<SPEAKER ID=21 NAME="Van Orden">
Κύριε Πρόεδρε, θα ήθελα να επιστήσω την προσοχή στη σοβαρότητα της κατάστασης γύρω από το Καλαί, μετά τη δεύτερη άρνηση των γαλλικών δικαστηρίων, την προηγούμενη Παρασκευή, να κλείσουν το κέντρο μεταγωγών προσφύγων της Sangatte. Θα ήθελα ιδιαίτερα να επισημάνω τις ζημίες που προκαλεί στον κλάδο των βρετανικών σιδηροδρομικών μεταφορών η πολιτική των γαλλικών αρχών, να κλείνουν δηλαδή ουσιαστικά τη σήραγγα για συρμούς που μεταφέρουν εμπορεύματα επί 18 ώρες την ημέρα. Οκτώ χιλιάδες θέσεις απασχόλησης στη Βρετανία βρίσκονται σε κίνδυνο ως αποτέλεσμα αυτής της κατάστασης, μεταξύ των οποίων και στην περιοχή μου, στην ανατολική Αγγλία.
<P>
Εκτός από άλλες πολύ σημαντικές επιπτώσεις, η κατάσταση συνιστά εμπαιγμό της ιδέας της ελεύθερης κυκλοφορίας των αγαθών στην Ευρωπαϊκή Ένωση. Ελπίζω ότι η Επιτροπή θα κινήσει επειγόντως διαδικασίες εναντίον των γαλλικών αρχών, προκειμένου να διορθωθεί αυτή η κατάσταση.

<SPEAKER ID=22 NAME="Πρόεδρος">
Την Πέμπτη θα πραγματοποιηθεί κοινή συζήτηση, η οποία θα αφορά και το συγκεκριμένο θέμα. Οι συνάδελφοι που ενδιαφέρονται θα πρέπει να σημειώσουν την ημερομηνία της συζήτησης αυτής.

<SPEAKER ID=23 LANGUAGE="FR" NAME="Caudron">
Κύριε Πρόεδρε, παρεμβαίνω ως εκλεγμένος εκπρόσωπος της Βόρειας Γαλλίας, μετά την παρέμβαση του συναδέλφου μας, ο οποίος με εξέπληξε λίγο με την αναφορά του στο κέντρο προσφύγων της Sangatte.
<P>
Αυτό που με εξέπληξε καταρχάς είναι ότι αμφισβητεί απόφαση της δικαιοσύνης. Δεν νομίζω στη χώρα του να συνηθίζεται ένα πολιτικό σώμα να ασκεί κριτική σε αποφάσεις της δικαιοσύνης.
<P>
Το άλλο σημείο που επίσης με εξέπληξε είναι ότι δεν προβληματίζεται σχετικά με τους λόγους για τους οποίους τόσοι πρόσφυγες προσπαθούν να περάσουν στη Μεγάλη Βρετανία. Τέλος, του επισημαίνω, διότι γνωρίζω καλά το εν λόγω κέντρο καθώς το έχω επισκεφτεί πολλές φορές, ότι εκεί γίνεται μια προσπάθεια ανθρώπινης αντιμετώπισης μιας κατάστασης που από μόνη της δεν είναι ανθρώπινη και που είναι αποτέλεσμα της έλλειψης εναρμόνισης των κανόνων υποδοχής και κυκλοφορίας των μη Ευρωπαίων στο έδαφος της Ευρωπαϊκής Ένωσης.
<P>
Αντί να ασκούμε κριτική σε μια απόφαση της δικαιοσύνης ή σε μια χώρα, καλό θα ήταν όλοι μαζί να καταβάλουμε κάθε αναγκαία προσπάθεια ώστε να θεσπιστούν τελικά κοινοί κανόνες στην Ευρωπαϊκή Ένωση.
<P>
(Χειροκροτήματα)

<SPEAKER ID=24 NAME="Πρόεδρος">
Θα ήθελα να υπενθυμίσω και πάλι στους συναδέλφους ότι, όποια κι αν είναι η άποψή τους για το προκείμενο, το θέμα έχει εγγραφεί στην ημερήσια διάταξη της Πέμπτης και τότε είναι η κατάλληλη στιγμή να το συζητήσουμε.
<P>
  

<SPEAKER ID=25 NAME="Καραμάνου">
Κύριε Πρόεδρε, την Παρασκευή 8 Φεβρουαρίου ξεκινάει στο Salt Lake City των ΗΠΑ η 19η Χειμερινή Ολυμπιάδα. Όπως είναι γνωστό, οι Ολυμπιακοί Αγώνες, μέσω της κοινής προσπάθειας αθλητών από όλες τις χώρες του πλανήτη, στοχεύουν στην προαγωγή της παγκόσμιας ειρήνης, της φιλίας, της κατανόησης, της αλληλεγγύης, του διαλόγου, της ειρηνικής συνύπαρξης λαών και πολιτισμών. Στο πνεύμα αυτό γεννήθηκε τον όγδοο αιώνα π.χ. η ολυμπιακή εκεχειρία και αποτέλεσε θεμελιώδη αρχή των Ολυμπιακών Αγώνων. Στη διάρκεια των Αγώνων σταματούσαν όλες οι εχθροπραξίες. Τα όπλα σιγούσαν.
<P>
Κύριε Πρόεδρε, επειδή η ιδέα της εκεχειρίας, δηλαδή της παγκόσμιας ειρήνευσης, συμπίπτει με τις ιδέες και τις αξίες που επανειλημμένα έχουν διακηρυχθεί από το Κοινοβούλιο μας, θα ήθελα να σας παρακαλέσω να στείλετε επιστολή στον Πρόεδρο της Ολυμπιακής Επιτροπής, κ. Rogge και τον Γενικό Γραμματέα του ΟΗΕ, κ. Koffi Anan που να επιβεβαιώνει ότι το Ευρωπαϊκό Κοινοβούλιο υποστηρίζει την ιδέα της εκεχειρίας και καλεί όσους εμπλεκονται σε συγκρούσεις να καταθέσουν τα όπλα και να αφιερώσουν τις επόμενες εβδομάδες, κατά την διάρκεια των Ολυμπιακών Αγώνων, στην επίλυση των διαφορών τους με ειρηνικά μέσα.

<SPEAKER ID=26 NAME="Πρόεδρος">
Θα το διαβιβάσουμε, όπως ζητήσατε.
<P>
  

<SPEAKER ID=27 LANGUAGE="EN" NAME="Helmer">
Κύριε Πρόεδρε, θα ήθελα να μάθω εάν συμμερίζεστε τον προβληματισμό μου σχετικά με τη γελοία έκθεση που πραγματοποιήθηκε στο κτίριο του Κοινοβουλίου στις Βρυξέλλες την προηγούμενη εβδομάδα με τίτλο "Εμείς οι θανατοποινίτες" . Η έκθεση αυτή αποσκοπούσε να μυθοποιήσει καταδικασθέντες εγκληματίες που έχουν διαπράξει ειδεχθή εγκλήματα. Βεβαίως, οι ψηφοφόροι μας θα προτιμούσαν να δείξουμε τη συμπόνια μας στα θύματα των εγκλημάτων αυτών καθώς και στις οικογένειές τους, οι οποίες είναι καταδικασμένες σε ισόβιο πένθος.
<P>
Συνάδελφοι, θα ήθελα επίσης να υπενθυμίσω ότι σε αρκετά κράτη μέλη, η κοινή γνώμη εξακολουθεί να υποστηρίζει αποφασιστικά τη θανατική ποινή. Θα σας παρακαλούσα να αποφύγουμε στο μέλλον τόσο κακόγουστες εκθέσεις ή τουλάχιστον να φροντίζουμε ώστε να αποδίδεται ο απαιτούμενος σεβασμός στα συμφέροντα των θυμάτων και των οικογενειών τους.

<SPEAKER ID=28 NAME="Πρόεδρος">
Κύριε Helmer, θα ήθελα να σας επισημάνω ότι η Συνθήκη του Αμστερνταμ τάσσει, μεταξύ άλλων, την απαγόρευση της επιβολής της θανατικής ποινής. Αυτό αφορά όχι μόνο τα κράτη μέλη ·
<P>
(Χειροκροτήματα) · αλλά συνιστά προϋπόθεση για την ένταξη υποψηφίων κρατών. Οφείλω να ομολογήσω δε, με κίνδυνο να προκαλέσω την ακόμα μεγαλύτερη αγανάκτησή σας, ότι παρέστην στα εγκαίνια της έκθεσης, πράγμα για το οποίο είμαι υπερήφανος.

<SPEAKER ID=29 NAME="Banotti">
Κύριε Πρόεδρε, ως Κοσμήτορας καθ' ύλην αρμόδια για τις εκθέσεις, αναγκάζομαι ενίοτε να αρνούμαι την παρουσίαση κάποιων εκθέσεων, ωστόσο, δεδομένης της υπερήφανης ιστορίας αυτού του Κοινοβουλίου όσον αφορά τη θανατική ποινή, ήμουν υπερήφανη που επέτρεψα την πραγματοποίηση της συγκεκριμένης έκθεσης.
<P>
(Χειροκροτήματα)   

<SPEAKER ID=30 NAME="Corrie">
Κύριε Πρόεδρε, θα ήθελα να σας ζητήσω να εξετάσετε την πιθανότητα να αποστείλετε επιστολή προς τον Πρόεδρο της Νιγηρίας, διαβιβάζοντας τα συλλυπητήρια των μελών του Κοινοβουλίου για τις τρομερές εκρήξεις που πραγματοποιήθηκαν στο Λάγος. Περισσότερα από 1 000 άτομα σκοτώθηκαν, και πλέον τα ορφανά στη χώρα αυτή υπερβαίνουν τις 4 000. Είμαι βέβαιος ότι όλοι στο Κοινοβούλιο θα θέλαμε να έχουν γνώση των συναισθημάτων μας.

<SPEAKER ID=31 NAME="Πρόεδρος">
Κύριε Corrie, ευχαρίστως θα το πράξω.

<CHAPTER ID=4>
Παράνομη διακίνηση ναρκωτικών
<SPEAKER ID=32 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0460/2002) του κ. Arie M. Oostlander, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρόταση της Επιτροπής για την έκδοση απόφασης πλαίσιο του Συμβουλίου που αφορά τη θέσπιση ελάχιστων διατάξεων σχετικά με τα στοιχεία της αντικειμενικής υπόστασης των εγκλημάτων και τις ποινές που ισχύουν στον τομέα της παράνομης διακίνησης ναρκωτικών
<P>
(COM(2001) 259 - C5-0359/2001 - 2001/0114(CNS))

<SPEAKER ID=33 LANGUAGE="NL" NAME="Oostlander">
. (NL) Κύριε Πρόεδρε, θα προσπαθήσω να ακουστώ παρά τον θόρυβο. Η παρούσα έκθεση αφορά ένα σχέδιο απόφασης πλαισίου του Συμβουλίου που υπέβαλε η Επιτροπή. Διάφορα στοιχεία της πρότασης σχετίζονται με τη δημιουργία ενός χώρου ελευθερίας, ασφάλειας και δικαιοσύνης, στόχο που θέτουν οι συνθήκες, ιδιαίτερα από το Αμστερνταμ και μετά, και για την επίτευξη του οποίου εκπονήθηκε αργότερα, κατά την διάρκεια Συνόδων Κορυφής, ένα ειδικό πρόγραμμα. Ωστόσο δεν πρόκειται για μία ιδιαίτερα ευρεία πρόταση. Στη συγκεκριμένη περίπτωση η πρόταση αφορά την κοινή καταπολέμηση της διασυνοριακής εγκληματικότητας, ιδιαίτερα μέσω της εναρμόνισης των ελαχίστων ανωτάτων ποινών που προβλέπουν οι ποινικοί κώδικες των κρατών μελών.
<P>
Ολόκληρο το έγγραφο έχει διατυπωθεί με τέτοιο τρόπο, ώστε να έχει όσο το δυνατόν περισσότερες ευκαιρίες να γίνει δεκτό από το Συμβούλιο. Αποτελεί επομένως τον ελάχιστο κοινό παρανομαστή των διατάξεων που θα πρέπει να περιλαμβάνουν οι ποινικοί κώδικες των κρατών μελών.
<P>
Πρόκειται επομένως κατ' ουσία για ένα όχι ιδιαίτερα φιλόδοξο έγγραφο, το οποίο προσπαθήσαμε να βελτιώσουμε σε ορισμένα σημεία στην επιτροπή, και μάλιστα με τρόπο εποικοδομητικό, έτσι ώστε οι προτάσεις μας να βρίσκονται εντός των ορίων του εφικτού. Δεν διεξαγάγαμε επομένως μία εμπεριστατωμένη συζήτηση σχετικά με την πολιτική για τα ναρκωτικά. Δεν θέλαμε να περιληφθεί ούτε στην απόφαση πλαίσιο ούτε στο σχέδιο μία απόφαση για τη νομιμοποίηση ή όχι ορισμένων ναρκωτικών ουσιών, αλλά ούτε και να κάνουμε διάκριση μεταξύ ορισμένων μαλακών και σκληρών ναρκωτικών. Δεν είχαμε τέτοιο στόχο. Αντίθετα, οι στόχοι μας ήταν πολύ λιγότερο φιλόδοξοι. Για το λόγο αυτό, ελπίζω να απορριφθούν κατά τη ψηφοφορία οι τροπολογίες οι οποίες κάνουν έμμεσες αναφορές σε τέτοια ζητήματα, έτσι ώστε να μπορέσουμε τελικά να υποβάλουμε μια λογική πρόταση στο Συμβούλιο, μια πρόταση η οποία να συνάδει με τις απόψεις τις οποίες εκφράζει δημοκρατικά η πλειονότητα του πληθυσμού της Ευρώπης. Προσπαθήσαμε - και στο ζήτημα αυτό καταλήξαμε, πιστεύω, σε ομοφωνία στην επιτροπή - να καταστήσουμε κάπως αυστηρότερη την πρόταση όσον αφορά τις ποινές, για παράδειγμα ζητήσαμε να μην μπορεί να αντικατασταθούν οι ποινές στέρησης της ελευθερίας από εναλλακτικές ποινές εφόσον πρόκειται για άτομα που έχουν διαπράξει σημαντικά αδικήματα. Πραγματικά, δεν αποτελεί κατάλληλη εναλλακτική ποινή για αυτά τα άτομα το να υποχρεωθούν να βοηθήσουν για ένα εικοσιτετράωρο σε ένα γηροκομείο.
<P>
Εξάλλου, προτείναμε ήδη να εξετάσουν η Επιτροπή και το Συμβούλιο τη δυνατότητα επιβολής ποινών οι οποίες να θίγουν ό,τι περισσότερο αγαπούν οι εγκληματίες: την περιουσία τους.
<P>
Τρίτον, συμφωνήσαμε ότι δεν θα ήταν καλό να αναπτύξουμε μία σκιώδη γραφειοκρατία υπό τον Γενικό Γραμματέα του Συμβουλίου. Η Συνθήκη του Αμστερνταμ κάνει λόγο για μεταφορά στοιχείων του τρίτου πυλώνα προς τον πρώτο πυλώνα. Και αυτό ακριβώς θα πρέπει να εφαρμοστεί αντί να εφαρμόζουμε μία εντελώς διαφορετική πολιτική δημιουργώντας μία σκιώδη γραφειοκρατία υπό το Γενικό Γραμματέα.
<P>
Κύριε Πρόεδρε, ο πολιτικός κόσμος των Κάτω Χωρών δε με θεωρεί στο ζήτημα αυτό εξτρεμιστή, αλλά μετριοπαθή. Αποψή μου είναι ότι αυτή η νομική προσέγγιση σχετικά με το ύψος των ποινών κλπ θα πρέπει να αποτελεί κατά κάποιον τρόπο το επιστέγασμα και όχι το κύριο μέρος της συνολικής πολιτικής μας περί ναρκωτικών. Το σημαντικότερο στοιχείο είναι τα μέτρα για την πρόληψη και την αποτοξίνωση, η πολιτική που ακολουθείται σε αυτούς τους τομείς. Δεν θα πρέπει όμως να παραμελήσουμε και την νομική προσέγγιση, διότι αυτή είναι πολύ σημαντική για τη διατήρηση της δημόσιας τάξης. Χρειαζόμαστε λοιπόν ένα επιστέγασμα, το οποίο θα πρέπει να καταλάβει την αρμόζουσα θέση στο πλαίσιο της πολιτικής μας για τα ναρκωτικά.
<P>
Θεωρώ εξάλλου, εγώ και η επιτροπή, ότι η κοινοτική συνεργασία θα πρέπει κάποτε να καταστεί περισσότερο δεσμευτική, διατηρώντας όμως πάντοτε τον σεβασμό στον ιδιαίτερο ρόλο που διαδραματίζουν τα εθνικά δικαστήρια, δείχνοντας μάλιστα ίσως κάπως μεγαλύτερο σεβασμό προς αυτά από αυτόν που δείχνει η πρόταση της Επιτροπής.
<P>
Να αναφερθώ τώρα στις τροπολογίες: μετά από την ψηφοφορία στην επιτροπή υποβλήθηκαν δεκατρείς περίπου τροπολογίες, γεγονός που δεν με χαροποιεί ιδιαίτερα. Για την ακρίβεια θα πρότεινα να απορριφθούν στο σύνολό τους σχεδόν. Στην τροπολογία 37 η ιδέα ότι δεν θα πρέπει να αποσκοπούμε στη δίωξη των τοξικομανών διευρύνεται και προτείνεται να μην διώκονται οι χρήστες. Πιστεύω ότι η έκθεση δεν θα πρέπει να λάβει θέση επί του ζητήματος και ότι θα πρέπει να καθορίζουν τα ίδια τα κράτη μέλη εάν θα διατηρήσουν ή θα προσαρμόσουν την πολιτική που ακολουθούν σχετικά με τους χρήστες. Είναι οπωσδήποτε προφανές ότι επειδή ακριβώς θέλουμε να δώσουμε έμφαση στην αποτοξίνωση, είμαστε κατά της δίωξης των τοξικομανών.
<P>
Επιπλέον διαπίστωσα ότι αυτές οι δεκατρείς τροπολογίες χρησιμοποιούν περίπου δέκα φορές λέξεις όπως "μεγάλης κλίμακας" , "διεθνές" , "διασυνοριακό" και "οργανωμένο" . Θα έλεγα ότι είναι κάπως σπασμωδική η χρήση των λέξεων αυτών. Ήδη αναφέρονται αρκετές φορές στο ίδιο το κείμενο και φαίνεται ότι αυτοί που πρότειναν τις τροπολογίες αποσκοπούν στην πράξη στο να περιορίσουν το πεδίο εφαρμογής της πρότασης. Αναφέρει μάλιστα μία τροπολογία ότι θα πρέπει να καταπολεμείται μόνο η παράνομη διακίνηση ναρκωτικών από ένα κράτος μέλος της ΕΕ προς άλλο κράτος μέλος. Μου φαίνεται παράλογο κάτι τέτοιο διότι, σύμφωνα με την τροπολογία αυτή, ναρκωτικά που εισάγονται κατευθείαν από την Κολομβία, το Σουρινάμ και τις ολλανδικές Αντίλλες δεν θα πρέπει να εμπίπτουν στο πεδίο εφαρμογής αυτής της αποφάσεως πλαισίου. Για το λόγο αυτό ζητώ να απορριφθεί οπωσδήποτε η τροπολογία αυτή. Επίσης, μία από τις τροπολογίες ζητά να αφαιρεθούν από το πεδίο εφαρμογής αυτής της πρότασης η προσφορά ναρκωτικών ουσιών και η συνεργία.
<P>
Κύριε Πρόεδρε, θα έλεγα ότι κάποιοι είναι περισσότερο φιλελεύθεροι από τον εισηγητή. Καθώς αυτοί δεν ανήκουν στους πλέον αυστηρούς πολέμιους των ναρκωτικών, θα πρότεινα να απορριφθούν όλες οι τροπολογίες τις οποίες θα χαρακτήριζα ελευθέριες.

<SPEAKER ID=34 NAME="Coelho">
Κύριε Πρόεδρε, καθώς είναι η πρώτη φορά που λαμβάνω το λόγο μετά την εκλογή σας, θα ήθελα να σας ευχηθώ καλή επιτυχία στην Προεδρία του Ευρωπαϊκού Κοινοβουλίου. Θα ήθελα επίσης να συγχαρώ το συνάδελφο κ. Oostlander για την ποιότητα που προσέδωσε και για την προσπάθεια που κατέβαλε όσον αφορά την έκθεση αυτή, την οποία υποστηρίζει ανεπιφύλακτα το Ευρωπαϊκό Λαϊκό Κόμμα. Το πρόβλημα των ναρκωτικών βρίσκεται στο επίκεντρο των ανησυχιών των ευρωπαίων πολιτών. Εδώ και χρόνια το Ευρωπαϊκό Κοινοβούλιο συμμετέχει στον αγώνα καταπολέμησης των ναρκωτικών. Σήμερα η ευρωπαϊκή διάσταση της καταπολέμησης των ναρκωτικών είναι προφανής σε δράσεις που αρχίζουν από την έγκριση νομοθετικών μέσων κατά της παρασκευής και διακίνησης ναρκωτικών καθώς και κατά του ξεπλύματος κεφαλαίων, μέχρι τη συνεργασία με τις χώρες παραγωγούς και την προώθηση της πρόληψης και καταπολέμησης της εξάρτησης από τα ναρκωτικά, τόσο στο επίπεδο της θεραπείας όσο και στο επίπεδο της επανένταξης, καθώς και την ανάπτυξη δικτύων ενημέρωσης και συντονισμού μεταξύ των κρατών μελών.
<P>
Πρέπει να έχουμε υπόψη ότι μετά το τέλος του "ψυχρού πολέμου" η διακίνηση ναρκωτικών σημείωσε μια άνευ προηγουμένου αύξηση ως πηγή χρηματοδότησης των δραστηριοτήτων εγκληματικών και τρομοκρατικών οργανώσεων. Εκτιμάται σήμερα ότι η εγκληματικότητα που συνδέεται με τα ναρκωτικά και η διάσταση της διακίνησης ναρκωτικών αποτελούν περίπου το 8% του παγκόσμιου εμπορίου. Ο τερματισμός αυτού του παράνομου εμπορίου θα σήμαινε και διακοπή μιας από τις μεγαλύτερες πηγές χρηματοδότησης αυτών των εγκληματικών και τρομοκρατικών οργανώσεων.
<P>
Όμως αυτή η πρόταση απόφασης πλαισίου, όπως πολύ ορθά υπενθυμίζει ο συνάδελφός μας κ. Oostlander, δεν προτείνει τίποτα καινούργιο ούτε ενισχύει τα μέσα καταπολέμησης της διακίνησης ναρκωτικών σε διεθνές επίπεδο. Είναι ένα απαραίτητο βήμα και ξέρουμε ότι αποσκοπεί να ανταποκριθεί στις ανάγκες που προσδιορίστηκαν τόσο στο πρόγραμμα δράσης της Βιέννης όσο και στα συμπεράσματα του Τάμπερε, ή ακόμη στη στρατηγική της Ευρωπαϊκής Ένωσης για την καταπολέμηση των ναρκωτικών για το 2000-2004. Πρόκειται, όντως, για ένα απαραίτητο αλλά ανεπαρκές βήμα: περιορίζεται στην καθιέρωση ενός ελάχιστου κοινού παρονομαστή των εθνικών διατάξεων που ισχύουν σε κάθε κράτος μέλος σχετικά με αδικήματα στον τομέα της διακίνησης ναρκωτικών. Τα κράτη μέλη θα πρέπει επομένως να εγκρίνουν τα απαραίτητα μέτρα ώστε να διασφαλίσουν ότι τα αδικήματα αυτά θα τιμωρούνται με αποτελεσματικές ποινικές κυρώσεις, ανάλογες και αποτρεπτικές, συμπεριλαμβανομένων των στερητικών της ελευθερίας ποινών των οποίων η διάρκεια δεν θα μπορεί να είναι κατώτερη από πέντε χρόνια φυλάκισης στις πιο σοβαρές περιπτώσεις. Κατά τη γνώμη μου, όμως, πρόκειται για ένα πολύ χαμηλό όριο, ιδίως εάν ληφθεί υπόψη ότι η ισχύουσα νομοθεσία στα κράτη μέλη επιβάλλει ήδη βαριές ποινές όσον αφορά τη διακίνηση ναρκωτικών, κυρίως όταν η κλίμακα και η σοβαρότητα της περίπτωσης μπορούν να θεωρηθούν ως επιβαρυντικά στοιχεία. Για παράδειγμα στη χώρα μου, την Πορτογαλία, το όριο αυτό είναι δώδεκα χρόνια και μπορεί να αυξηθεί κατά ένα τρίτο.
<P>
Τέλος, θα ήθελα να αναφέρω μια πτυχή πολύ μεγάλης σημασίας που είναι η κατάσχεση όλων των παράνομων αγαθών που προέρχονται άμεσα ή έμμεσα από το έγκλημα της διακίνησης ή της συμμετοχής σε εγκληματική οργάνωση ή σε συνομωσία με αντικείμενο τη διακίνηση ναρκωτικών. Πιστεύω ότι θα ανταποκριθούμε σε μία από τις επιθυμίες πολλών οργανώσεων που έχουν αναπτύξει σημαντική προσπάθεια για την καταπολέμηση των ναρκωτικών, εάν μέρος του προϊόντος που προέρχεται από την κατάσχεση των αγαθών αυτών διατίθεται για την πολιτική πρόληψης.

<SPEAKER ID=35 LANGUAGE="NL" NAME="Swiebel">
Κύριε Πρόεδρε, η πολιτική περί ναρκωτικών προκάλεσε συχνά έντονες συζητήσεις στο Ευρωπαϊκό Κοινοβούλιο. Πύρινες ομιλίες προσπαθούσαν να ανατρέψουν τα πάντα που είχαν να κάνουν με οικογένεια, πίστη και εξουσία. Σήμερα η κατάσταση είναι κάπως πιο ήρεμη. Η πρόταση της Ευρωπαϊκής Επιτροπής περιορίζεται στις νομικές πτυχές και βοηθά να αντιμετωπίσουμε το πρόβλημα με νηφαλιότητα.
<P>
Όπως υπογραμμίζει σωστά η Επιτροπή στην πρότασή της, την ευθύνη για την καταπολέμηση της παράνομης διακίνησης ναρκωτικών φέρουν κατά πρώτο λόγο τα κράτη μέλη. Καθώς όμως πρόκειται συχνά για οργανωμένο εμπόριο, το οποίο καλύπτει αρκετές χώρες, μια απόφαση πλαίσιο για την αντιμετώπιση αυτού του διασυνοριακού εμπορίου μπορεί να συμπληρώσει αποτελεσματικά τις εθνικές πολιτικές.
<P>
Αυτό που απουσιάζει ωστόσο από την πρόταση που υπέβαλε η Επιτροπή είναι η διάκριση μεταξύ των διαφόρων ειδών ναρκωτικών ουσιών και η διαφοροποίηση επομένως των ποινών για την παράνομη διακίνηση ναρκωτικών ουσιών. Όλο και περισσότερες χώρες στην Ευρώπη κάνουν διάκριση μεταξύ μαλακών και σκληρών ναρκωτικών, ανάλογα με τους κινδύνους που οι ουσίες αυτές έχουν για την δημόσια υγεία, ενώ παρατηρείται όλο και περισσότερη πολιτική υποστήριξη υπέρ μίας πολιτικής που στηρίζεται στην ειλικρινή ενημέρωση και την πρόληψη των κινδύνων για τη δημόσια υγεία.
<P>
Έτσι, διάφορα κράτη μέλη ακολουθούν μία πολιτική ανοχής απέναντι στα μαλακά ναρκωτικά. Δεν θα πρέπει η παρούσα απόφαση πλαίσιο να σημάνει το τέλος αυτής της πολιτικής.
<P>
Όσον αφορά τον καθορισμό των ποινών, θα πρέπει να λαμβάνονται υπόψη πολλοί και διάφοροι παράγοντες προκειμένου να καθοριστούν αποτελεσματικές και δίκαιες ποινές. Δυστυχώς, τα κριτήρια για τον καθορισμό της σοβαρότητας ενός αδικήματος, όπως η ποσότητα των ναρκωτικών, η συχνότητα και η φύση των ουσιών αυτών, δεν αναφέρονται στη έκθεση αυτή. Για το λόγο αυτό, η Ομάδα μου, από κοινού με τρεις άλλες Ομάδες, υπέβαλε τροπολογία η οποία ζητά να περιληφθούν τέτοια κριτήρια. Οι πολιτιστικές διαφορές και τα διάφορα ποινικά δίκαια των κρατών μελών, καθώς και η αρχή της επικουρικότητας, αποτελούν λόγο για να περιοριστεί η πρόταση αυτή μόνο στο οργανωμένο και διασυνοριακό λαθρεμπόριο ναρκωτικών. Μόνον εφόσον υπάρξει αυτός ο περιορισμός, θεωρεί η πλειονότητα της Ομάδας μου ότι αυτή η απόφαση πλαίσιο θα έχει προστιθέμενη αξία.

<SPEAKER ID=36 LANGUAGE="SV" NAME="Schmidt, Olle">
Κύριε Πρόεδρε, κύριε Επίτροπε, αναγνωρίζω ότι μιλώ εξ ονόματος μίας σημαντικής μειονότητας στην Ομάδα μας. Η κατάσταση σχετικά με τα ναρκωτικά στην Ευρώπη επιδεινώνεται διαρκώς. Είναι βέβαια κατ' αρχήν θετικό το γεγονός ότι τα σύνορά μας ανοίγουν διαρκώς περισσότερο, όμως συγχρόνως αυξάνει το λαθρεμπόριο, περιλαμβανομένου του λαθρεμπορίου ναρκωτικών ουσιών. Ανησυχώ για το γεγονός ότι, από ό,τι φαίνεται, όλο και περισσότερες χώρες παύουν να έχουν σαφή, περιοριστική στάση απέναντι στη χρήση ναρκωτικών. Στόχος μας θα πρέπει να είναι μία Ευρώπη χωρίς ναρκωτικά - και τίποτα άλλο! Εάν εγκαταλείψουμε το στόχο αυτό, θα είναι σαν να εγκαταλείπουμε χιλιάδες νέους στη μοίρα τους.
<P>
Κύριε Πρόεδρε, συνειδητοποιώ πολύ καλά το πρόβλημα που αντιμετώπισε ο κ. Oostlander προκειμένου να βρει μια ισόρροπη προσέγγιση στο πρόβλημα. Θεωρώ ότι σε μεγάλο βαθμό το κατόρθωσε. Καλωσορίζω μεν την περισσότερο περιοριστική χροιά που εξέφρασε σήμερα, υπάρχουν όμως διατυπώσεις με τις οποίες δεν συμφωνώ. Αναμφίβολα οι τροπολογίες βαδίζουν σε απολύτως λάθος κατεύθυνση. Θα ήταν καταστρεπτικό να ακολουθήσουμε στάση ανοχής απέναντι στα λεγόμενα μαλακά ναρκωτικά. Γνωρίζουμε ότι τα λεγόμενα μαλακά ναρκωτικά αποτελούν τον προθάλαμο για την χρήση σκληρών ναρκωτικών.
<P>
Εμείς οι Σουηδοί Φιλελεύθεροι, και ένα μεγάλο μέρος της Ομάδας των Φιλελευθέρων γενικά, θα εναντιωθούμε με την ψήφο μας σε κάθε απόπειρα χαλάρωσης της αυστηρής και σαφούς πολιτικής για τα ναρκωτικά. Θα καταψηφίσουμε τις τροπολογίες 25, 26, 27, 28, 29, 30, 31, 33, 34, 35 και 37. Μπορούμε να δεχθούμε τις τροπολογίες 32 και 36.

<SPEAKER ID=37 LANGUAGE="NL" NAME="Buitenweg">
Κύριε Πρόεδρε, ο εισηγητής μας ζήτησε μόλις να μην κάνουμε αναφορές στο ζήτημα της νομιμοποίησης ή όχι ναρκωτικών ουσιών διότι δεν πρόκειται, όπως αναφέρει, περί αυτού του ζητήματος. Δεν είμαι όμως και τόσο βέβαιη. Η παράνομη διακίνηση ναρκωτικών πιστεύω ότι είναι ένας υπερβολικά γενικός όρος. Ο κ. Oostlander είναι κατά της πολιτικής ανοχής που εφαρμόζουν οι Κάτω Χώρες - κανένα πρόβλημα. Πιστεύω όμως ότι η έκθεση αποτελεί έναν ελλιπή συμβιβασμό. Είμαι υπέρ της νομιμοποίησης των μαλακών ναρκωτικών, καθώς αυτά σε τελική ανάλυση είναι λιγότερο βλαβερά από το αλκοόλ, το οποίο μάλιστα ρέει εν αφθονία σε αυτό το κτίριο.
<P>
Η πολιτική ανοχής για τα μαλακά ναρκωτικά δεν εφαρμόζεται μόνο στις Κάτω Χώρες. Για λόγους προστασίας της δημόσιας υγείας η πολιτική αυτή εφαρμόζεται και σε άλλες χώρες, σε τοπικό, περιφερειακό, κάποτε μάλιστα και σε εθνικό επίπεδο. Όσο αυστηρές αποφάσεις και να λάβουμε εμείς, η πραγματικότητα θα είναι διαφορετική. Ας περιοριστούμε επομένως σε μια πολιτική την οποία να μπορούμε να εφαρμόσουμε, καθώς μάλιστα αυτό σύμφωνα με την αρχή της επικουρικότητας αποτελεί ευρωπαϊκή αρμοδιότητα. Χρειαζόμαστε μια πολιτική για την οποία να υπάρχει ευρεία συναίνεση στο Κοινοβούλιο και στην κοινωνία, δηλαδή μια πολιτική αντιμετώπισης της επικερδούς, οργανωμένης, διασυνοριακής παράνομης διακίνησης ναρκωτικών. Για τα υπόλοιπα ας προσπαθήσει ο κ. Oostlander να πείσει τους ψηφοφόρους της χώρας του, καθώς μάλιστα πλησιάζουν και οι ολλανδικές εκλογές.

<SPEAKER ID=38 NAME="Andrews">
Κύριε Πρόεδρε, δεδομένου ότι ο αριθμός των θανάτων που σχετίζονται άμεσα με τα ναρκωτικά ανέρχεται σε 7 000 με 8 000 ετησίως, η Ομάδα μου θα υποστηρίξει σθεναρά την έκθεση του κ. Oostlander και τον αγώνα κατά της παράνομης διακίνησης ναρκωτικών.
<P>
Μπορούμε να είμαστε βέβαιοι ότι κάθε έκθεση του κ. Oostlander διαπνέεται από ακεραιότητα και έντονη προσπάθεια επίτευξης του στόχου της. Τον γνωρίζω πολύ καιρό και είμαι απολύτως βέβαιος ότι εννοεί όσα αναφέρει στην παρούσα έκθεση. Στην Ιρλανδία, η οποία διαθέτει 3 000 μίλια ακτογραμμής, η δυνατότητα παράνομης διακίνησης ναρκωτικών είναι πάντοτε υπαρκτή. Κατά συνέπεια, η συνεργασία σε ευρωπαϊκό επίπεδο δεν θα είναι μόνο ευπρόσδεκτη, αλλά και απαραίτητη. Αναμένω με ανυπομονησία πιο συγκεκριμένες προτάσεις σε επίπεδο Ευρωπαϊκής Ένωσης σχετικά με το πώς μπορεί η ΕΕ να μας βοηθήσει περαιτέρω να κρατήσουμε τα ναρκωτικά όχι μόνο μακριά από την Ιρλανδία, αλλά και από την υπόλοιπη Ευρώπη.
<P>
Τι είδους μήνυμα θέλουν να στείλουν οι βουλευτές από αυτό το Κοινοβούλιο; Ότι ναρκωτικά, όπως η ηρωίνη, η κοκαΐνη και το κρακ, είναι αποδεκτά; Προσωπικά, δεν το δέχομαι αυτό. Η απόφαση θα πρέπει να εναπόκειται στα μέλη του Κοινοβουλίου. Ωστόσο η επιλογή είναι σαφής: είτε υποστηρίζετε τον κ. Oostlander είτε στέλνετε το επικίνδυνο μήνυμα ότι η ηρωίνη και τα συνθετικά ναρκωτικά είναι αποδεκτά για προσωπική χρήση και διάθεση.
<P>
Η τροπολογία αριθ. 28 της Ομάδας του ΕΣΚ, της Ομάδας των ΠΡΣ/ΕΕΣ και της Ομάδας ΕΕΑ/ΑρΠρΒΧ δεν αφήνει περιθώρια παρερμηνείας: "· οι χρήστες που παράγουν, αποκτούν και/ή έχουν στην κατοχή τους ναρκωτικά για προσωπική χρήση, και οι χρήστες που προμηθεύουν άλλους με ναρκωτικά χωρίς κερδοσκοπική πρόθεση δεν εμπίπτουν στη συγκεκριμένη απόφαση πλαίσιο" .
<P>
Κατά συνέπεια, είναι θεμιτό να διατίθεται ηρωίνη σε παιδιά ή ενήλικες, εφόσον δεν επιδιώκει κανείς το κέρδος. Στην πραγματικότητα όμως, ποιος κερδίζει; Μα οι μεγάλοι βαρόνοι των ναρκωτικών, τους οποίους φαίνεται ότι ανεχόμαστε. Φαίνεται ότι είμαστε σε θέση να καταδιώξουμε τους τρομοκράτες που ευθύνονται για τα τρομερά γεγονότα της 11ης Σεπτεμβρίου, όμως η πάταξη της διεθνούς τρομοκρατίας των ναρκωτικών φαίνεται ότι υπερβαίνει τα όρια των δυνατοτήτων μας.
<P>
Πρέπει να μάθουμε ποια είναι αυτά τα άτομα. Πράγματι, η δολοφονία της δημοσιογράφου Veronica Guerin στη χώρα μου έδωσε πνοή δράσης σε πολιτικούς και αστυνομία, με αποτέλεσμα την πάταξη του άγριου κατεστημένου των συμμοριών στην Ιρλανδία. Δυστυχώς, εκείνοι οι κακοποιοί αντικαταστήθηκαν από άλλους νεότερους και ακόμη σκληρότερους εγκληματίες. Την προηγούμενη εβδομάδα, καθώς βρέθηκα για επαγγελματικούς λόγους σε μια υποβαθμισμένη αστική περιοχή της εκλογικής μου περιφέρειας, είδα ολόκληρα οικοδομικά τετράγωνα να μαστίζονται από τα ναρκωτικά. Τα ναρκωτικά πρέπει να καταπολεμηθούν. Πρέπει να σταματήσουμε τα άτομα που παράγουν κοκαΐνη και ηρωίνη και προκαλούν τέτοιον όλεθρο στις μεγάλες και τις μικρές μας πόλεις, αλλά και στην ύπαιθρο. Η έκθεση του κ. Oostlander συνιστά ένα μικρό αλλά σημαντικότατο βήμα προς την κατεύθυνση αυτή. Η έκθεση διαθέτει όλη την ακεραιότητα που αναμένεται από το Κοινοβούλιο. Τον ευχαριστώ για τις προσπάθειές του σε αυτόν τον τομέα.

<SPEAKER ID=39 LANGUAGE="NL" NAME="Blokland">
Κύριε Πρόεδρε, ο κ. Oostlander διαπιστώνει με απογοήτευση ότι αυτή η πρόταση της Επιτροπής είναι πολύ περιορισμένη. Αποτελεί απλώς τον ελάχιστο κοινό παρονομαστή της νομοθεσίας των κρατών μελών.
<P>
Ειλικρινά, εγώ τουλάχιστον είμαι πολύ ικανοποιημένος με αυτή τη προσεκτική προσέγγιση της Επιτροπής. Το ποινικό δίκαιο αποτελεί ένα τομέα ο οποίος επηρεάζεται σημαντικά από τις εθνικές παραδόσεις και την ιστορία . Απαιτείται, πιστεύω, αυτοσυγκράτηση στον τομέα αυτόν κατά την μεταφορά αρμοδιοτήτων προς το ευρωπαϊκό επίπεδο. Η ευρωπαϊκή νομοθεσία έχει προστιθέμενη αξία μόνον εφόσον ρυθμίζει σαφώς διασυνοριακά προβλήματα
<P>
Λίγοι φαίνεται να συμμερίζονται την άποψη αυτή εδώ στο Κοινοβούλιο. Φαντάζεστε την έκπληξή μου που αυτή την φορά μου έδωσαν δίκαιο οι συνάδελφοι των Ομάδων του ΕΣΚ και των Πρασίνων! Οι τροπολογίες τους δίνουν έμφαση σε όρους όπως "αρχή της επικουρικότητας" , "πολιτιστικές διαφορές" και "εθνική νομοθεσία" , και μάλιστα για ένα πρόβλημα το οποίο είναι σαφώς διασυνοριακό και απαιτεί την υιοθέτηση ευρωπαϊκής νομοθεσίας, δηλαδή την παράνομη διακίνηση ναρκωτικών. Οι συνάδελφοι ζητούν να προστεθούν οι λέξεις "διασυνοριακή" και "οργανωμένη" στον ορισμό. Πιστεύω ότι οι έννοιες αυτές εξυπακούονται όσον αφορά το λαθρεμπόριο ναρκωτικών και η προσθήκη τους είναι, επομένως, περιττή. Στην καλύτερη περίπτωση η προσθήκη αυτή θα βοηθήσει στην εφαρμογή της απόφασης.
<P>
Τέλος, ο εισηγητής δεν ήταν ικανοποιημένος με αυτή την απλή αναφορά στον ελάχιστο κοινό παρονομαστή της νομοθεσίας των κρατών μελών. Αλλά και οι συνάδελφοι που υπέβαλαν τις τροπολογίες φαίνεται να μην είναι ικανοποιημένοι με αυτόν τον ελάχιστο κοινό παρονομαστή. Φαίνεται έτσι ότι η αρχή της επικουρικότητας δεν είναι παρά ένα ευκαιριακό επιχείρημα που χρησιμοποιείται για την προστασία της ιδιόμορφης πολιτικής περί ναρκωτικών που ακολουθούν οι Κάτω Χώρες.
<P>
Υποστηρίζω την πρόταση, η οποία αποτελεί μια σοβαρή αφετηρία για την καταπολέμηση της παράνομης διακίνησης ναρκωτικών, πρόβλημα διασυνοριακό το οποίο αφορά άμεσα την ασφάλεια των ευρωπαίων πολιτών. Το γεγονός ότι οι Κάτω Χώρες μπορεί να αντιμετωπίσουν προβλήματα διότι δεν εφαρμόζεται η νομοθεσία τους κατά γράμμα, πιστεύω ότι αποτελεί απόρροια μίας ασυνεπούς πολιτικής, η οποία θα πρέπει να προσαρμοστεί στην ευρωπαϊκή και διεθνή νομοθεσία και όχι να συμβεί το αντίθετο.

<SPEAKER ID=40 LANGUAGE="FR" NAME="Dupuis">
Κύριε Πρόεδρε, αγαπητοί συνάδελφοι, το Σάββατο το βράδυ, στην Ιταλία, πέθανε ένας νεαρός 18 ετών, ο Alessandro Macioci. Αυτοκτόνησε εισπνέοντας τα καυσαέρια του αυτοκινήτου του, διότι είχε κατηγορηθεί, κύριε Oostlander, για παράνομη διακίνηση ναρκωτικών, καθώς η αστυνομία βρήκε στις τσέπες του 2,5 γραμμάρια χασίς. Έτσι έχουν τα γεγονότα, κύριε Oostlander, δεν υπερβάλλω.
<P>
Με αυτό τον τρόπο οι αστυνομίες των διαφόρων κρατών μελών της Ευρωπαϊκής Ένωσης ερμηνεύουν την πολιτική που προτείνετε κατά της εκτεταμένης εγκληματικότητας και με αυτόν τον τρόπο ερμηνεύεται η εναρμόνιση που προτείνετε. Αυτή η εναρμόνιση είναι, ενάντια σε κάθε λογική, μια ανάμιξη στις υποθέσεις των κρατών μελών της Ευρωπαϊκής Ένωσης, είναι η ανάπτυξη παράλογων πολιτικών - μιας χώρας όπως η Γαλλία, για παράδειγμα - και η δέσμευση των κρατών τα οποία, επιτέλους, αρχίζουν να συνειδητοποιούν την κατάσταση. Τούτου λεχθέντος, σκέφτομαι το κράτος από το οποίο προέρχεστε, τις Κάτω Χώρες, του οποίου δεν επικροτήσατε την πολιτική, καθώς επίσης, σήμερα, το Βέλγιο, την Πορτογαλία, την Ισπανία, όπου συνάδελφοι από το ισπανικό Λαϊκό Κόμμα προβαίνουν, στη Μαδρίτη, σε άκρως ενδιαφέροντα πειράματα όσον αφορά τη μείωση των κινδύνων.
<P>
Αυτή την πολιτική, προφανώς, δεν μπορούμε να την εναρμονίσουμε. Αυτό που πρέπει να εναρμονίσουμε είναι πάντα το χειρότερο, είναι μια εντελώς ασύδοτη προσέγγιση του νόμου, κύριε Oostlander, διότι εσείς προτείνετε νόμους που δεν είναι εφαρμόσιμοι. Οι φιλελεύθεροι και οι "ελευθεριάζοντες" θέλουν νόμους που να μπορούν να εφαρμοστούν: όμως εσείς, συνδυάζετε την ασυδοσία με τον νόμο. Όμως εσείς, εδώ και τριάντα χρόνια, ασκείτε μια πολιτική που θεσπίζει καθημερινά νόμους που ποτέ δεν εφαρμόστηκαν. Η πολιτική σας καταστρέφει ολόκληρες χώρες, όπως την Κολομβία, τη Βολιβία, το Περού, το Λάος, τη Βιρμανία. Οι χώρες αυτές καταστρέφονται κυριολεκτικά από την απαγορευτική πολιτική σας όσον αφορά τα ναρκωτικά.
<P>
Πιστεύω, πέρα από τα φιλικά χτυπήματα που δέχομαι στον ώμο από πολλούς συναδέλφους, ακόμη και από την κεντροδεξιά, κύριε Oostlander, ότι οι συνάδελφοι αυτοί αντιλαμβάνονται ότι αυτή η απαγορευτική πολιτική είναι μια πολιτική που γεννά το έγκλημα, μια εγκληματική πολιτική· αντιλαμβάνονται ότι θα έπρεπε να υιοθετήσουμε έναν τελείως διαφορετικό τρόπο δράσης. Η έκθεσή σας, ακόμη και αν εσείς προσπαθείτε να περιορίσετε την εμβέλειά της, όπως προσπαθήσατε να πράξετε στις αρχικές σας παρατηρήσεις, η έκθεσή σας βαίνει ακριβώς προς την αντίθετη κατεύθυνση.
<P>
Η Επιτροπή δεν έχει λόγο να ασχοληθεί με αυτό. Η Επιτροπή δεν στάθηκε ικανή να πει "όχι" στον κ. Arlacchi, στη μεταχείριση που επεφύλασσε στα ποινικά αδικήματα, για πέντε ολόκληρα χρόνια, με τους πράκτορες της KGB που αντικαταστάθηκαν, με τους ρώσους στρατηγούς που έκαναν διακίνηση ναρκωτικών: τα γνωρίζουμε όλα αυτά, είναι γεγονότα που διαβάζουμε κάθε μέρα στις εφημερίδες.
<P>
Ας ασχοληθεί η Επιτροπή με τα του οίκου της! Ας αρχίσει να κοιτάζει τις εκθέσεις του Προγράμματος των Ηνωμένων Εθνών για το διεθνή έλεγχο των ναρκωτικών και να μην μας εκνευρίζει με εντελώς παράλογες προτάσεις όπως αυτή εδώ. Φρονώ ότι είναι καιρός το Κοινοβούλιό μας να βρει το θάρρος να δείξει λιγότερη υποκρισία, να κάνει αυτό που έκαναν πρόσφατα στη Μεγάλη Βρετανία οι συνάδελφοι μας Chris Davies και Marco Cappato, να καταδείξουμε εντέλει, εμείς οι βουλευτές, τον παραλογισμό αυτών των νόμων.

<SPEAKER ID=41 NAME="Μαλλιώρη">
Κύριε Πρόεδρε, όπως αναφέρθηκε, η έκθεση της Επιτροπής για τη θέσπιση ελάχιστων διατάξεων σχετικά με την αντικειμενική υπόσταση των εγκλημάτων και τις ποινές που ισχύουν στον τομέα της παράνομης διακίνησης ναρκωτικών αποτελεί ένα μικρό, δειλό βήμα στην επίλυση του τεράστιου προβλήματος της παράνομης διακίνησης ψυχοδραστικών ουσιών. Η κεντρική πρόταση, που αφορά στον προσδιορισμό της ποινής, αναφέρεται δυστυχώς στο ανώτερο όριο, που δεν πρέπει να είναι κατώτερο των πέντε ετών, γεγονός που αφήνει ελεύθερο τον δικαστή να αποφασίσει από καμία ποινή μέχρι πολλά έτη. Κάτι τέτοιο βέβαια απέχει από το πνεύμα της εναρμόνισης, δεδομένου ότι όλες σχεδόν οι εθνικές νομοθεσίες προβλέπουν μεγαλύτερες ποινές.
<P>
Πρέπει να τονίσω όμως, κύριε Πρόεδρε, ότι με τις τροπολογίες που κατατέθηκαν - και που ελπίζω ότι οι περισσότερες θα υπερψηφισθούν - καταφέρνουμε να έχουμε κάποια δευτερογενή οφέλη στην απόφαση αυτή. Πρώτον, καθιστούν σαφές ότι ο εξαρτημένος δεν πρέπει να αντιμετωπίζεται σαν παραβάτης, αλλά σαν ασθενής, και να μην είναι η πράξη της χρήσης αξιόποινη πράξη. Δεύτερον, προτείνεται τα έσοδα από τις κατασχέσεις των περιουσιακών στοιχείων των μεγαλοδιακινητών να διατίθενται σε προληπτικά και θεραπευτικά προγράμματα και, τελειώνοντας, θα ήθελα να πω ότι ελπίζω στο μέλλον η πρόταση της Επιτροπής να είναι πιο φιλόδοξη, να θέτει σαφή και εναρμονισμένα ελάχιστα κατώτερα, και όχι ανώτερα, όρια ποινής και για τους διακεκριμένους διακινητές, έτσι ώστε να εξασφαλίζεται ο χώρος ασφάλειας και δικαιοσύνης στο πλαίσιο της Ευρωπαϊκής Ένωσης.

<SPEAKER ID=42 LANGUAGE="NL" NAME="Van der Laan">
Κύριε Πρόεδρε, θα ήθελα να συγχαρώ και εγώ τον συνάδελφο Oostlander για τις σημαντικές προτάσεις που κάνει με στόχο τη βελτίωση της πρότασης της Επιτροπής: καταρχάς, να δημιουργηθούν περισσότερες δυνατότητες δήμευσης των κερδών που αποκομίζουν οι λαθρέμποροι ναρκωτικών. Θα είναι αποτελεσματικότερο να χτυπήσουμε τα άτομα αυτά εκεί που τους πονάει, δηλαδή στο πορτοφόλι, από το να αυξήσουμε τις ποινές φυλάκισης. Δεν θα πρέπει επίσης να επιδιώκουμε τη δίωξη των τοξικομανών αλλά χρειάζεται να επικεντρωθούμε στην πρόληψη. Αυτή θα ήταν μία σωστή πολιτική την οποία μπορεί να εφαρμόσει η Ευρώπη με περιορισμένα μέσα.
<P>
Ωστόσο εδώ οι δρόμοι μας χωρίζουν. Χαίρομαι για το γεγονός ότι ακολουθώντας μια ευρωπαϊκή τάση για την εφαρμογή μιας περισσότερο ρεαλιστικής πολιτικής για τα ναρκωτικά, η πλειοψηφία της Ομάδας των Φιλελευθέρων θα υποστηρίξει όλες τις τροπολογίες οι οποίες ζητούν την διάκριση μεταξύ σκληρών και μαλακών ναρκωτικών, τη μη δίωξη των χρηστών, καθώς και τις τροπολογίες οι οποίες θέλουν να περιοριστεί η πρόταση στην διασυνοριακή, παράνομη διακίνηση ναρκωτικών. Ας αξιοποιήσουμε τα περιορισμένα μέσα που διαθέτουμε για να αντιμετωπίσουμε τους διακεκριμένους διακινητές και όχι τους χρήστες.
<P>
Θα ήθελα να καλέσω τους συναδέλφους του ΕΛΚ, οι οποίοι κάνουν λόγο για επικίνδυνα μηνύματα τα οποία στέλνει, δήθεν, το Κοινοβούλιο, να μην κάνουν πολιτική που να βασίζεται αποκλειστικά στα σύμβολα. Στο κάτω κάτω, στον τομέα αυτόν δεν έχουμε ακόμα δικαίωμα συναπόφασης.
<P>
Η Ομάδα μου έχει επίσης ερωτηματικά και για δύο συγκεκριμένες προτάσεις της Επιτροπής. Δεν θεωρούμε λογικό να μην περιοριστεί η ελάχιστη ανώτατη ποινή των 5 ετών σε ορισμένες αξιόποινες πράξεις, αλλά να ισχύει για όλες τις αξιόποινες πράξεις οι οποίες αφορούν τα ναρκωτικά. Θα υποστηρίξουμε επίσης την τροπολογία η οποία ζητά να περιοριστεί η πρόταση.
<P>
Τέλος, θεωρούμε πραγματικά υπερβολική τη διάταξη για τους πληροφοριοδότες, για τους οποίους προτείνεται μείωση ποινής ως αντάλλαγμα για την παροχή πληροφοριών σχετικά με κυκλώματα διακίνησης ναρκωτικών. Πρόκειται για ένα εξαιρετικά ευαίσθητο ζήτημα, για το οποίο διάφορα κράτη μέλη έχουν διαφορετικές παραδόσεις. Θεωρούμε υπερβολικό να ρυθμίζεται ξαφνικά και με τόσο συνοπτικές διαδικασίες αυτό το ζήτημα.

<SPEAKER ID=43 NAME="Vitorino">
(ΡΤ) Κύριε Πρόεδρε, κυρίες και κύριοι βουλευτές, θα ήθελα καταρχάς να συγχαρώ τον εισηγητή κ. Oostlander για την εξαίρετη εργασία που παρουσιάζει και να υπενθυμίσω ότι αυτή η απόφαση πλαίσιο που υποβάλλει η Επιτροπή εντάσσεται σε μια συνολική στρατηγική καταπολέμησης των ναρκωτικών, η οποία βασίζεται στην ισόρροπη προσέγγιση μέτρων για τη μείωση της ζήτησης και της προσφοράς καθώς και δράσεων κατά της παράνομης διακίνησης.
<P>
Η πρόταση αυτή δεν είναι ΟΛΗ η ευρωπαϊκή πολιτική για τα ναρκωτικά: η πρόταση αυτή αφορά μόνο μία ειδική συνιστώσα που σχετίζεται με την καταπολέμηση της διακίνησης ναρκωτικών. Αλλά η προσέγγιση του θέματος των ναρκωτικών στην Ευρωπαϊκή Ένωση συμπεριλαμβάνεται στο πρόγραμμα δράσης για το 2000-2004, η ενδιάμεση αξιολόγηση του οποίου θα γίνει στη διάρκεια του τρέχοντος έτους. Στο Λάκεν, οι ηγέτες κρατών και κυβερνήσεων ζήτησαν μέχρι το τέλος Μαΐου του έτους αυτού να εγκρίνουμε την απόφαση πλαίσιο για την εναρμόνιση των ποινικών κυρώσεων σε ευρωπαϊκό επίπεδο σχετικά με τη διακίνηση ναρκωτικών. Αυτός είναι ο αποκλειστικός στόχος της πρότασης αυτής. Η Επιτροπή πιστεύει ότι στον αγώνα για την καταπολέμηση των ναρκωτικών χρειάζεται στενός συντονισμός μεταξύ των διαφόρων δικαστικών, αστυνομικών και τελωνειακών αρχών των κρατών μελών, ώστε να ανταποκριθούμε στην πρόκληση της διακίνησης ναρκωτικών σε διεθνές επίπεδο. Μια παρόμοια συνεργασία, για να καταστεί αποτελεσματική, πρέπει να στηριχθεί στην κοινή προσέγγιση σε επίπεδο Ένωσης, κυρίως όσον αφορά την προσέγγιση των ορισμών των εγκλημάτων και των ποινικών κυρώσεων που εφαρμόζονται για την παράνομη διακίνηση, οι οποίες πρέπει να είναι αποτελεσματικές, ανάλογες και αποτρεπτικές.
<P>
Εκφράζουμε την ικανοποίησή μας με τους στόχους της έκθεσης του κ. Oostlander. Είναι σαφές ότι τα κατασταλτικά μέτρα κατά των δραστών της παράνομης διακίνησης πρέπει να συμπληρώνονται και να ολοκληρώνονται με μια πολιτική πρόληψης και κοινωνικής επανένταξης των ατόμων που είναι εξαρτημένα από τα ναρκωτικά. Η φύση του προβλεπόμενου μέσου αφορά μόνο τις κατασταλτικές πτυχές του φαινομένου των ναρκωτικών. Για την προετοιμασία αυτής της ποινικής πρωτοβουλίας η Επιτροπή εργάσθηκε, μπορούμε να πούμε, έχοντας πλήρη γνώση του θέματος χάρη στις σημαντικές προπαρασκευαστικές εργασίες που επιτελέσαμε, μελετώντας κυρίως τους ορισμούς σε κάθε κράτος μέλος, τις ποινές που επιβάλλει η νομοθεσία και - πράγμα όχι λιγότερο σημαντικό - τις συγκεκριμένες προϋποθέσεις εφαρμογής των ποινικών κυρώσεων για τη διακίνηση ναρκωτικών σε κάθε ένα από τα δεκαπέντε κράτη μέλη. Επομένως, η μελέτη αυτή, που δημοσιοποιήθηκε, επέτρεψε τη συγκριτική ανάλυση της νομοθεσίας όλων των κρατών μελών σε θέματα διακίνησης ναρκωτικών.
<P>
Επομένως, η πρώτη σημαντική διευκρίνιση που πρέπει να γίνει είναι ότι ο στόχος αφορά την εναρμόνιση των ποινικών κυρώσεων για τη διακίνηση ναρκωτικών. Δεν μπορούμε να θεωρήσουμε ότι η πρόταση αυτή περιορίζεται στη διεθνή ή στη διασυνοριακή διακίνηση. Διότι ένα: από τα δύο ή στο μεγαλύτερο μέρος των περιπτώσεων ναρκωτικών η διακίνηση έχει εξωευρωπαϊκή καταγωγή και είναι πάντα διεθνής, ή δεν κατανοώ πώς είναι δυνατό να θέλουμε να τιμωρήσουμε πιο αυστηρά τη διασυνοριακή διακίνηση από τη σοβαρή διακίνηση που πραγματοποιείται στο εσωτερικό κάθε κράτους μέλους. Τα κράτη δεν μπορούν να διαθέτουν δύο ποινικούς κώδικες, έναν που θα εφαρμόζεται στη διακίνηση ναρκωτικών αποκλειστικά μέσα στα σύνορά τους, και έναν άλλο που θα εφαρμόζεται στη διακίνηση ναρκωτικών όταν αυτή έχει διασυνοριακή διάσταση.
<P>
Ας περάσουμε στο δεύτερο ζήτημα: ο ορισμός του τι είναι διακίνηση ναρκωτικών. Από την άποψη αυτή, η Επιτροπή δέχθηκε επικρίσεις για έλλειψη φιλοδοξίας. Τι πράξαμε; Περιοριστήκαμε να συλλέξουμε τα βασικά στοιχεία της Σύμβασης των Ηνωμένων Εθνών του 1988 κατά της παράνομης διακίνησης ναρκωτικών και ψυχοτρόπων ουσιών και ολοκληρώσαμε τον ορισμό αυτό με τις εθνικές διατάξεις σχετικά με τον ορισμό των αδικημάτων που συνδέονται με τη διακίνηση ναρκωτικών. Με την έννοια αυτή, πρόκειται για μια απόπειρα να εξευρεθεί μια σύνθεση των ορισμών της διακίνησης ναρκωτικών. Αλλά εδώ - τρίτη σημαντική παρατήρηση - σεβαστήκαμε την αρχή της επικουρικότητας. Και επομένως, στον ορισμό αυτό, δεν περιλαμβάνεται η προσωπική κατανάλωση ναρκωτικών ούτε η μη κερδοσκοπική συναλλαγή με σκοπό την προσωπική κατανάλωση. Τα θέματα αυτά επαφίενται στην αποκλειστική δικαιοδοσία κάθε κράτους μέλους διότι, όπως κατέστησε σαφές η συζήτηση αυτή, στον τομέα αυτό οι λύσεις των δεκαπέντε κρατών μελών διαφέρουν σημαντικά.
<P>
Αυτή η πρόταση της Επιτροπής δεν έρχεται επομένως να μεταβάλει αυτές τις διαφορές των εθνικών νομοθεσιών στις ζώνες όπου η διακίνηση ναρκωτικών για σκοπούς προσωπικής κατανάλωσης θεωρείται ότι δεν καλύπτεται από τις ποινικές κυρώσεις. Αλλά όταν η διακίνηση αποκτά τέτοια διάσταση και σοβαρότητα ώστε πρέπει να αποτελέσει αντικείμενο ποινικών κυρώσεων, η Επιτροπή προτείνει να είναι οι ποινικές κυρώσεις αποτελεσματικές, ανάλογες και αποτρεπτικές. Το ελάχιστο όριο των πέντε ετών για τη μέγιστη ποινή όχι μόνο προσφέρει μεγάλο περιθώριο ελιγμού για να εφαρμόσουν οι δικαστές το νόμο σε συνάρτηση με τις περιστάσεις κάθε περίπτωσης παράνομης διακίνησης, αλλά επίσης είναι μια πρόταση που αποσκοπεί να δώσει μια ιδέα της αυστηρότητας με την οποία επιδιώκουμε να τιμωρούνται οι περιπτώσεις διακίνησης ναρκωτικών στις οποίες εφαρμόζεται η ποινή αυτή.
<P>
Γνωρίζω ότι σε ορισμένες χώρες - ο κ. Carlos Coelho ανέφερε την πορτογαλική περίπτωση - το ελάχιστο όριο της μέγιστης ποινής είναι πιο αυστηρό. Οφείλω να πω ότι σε άλλες χώρες το όριο είναι πιο χαμηλό και ότι ο αριθμός των πέντε ετών είναι κατά τη γνώμη μας ένας αριθμός που ανταποκρίνεται στο ελάχιστο επίπεδο εναρμόνισης, αφήνοντας φυσικά στη νομοθεσία κάθε κράτους μέλους τη δυνατότητα να καθιερώσει άλλα πιο αυστηρά ελάχιστα όρια για τη μέγιστη εφαρμόσιμη ποινή. Όμως αυτό είναι ένα ζήτημα που συζητείται στο επίπεδο του Συμβουλίου. Πιστεύω, επομένως, ότι η πρόταση αυτή, που ελπίζω να εγκριθεί από το Κοινοβούλιο, αποτελεί ένα πρώτο βήμα στον αγώνα στον οποίο συμμετέχουν όλα τα κράτη μέλη, στον αγώνα κατά της διακίνησης ναρκωτικών που απειλεί την υγεία, την ασφάλεια και την ποιότητα ζωής των πολιτών. Και που, όπως υπογράμμισε ο κ. Oostlander, αποτελεί πηγή χρηματοδότησης πολυάριθμων άλλων εγκληματικών δραστηριοτήτων, μεταξύ των οποίων και της ίδιας της τρομοκρατίας. Στο πλαίσιο αυτό, ελπίζω ότι το Κοινοβούλιο θα υποστηρίξει την έκθεση και θα δημιουργήσει τις συνθήκες ώστε το Συμβούλιο να μπορέσει να εγκρίνει αυτήν την απόφαση πλαίσιο μέχρι το τέλος Μαΐου του τρέχοντος έτους.

<CHAPTER ID=5>
Υπήκοοι τρίτων χωρών
<SPEAKER ID=44 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
A5-0436/2001 της κ. Ludford, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με πρόταση οδηγίας του Συμβουλίου που αφορά το καθεστώς κατοίκου μακράς διαρκείας υπέρ των υπηκόων τρίτων χωρών [COM(2001) 127 - C5-0250/2001 - 2001/0074(CNS)]
<P>
A5-0455/2001 της κ. Keίler, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με πρόταση οδηγίας του Συμβουλίου που αφορά τις προϋποθέσεις υπό τις οποίες υπήκοοι τρίτων χωρών δύνανται να ταξιδεύουν ελεύθερα εντός του εδάφους των κρατών μελών για χρονική περίοδο που δεν υπερβαίνει τους τρεις μήνες και τη θέσπιση ειδικής άδειας ταξιδίου με τον καθορισμό των προϋποθέσεων εισόδου ενόψει μετακίνησης που δεν υπερβαίνει τους έξι μήνες [COM(2001) 388 - C5-0350/2001 - 2001/0155(CNS)]

<SPEAKER ID=45 NAME="Ludford">
. (ΕΝ) Κύριε Πρόεδρε, η παρούσα πρόταση θέτει σε εφαρμογή μία από τις σημαντικότερες δεσμεύσεις της Συνόδου Κορυφής του Τάμπερε, που διεξήχθη τον Οκτώβριο του 1999, σχετικά με τη δικαιοσύνη και τα εσωτερικά θέματα. Η σύνοδος αυτή ζήτησε το νομικό καθεστώς των νομίμων κατοίκων μακράς διαρκείας που είναι υπήκοοι τρίτων χωρών να προσεγγίζει εκείνο των υπηκόων των κρατών μελών, ούτως ώστε να διαθέτουν ένα σύνολο ενιαίων δικαιωμάτων κατά το δυνατόν παραπλήσιων προς τα δικαιώματα των πολιτών της ΕΕ. Κατά συνέπεια, ο στόχος της είναι οι μετανάστες και οι πρόσφυγες που κατοικούν στην ΕΕ νομίμως για πέντε τουλάχιστον χρόνια να μπορούν να αποκτήσουν καθεστώς κατοίκου μακράς διαρκείας.
<P>
Η πρόταση αυτή προφανώς δεν καλύπτει άτομα που βρίσκονται παράνομα στην Ευρωπαϊκή Ένωση. Ούτε αφορά άτομα που διαμένουν προσωρινά, όπως σπουδαστές ή άτομα στα οποία χορηγείται προσωρινή προστασία. Ενόψει της επιφυλακτικότητας που επιδεικνύουν ορισμένες πλευρές, και μάλιστα κάποια μέλη του Συμβουλίου, είναι σημαντικό να επισημάνω ότι η ΕΕ απλώς παρουσιάζει με σαφήνεια τη λογική των κρατών μελών που έχουν χορηγήσει το δικαίωμα της νόμιμης διαμονής μακράς διαρκείας σε κάποιους μετανάστες. Προσθέτει απλώς μια ευρωπαϊκή διάσταση στο θέμα.
<P>
Αυτή η ευρωπαϊκή διάσταση περιλαμβάνει την κοινωνική και νομική δικαιοσύνη, η οποία είναι εμπνευσμένη από τις θεμελιώδεις διατάξεις των Συνθηκών της ΕΕ και το ρεαλιστικό συμφέρον της ευρωπαϊκής οικονομίας και κοινωνίας. Εκτιμάται ότι στην ΕΕ ζουν νομίμως έως και 20 εκατομμύρια άτομα τα οποία δεν έχουν αποκτήσει ή δεν τους έχει επιτραπεί να αποκτήσουν την ιθαγένεια του κράτους μέλους στο οποίο ζουν. Ας αναλογιστούμε τους τούρκους πολίτες στη Γερμανία και τους Βορειοαφρικανούς στη Γαλλία, ως δύο μεγάλες τέτοιες κοινότητες. Όμως υπάρχουν επιλέξιμες κοινότητες αναρίθμητων εθνικοτήτων σε όλα τα κράτη μέλη. Σύμφωνα με εκτίμηση του Economist την προηγούμενη εβδομάδα, στη χώρα μου, το Ηνωμένο Βασίλειο, το ένα από τα δύο εκατομμύρια των μουσουλμάνων που ζουν εκεί, είναι αλλοδαποί. Η πλειονότητά τους ήταν μετανάστες από την Κοινοπολιτεία κατά τις δεκαετίες του 1950 και 1960. Θα επανέλθω αργότερα στη θέση του ΗΒ.
<P>
Η επιθυμία μου να γίνω εισηγήτρια της συγκεκριμένης έκθεσης προέρχεται εν μέρει από τη δέσμευσή μου για την καταπολέμηση του ρατσισμού. Η δίκαιη μεταχείριση και η ενεργός ενσωμάτωση υπηκόων τρίτων χωρών, παράλληλα με τα μέτρα πρόληψης των διακρίσεων, θα συμβάλει στην καταπολέμηση του ρατσισμού και της ξενοφοβίας. Με την πάροδο του χρόνου, τούτο γίνεται ολοένα και περισσότερο, και όχι λιγότερο, σημαντικό. Η ενσωμάτωση αυτών των ατόμων συνάδει ιδιαίτερα προς τα κοινωνικά και οικονομικά συμφέροντα της ΕΕ και είναι υποκρισία να μην το πράττουμε, υπό το φως άλλων κοινοτικών πολιτικών. Επικρατεί μεγάλος προβληματισμός για την αποξένωση κάποιων κοινοτήτων μεταναστών και για την κοινωνική και οικονομική τους μειονεξία. Επίσης, υπάρχουν ανησυχητικές εκθέσεις για αυξημένα κρούσματα παρενόχλησης και εχθρότητας υποκινούμενα από λόγους ρατσισμού, ιδιαίτερα μετά τις 11 Σεπτεμβρίου.
<P>
Το καλύτερο μέσο για να αντισταθμιστούν όλοι αυτοί οι παράγοντες είναι να διασφαλιστεί ότι διευκολύνουμε, αναγνωρίζουμε και εμμένουμε στην τεράστια συμβολή των μεταναστών. Τα ίσα δικαιώματα με εκείνα των πολιτών της ΕΕ, σε τομείς όπως η απασχόληση, η παιδεία και η κοινωνική προστασία, θα ενισχύσουν την οικονομική τους συμβολή. Η δε κοινωνική τους ενσωμάτωση θα προωθηθεί με επιπλέον μέτρα. Εφιστώ την προσοχή στις τροπολογίες αριθ. 33 έως 35, τις οποίες συνέταξα, σχετικά με την ισότιμη πρόσβαση σε δικαστικές διαδικασίες, τη συμμετοχή στην τοπική ζωή και το δικαίωμα ψήφου. Ωστόσο, σπεύδω αμέσως να δηλώσω ότι η νέα τροπολογία αριθ. 56 της Ομάδας ΦΙΛ αποσκοπεί να αντικαταστήσει την τροπολογία αριθ. 34, προκειμένου να καταστήσει σαφές ότι αφορά τη συμμετοχή στη ζωή της τοπικής κοινότητας, όπως για παράδειγμα στα συνοικιακά φόρα, καθώς και ότι η τροπολογία αριθ. 35 έχει απλώς προτρεπτικό χαρακτήρα, ενθαρρύνει δηλαδή τα κράτη μέλη να χορηγήσουν δικαίωμα ψήφου σε τοπικό και ευρωπαϊκό επίπεδο. Η Ομάδα των Πρασίνων έχει υποβάλει εκ νέου αρκετές από τις αρχικές μου τροπολογίες, οι οποίες καταψηφίστηκαν από την επιτροπή. Η Ομάδα ΦΙΛ θα τις υπερψηφίσει για λόγους συνέπειας.
<P>
Τώρα, με την άδειά σας, θα περάσω στη λεπτή αποστολή της εξεύρεσης ισορροπίας σχετικά με την ψήφιση των τροπολογιών, ούτως ώστε όλα τα μέρη του Κοινοβουλίου να υποστηρίξουν την έκθεση. Θα ήθελα να κάνω έκκληση στη Δεξιά να δεχθεί ότι ένα λογικό αποτέλεσμα θα ήταν η υιοθέτηση ορισμένων σημείων τους, όχι όμως όλων. Έτσι, είναι αποδεκτή η αναφορά στα αντιτρομοκρατικά μέτρα του Συμβουλίου σχετικά με την αξιολόγηση του μεγέθους της απειλής για την ασφάλεια, ωστόσο ορισμένα από τα μέτρα αυτά είναι υπερβολικά. Πρακτικά, η τροπολογία αριθ. 82 είναι παραδεκτή, όχι όμως η τροπολογία αριθ. 9. Παρόλο που είναι αποδεκτό να αναφέρεται ότι η γνώση της γλώσσας του κράτους υποδοχής είναι θεμελιώδης για την κοινωνική ενσωμάτωση, είναι υπερβολικό να εμμένουμε ότι πρέπει να συνιστά κριτήριο για τη χορήγηση καθεστώτος κατοίκου της ΕΚ.
<P>
Κάνω έκκληση προς την Αριστερά να μην επιτρέψει σε λεπτομέρειες να χαλάσουν τη γενική εικόνα, προκειμένου να μπορέσουμε να εκπληρώσουμε την παλιά δέσμευση του Κοινοβουλίου σχετικά με τα νομικά δικαιώματα των υπηκόων τρίτων χωρών. Είναι λυπηρό ότι το Ηνωμένο Βασίλειο δηλώνει εξαίρεση από το μέτρο αυτό. Τούτο δεν θα είναι μόνο κοινωνικώς άδικο για τους κατοίκους του ΗΒ, αλλά θα καταστήσει το ΗΒ λιγότερο ελκυστικό για τους ταλαντούχους επαγγελματίες, σημείο που έθιξαν φορείς επαγγελματικών συμφερόντων.
<P>
Προτρέπω το Κοινοβούλιο να επιδιώξει τη συναίνεση σχετικά με την ισόρροπη και λογική αυτή πρόταση. Επίσης, προτρέπω την ισπανική Προεδρία να καταλήξει σε συμφωνία στο πλαίσιο του Συμβουλίου, ως απόδειξη της σοβαρότητας της δέσμευσής της για την κοινωνική ενσωμάτωση και επίσης την κινητικότητα του εργατικού δυναμικού, κάτι που θα ζητηθεί εκ νέου στη Σύνοδο Κορυφής της Βαρκελώνης. Έχουμε 20 εκατομμύρια κατοίκους οι οποίοι είναι, εξ ορισμού, κινητικοί. Θα ήταν υποκρισία εκ μέρους μας να τους αρνηθούμε το δικαίωμα να κινούνται στην επικράτεια της Ευρωπαϊκής Ένωσης.

<SPEAKER ID=46 LANGUAGE="DE" NAME="Keίler">
Κύριε Πρόεδρε, η κοινή ρύθμιση των προϋποθέσεων με τις οποίες υπήκοοι τρίτων χωρών μπορούν να ταξιδεύουν ελεύθερα στο έδαφος των κρατών μελών πρέπει να χαιρετηθεί ιδιαίτερα. Στο πλαίσιο των εργασιών της επιτροπής είχε επανειλημμένα ασκηθεί κριτική στις αποσπασματικές προσπάθειες ρύθμισης από μία γαλλική και μία πορτογαλική πρωτοβουλία. Απαιτήθηκε μία πλέον σφαιρική προσέγγιση για τη διευκόλυνση της ελεύθερης κυκλοφορίας στο χώρο του Σένγκεν. Η απαίτηση αυτή πληρείται με την παρούσα πρόταση οδηγίας της Επιτροπής.
<P>
Αφενός ρυθμίζονται και εναρμονίζονται οι προϋποθέσεις υπό τις οποίες υπήκοοι τρίτων χωρών μπορούν να ταξιδεύσουν ελεύθερα με ανώτατο όριο τριών μηνών. Με αυτόν τον τρόπο τηρείται η Συνθήκη του Αμστερνταμ που επιβάλλει στο Συμβούλιο να αποφασίσει όσον αφορά τις προϋποθέσεις εντός πέντε ετών από τη θέση σε ισχύ της. Αφετέρου εισάγεται ένα τελείως νέο μέσο, αυτό της "ειδικής άδειας ταξιδίου" . Η άδεια αυτή επιτρέπει την ελευθερία ταξιδίου με επέκταση σε έξι μήνες εφόσον πληρούνται ορισμένες προϋποθέσεις.
<P>
Καταρχάς δεν κατανοώ γιατί επιλέχθηκε το νομικό μέσο της οδηγίας, και όχι αυτό του κανονισμού. Το κείμενο είναι αρκούντως συγκεκριμένο. Λόγω του ότι μια οδηγία απαιτεί μεταφορές στο εθνικό δίκαιο, θα καθυστερήσει για απροσδιόριστο χρόνο η εφαρμογή της νομικής πράξης. Συγχρόνως, με την παρούσα νομική πράξη αντικαθίσταται μεταξύ άλλων και ο κανονισμός 1091/2001 που έχει τεθεί ήδη σε ισχύ. Κατά συνέπεια, το νομικό μέσο του κανονισμού είναι εν προκειμένω το πλέον πρόσφορο μέσο.
<P>
Στις ρυθμίσεις όσον αφορά την ελευθερία ταξιδίου για υπηκόους τρίτων κρατών που δεν χρειάζονται θεώρηση και κατόχους τίτλου διαμονής μεγάλης διάρκειας δεν έγινε τροποποίηση ως προς το περιεχόμενο. Μια νέα ρύθμιση προκύπτει ωστόσο για κατόχους θεώρησης που έχει εκδοθεί από κράτος μέλος για διαμονή μεγάλης διάρκειας, οι οποίοι δεν κατέχουν ακόμη τίτλο διαμονής. Σε αντίθεση με την πρόταση της Επιτροπής πρέπει κατά την άποψή μου αυτοί οι υπήκοοι τρίτων χωρών να έχουν περαιτέρω τη δυνατότητα να ταξιδεύουν πριν την υποβολή αίτησης για τη χορήγηση του τίτλου παραμονής στο έδαφος των κρατών μελών.
<P>
Να δίδεται η ελευθερία ταξιδίου τώρα μόνο από της υποβολής της αιτήσεως, θα σήμαινε οπισθοδρόμηση όσον αφορά την υφισταμένη νομική κατάσταση μετά τη σύμβαση εφαρμογής της Συμφωνίας του Σένγκεν. Κάτι τέτοιο δεν θα ήταν κατανοητό για κανέναν από τους ενδιαφερομένους. Επιπλέον, δεν υπάρχει κανένας προφανής λόγος να αντιμετωπισθεί αυτή η κατηγορία διαφορετικά και δυσμενέστερα σε σχέση με τους άλλους υπηκόους τρίτων χωρών των οποίων η θέση ρυθμίζεται σε αυτή τη νομική πράξη όσον αφορά την έναρξη της ταξιδιωτικής ελευθερίας. Ωστόσο, οι υπήκοοι τρίτων χωρών που ταξιδεύουν με εθνική θεώρηση πρέπει να πληρούν τα ίδια κριτήρια με τους υπηκόους τρίτων κρατών που ταξιδεύουν με ενιαία θεώρηση Σένγκεν. Αυτό προκύπτει από την εξομοίωση της θεώρησης στον τομέα της ελευθερίας ταξιδίου. Αυτό σημαίνει ότι οι διαδικασίες διαβούλευσης ανάμεσα στα κράτη μέλη σχετικά με τους εμπιστευτικούς καταλόγους 5A και 5B των προξενικών πληροφοριών πρέπει επίσης να ισχύουν και για τις εθνικές θεωρήσεις.
<P>
Εκείνα τα κράτη μέλη, τα οποία διατηρούν επιφυλάξεις έναντι υπηκόων τρίτων χωρών από συγκεκριμένες χώρες, δεν θα είχαν σε διαφορετική περίπτωση καμία δυνατότητα πληροφόρησης και ελέγχου κατά την έκδοση εθνικής θεώρησης από άλλα κράτη μέλη. Θα εδημιουργείτο με τον τρόπο αυτό ένα κενό ασφαλείας, το οποίο δεν θα ήταν ανεκτό μετά τα γεγονότα της 11ης Σεπτεμβρίου. Ως προς το συγκεκριμένο σημείο, υπήρξε στην επιτροπή μια ιδιαίτερα έντονη συζήτηση. Παρ' όλα αυτά η επιτροπή υποστήριξε με μεγάλη πλειοψηφία την πρότασή μου. Το αποτέλεσμα αυτό ενισχύει τις δυνατότητες της επιτροπής προκειμένου να λάβει, λόγω των διαφορετικών συνθηκών, μια νέα απόφαση για ένα ζήτημα, για το οποίο έχει ήδη διεξαχθεί ψηφοφορία.

<SPEAKER ID=47 LANGUAGE="ES" NAME="Medina Ortega">
, συντάκτης γνωμοδότησης της Επιτροπής Νομικών Θεμάτων και Εσωτερικής Αγοράς. (ES) Κύριε Πρόεδρε, θέλω να συγχαρώ ακόμα μια φορά την Επιτροπή που μας παρουσίασε μια δέσμη προτάσεων που στοχεύουν στη διευκόλυνση της προσαρμογής της Ευρωπαϊκής Ένωσης στις πραγματικότητες της νέας ευρωπαϊκής κοινωνίας.
<P>
Η Ευρώπη έχει πάψει να αποτελεί ήπειρο εκροής μεταναστών και έχει μετατραπεί σε ήπειρο εισδοχής τους και οι προτάσεις της Επιτροπής επιδιώκουν να διευκολύνουν την ενσωμάτωση όλων αυτών των εισρεόντων μεταναστών στις κοινωνίες μας.
<P>
Στη συζήτηση που διεξήχθη στην Επιτροπή Νομικών Θεμάτων σε σχέση με αυτό το θέμα, υποβλήθηκαν ορισμένες τροπολογίες, άλλες επίσημες και άλλες λιγότερο επίσημες. Στους κόλπους της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, που είναι αρμόδια για το ταμείο, η κ. Ludford κατέβαλε εκπληκτική προσπάθεια να διασαφηνίσει και να συγκεκριμενοποιήσει τις νομικές έννοιες, έχω όμως την εντύπωση ότι, συνεπεία κάποιων συγκυριακών πλειοψηφιών, το κείμενο της οδηγίας θα έχανε τελικά την ουσία του, εάν εγκρίναμε εδώ εξολοκλήρου το μεγαλύτερο τμήμα των τροπολογιών που ψηφίστηκαν σε αυτή την Επιτροπή Ελευθεριών. Η ίδια η κ. Ludford μας υποβάλλει προτάσεις σε αυτό το πνεύμα, που μας φαίνονται ορθές, πιστεύω δε πως εν τέλει το σημαντικότερο που μπορεί να πράξει τώρα αυτή η Ολομέλεια είναι να επιχειρήσει την αναμόρφωση του κειμένου της πρότασης της Επιτροπής με βάση τις πλησιέστερες διατυπώσεις.
<P>
Τελικός στόχος είναι η επίτευξη της μέγιστης ισότητας και εξίσωσης μεταξύ των κατοίκων μακράς διαρκείας και των πολιτών της Κοινότητας, με σεβασμό βεβαίως των εθνικών έννομων τάξεων και των συνταγματικών τους αρχών, χωρίς όμως να θεσπίζονται τεχνητές προϋποθέσεις που καθιστούν δυσκολότερη την ενσωμάτωση αυτών των ανθρώπων που έχουν ήδη συνυπάρξει για πολύ καιρό μαζί μας.
<P>
Τελικά, νομίζω ότι μπορούμε να αναμένουμε από τις οριστικές προτάσεις που θα μας υποβάλει η κ. Ludford και από τη συζήτηση που θα διεξαχθεί σε αυτή την επιτροπή ότι, στο μέτρο του δυνατού, η Ολομέλεια θα επαναφέρει το κείμενο στην αρχική πρόταση της Επιτροπής και ότι δεν θα διατηρηθούν πολλές από τις τροπολογίες που, όπως προανέφερα, ψηφίστηκαν με συγκυριακή πλειοψηφία στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων.

<SPEAKER ID=48 LANGUAGE="DE" NAME="Klamt">
Κύριε Πρόεδρε, κυρίες και κύριοι, θα ήθελα να ευχαριστήσω την Επιτροπή, εσάς, κύριε Vitorino, για την εξισορροπημένη υποβολή πρότασης σχετικά με τη διαμονή μακράς διάρκειας υπηκόων τρίτων χωρών, καθώς επίσης και την εισηγήτρια, Βαρόνη Ludford, για την πολύ στενή συνεργασία.
<P>
Σημαντικές θεωρώ τις τροπολογίες που αφορούν την εν λόγω οδηγία, οι οποίες διευκολύνουν τον έλεγχο ασφάλειας στα κράτη μέλη. Ο έλεγχος αυτός δεν χρησιμεύει μόνο στη χώρα υποδοχής, αλλά σε όλη την Ευρωπαϊκή Ένωση. Λόγω της Σύμβασης του Σένγκεν υπάρχει ανά πάσα στιγμή η δυνατότητα διέλευσης των εσωτερικών συνόρων, επομένως τα λοιπά κράτη μέλη θα πρέπει να μπορούν να εμπιστεύονται την υπεύθυνη υποδοχή των υπηκόων τρίτων χωρών στην πρώτη χώρα υποδοχής. Με τον έλεγχο αυτό λαμβάνεται υπόψη η ανάγκη για ασφάλεια των πολιτών της χώρας υποδοχής, καθώς επίσης και οι ανάγκες των υπηκόων τρίτων χωρών που διαβιούν στα κράτη μέλη μας. Αφενός προστατεύονται από τρομοκρατικές ενέργειες, αφετέρου όμως κάθε κράτος αποσαφηνίζει ότι οι υπήκοοι τρίτων χωρών που ζουν στις χώρες μας δεν συνιστούν ενεστώσα απειλή κατά της εσωτερικής ασφάλειας. Με τον τρόπο αυτό μπορούμε να καταπολεμήσουμε τις δυνάμεις εκείνες που αποπειρώνται να χτυπήσουν το ξενοφοβικό κεφάλαιο με τρομοκρατικά χτυπήματα.
<P>
Σημαντική είναι επίσης η δυνατότητα του να καταστεί η ενσωμάτωση κριτήριο για την απόκτηση του τίτλου διαμονής. Οι κάτοικοι μακράς διάρκειας υπέρ των υπηκόων τρίτων χωρών επιθυμούν κατά κανόνα να αποκτήσουν νέα πατρίδα. Αυτό σημαίνει ότι θέλουν να αποτελέσουν αναπόσπαστο κομμάτι της κοινωνίας, κάτι που συνεπάγεται επίσης να μπορούν να συνεννοούνται. Αλλωστε από τη συνεννόηση προκύπτει κατανόηση και από την κατανόηση κοινή ανάπτυξη.
<P>
Επομένως, πρέπει να θέσουμε στόχους. Πρέπει να απαιτήσουμε και να προάγουμε την εκμάθηση της γλώσσας. Πολύ περισσότερο όταν ελλιπείς γλωσσικές γνώσεις σημαίνουν ελλιπή επικοινωνία και συνεπάγονται τον αναπόφευκτο σχεδόν αποκλεισμό από πολλούς τομείς της ζωής. Εάν οι μετανάστες μας δεν επιτρέπεται να συνεχίσουν να βρίσκονται στο περιθώριο της κοινωνίας, τότε πρέπει να απαιτήσουμε την εκμάθηση της γλώσσας, διαφορετικά η πορεία του καινούργιου πολίτη σε κακοπληρωμένες δουλειές είναι προδιαγεγραμμένη. Η απαίτηση αυτή αποτελεί πρωτίστως ευκαιρία και όχι εμπόδιο, επειδή όλοι είμαστε σύμφωνοι ότι θέλουμε να δώσουμε στους ανθρώπους αυτούς, που έρχονται να μείνουν κοντά μας, μια δίκαιη ευκαιρία.

<SPEAKER ID=49 LANGUAGE="FR" NAME="Roure">
Κύριε Πρόεδρε, το Ευρωπαϊκό Συμβούλιο δήλωσε στη Σύνοδο Κορυφής του Τάμπερε ότι θα πρέπει να υπάρξει προσέγγιση του νομικού καθεστώτος των υπηκόων τρίτων χωρών προς εκείνο των υπηκόων των κρατών μελών προκειμένου να απολαμβάνουν όσο το δυνατόν τα ίδια δικαιώματα που απολαμβάνουν οι πολίτες της Ευρωπαϊκής Ένωσης.
<P>
Η πρόταση της Επιτροπής καθόρισε με ισορροπημένο και πολύ σαφή τρόπο τις προϋποθέσεις που πρέπει να πληροί κάποιος για να αποκτήσει καθεστώς κατοίκου μακράς διάρκειας. Πρόκειται για μια ισορροπημένη πρόταση. Τα κριτήρια είναι, μεταξύ άλλων, η διάρκεια της νόμιμης διαμονής και τα επαρκή εισοδήματα. Επιπλέον, το άτομο δεν πρέπει να αποτελεί απειλή για τη δημόσια τάξη ή την εθνική ασφάλεια. Όμως, πρέπει να πω ότι με ανησυχούν σοβαρά κάποιες τροπολογίες, διότι είναι αντίθετες με τους στόχους του Τάμπερε. Το άρθρο 7 της πρότασης της Επιτροπής σχετικά με την απειλή για τη δημόσια τάξη είναι σαφές και θεωρώ ανησυχητικό και αρνητικό το γεγονός του συσχετισμού μεταξύ μετανάστευσης και τρομοκρατίας.
<P>
Αφετέρου, συμφωνούμε ως προς το ότι το επίπεδο της γλώσσας είναι ένας δείκτης ενσωμάτωσης του ατόμου αλλά, σε καμία περίπτωση, δεν μπορεί να θεωρείται προϋπόθεση για την απόκτηση του καθεστώτος του κατοίκου μακράς διαρκείας. Γιατί; Μα γιατί, πολύ απλά, δεν πρόκειται για αντικειμενικό και ορθό κριτήριο: δεν υπάρχει σχέση αιτίου-αιτιατού μεταξύ ορισμένου επιπέδου γλώσσας - για ποιο επίπεδο μιλάμε άλλωστε; - και την ενσωμάτωση καθεαυτή. Γνωρίζω προσωπικά άτομα τα οποία κατοικούν στη χώρα μου εδώ και δέκα χρόνια για τα οποία όλος ο κόσμος θα σας πει ότι είναι τέλεια ενσωματωμένα, παρόλο που αντιμετωπίζουν ακόμη ορισμένες δυσκολίες στα γαλλικά.
<P>
Τέλος, η απαίτηση για κατάλληλη κατοικία ως συμπληρωματική προϋπόθεση έτσι ώστε να αποφύγουμε να δώσουμε το καθεστώς στους υπηκόους τρίτων χωρών που κατοικούν νόμιμα στην Ευρωπαϊκή Ένωση μου φαίνεται ανέντιμη. Πολλοί ημεδαποί δεν έχουν δυστυχώς κατάλληλη κατοικία και εντούτοις δεν θεωρούνται πολίτες δεύτερης κατηγορίας. Όλος ο κόσμος επιθυμεί μια κατάλληλη κατοικία.
<P>
Είναι θεμελιώδες να δημιουργήσουμε μια φιλόξενη κοινωνία και να αναγνωρίσουμε ότι η ενσωμάτωση είναι μια αμφίδρομη διαδικασία που απαιτεί την προσαρμογή τόσο του μετανάστη όσο και της κοινωνίας που τον δέχεται.

<SPEAKER ID=50 LANGUAGE="SV" NAME="Schmidt, Olle">
Κύριε Πρόεδρε, κύριε Επίτροπε, είναι περίεργο το γεγονός που διαπιστώνουμε ότι εν έτει 2002 θα πρέπει να ορίζουμε δια νόμου ότι άτομα που διαμένουν μονίμως στα κράτη μέλη μας, χωρίς να έχουν την υπηκοότητα χωρών της ΕΕ, αντιμετωπίζονται με τους ίδιους περίπου όρους με εμάς, οι οποίοι έτυχε να γεννηθούμε πολίτες της Ένωσης. Θεωρώ περίεργο να χρειάζεται κάτι τέτοιο να ορίζεται δια νόμου. Θα έπρεπε φυσικά να ήταν κάτι απολύτως αυτονόητο.
<P>
Θεωρώ ότι η συνάδελφος βαρόνη Ludford πραγματοποίησε εξαιρετικό έργο. Η έκθεσή της είναι ισόρροπη. Θεωρώ πολύ σημαντικό το σημείο στο οποίο υπογραμμίζει ότι μέσω κοινών κανόνων θα συμβάλουμε στην πρόληψη του ρατσισμού και της ξενοφοβίας. Δεν θέλουμε πολίτες αα και βα κατηγορίας. Πρόκειται για ένα ζήτημα ζωτικής σημασίας για την Ευρώπη. Αυτή η Ευρώπη, η οποία διαρκώς διατεινόμεθα ότι εδράζεται σε ανθρωπιστικές αξίες και στην ισοτιμία των ανθρωπίνων όντων, οφείλει να βρίσκεται σε εγρήγορση! Στο πλαίσιο αυτό θεωρώ ότι πραγματοποιείται την στιγμή αυτήν ένα μεγάλο και σημαντικό βήμα προς τα εμπρός στην Ευρώπη.

<SPEAKER ID=51 LANGUAGE="EN" NAME="Lambert">
Κύριε Πρόεδρε, θα ήθελα να ευχαριστήσω και τους δύο εισηγητές και να χαιρετίσω αυτές τις πρωτοβουλίες. Επίσης, συντάσσομαι με όσα ανέφερε η βαρόνη Ludford σχετικά με την έλλειψη ενθουσιασμού εκ μέρους της βρετανικής κυβέρνησης. Είναι κρίμα που οι πιο προοδευτικές ιδέες της δεν κατάφεραν να εγκριθούν, για ελάχιστες ψήφους, από την Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων και έτσι τώρα έχουμε μπροστά μας μια πιο φειδωλή προσέγγιση σχετικά με τους κατοίκους μακράς διαρκείας από τρίτες χώρες, η οποία δίνει ιδιαίτερη έμφαση στην τρομοκρατία, την εκμάθηση της γλώσσας και την επάρκεια των πόρων, κυρίως στον τομέα των συντάξεων. Και πάλι συμφωνώ με τα σχόλια της βαρόνης Ludford όσον αφορά το πρώτο από τα δύο. Οι προτάσεις της Επιτροπής ήταν σαφώς καλύτερες από όσα προτείνονται τώρα για τους εν λόγω τομείς.
<P>
Αυτό σημαίνει κατ' εμέ ότι η εικόνα που έχουν σχηματίσει ορισμένοι σε αυτή την αίθουσα για τους υπηκόους τρίτων χωρών ανταποκρίνεται σε πολύ μικρό βαθμό στην πραγματικότητα - από την άποψη μιας συγκεκριμένης γεωγραφίας ίσως, κάποιας κοινωνικής τάξης ή κάποιων πολιτικών θέσεων. Η εικόνα αυτή βεβαίως δεν περιλαμβάνει τη συντριπτική πλειονότητα των υπηκόων τρίτων χωρών, οι οποίοι συμβάλλουν σημαντικότατα στην οικονομία και την κοινωνία της Ευρωπαϊκής Ένωσης, όπως αποδεικνύεται εδώ και χρόνια. Γιατί λοιπόν τόσες πολλές κυβερνήσεις προσπαθούν όλο και περισσότερο να προσελκύσουν δυναμικό όλων των επιπέδων προσόντων από τις τρίτες χώρες, εάν αυτό δεν ισχύει; Και γιατί αυτοί οι άνθρωποι να επιλέξουν να έλθουν εδώ και να εγκατασταθούν για χρόνια, εάν είναι να τους συμπεριφερόμαστε με καχυποψία ή ως πολίτες δεύτερης κατηγορίας, εάν βρίσκονται εδώ μόνο με την ανοχή μας και αντιμετωπίζονται ως μια άλλη διάσταση μιας κοινωνίας μιας χρήσης; Όπως ανέφεραν και άλλοι, είναι υποχρέωσή μας να εξετάσουμε το θέμα των ίσων δικαιωμάτων για τα άτομα που συμβάλλουν με τέτοιον τρόπο στις κοινωνίες μας.

<SPEAKER ID=52 LANGUAGE="DE" NAME="Schrφder, Ilka">
Κύριε Πρόεδρε, κυρίες και κύριοι, τώρα θα μιλήσω για την έκθεση Ludford, στην οποία γίνεται καταρχήν λόγος για τη διασφάλιση καλύτερων προϋποθέσεων με περισσότερα δικαιώματα στους ανθρώπους που είναι εδώ νόμιμοι κάτοικοι μακράς διάρκειας. Τούτο αποτελεί εν πρώτοις μια καλή αφετηρία. Το πρόβλημα είναι ωστόσο ότι οι υπήκοοι τρίτων χωρών εντός της ΕΕ συνιστούν ένα είδος πολιτών τρίτης τάξεως, δηλαδή μετά τους εκάστοτε υπηκόους ενός συγκεκριμένου κράτους και μετά, στη δεύτερη θέση, τους υπηκόους των υπολοίπων χωρών της ΕΕ. Αυτή η διαφορά αναπαράγεται στην έκθεση και δικαιολογεί με τον τρόπο αυτό επίσης το γεγονός ότι δεν πρόκειται ποτέ να υπάρξει ένα οριστικό καθεστώς μη διακρίσεων. Όποιος όμως επιθυμεί πραγματικά να μεριμνήσει, προκειμένου να υπάρξουν τα ίδια δικαιώματα για όλους, πρέπει να εξαλείψει τις εν λόγω διαφορές.
<P>
Ωστόσο, θεωρώ ακόμα πιο σημαντικό ένα δεύτερο σημείο. Για ακόμα μια φορά το ζήτημα αφορά τη βελτίωση των δικαιωμάτων των ανθρώπων που ζουν επί μακρόν στην ΕΕ. Στην περίπτωση όμως αυτή θίγεται μόνο ένα εντελώς συγκεκριμένο τμήμα, δηλαδή αυτοί που υπάγονται σε νόμιμο καθεστώς κατοίκου. Επομένως, αποκλείονται όλοι όσοι ζουν εδώ παράνομα. Θα μπορούσε κανείς να ισχυριστεί ότι, εντάξει, οι παράνομοι δεν αποτελούν τμήμα της έκθεσης και ως εκ τούτου δεν σκοπεύουμε να συζητήσουμε σήμερα γι' αυτούς, ωστόσο το πρόβλημα έγκειται σε αυτό ακριβώς το σημείο: στην περίπτωση αυτή πρόκειται αποκλειστικά και μόνο για ανθρώπους με νόμιμο καθεστώς κατοίκου και σχεδόν σε όλα τα υπόλοιπα νομοσχέδια - ακόμα και στις εκθέσεις πρωτοβουλιών - αποτυγχάνουν διαρκώς τροπολογίες, οι οποίες τάσσονται σαφώς υπέρ της ενδυνάμωσης των δικαιωμάτων των παρανόμων. Εδώ πρέπει να επισημανθεί ότι οι παράνομοι είναι η λογική συνέπεια της πολιτικής που επιχειρεί να καταστήσει την ΕΕ απόρθητο φρούριο. Για το λόγο αυτό, δεν τρέφω καμία απολύτως ελπίδα ότι θα υπάρξουν βραχυπρόθεσμα εντός του Κοινοβουλίου, της Επιτροπής ή του Συμβουλίου τροποποιήσεις ευρείας έκτασης ως προς το θέμα αυτό. Εντούτοις, οφείλουμε να είμαστε ειλικρινείς και να δηλώσουμε ότι στην περίπτωση αυτή πρόκειται όντως μόνο για ανθρώπους, οι οποίοι έχουν την τύχη να είναι σε θέση να εισέλθουν στην ΕΕ υπό εξαιρετικά αναξιοπρεπείς συνθήκες - συχνά παρανόμως - οι οποίοι ωστόσο τραβούν εν συνεχεία κλήρο για το εάν θα τους χορηγηθεί άσυλο, ασχέτως από το ποιο κράτος μέλος της ΕΕ θα είναι αυτό, ή εάν θα αξιοποιηθούν κεφαλαιοκρατικά. Για όλους τους ανθρώπους, οι οποίοι δεν συμπεριλαμβάνονται στο εν λόγω πλαίσιο, δεν θα πρέπει να υπάρξει βελτίωση των δικαιωμάτων.

<SPEAKER ID=53 LANGUAGE="DA" NAME="Krarup">
Κατά την άποψή μου και οι δύο προτάσεις περιέχουν ορισμένες διατάξεις οι οποίες αυτές καθεαυτές είναι λογικές και ανθρωπιστικές. Ειδικά η έκθεση της κ. Ludford προσπαθεί να σταθεί στο ύψος των ωραίων απαιτήσεων περί δίκαιης μεταχείρισης και δραστήριας ενσωμάτωσης - καλά, ούτε στα όνειρά μας! Ωστόσο έχω ορισμένα σχόλια. Πρώτον: βρισκόμαστε για άλλη μια φορά εντός του Φρουρίου Ευρώπη και η πολιτική θέση που κυριαρχεί στο πλαίσιο της κοινοτικής νομοθεσίας εμφορείται από προϋποθέσεις πρόσβασης τόσο αυστηρές που εν συγκρίσει το παροιμιακό μάτι της βελόνας πολύ εύκολα μοιάζει σαν ορθάνοιχτη μπουκαπόρτα. Δεύτερον: αναγκάζομαι να διαπιστώσω ότι οι ανά χείρας προτάσεις φέρνουν την κυβέρνηση της πατρίδας μου σε άκρως επονείδιστη θέση. Ο πρώην φιλελεύθερος συνάδελφός μας, κ. Haarder, ως νεοδιορισθείς υπουργός "ολοκλήρωσης και διεύρυνσης" έχει ασκήσει μια πολιτική που κάνει τους πρώην συντρόφους της Ομάδας του να εκπλαγούν. Οι κανόνες που επεξεργαζόμαστε σήμερα είναι ουσιαστικά λιγότερο εχθρικοί απέναντι στους αλλοδαπούς από ό,τι η πρόταση του κ. Haarder. Τρίτον: το γεγονός ότι ο δανικός λαός κυβερνάται πλέον από μια ξενοφοβική κυβέρνηση η οποία επιδιορθώνει τους κοινοτικούς κανόνες προς το δεξιότερο δεν οδηγεί επ' ουδενί το Λαϊκό Κίνημα που εκπροσωπώ εγώ να αλλάξει γνώμη όσον αφορά το Σένγκεν και το παράρτημα 4 της Συνθήκης της ΕΕ, από το οποίο η Δανία, ως γνωστό, εξαιρείται. Η παρούσα τεχνική ολοκλήρωσης που χρησιμοποιείται κατά τμήματα στο κοινοτικό σύστημα αποτελεί θανάσιμο κίνδυνο για τη δημοκρατία. Δεν μπορεί να είναι η ΕΕ αυτή που θα καταργήσει την κυβέρνησή μας. Δεν μπορεί να είναι η ΕΕ αυτή που θα εφαρμόσει μια ανθρωπιστική πολιτική για τους αλλοδαπούς, είναι οι ίδιοι οι Δανοί - we, the people.

<SPEAKER ID=54 LANGUAGE="FR" NAME="Berthu">
Κύριε Πρόεδρε, το λιγότερο που μπορούμε να πούμε είναι ότι οι δύο προτάσεις οδηγίας που παρουσίασε η Επιτροπή σχετικά με τους όρους διαμονής και κυκλοφορίας των υπηκόων τρίτων χωρών στο εσωτερικό της Ευρωπαϊκής Ένωσης δεν ανταποκρίνονται καθόλου στις σημερινές ανάγκες.
<P>
Προέκυψαν από μια νοοτροπία η οποία θεωρούσαμε ότι εγκαταλείφθηκε μετά τις επιθέσεις της 11ης Σεπτεμβρίου και η οποία έδινε κυρίως προτεραιότητα στο άνοιγμα και στην ανεξέλεγκτη κυκλοφορία έναντι της ασφάλειας των πολιτών μας. Δυστυχώς, διαπιστώνουμε ότι αυτή η επικίνδυνη νοοτροπία εξακολουθεί να ισχύει.
<P>
Όσον αφορά τους όρους κυκλοφορίας των υπηκόων τρίτων χωρών, για παράδειγμα, η πρόταση οδηγίας καταργεί την υποχρέωση δήλωσης της παρουσίας στην οποία υποχρεούνται να προβαίνουν σήμερα, κατ' εφαρμογή του άρθρου 22 της Συμφωνίας του Σένγκεν, οι υπήκοοι τρίτων χωρών όταν μεταβαίνουν από τη μια χώρα της Ένωσης στην άλλη. Τα κράτη μέλη εξακολουθούν να έχουν τη δυνατότητα να διατηρούν μεμονωμένα αυτή την υποχρέωση, αλλά σε λιγότερο αυστηρή μορφή και με μεγαλύτερη προθεσμία δήλωσης της παρουσίας.
<P>
Κατά τη γνώμη μας, θα έπρεπε να γίνει ακριβώς το αντίθετο. Θα έπρεπε να εξετάσουμε πώς να καταστήσουμε αυτή τη δήλωση της παρουσίας περισσότερο λειτουργική και αποτελεσματική. Κανείς στην αίθουσα αυτή δεν αγνοεί, πράγματι, ότι μετά τις 11 Σεπτεμβρίου η Ευρώπη κατηγορήθηκε ότι αποτελεί πολύ βολική βάση στα μετόπισθεν για τους τρομοκράτες, διότι οι έλεγχοι στα εσωτερικά της σύνορα είναι πολύ χαλαροί. Ωστόσο, εδώ, είναι ολοφάνερο ότι έχουμε μπροστά μας μια πρόταση που θα ενισχύσει την κατάσταση αυτή.
<P>
Επίσης, είμαστε αντίθετοι στη θέσπιση ειδικής άδειας ταξιδίου έξι μηνών η οποία δεν προβλέπεται από τη Συνθήκη και η οποία θα διαστρέβλωνε το πνεύμα της Συνθήκης εφόσον σύμφωνα με αυτήν, η κοινή πολιτική για τις θεωρήσεις αφορά μόνο τις θεωρήσεις για διαμονή που δεν υπερβαίνει τους τρεις μήνες.
<P>
Τέλος, όσον αφορά την άλλη πρόταση οδηγίας σχετικά με τη χορήγηση καθεστώτος μακράς διαρκείας σε υπηκόους τρίτων χωρών, εκτιμούμε ότι η Κοινότητα δεν έχει καμία αρμοδιότητα να θεσπίσει, ακόμη και ομόφωνα, κοινό καθεστώς που θα περιλαμβάνει ενιαίες αρχές. Το άρθρο 63 της ΣΕΚ προβλέπει μόνο ότι το Συμβούλιο θα λάβει "μέτρα" περί μεταναστευτικής πολιτικής στον τομέα των προϋποθέσεων εισόδου και διαμονής, αλλά δεν μπορεί να θεσπίσει, δεν πρέπει να θεσπίσει ένα πλήρες καθεστώς που θα επέβαλε μια συγκεντρωτική, ενιαία και αυστηρή λύση σε όλα τα κράτη μέλη. Ειδικότερα, δεν θεωρούμε ορθό να δώσουμε στους υπηκόους τρίτων χωρών, δικαιούχους αυτού του υποτιθέμενου καθεστώτος, δικαιώματα που τους καθιστούν ίσους με τους ημεδαπούς και σχεδόν αυτομάτως δικαίωμα διαμονής στις άλλες χώρες μέλη.
<P>
Όσοι εκ των συναδέλφων μας φρονούν ότι είμαστε εδώ καταρχάς για να υπερασπιστούμε τα συμφέροντα των λαών μας θα καταψηφίσουν αυτές τις δύο προτάσεις.

<SPEAKER ID=55 LANGUAGE="FR" NAME="Deprez">
Κύριε Πρόεδρε, αγαπητοί συνάδελφοι, δεν μπορώ παρά να χαιρετίσω την πρωτοβουλία της Επιτροπής σχετικά με την ελεύθερη κυκλοφορία των υπηκόων τρίτων χωρών στο χώρο Σένγκεν, εφόσον εγώ ο ίδιος είχα ρητά ευχηθεί να γίνει κάτι τέτοιο με την ευκαιρία δύο προηγουμένων εκθέσεων. Το εργαλείο που μας προτείνεται ανταποκρίνεται ουσιαστικά πλήρως στις ανάγκες μιας πιο συνολικής και πιο ολοκληρωμένης προσέγγισης, όπως είχαμε ζητήσει. Συγχαρητήρια, λοιπόν, στην Επιτροπή για την πρωτοβουλία της.
<P>
Έρχομαι τώρα στην έκθεση της κ. Keίler, για να πω ότι γενικά η Ομάδα μου επικροτεί τον προσανατολισμό και τις τροπολογίες της. Συμφωνούμε με την εκτίμησή της ότι ο κανονισμός είναι, στην προκειμένη περίπτωση, πιο επαρκές νομικό μέσο από την οδηγία. Συμφωνούμε επίσης μαζί της σχετικά με τις διευκρινίσεις που παρέχει ως προς τον καθορισμό των περιόδων ισχύος της άδειας κυκλοφορίας.
<P>
Υπάρχει εντούτοις ένα σημείο στην έκθεση της κ. Keίler το οποίο, εμένα προσωπικά, με εξέπληξε: αναφέρομαι στο πάθος με το οποίο μάχεται την πρόταση της Επιτροπής η οποία προβλέπει ότι οι κάτοχοι θεώρησης μακράς διαρκείας οι οποίοι δεν κατέχουν ακόμη τον οριστικό τίτλο διαμονής δεν μπορούν να κυκλοφορούν ελεύθερα παρά αφ' ης στιγμής υποβάλουν επισήμως αίτηση για έκδοση τίτλου διαμονής στο κράτος μέλος το οποίο τους χορήγησε τη θεώρηση. Γράφει στην έκθεσή της - παραθέτω - : "Στο καλό, - α, κυρία Keίler, τι ωραία έκφραση, αυτό το "στο καλό" ! - δεν είναι προφανής κανένας λόγος να γίνει διαφορετική ρύθμιση όσον αφορά την έναρξη της ελευθερίας ταξιδίου αυτών των υπηκόων τρίτων χωρών σε σχέση προς αυτούς των οποίων η θέση ρυθμίζεται σε αυτή τη νομική πράξη; Μυστήριο!" - γράφετε "Μυστήριο!" στην έκθεσή σας. Λοιπόν, όχι, κυρία Keίler, δεν υπάρχει μυστήριο. Αυτό που προτείνει η Επιτροπή στην προκειμένη περίπτωση, είναι ακριβώς αυτό που είχε ψηφίσει ομόφωνα η Επιτροπή Ελευθεριών και Δικαιωμάτων των Πολιτών και αυτό που το Κοινοβούλιο ολόκληρο είχε εγκρίνει όταν ψήφιζε υπέρ της έκθεσής μου σχετικά με τη γαλλική πρωτοβουλία.
<P>
Η αλήθεια, κυρία Keίler, είναι ότι ευθυγραμμιζόμαστε με τη θέση του Συμβουλίου την οποία είχε απορρίψει το Κοινοβούλιο εγκρίνοντας την έκθεση που προανέφερα. Δεν υπάρχει συνεπώς μυστήριο, κυρία Keίler, είναι μια ευθυγράμμιση. Γιατί, στο καλό, δεν το αναγνωρίζετε;

<SPEAKER ID=56 LANGUAGE="ES" NAME="Terrσn i Cusν">
Κύριε Πρόεδρε, θα αναφερθώ στην έκθεση της κ. Ludford.
<P>
Προτού υπεισέλθω σε άλλες πτυχές της πολιτικής για τη μετανάστευση, είναι αναγκαίο ένα κοινό καθεστώς για τους κατοίκους μακράς διαρκείας, με βάση την αυστηρή τήρηση των Συμφωνιών του Τάμπερε που επεδίωκαν να δώσουν στους υπηκόους τρίτων χωρών δικαιώματα ανάλογα με εκείνα των πολιτών της Ευρωπαϊκής Ένωσης. Χρειάζεται να επιλύουμε καταστάσεις όπως αυτές, που θεωρητικά εμποδίζουν σήμερα την ελεύθερη κυκλοφορία των υπηκόων τρίτων χωρών στο εσωτερικό της Ένωσης.
<P>
Για τον λόγο αυτό, η Ομάδα μου θα επιχειρήσει να εκπεμφθεί από αυτό το Σώμα, κυρίως προς το Συμβούλιο, ένα σταθερό μήνυμα υποστήριξης της πρότασης της Ευρωπαϊκής Επιτροπής. Υπό την έννοια αυτή, θέλω να ευχαριστήσω προσωπικά την κ. Ludford για τις προσπάθειες που κατέβαλε.
<P>
Δεν μπορούμε να αποδεχθούμε κάποιες από τις τροπολογίες που ψηφίστηκαν στην επιτροπή ή που υποβλήθηκαν εκ νέου στην Ολομέλεια. Όπως είπε η κ. Roure, δεν μπορούμε να δεχθούμε την εισαγωγή υποκειμενικών ζητημάτων στη δυνατότητα χορήγησης αυτού του καθεστώτος μακράς διάρκειας, πολύ λιγότερο δε επικίνδυνων προπαγανδιστικών πρακτικών που συνταυτίζουν, όχι πλέον τον συνοριακό έλεγχο, αλλά τους μετανάστες μακράς διάρκειας με τους τρομοκράτες, ή τουλάχιστον, με την τρομοκρατία.
<P>
Θα υπερασπιστούμε εκ νέου το δικαίωμα των υπηκόων τρίτων χωρών στην πολιτική συμμετοχή στις τοπικές και στις ευρωπαϊκές εκλογές. Ελπίζω μόνο πως, παρά τις πολυάριθμες απουσίες στα έδρανα του Συμβουλίου, θα εκπεμφθεί αυτό το μήνυμα από το Κοινοβούλιο και θα εισακουστεί.

<SPEAKER ID=57 LANGUAGE="IT" NAME="Santini">
Κύριε Πρόεδρε, αξιότιμοι συνάδελφοι, στην πραγματικότητα συζητάμε δύο θέματα που, αν και στενά συνδεδεμένα, είναι ωστόσο διαφορετικά. Είναι, πράγματι, εν εξελίξει μια κοινή συζήτηση σε δύο μέτωπα που σχετίζονται με την μετανάστευση: το πρώτο αφορά την αναγνώριση του καθεστώτος του κατοίκου μακράς διαρκείας για τους πολίτες τρίτων χωρών που διαμένουν νόμιμα στην Ένωση· το δεύτερο αφορά τη ρύθμιση της διαμονής και της ελεύθερης κυκλοφορίας για καθορισμένες περιόδους και για συγκεκριμένους λόγους.
<P>
Ασφαλώς, η πρώτη πρόταση μοιάζει να είναι η πιο σημαντική, διότι τείνει να καθορίζει τις συνθήκες υπό τις οποίες οι πολίτες τρίτων χωρών που διαμένουν στην Ένωση επί μακρό χρονικό διάστημα, σύμφωνα με την οδηγία, μπορούν να διαμείνουν επίσης σε κράτος μέλος της Ένωσης διαφορετικό από εκείνο στο οποίο έχουν λάβει άδεια διαμονής.
<P>
Η εξέταση της οδηγίας από τις υπηρεσίες του Συμβουλίου προχωρά με εμφανή δυσκολία, λόγω της ευρύτητας και της λεπτότητας του εξεταζόμενου θέματος. Πολλά κράτη προσπαθούν ακόμα να καθορίσουν μια επακριβή θέση ως προς τις διάφορες διατάξεις της οδηγίας, αλλά και ως προς τις διάφορες καταστάσεις, τις διαφορετικές ευαισθησίες, ενώ διαφορετικά είναι και τα επίπεδα συμμετοχής αυτών των κρατών. Αρκεί να σκεφτεί κανείς μερικές γεωγραφικές θέσεις στις οποίες το πρόβλημα της μετανάστευσης - όπως στην περίπτωση της Ιταλίας, για παράδειγμα - είναι σίγουρα πιο οξύ και είναι πιο σοβαρό και πιο επιτακτικό σε σχέση με άλλες καταστάσεις.
<P>
Λέγεται ακόμα ότι υπάρχουν κι άλλες πτυχές που σχετίζονται με τη βασική, όπως για παράδειγμα τα προγράμματα που αφορούν την οικογενειακή επανένωση και άλλα προγράμματα σχετικά με το άσυλο, για να μην μιλήσουμε για την περίπλοκη κατάσταση των προσφύγων.
<P>
Σε γενικές γραμμές, μοιάζει αποδεκτή η θέση ορισμένων κυβερνήσεων που προσπαθούν να θέσουν την οδηγία σε άμεσο συσχετισμό, σε σύγκριση - θα μπορούσαμε να πούμε - με την εθνική νομοθεσία. Αυτό κάνουμε στην Ιταλία, αναζητώντας τρόπο να προωθήσουμε την εν λόγω πρόταση. Είναι όμως πάντα απαραίτητο να αφήνεται στο κράτος μέλος, αφού συμφωνηθούν ορισμένα ελάχιστα κριτήρια, η διακριτική ευχέρεια να εφαρμόζει τη νομοθεσία του.

<SPEAKER ID=58 NAME="Evans, Robert J">
Κύριε Πρόεδρε, θα ήθελα να αναφερθώ συνοπτικά στην έκθεση Ludford σχετικά με τα δικαιώματα των κατοίκων μακράς διαρκείας. Λυπάμαι για την απουσία μου τα πρώτα λεπτά της συζήτησης όμως, μεταξύ άλλων προβλημάτων σήμερα, καθυστέρησα στο αεροδρόμιο περιμένοντας στην ουρά για τον έλεγχο διαβατηρίων. Μπροστά μου βρίσκονταν δύο άτομα με βρετανικό διαβατήριο, επειδή όμως ήταν ασιατικής καταγωγής υπεβλήθησαν σε διόλου αποδεκτά - κατά τη γνώμη μου - επίπεδα ανάκρισης. Οι συνάδελφοι από όλες τις πτέρυγες του Κοινοβουλίου θα γνωρίζουν ότι αυτό είναι τυπικό στα σημεία τελωνειακού ελέγχου σε ολόκληρη την Ευρώπη.
<P>
Επίσης ζητώ συγγνώμη από τη βαρόνη Ludford. Ο κ. Medina ανέφερε νωρίτερα ότι ορισμένες από τις τροπολογίες που εγκρίθηκαν σε επίπεδο επιτροπής αποδυνάμωσαν την αρχική πρόταση της Επιτροπής. Το γεγονός ότι οι τροπολογίες εγκρίθηκαν από την επιτροπή οφειλόταν, εν μέρει, στην ανεπάρκεια ψήφων από την πλευρά στην οποία ανήκω, πράγμα για το οποίο λυπάμαι.
<P>
Θα πρέπει να καταβάλουμε κάθε δυνατή προσπάθεια προκειμένου οι κάτοικοι μακράς διαρκείας να αποκτήσουν τα ίδια δικαιώματα με τους πολίτες της ΕΕ. Θα πρέπει να απορρίψουμε τις τροπολογίες της Ομάδας ΕΛΚ-ΕΔ, οι οποίες αποσκοπούν να κατατάξουν τους κατοίκους μακράς διαρκείας σε ένα είδος πολιτών βα κατηγορίας. Όπως ανέφερε η κ. Roure, θα πρέπει να ενθαρρύνουμε την ενσωμάτωσή τους και να υποστηρίξουμε την προσπάθειά τους στην εκμάθηση γλωσσών. Ωστόσο, η χρησιμοποίηση της προόδου ενός ατόμου στην εκμάθηση της γλώσσας ως κριτήριο για τη χορήγηση καθεστώτος μακράς διαρκείας συνιστά πρακτική που εισάγει διακρίσεις. Εάν η ικανότητα να ομιλεί κανείς σωστά τη γλώσσα της πατρίδας του χρησιμοποιείτο γενικά ως μέτρο για το δικαίωμα παραμονής, τότε μπορώ να σκεφθώ πολλούς στη χώρα μου που δεν θα είχαν το δικαίωμα να ζουν εκεί! Εξίσου υποκειμενικά είναι και κάποια άλλα σημεία της έκθεσης, τα οποία θέτουν την απόδειξη επαρκούς συνταξιοδοτικής κάλυψης ως προϋπόθεση για την απόκτηση κάποιων ή ίσων δικαιωμάτων από τους υπηκόους τρίτης χώρας. Δεν μπορούμε να προσκαλούμε άτομα στην Ευρωπαϊκή Ένωση για να τους πούμε απλώς "πληρώστε εδώ τους φόρους σας, αλλά μην περιμένετε σε αντάλλαγμα κοινωνικές υπηρεσίες ή κοινωνικά οφέλη" . Η κατάσταση αυτή διαιωνίζει το καθεστώς πολιτών βα κατηγορίας.
<P>
Πριν από 200 χρόνια, οι πρόγονοί μας επεκτάθηκαν σε ολόκληρο τον κόσμο, δημιουργώντας αποικίες και εκμεταλλευόμενοι μακρινές χώρες. Τώρα έχουμε δικαίωμα και ευθύνη να διορθώσουμε τα κακώς κείμενα στην κοινωνία και να διευθετήσουμε τα του οίκου μας. Πρέπει να προτρέψουμε όλα τα κράτη μέλη να ενημερώσουν πληρέστερα τους πολίτες μας σχετικά με τα οφέλη και τα πλεονεκτήματα που απορρέουν από μια ενοποιημένη κοινωνία. Θα έρθει η στιγμή, τα επόμενα χρόνια, που τα νέα κράτη μέλη της ΕΕ θα ζητούν απεγνωσμένα πολίτες τρίτων χωρών, προκειμένου να έρθουν να βοηθήσουν τις οικονομίες τους και να καλύψουν κενά σε θέσεις απασχόλησης. Μέχρι τότε, θα πρέπει να έχουμε διευθετήσει την κατάσταση.

<SPEAKER ID=59 LANGUAGE="DE" NAME="Pirker">
Κύριε Πρόεδρε, κύριε Επίτροπε, η έκθεση, έτσι όπως κατατέθηκε από την επιτροπή στην Ολομέλεια, επομένως όχι το σχέδιο έκθεσης, βασίζεται όντως στην πραγματικότητα. Λαμβάνει υπόψη τις συνέπειες από τα γεγονότα της 11ης Σεπτεμβρίου, καθώς επίσης και τις κατευθυντήριες γραμμές για τη μετανάστευση του εργατικού δυναμικού που αποφασίσαμε με εξαιρετικά ευρεία πλειοψηφία στην Ολομέλεια. Χαιρετίζω επομένως ό,τι αυτά συνεπάγονται, δηλαδή τους ελέγχους πριν από την ανακοίνωση του καθεστώτος κατοίκου μακράς διάρκειας, καθώς και ότι η νόμιμη διαμονή προβλέπεται ύστερα από την παρέλευση πέντε ετών καθώς και ότι εξετάζεται εάν ο ενδιαφερόμενος διαθέτει επαρκή οικονομικά μέσα για τον ίδιο και την οικογένεια που δικαιούται διατροφής από αυτόν ή ότι πρέπει να υπάρχει κάποια κατάσταση απασχόλησης και να αποδεικνύεται η κοινωνική και συνταξιοδοτική του ασφάλεια. Χαιρετίζω επίσης την καθιέρωση ελέγχου ασφάλειας εξαιτίας των γεγονότων της 11ης Σεπτεμβρίου. Δεν έχουμε ανάγκη ούτε από εγκληματίες ούτε από άτομα που συνιστούν ενεστώσα απειλή για τη δημόσια ασφάλεια και τάξη της Ευρωπαϊκής Ένωσης. Χαιρετίζω επίσης τη δυνατότητα των κρατών μελών για θέσπιση περαιτέρω προϋποθέσεων ελέγχου, όπως οι γλωσσικές γνώσεις, ο τόπος διαμονής και άλλα παρόμοια. Θετικό είναι επίσης - και πάλι σε σχέση με εγκληματικές πράξεις - ότι διευρύνθηκαν οι δυνατότητες απέλασης.
<P>
Χαιρετίζω τις ρυθμίσεις αυτές επειδή ταυτίζονται με το καθεστώς προνομίων, το οποίο θα διακηρυχθεί στη συνέχεια, όπως η πρόσβαση στην απασχόληση, η εκπαίδευση, η κοινωνική προστασία και η ενσωμάτωση, η οποία πρέπει επίσης να χαιρετιστεί. Εμείς, εκ μέρους του Ευρωπαϊκού Λαϊκού Κόμματος, τασσόμαστε υπέρ της ελεγχόμενης υποδοχής υπηκόων τρίτων χωρών, ούτως ώστε στη συνέχεια να επιτευχθεί όντως η ενσωμάτωση και να καταστεί εφικτή η διατήρηση της ασφάλειας και της σταθερότητας της Ένωσης.

<SPEAKER ID=60 NAME="Vitorino">
(ΡΤ) Κύριε Πρόεδρε, κύριοι βουλευτές, εξ ονόματος της Επιτροπής θα ήθελα να συγχαρώ τις εισηγήτριες, τη Βαρόνη Ludford και την κ. Margot Kessler, για την εμπεριστατωμένη εργασία που παρουσίασαν σήμερα στο Ευρωπαϊκό Κοινοβούλιο. Κατά την άποψή μας, το καθεστώς των υπηκόων τρίτων χωρών που είναι κάτοικοι μακράς διάρκειας στο έδαφος ενός κράτους μέλους αποτελεί βασικό στοιχείο για την κατάρτιση μιας κοινής μεταναστευτικής πολιτικής. Το καθεστώς του κατοίκου μακράς διάρκειας θέτει τις πολιτικές αποδοχής μεταναστών σε μια μακρόχρονη προοπτική, προσφέροντας στους υπηκόους τρίτων χωρών που το επιθυμούν την εγγύηση ότι μπορούν να διαμένουν επί μακρόν στο κράτος υποδοχής. Το καθεστώς αυτό, όπως προτείνει η Επιτροπή, τους παραχωρεί την απαραίτητη νομική ασφάλεια για να μπορούν να ενταχθούν με επιτυχία στις ευρωπαϊκές κοινωνίες. Ο στόχος που επιβεβαιώθηκε στο Τάμπερε και επαναλήφθηκε στο Λάκεν είναι να διασφαλιστεί ισότιμη μεταχείριση προς τους νόμιμους μετανάστες προσφέροντάς τους ίδια δικαιώματα και υποχρεώσεις με τους πολίτες της Ευρωπαϊκής Ένωσης.
<P>
Η πρόταση της Επιτροπής έθεσε στόχο την προσέγγιση των δικαιωμάτων των κατοίκων μακράς διάρκειας με τα δικαιώματα των πολιτών της Ένωσης. Καθορίσαμε τους ακριβείς και αντικειμενικούς όρους στους οποίους υπάγεται η πρόσβαση των υπηκόων τρίτων χωρών στο καθεστώς του κατοίκου μακράς διάρκειας, Οι όροι που προτείνουμε διατυπώθηκαν βασικά κατά τρόπο ώστε να αξιολογείται εάν ο υπήκοος τρίτης χώρας όρισε πράγματι μόνιμα την κατοικία του στο εν λόγω κράτος μέλος και εάν προτίθεται να ενταχθεί σε αυτό. Θα πρέπει να έχει ζήσει στο εν λόγω κράτος μέλος για μια περίοδο αρκετά μακρά (πέντε χρόνια) και να αποδεικνύει την οικονομική του ενσωμάτωση με τα εισοδήματα και την ασφάλιση υγείας. Επιπλέον, το συγκεκριμένο άτομο δεν πρέπει να αποτελεί απειλή για τη δημόσια τάξη.
<P>
Η έκθεση την οποία συζητάτε περιλαμβάνει ακόμη έναν πρόσθετο όρο προκειμένου να επωφεληθεί κάποιος από το εν λόγω καθεστώς: τη γλώσσα της χώρας παραμονής. Η Επιτροπή θεωρεί ότι η γλώσσα αποτελεί κριτήριο ένταξης και, επομένως, η εκμάθηση της γλώσσας πρέπει να βρίσκεται στο επίκεντρο των νέων πολιτικών ένταξης, σχετικά με τις οποίες η Επιτροπή πραγματοποιεί σήμερα μία εργασία προβληματισμού σύμφωνα με την ανακοίνωσή της του Νοεμβρίου 2000, και για τις οποίες έχουμε την πρόθεση να υποβάλουμε μια πρωτοβουλία προς το Κοινοβούλιο και το Συμβούλιο το 2003. Είμαι επομένως διατεθειμένος να λάβω υπόψη το ζήτημα της γλώσσας που προτείνεται σε μια γραπτή τροπολογία την οποία υπογράφει η κ. Eva Klamt, κυρίως όσον αφορά την αντικειμενική της διάσταση και, ιδίως, όταν το κράτος υποδοχής παρέχει στους μετανάστες αποτελεσματικές συνθήκες για την εκμάθησή της.
<P>
Όσον αφορά την άποψη να προστεθεί μια νέα απαίτηση σχετικά με την ασφάλεια γήρατος ή την ασφάλεια σύνταξης, πιστεύω ότι δεν είναι χρήσιμο να πολλαπλασιάσουμε τους όρους για να έχει κανείς πρόσβαση στο καθεστώς του κατοίκου μακράς διαρκείας. Η νομοθεσία των περισσοτέρων κρατών μελών ήδη σήμερα παραχωρεί αυτόματα αυτό το καθεστώς χωρίς να ελέγχεται εάν πληρούται ή όχι αυτή η προϋπόθεση για την ασφάλεια γήρατος. Το ζήτημα αυτό πρέπει να ενταχθεί σε ένα πιο ευρύ και σύνθετο ζήτημα που αφορά τη σχέση μεταξύ εργαζομένων μεταναστών και συστημάτων κοινωνικών παροχών γενικά. Για το λόγο αυτό, η Επιτροπή εργάζεται με στόχο να διευρύνει για τους υπηκόους τρίτων χωρών τα οφέλη του κανονισμού αριθ. 1408/71 σχετικά με το συντονισμό των συστημάτων κοινωνικής ασφάλισης. Πιστεύουμε ότι το θέμα πρέπει να αντιμετωπιστεί σε αυτό το πλαίσιο.
<P>
Όσον αφορά ορισμένες προτάσεις τροπολογιών που υποβλήθηκαν, η Επιτροπή πιστεύει ότι μόνο όταν παραχωρηθεί το καθεστώς του κατοίκου μακράς διάρκειας θα μπορεί ο δικαιούχος του να επωφελείται από την ισότητα μεταχείρισης με τους υπηκόους των κρατών μελών σε όλους σχεδόν τους τομείς της κοινωνικοοικονομικής ζωής. Ωστόσο, είμαστε δεκτικοί στις προτάσεις τροπολογίας που υποβλήθηκαν προκειμένου να καθιερωθεί, ακόμη και πριν από την παραχώρηση του καθεστώτος, η ισότητα μεταχείρισης σε θέματα νομικών διαδικασιών και μέσων προσφυγής όπως αναφέρεται στις τροπολογίες που υπέβαλε η κ. Ludford, για αυτό και θα τις ενσωματώσουμε στο κείμενο.
<P>
Όσον αφορά τη συμμετοχή στην πολιτική ζωή, η Επιτροπή δεν τοποθετείται στο βαθμό που θεωρεί ότι δεν υπάρχει νομική βάση στις Συνθήκες ώστε να ασχοληθούμε με το θέμα αυτό.
<P>
Ορισμένες τροπολογίες που προτείνονται αντανακλούν μια ειδική ανησυχία για τη δημόσια τάξη, ανησυχία εντελώς κατανοητή μετά τα γεγονότα της 11ης Σεπτεμβρίου. Συμμερίζομαι την άποψη που εκφράσθηκε εδώ κατά τη διάρκεια της συζήτησης σύμφωνα με την οποία πρέπει να μην υποπέσουμε στο λάθος να κάνουμε ένα επικίνδυνο αμάλγαμα μεταξύ μετανάστευσης και τρομοκρατίας, λάθος το οποίο θα οδηγήσει σε ένα είδος γενικής καχυποψίας σχετικά με όλους τους υπηκόους τρίτων χωρών. Η Επιτροπή επεξεργάστηκε ένα έγγραφο εργασίας όσον αφορά τη σχέση μεταξύ διαφύλαξης της εσωτερικής ασφάλειας και τήρησης των υποχρεώσεων και των διεθνών μέσων σε θέματα προστασίας. Υπό το φως αυτού του εγγράφου ελέγξαμε όλες τις ρήτρες προστασίας της δημόσιας τάξης που περιλαμβάνονται στις προτάσεις μας. Το έργο αυτό είχε ως στόχο να διασφαλίσει ότι τα κράτη μέλη είναι σε θέση να προστατέψουν αποτελεσματικά τη δημόσια τάξη από τις τρομοκρατικές απειλές. Η εξέταση αυτή οδήγησε την Επιτροπή να αναθεωρήσει ορισμένες από τις προτάσεις της, μεταξύ των οποίων και η παρούσα πρόταση, κυρίως όσον αφορά δύο σημεία: καταργούμε την απαίτηση η απειλή να είναι πραγματική πριν από την παραχώρηση του καθεστώτος, καλύπτοντας έτσι τις περιπτώσεις ενδεχόμενου κινδύνου όπως αυτές μπορούν να ερμηνευθούν υπό το φως της παρούσας διατύπωσης της Σύμβασης της Γενεύης του 1951· και καταργούμε επίσης την απαγόρευση εφαρμογής μέτρων επείγουσας απέλασης όταν διαπιστώνονται ορισμένες προϋποθέσεις. Πιστεύω ότι οι δύο αυτές τροποποιήσεις ανταποκρίνονται στις ανησυχίες όσον αφορά την εγγύηση της εσωτερικής ασφάλειας και την καταπολέμηση της τρομοκρατίας και, με την έννοια αυτή οι τροπολογίες που προτείνονται δεν θα πρέπει να ληφθούν υπόψη.
<P>
Τέλος, η καινοτομία και η σημαντική προστιθέμενη αξία της παρούσας πρότασης συνίστανται στο δικαίωμα που παραχωρείται στους δικαιούχους του καθεστώτος κατοίκων μακράς διάρκειας να εγκατασταθούν σε ένα άλλο κράτος μέλος. Στην περίπτωση αυτή, η ένταξη δεν υλοποιείται μόνο σε εθνικό επίπεδο αλλά επίσης και σε ευρωπαϊκό επίπεδο. Τα άτομα που έχουν κατοικήσει για ένα ορισμένο διάστημα σε ένα κράτος μέλος, όταν επιθυμούν να εγκατασταθούν σε άλλο κράτος μέλος θα βρίσκονται σε πλεονεκτική θέση σε σχέση με τα άτομα που έρχονται κατευθείαν από τη χώρα προέλευσής τους. Θεωρώ ότι η πτυχή αυτή είναι πολύ σημαντική και δεν πρέπει να παραγνωρισθεί.
<P>
Όσον αφορά την πρόταση σχετικά με την ελεύθερη κυκλοφορία και μετεγκατάσταση των υπηκόων τρίτων χωρών την οποία εισηγήθηκε κ. Kessler θα ήθελα, πρώτον, να επισημάνω ότι η πρόταση περιλαμβάνει σημαντικά στοιχεία όσον αφορά τη δημιουργία ενός χώρου ελευθερίας, ασφάλειας και δικαιοσύνης. Είναι γεγονός ότι το κεκτημένο του Σένγκεν ήδη περιλαμβάνει ορισμένους σημαντικούς κανόνες σχετικά με την κυκλοφορία των υπηκόων τρίτων χωρών. Ωστόσο, οι όροι που συνδέονται με την άσκηση αυτής της ελευθερίας μετακίνησης δεν είναι πάντα διαφανείς και είναι διάσπαρτοι σε διάφορα μέσα. Η Επιτροπή συμμερίζεται την άποψη του Ευρωπαϊκού Κοινοβουλίου ότι είναι ανάγκη να συγκεντρωθούν στο ίδιο νομικό μέσο όλα τα κατακερματισμένα στοιχεία που καθορίζουν αυτή την ελευθερία μετακίνησης. Η πρόταση θέτει, επομένως, τους όρους που επιτρέπουν στους υπηκόους τρίτων χωρών να κυκλοφορούν ελεύθερα, είτε υπόκεινται είτε όχι στην υποχρέωση θεώρησης, είτε διαθέτουν έγγραφο παραμονής είτε διαθέτουν θεώρηση μακράς διάρκειας, όταν αναμένουν την έκδοση εγγράφου παραμονής.
<P>
Εξάλλου, η παρούσα πρόταση επιδιώκει επίσης να ρυθμίσει τη μετεγκατάσταση διαφόρων κατηγοριών ατόμων που έχουν νόμιμο συμφέρον να παραμείνουν για περίοδο μεταξύ τριών και έξι μηνών στο χώρο χωρίς σύνορα, χωρίς η κατάστασή τους να ισοδυναμεί με μετανάστευση με την κυριολεκτική έννοια. Για παράδειγμα, οι τουρίστες, οι ερευνητές, οι μουσικοί σε περιοδεία, άτομα που πραγματοποιούν οικογενειακή επίσκεψη, περιπτώσεις εισαγωγής σε νοσοκομείο και ανάρρωσης. Για τα άτομα αυτά, προβλέπεται η θέσπιση ειδικής άδειας ταξιδιού που επιτρέπει τη μετακίνηση για ανώτατη περίοδο έξι μηνών, χωρίς παραμονή μεγαλύτερη των τριών μηνών στο έδαφος του ίδιου κράτους μέλος, γεγονός που είναι εντελώς σύμφωνο με το γράμμα της Συνθήκης.
<P>
Το μεγαλύτερο μέρος των προτάσεων τροπολογιών που περιλαμβάνονται στην έκθεση της κ. Kessler αποσκοπούν να διευκρινίσουν και να αποσαφηνίσουν το περιεχόμενο της πρότασης. Όσον αφορά το ζήτημα του νομικού μέσου, προτείνεται η επιλογή του κανονισμού και όχι της οδηγίας. Σχετικά με όλες αυτές τις προτάσεις, η Επιτροπή υποστηρίζει οποιαδήποτε λύση που στο πλαίσιο του Συμβουλίου θα συμπεριλάβει τις εισηγήσεις της. Το μοναδικό σημείο απόκλισης που έχουμε με την πρόταση της κ. Kessler αφορά την τροπολογία αριθ. 5 σχετικά με την κυκλοφορία στο χώρο χωρίς σύνορα με θεώρηση μακράς διάρκειας που, όπως ήδη υπογράμμισε ο κ. Deprez, πρέπει να εξετασθεί με σύνεση. Ζητάμε από το Κοινοβούλιο να μην την εγκρίνει. Η θεώρηση μακράς διάρκειας είναι εθνική θεώρηση, που θα εκδίδεται σύμφωνα με τους εθνικούς κανόνες και όχι σύμφωνα με τους κανόνες του κεφαλαίου 3 - Τμήμα Ι της Σύμβασης εφαρμογής της Συμφωνίας του Σένγκεν.
<P>
Από αυτή την άποψη, θεωρώ δύσκολο να επιβάλουμε, όσον αφορά τη θεώρηση μακράς διάρκειας, τους κανόνες που προβλέπονται για τις θεωρήσεις μικρής διάρκειας, δηλαδή την προκαταρκτική διαβούλευση. Κατά τη συζήτηση σχετικά με τη γαλλική πρωτοβουλία για τις θεωρήσεις μακράς διάρκειας, αυτού του είδους οι προτάσεις είχαν ήδη απορριφθεί από το Κοινοβούλιο που αμφισβήτησε κυρίως τη νομική βάση και, ιδίως, την αποσπασματική προσέγγιση. Στην ίδια αυτή προοπτική που το Κοινοβούλιο ήδη ενέκρινε προηγουμένως, η Επιτροπή αμφισβήτησε επίσης τη νομική βάση και δήλωσε ότι, εν πάση περιπτώσει, θα υποβάλει μία πρόταση που θα συμπεριλαμβάνει επίσης τους δικαιούχους θεώρησης μακράς διάρκειας και που θα υιοθετεί επομένως το στόχο της γαλλικής πρωτοβουλίας, εντάσσοντάς τον σε ένα ευρύτερο πλαίσιο.
<P>
Συμμερίζομαι την ανησυχία που υπαγόρευσε την τροπολογία αριθ. 5, δηλαδή να προβλεφθεί η δυνατότητα για ένα υπήκοο τρίτης χώρας να κυκλοφορεί αμέσως στο χώρο χωρίς σύνορα. Αλλά η δυνατότητα αυτή ήδη υπάρχει σήμερα διότι ένας υπήκοος τρίτης χώρας μπορεί πάντα να ζητήσει ομοιόμορφη θεώρηση, την αποκαλούμενη θεώρηση "C", και να κυκλοφορεί ελεύθερα με αυτή.
<P>
Ολοκληρώνοντας θα ήθελα να συγχαρώ τις κ. εισηγήτριες και ελπίζω ότι οι προτάσεις που υπέβαλε η Επιτροπή θα λάβουν υποστήριξη across the border στο Κοινοβούλιο αυτό.

<SPEAKER ID=61 NAME="Πρόεδρος">
Ευχαριστώ πολύ, κύριε Επίτροπε Vitorino!
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=6>
Σχέσεις μεταξύ έκτακτης βοήθειας, ανασυγκρότησης και ανάπτυξης
<SPEAKER ID=62 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0464/2001) του κ. Van den Berg, εξ ονόματος της Επιτροπής Ανάπτυξης και Συνεργασίας, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για τη σύνδεση αρωγής, αποκατάστασης και ανάπτυξης - αξιολόγηση (COM(2001) 153 - C5-0395/2001 - 2001/2153(COS)).

<SPEAKER ID=63 LANGUAGE="NL" NAME="Van den Berg">
. (NL) Κύριε Πρόεδρε, κύριοι Επίτροποι, η Ευρωπαϊκή Ένωση αποτελεί το μεγαλύτερο δωρητή στον πλανήτη στον τομέα της έκτακτης βοήθειας. Θύματα πολέμων ή φυσικών καταστροφών στο Μπαγκλαντές, το Αφγανιστάν, τη Σομαλία και τα Βαλκάνια λαμβάνουν βοήθεια από την Ευρώπη για να σταθούν και πάλι στα πόδια τους. Όμως πολύ συχνά τα πράγματα δεν πηγαίνουν καλά όταν η άμεση έκτακτη βοήθεια παύει να χορηγείται και μετατρέπεται σε βοήθεια για την ανασυγκρότηση και ανάπτυξη των πληγεισών περιοχών. Πρόκειται για ένα πρόβλημα το οποίο είναι γνωστό στη σχετική βιβλιογραφία ως "γκρίζα ζώνη" .
<P>
Να σας δώσω ένα τυπικό παράδειγμα: όταν το 1998 ο τυφώνας Μιτς άφησε πίσω του την καταστροφή στην Κεντρική Αμερική, η Ένωση αντέδρασε ταχέως χορηγώντας έκτακτη βοήθεια. Η Επιτροπή επεξεργάστηκε στη συνέχεια, από το 1999, ένα πρόγραμμα δράσης για την ανασυγκρότηση της Κεντρικής Αμερικής και η ECHO αποφασίστηκε να εγκαταλείψει την περιοχή τον Μάρτιο του 2001. Το πρόγραμμα δράσης περιείχε καλά στοιχεία, όπως η συμμετοχή των τοπικών παραγόντων, ο συντονισμός με τα κράτη μέλη και άλλους δωρητές και η αποκέντρωση των αρμοδιοτήτων προς την αντιπροσωπεία στην Μανάγκουα. Όμως στην πράξη το πρόγραμμα αυτό εφαρμόστηκε με υπερβολική βραδύτητα. Δύο χρόνια μετά την καταστροφή είχαν εγκριθεί ελάχιστα μόνο σχέδια.
<P>
Το παράδειγμα αυτό αποτελεί δυστυχώς τον κανόνα και όχι την εξαίρεση, γεγονός απαράδεκτο, τόσο από πολιτικής όσο και από ανθρωπιστικής άποψης. Ποιος θα εξηγήσει στον λαό του Αφγανιστάν ότι δεν μπορούμε να τηρήσουμε τις υποσχέσεις μας για παροχή βοήθειας εξαιτίας της ανικανότητάς μας να αντιδρούμε με ταχύτητα και ευελιξία μετά από τη φάση παροχής έκτακτης βοήθειας; Το ερώτημα είναι τι μέτρα λαμβάνει η Επιτροπή προκειμένου να αντιμετωπίσει το πρόβλημα της γκρίζας ζώνης στην ανασυγκρότηση του Αφγανιστάν.
<P>
Κατά την προετοιμασία της έκθεσης αυτής έγιναν ευρείες διαβουλεύσεις με την Επιτροπή και τις εμπλεκόμενες οργανώσεις στον τομέα. Η Επιτροπή αναγνωρίζει το πρόβλημα της γκρίζας ζώνης, συγχρόνως όμως η αξιολόγησή της, την οποία συζητούμε σήμερα, παραμένει υπερβολικά ασαφής και θεωρητική. Για το λόγο αυτό η έκθεσή μου περιέχει διάφορες συγκεκριμένες προτάσεις προς την Επιτροπή, οι οποίες απορρέουν εν μέρει από τις συνομιλίες μου με τις εμπλεκόμενες ΜΚΟ και από έντονες συζητήσεις με τις υπηρεσίες της Επιτροπής.
<P>
Η Επιτροπή διαπιστώνει ότι οι άκαμπτες και γραφειοκρατικές διαδικασίες αποτελούν ένα από τα κύρια προβλήματα. Ως λύση η Επιτροπή προτείνει παραρτήματα στα σημειώματα περί των στρατηγικών για τις διάφορες χώρες, έτσι ώστε να καταστεί δυνατή μια ταχεία και ευέλικτη αντίδραση σε περίπτωση κρίσης. Υποστηρίζω την πρόταση αυτή, όμως μόνο εφόσον οι προσθήκες αυτές εγκριθούν εντός δύο μηνών. Θα μπορούσε να μας πληροφορήσει η Επιτροπή εάν έχει ήδη καθορίσει αυτές τις νέες, απλοποιημένες, ταχείες και ευέλικτες διαδικασίες για την έγκριση και την προσαρμογή των παραρτημάτων; Εάν όχι, η πρόταση για αυτά τα έγγραφα που αφορούν περιπτώσεις κρίσεων θα παραμείνει κενό γράμμα.
<P>
Εξάλλου, θα ήθελα ως εισηγητής να υπογραμμίσω την τεράστια σημασία του συντονισμού και της συνεργασίας, όχι μόνο μεταξύ των υπηρεσιών της Επιτροπής, αλλά και με τα κράτη μέλη, τους διεθνείς δωρητές, τους τοπικούς εταίρους και τις ΜΚΟ. Από τις συζητήσεις μου με την Επιτροπή διαπίστωσα την ανάγκη ενός ευέλικτου οργάνου για την ανασυγκρότηση και την ανοικοδόμηση, έτσι ώστε να αντιμετωπιστεί αυτή η γκρίζα ζώνη. Ο ισχύων κανονισμός περί ανασυγκρότησης είναι πολύ περιορισμένος. Σχέδια στον τομέα της ασφάλειας και της καλής διακυβέρνησης, για παράδειγμα, δεν εμπίπτουν στο πεδίο εφαρμογής του κανονισμού και ελάχιστοι πόροι διατίθενται υπέρ αυτών. Είναι προφανές ότι το συνολικό ποσό των 50 εκατομμυρίων ευρώ για την Ασία λ.χ. πόρρω υπολείπεται των αναγκών του Αφγανιστάν. Για το λόγο αυτό θα σας πρότεινα να αναθεωρήσετε τον ισχύοντα κανονισμό περί ανασυγκρότησης, έτσι ώστε η μετά την κρίση φάση να αντιμετωπίζεται με ευελιξία και να λαμβάνει υπόψη τις πραγματικές ανάγκες του πληθυσμού μίας πληγείσης περιοχής. Προκειμένου να εξασφαλιστούν επαρκείς πόροι θα πρέπει, αφ' ης στιγμής ξεσπάσει μία κρίση, να τίθεται σε λειτουργία ένας μηχανισμός ενεργοποίησης ο οποίος να εξασφαλίζει με ταχύτητα πόρους από τους μη διατεθέντες πόρους του προϋπολογισμού και τα αποθεματικά.
<P>
Με ποιον τρόπο προτίθεται η Επιτροπή να δώσει συνέχεια στο σχέδιο που προτείνω με συγκεκριμένες προτάσεις; Το πρόβλημα της γκρίζας ζώνης μεταξύ έκτακτης βοήθειας και ανασυγκρότησης είναι τοις πάσι γνωστό. Είναι απαράδεκτο πλέον να βλέπουμε τα θύματα πολέμων ή φυσικών καταστροφών να κοιμούνται στην παγωνιά εξαιτίας της ανικανότητάς μας να αντιδρούμε με ταχύτητα, ευελιξία και συντονισμένο τρόπο στις εκάστοτε κρίσεις. Η Ευρώπη διαδραματίζει έναν υπέροχο ρόλο ως ο μεγαλύτερος δωρητής έκτακτης βοήθειας στον πλανήτη και για αυτό το λόγο θα πρέπει επίσης να καλύψει το χάσμα μεταξύ έκτακτης βοήθειας και βιώσιμης ανάπτυξης στις περιοχές των κρίσεων. Κάτι τέτοιο θα αποτελούσε τεράστια συμβολή στην ασφάλεια και τη σταθερότητα σε περιοχές συγκρούσεων στην Ασία, τη Λατινική Αμερική και την Αφρική. Θα αποτελούσε μια λογικότερη ίσως επένδυση από τον καταλογισμό τεράστιων ποσών για αμυντικό υλικό όπως τα F-16, παρόλο που γνωρίζω ότι δεν είναι αυτό το ζήτημα που απασχολεί την Επιτροπή. Ως εισηγητής, θα παρακολουθώ επομένως με μεγάλη προσοχή πώς θα αντιμετωπίσουν η Επιτροπή και τα κράτη μέλη το πρόβλημα αυτό στο άμεσο μέλλον. Περιμένω πολλά από τις υποσχέσεις που έχουν δοθεί μέχρι τώρα, όμως προσβλέπω με μεγάλο ενδιαφέρον στη συγκεκριμένη απάντηση της Επιτροπής.

<SPEAKER ID=64 LANGUAGE="IT" NAME="Bartolozzi">
Κύριε Πρόεδρε, αξιότιμοι συνάδελφοι, αντικαθιστώντας τον αξιότιμο κ. Mantovani, που σήμερα δεν μπόρεσε να είναι εδώ μαζί μας εξαιτίας προβλημάτων στις αεροπορικές συγκοινωνίες, παρουσιάζω μερικές παρατηρήσεις σχετικά με την ανακοίνωση της Επιτροπής που αφορά τη δύσκολη έννοια των σχέσεων μεταξύ της βοήθειας, της ανασυγκρότησης και της ανάπτυξης. Ευχαριστώ τον εισηγητή κ. Van den Berg για το έξοχο έργο που επιτέλεσε, για το οποίο υπήρξε ευρεία συναίνεση κατά την διάρκεια της ψηφοφορίας στην επιτροπή.
<P>
Πρώτα από όλα, θεωρώ θεμελιώδη τη βελτίωση της συμπληρωματικότητας, της συνοχής και της σχέσης κόστους/οφέλους, που είναι αναγκαίες για τη γεφύρωση του χάσματος ανάμεσα στις διάφορες φάσεις της υλοποίησης της διεθνούς βοηθείας, της περίφημης γκρίζας ζώνης, καθώς και, γενικότερα, για τη συνολική αποτελεσματικότητα της πολιτικής ανάπτυξης και συνεργασίας της Ένωσης.
<P>
Χρειάζεται πράγματι να εμπλακούν περισσότερο σε αυτή τη διαδικασία τα πολυμερή χρηματοπιστωτικά ιδρύματα, όπως η Παγκόσμια Τράπεζα, το Διεθνές Νομισματικό Ταμείο, οι διάφορες υπηρεσίες του ΟΗΕ και η Λέσχη των Παρισίων. Μου φαίνεται επίσης σκόπιμο να διακρίνουμε την εσωτερική δράση συντονισμού από την εξωτερική, ώστε να προσδιοριστεί ποιος κάνει τι, τόσο σε ευρωπαϊκό όσο και σε διεθνές επίπεδο ή ακόμη και στο επίπεδο των μεμονωμένων κράτων μελών, και να μπορέσουμε να σχεδιάσουμε καλύτερα, ενεργώντας συνεπώς με μεγαλύτερη αποτελεσματικότητα, την υλοποίηση των πρωτοβουλιών υπέρ της ανασυγκρότησης και της ανάπτυξης.
<P>
Η συμβολή της πολιτικής μας ομάδας, της Ομάδας του ΕΛΚ, επικεντρώνεται ακριβώς στην ανάγκη μεγαλύτερης συμπληρωματικότητας και ιδιαίτερα, όπως εκφράζεται και στις τροπολογίες αριθ. 15 και 16 που προτάθηκαν από τον κ. Mantovani, καλύτερου συντονισμού των διαφόρων δράσεων, με σκοπό την επίτευξη μεγαλύτερης αποδοτικότητας και καλύτερων αποτελεσμάτων στη πράξη της σύνδεσης και του συντονισμού μεταξύ της βοήθειας, της ανασυγκρότησης και της ανάπτυξης· συγκεκριμένα, απαιτούνται συγκεκριμένες μέθοδοι συντονισμού και εκ των υστέρων αξιολόγησης, έλεγχος ισολογισμού και ελάσσονες γραφειοκρατικές παρεμβάσεις, για να υπάρξει καλύτερη εγγύηση ότι η αναπτυξιακή βοήθεια της Ένωσης φτάνει στις χώρες που βρίσκονται σε κρίση και, επομένως, στους ανθρώπους που τις έχουν πραγματικά ανάγκη με τρόπο ακριβή και αποτελεσματικό και χωρίς απώλειες χρόνου, ούτε περιττούς διπλασιασμούς και αλληλεπικαλύψεις των προσπαθειών ή των επενδυόμενων οικονομικών πόρων.

<SPEAKER ID=65 LANGUAGE="ES" NAME="Martνnez Martνnez">
Κύριε Πρόεδρε, όπως ακριβώς και ο Max van den Berg στην έκθεσή του, έτσι και εμείς αντιμετωπίζουμε θετικά την ανακοίνωση της Επιτροπής σχετικά με τη διασύνδεση μεταξύ των ενεργειών της Ευρωπαϊκής Ένωσης σε καταστάσεις έκτακτης ανάγκης στις χώρες του Νότου και της κοινοτικής πολιτικής αναπτυξιακής συνεργασίας.
<P>
Στην επιτροπή εμφανίστηκαν σημεία σύμπτωσης με την ανακοίνωση που αξιολογούμε εδώ, πρόδηλες όμως ήταν επίσης ορισμένες ελλείψεις για την επίλυση των οποίων υπάρχουν προτάσεις στο ψήφισμα που θα υποβάλουμε αργότερα. Σε αυτό το ψήφισμα περιλαμβάνεται σειρά προβληματισμών, καθώς και συστάσεων, για τη βελτίωση στην πράξη της δράσης της Ευρωπαϊκής Ένωσης στο υπό συζήτηση θέμα, που ελπίζουμε να γίνουν αποδεκτές.
<P>
Όλη αυτή η συζήτηση φανερώνει ότι υπάρχει μια διαλεκτική σχέση μεταξύ της ανθρωπιστικής βοήθειας, που κινητοποιεί η Ευρωπαϊκή Ένωση για την αντιμετώπιση καταστάσεων έκτακτης ανάγκης που οφείλονται σε παντός είδους καταστροφές, και αυτής που χορηγεί σε τακτική βάση με στόχο την ενίσχυση της ανάπτυξης της μιας ή της άλλης περιοχής ή χώρας. Δηλαδή, στο πνεύμα των προγραμμάτων που αποσκοπούν στην αποκατάσταση ή την ανάπτυξη πρέπει να ενυπάρχουν προϋποθέσεις που στοχεύουν στην πρόληψη των συγκρούσεων και στην αποφυγή, στο μέτρο του δυνατού, των αποκαλούμενων φυσικών καταστροφών και των χείριστων συνεπειών τους. Ομοίως, οι ενέργειες σε περιπτώσεις έκτακτης ανάγκης πρέπει να συμβάλλουν κατά το δυνατόν στη μετέπειτα αποκατάσταση και ανάπτυξη της εν λόγω περιοχής.
<P>
Σήμερα αναγνωρίζουμε ότι υπάρχουν σημαντικές δυσλειτουργίες στις ενέργειες της Ευρωπαϊκής Ένωσης κατά τη μετάβαση από το ένα στο άλλο πεδίο. Η πλειοψηφία τους οφείλεται στον κατακερματισμό του διοικητικού οργανογράμματος και των αρμοδιοτήτων και στον ελλιπή συντονισμό μεταξύ των υπηρεσιών που εμπλέκονται στον προγραμματισμό και στην υλοποίηση των εν λόγω ενεργειών. Ένα άλλο εμπόδιο είναι η γραφειοκρατική πολυπλοκότητα πολλών από τους μηχανισμούς μέσω των οποίων λειτουργεί η ΕΕ.
<P>
Πιο σοβαρό θεωρούμε το γεγονός πως υπάρχουν χώρες με τις οποίες η Ευρωπαϊκή Ένωση δεν έχει ακόμα καμία συμφωνία συνεργασίας, όπως η Κούβα, πράγμα που εμποδίζει να έχουν οι ενέργειές μας σε καταστάσεις έκτακτης ανάγκης ή ανθρωπιστικής βοήθειας τη συνέχεια που θα ήταν επιθυμητή στο πεδίο της αναπτυξιακής συνεργασίας.

<SPEAKER ID=66 LANGUAGE="NL" NAME="Van den Bos">
Η Επιτροπή είναι καλή στις αναλύσεις, όμως συχνά δεν διαθέτει τις διοικητικές ικανότητες προκειμένου να εξασφαλίζει την εφαρμογή των πολιτικών συμπερασμάτων που συνάγει. Η εσωτερική της οργάνωση παραμένει υπερβολικά ιεραρχική, γραφειοκρατική και συγκεντρωτική, ενώ τα κράτη μέλη παρέχουν ελάχιστα μέσα και ανεπαρκή πολιτικά περιθώρια στην Επιτροπή προκειμένου αυτή να λειτουργήσει αποτελεσματικά. Αυτές οι διαρθρωτικές αδυναμίες αποτελούν εμπόδιο για την αντιμετώπιση του προβλήματος της γκρίζας ζώνης. Η μετάβαση από την έκτακτη βοήθεια στην ανασυγκρότηση και την ανάπτυξη απαιτεί ευελιξία στην διαδικασία λήψης αποφάσεων. Η βραδύτητα και η έλλειψη οργάνωσης μπορεί να έχουν ακόμα αρνητικότερες συνέπειες από ό,τι οι τεχνικοί κίνδυνοι τους οποίους μπορεί να ενέχουν οι ταχείες διαδικασίες. Αυτό που απαιτείται πρώτα από όλα είναι φυσικά μια βέλτιστη πολιτική πρόληψης των φυσικών καταστροφών και των βίαιων συγκρούσεων. Θα πρέπει να καταβληθεί κάθε δυνατή προσπάθεια πριν ξεσπάσει μία κρίση.
<P>
Χρειάζεται απόλυτη ετοιμότητα, θα πρέπει να υπάρχουν έτοιμα σχέδια, θα πρέπει να έχουν καθοριστεί οι μέθοδοι συντονισμού, ενώ θα πρέπει να γνωρίσουμε, εφόσον είναι δυνατόν, με ποιους εταίρους θα προσπαθήσουμε να εφαρμόσουμε τα σχέδιά μας. Τα προγράμματα ανά χώρες θα πρέπει να περιέχουν λεπτομερή και ευέλικτα προγράμματα εκτάκτων περιστάσεων. Η ECHO θα πρέπει να επικεντρώνεται στην παροχή έκτακτης βοήθειας, θεωρώ όμως ιδιαίτερα χρήσιμο να περιλαμβάνονται στο προσωπικό της και εμπειρογνώμονες στον τομέα της ανασυγκρότησης, προκειμένου να διευκολυνθεί η ομαλή μετάβαση. Ο έλεγχος της εφαρμογής των προγραμμάτων θα πρέπει να μετατραπεί από εκ των προτέρων σε εκ των υστέρων έλεγχο. Ο εσωτερικός συντονισμός μπορεί να επιτύχει μόνο εφόσον αναλαμβάνει δράση σε πρώιμο στάδιο μια πολυτομεακή ομάδα.
<P>
Πότε θα μπορούσε να μας υποβάλει η Επιτροπή συγκεκριμένες προτάσεις για την απλοποίηση των διαδικασιών για την λήψη αποφάσεων; Η έκθεση του κ. Van den Berg περιέχει εξαιρετικές προτάσεις. Ολόκληρη η κοινότητα των δωρητών είναι υπεύθυνη για τη βελτίωση της κατάστασης. Το πρόβλημα της γκρίζας ζώνης αποτελεί έναν επιπλέον λόγο προκειμένου να επιταχυνθεί η εσωτερική αναδιοργάνωση της Επιτροπής. Καιρός είναι πλέον να περάσουμε από τις ωραίες αναλύσεις σε ακόμα ωραιότερες πολιτικές πράξεις!

<SPEAKER ID=67 LANGUAGE="EN" NAME="Corrie">
Κύριε Πρόεδρε, θα ήθελα καταρχάς να ευχαριστήσω τον εισηγητή για την εξαιρετική έκθεσή του σχετικά με τη σύνδεση αρωγής, αποκατάστασης και ανάπτυξης. Το θέμα είναι τεράστιας σημασίας και βρίθει προβλημάτων. Δεν υπάρχει αμφιβολία ότι παρατηρείται παγκόσμια αύξηση των καταστροφών, τόσο εκείνων που προκαλούνται από τον άνθρωπο, όπως στον Αφγανιστάν, όσο και των φυσικών, όπως στη Γκόμα, στη Λαϊκή Δημοκρατία του Κονγκό.
<P>
Προκειμένου να επιτευχθεί το μέγιστο αποτέλεσμα, είναι απαραίτητη η αμέριστη συνεργασία όλων των πλευρών, δηλαδή δωρητών, δικαιούχων, φορέων υλοποίησης - όπως κυβερνήσεων και ΜΚΟ - καθώς και διμερής βοήθεια. Στο Αφγανιστάν είδαμε τους βομβαρδισμούς και την καταστροφή που προκλήθηκε. Αυτό θα σημάνει την ανάγκη για επείγουσα και άμεση αρωγή, για την αποκατάσταση εκατομμυρίων προσφύγων καθώς και για αναπτυξιακή βοήθεια. Ήταν τρομακτική η είδηση που κυκλοφόρησε στις σημερινές εφημερίδες, ότι μια φτωχή οικογένεια πούλησε τη δωδεκάχρονη κόρη της για γάμο, μόνο και μόνο προκειμένου να αποκτήσει αρκετό φαγητό για να θρέψει τα υπόλοιπα μέλη της. Είναι τραγικό. Συνεπώς η χορήγηση βοήθειας σε όσους τη χρειάζονται περισσότερο είναι απολύτως ζωτικής σημασίας και προϋποθέτει τη γνώση της τοπικής κατάστασης και το κατάλληλο είδος βοήθειας.
<P>
Πριν από δύο εβδομάδες, η ECHO πληροφόρησε την Επιτροπή Ανάπτυξης και Συνεργασίας ότι η κατάσταση στη Γκόμα βρισκόταν υπό απόλυτο έλεγχο και πως εκεί υπήρχαν όλα όσα ήταν απαραίτητα. Το ίδιο ακριβώς βράδυ, ακούσαμε τις ΜΚΟ να αναφέρουν στην τηλεόραση ότι 90 000 άτομα λιμοκτονούσαν και ότι τα μωρά πέθαιναν ήδη. Τι είναι αυτό, καιροσκοπία, ακριβή δεδομένα ή υπερβολικές αντιδράσεις;
<P>
Είναι σχεδόν αδύνατον να υπάρξει σχεδιασμός για τις φυσικές καταστροφές. Είναι καλύτερα να έχουμε μια κεντρική ευρωπαϊκή υπηρεσία, η οποία να μπορεί να αντιδρά γρήγορα και κατά τον κατάλληλο τρόπο. Η σύνδεση αφορά τη συνεργασία και την ανάληψη της ευθύνης για τη λήψη αποφάσεων από ένα όργανο.

<SPEAKER ID=68 LANGUAGE="NL" NAME="Bolkestein">
. (ΕΝ) Κύριε Πρόεδρε, θα ήθελα να ξεκινήσω ευχαριστώντας σας που μου παραχωρείτε το λόγο σχετικά με το συγκεκριμένο σημαντικό θέμα. Και τώρα επιστρέφοντας, με την άδειά σας, στη γλώσσα που έχουμε κοινή ο κ. Van den Berg κι εγώ, θα ήθελα να αναφέρω τα ακόλουθα.
<P>
Θα ήθελα καταρχάς να συγχαρώ τον κ. Van den Berg για την εξαιρετική ποιότητα της εκθέσεώς του σχετικά με ένα τόσο δύσκολο αντικείμενο. Οι κρίσεις αποτελούν πάντοτε περίπλοκες καταστάσεις και θα πρέπει να καταλήξουμε σε μια συναίνεση σχετικά με τον τρόπο με τον οποίο μπορούμε να βελτιώσουμε την αντίδρασή μας σε αυτές ως Ευρωπαϊκή Ένωση. Η ανακοίνωση της Επιτροπής, τα συμπεράσματα του Συμβουλίου και η έκθεση του Κοινοβουλίου συμβάλλουν στην επίτευξη αυτής της συναίνεσης.
<P>
Όπως γνωρίζετε, κύριε Πρόεδρε, η Ευρωπαϊκή Ένωση αποτελεί έναν από τους κύριους δωρητές βοήθειας στον πλανήτη. Η Ευρωπαϊκή Κοινότητα και τα κράτη μέλη της παρέχουν από κοινού το ήμισυ της διεθνούς βοήθειας η οποία χρηματοδοτείται από τις αναπτυσσόμενες χώρες. Η Ευρωπαϊκή Επιτροπή, μέσω της Υπηρεσίας Ανθρωπιστικής Βοήθειας, γνωστότερης ως ECHO, συμβάλλει ενεργώς στην παροχή ανθρωπιστικής βοήθειας σε ευαίσθητες και έντονα πληγείσες περιοχές του πλανήτη. Οι αριθμοί μιλούν από μόνοι τους. Πέρσι η ECHO και μόνο διέθεσε περισσότερα από 500 εκατομμύρια ευρώ για σχέδια παροχής ανθρωπιστικής βοήθειας σε 80 περίπου χώρες, ποσό από το οποίο ωφελήθηκαν περίπου 18 εκατομμύρια άνθρωποι.
<P>
Καθήκον της ECHO ήταν και παραμένει η χρηματοδότηση της συντονισμένης παροχής ανθρωπιστικής βοήθειας και προστασίας μέσω ανθρωπιστικών οργανώσεων-εταίρων με στόχο τη σωτηρία και την προστασία ανθρωπίνων ζωών, τη μείωση του ανθρώπινου πόνου και την εξασφάλιση της ακεραιότητας και της αξιοπρέπειας του πληθυσμού τρίτων κρατών σε περιπτώσεις ανθρωπιστικών κρίσεων.
<P>
Παρόλο που κύριο καθήκον της ECHO είναι η παροχή έκτακτης ανθρωπιστικής βοήθειας, η Υπηρεσία συνεισφέρει επίσης στη βραχυπρόθεσμη ανασυγκρότηση κατά την άμεση φάση μετά από μία κρίση. Πιστεύω ότι όλοι συμφωνούμε πως μπορεί να βελτιωθεί η δράση μας στη γκρίζα ζώνη μεταξύ έκτακτης βοήθειας και ανάπτυξης. Αυτό υπογράμμισαν εξάλλου και οι προλαλήσαντες απόψε. Αναφερθήκαμε όλοι στα ίδια προβλήματα, όπως τις βραδείες διαδικασίες για τη λήψη αποφάσεων, προβλήματα τα οποία αφορούν το πεδίο εφαρμογής των χρηματοδοτικών οργάνων και την ανάγκη εξεύρεσης των κατάλληλων εταίρων για την εκτέλεση των διαφόρων σχεδίων. Σημειώνουμε πρόοδο εφόσον αντιμετωπίζουμε τα προβλήματα αυτά με συστηματικότερο τρόπο, όμως οφείλουμε να συνειδητοποιήσουμε ότι δεν είμαστε σε θέση να αντιμετωπίζουμε όλα τα προβλήματα τα οποία οφείλονται στον περίπλοκο χαρακτήρα αυτών των καταστάσεων. Οφείλουμε επομένως να ακολουθήσουμε μια ρεαλιστική προσέγγιση.
<P>
Η Επιτροπή ανέλαβε διάφορες δράσεις για τη βελτίωση των πολιτικών κατευθυντηρίων γραμμών που αφορούν τη σχέση μεταξύ έκτακτης βοήθειας, ανασυγκρότησης και ανάπτυξης. Έτσι για παράδειγμα, η ECHO ολοκληρώνει τη στιγμή αυτή τις κατευθυντήριες γραμμές για τις στρατηγικές εξόδου. Το έγγραφο αυτό θα αποτελέσει τη βάση για διαβουλεύσεις με άλλες υπηρεσίες της Επιτροπής σχετικά με τις καταστάσεις υπό τις οποίες η ECHO μπορεί να αποσυρθεί από την παροχή βοήθειας.
<P>
Οι υπηρεσίες της Επιτροπής επεξεργάζονται επίσης τη στιγμή αυτή μια εσωτερική συμφωνία με στόχο να εξασφαλισθούν οι κατάλληλες διαδικασίες και ο αναγκαίος συντονισμός στο πλαίσιο της εφαρμογής της Συμφωνίας του Κοτονού με τις χώρες της Αφρικής, της Καραϊβικής και του Ειρηνικού. Θα πρέπει να εφαρμοσθούν οι αρχές που αναφέρονται στην ανακοίνωση σχετικά με την έκτακτη βοήθεια, την ανασυγκρότηση και την ανάπτυξη. Το Europ Ι εξετάζει τη στιγμή αυτή τρόπους για τη βελτίωση των μεθόδων εργασίας του και, επομένως, και των δυνατοτήτων του για ταχεία επέμβαση.
<P>
Από δημοσιονομικής απόψεως, η Επιτροπή γνωρίζει ότι θα πρέπει να επανεξετασθούν τα επιχειρησιακά της μέσα και όργανα. Θεωρούμε ότι πρέπει να μειωθεί ο αριθμός των γραμμών του προϋπολογισμού. Αφετέρου δε, θα πρέπει να φροντίσουμε μέσω ευρύτερων κανονισμών να καλύπτονται όλες οι δυνατές δραστηριότητες, να επιταχυνθεί η διαδικασία λήψης αποφάσεων, να καταστούν ευέλικτες οι επιλογές των εταίρων μας για την εφαρμογή των αποφάσεων και εν ανάγκη να μπορούν να λαμβάνονται αποφάσεις χωρίς τη σύμφωνη γνώμη της εμπλεκόμενης κυβέρνησης. Εξαιτίας των εμπειριών του παρελθόντος, θεωρούμε ότι η περαιτέρω ενσωμάτωση των παρεμβάσεών μας στα υφιστάμενα περιφερειακά όργανα αποτελεί την κατάλληλη άγουσα για να προχωρήσουμε και θα πρέπει να έχει ως αποτέλεσμα την αύξηση της συνοχής των πολιτικών μας και της συμπληρωματικότητας μεταξύ των διαφόρων μορφών παρεμβάσεων εντός μίας και της αυτής χώρας.
<P>
Απαντώντας σε διάφορες ερωτήσεις που τέθηκαν απόψε, θα ήθελα να υπογραμμίσω εκ νέου ότι η συμπληρωματικότητα των διαφόρων οργάνων που χρησιμοποιούνται στη διαδικασία ανασυγκρότησης του Αφγανιστάν αποτελεί πρότυπο για την προσέγγιση που επιδιώκει η Επιτροπή.
<P>
Θα ήθελα τέλος, κύριε Πρόεδρε, να υπογραμμίσω μια σημαντική πτυχή. Οφείλουμε να συνειδητοποιήσουμε πλήρως ότι η παρέμβασή μας κατά την φάση αμέσως μετά από μία κρίση συνεπάγεται την ανάληψη εκ μέρους μας υψηλότερων πολιτικών και τεχνικών κινδύνων. Θα ήθελα να το υπογραμμίσω αυτό. Για τους λόγους αυτούς η Επιτροπή θεωρεί ότι η συζήτηση που πραγματοποιήσαμε πέρυσι με το Συμβούλιο, καθώς και η έκθεσή σας, συμβάλλουν στην αποτελεσματικότερη αντίδραση σε περιπτώσεις κρίσεων και στην επίτευξη μιας στενότερης σύνδεσης της έκτακτης βοήθειας με την ανάπτυξη.

<SPEAKER ID=69 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00.

<CHAPTER ID=7>
Δικαιώματα των εργαζομένων
<SPEAKER ID=70 NAME="Πρόεδρος">
Η ημερήσια διάταξη προβλέπει την κοινή συζήτηση των ακόλουθων εκθέσεων:
<P>
A5-0013/2002 του κ. Hughes, εξ ονόματος της αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου περί οργανώσεως του χρόνου εργασίας των κατ' επάγγελμα εκτελούντων κινητές δραστηριότητες οδικών μεταφορών (PE-CONS 3676/2001 - C5-0688/2001 - 1998/0319(COD)),
<P>
A5-0026/2002 της κ. Ghilardotti, εξ ονόματος της αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου περί θεσπίσεως γενικού πλαισίου ενημερώσεως και διαβουλεύσεως των εργαζομένων στην Ευρωπαϊκή Κοινότητα (PE-CONS 3677/2001 - C5-0687/2001 - 1998/0315(COD)).

<SPEAKER ID=71 NAME="Hughes">
. (ΕΝ) Κύριε Πρόεδρε, θα ήθελα να ευχαριστήσω τον κ. Friedrich, αντιπρόεδρο και υπεύθυνο της συνδιαλλαγής για τις οδικές μεταφορές, καθώς και τον κ. Rocard ο οποίος συμμετείχε ως πρόεδρος της Επιτροπής Απασχόλησης και Κοινωνικών Υποθέσεων, αλλά και όλα τα μέλη της αντιπροσωπείας του Κοινοβουλίου, δεδομένου ότι επρόκειτο σε μεγάλο βαθμό για συλλογική προσπάθεια. Ευχαριστίες αξίζουν στην Επίτροπο Palacio και το επιτελείο της για το ζωτικό ρόλο που διαδραμάτισαν σε αρκετά σημεία όπου φαινόταν να έχουμε περιέλθει σε αδιέξοδο. Τέλος, θα ήθελα να ευχαριστήσω τη βελγική Προεδρία για τον ενεργητικό και αποφασιστικό τρόπο με τον οποίο επεδίωξε να φέρει σε πέρας τη συμφωνία στο θέμα αυτό.
<P>
Το αποτέλεσμα της συνδιαλλαγής για τις οδικές μεταφορές πρέπει να γίνει ιδιαίτερα ευπρόσδεκτο. Συμπληρώνει ένα από τα τελευταία εναπομείναντα κενά στο μωσαϊκό του χρόνου εργασίας. Έχει τεράστια σημασία από την άποψη της υγείας και της ασφάλειας, και γενικότερα της οδικής ασφάλειας, και είναι επίσης σημαντικό από την άποψη ότι διασφαλίζει ισότιμους όρους ανταγωνισμού μεταξύ των οδικών, των σιδηροδρομικών μεταφορών και των υπόλοιπων μεταφορικών κλάδων.
<P>
Ειδικότερα, αρχικά διασφαλίσαμε την καταρχήν συμπερίληψη των αυτοαπασχολούμενων οδηγών στην οδηγία. Ορισμένοι θα απογοητευθούν, επειδή δεν θα τεθεί σε πλήρη ισχύ παρά μόνο μετά την παρέλευση τετραετίας από τη μεταφορά της οδηγίας στο εθνικό δίκαιο. Ωστόσο, δεν πρέπει να ξεχνάμε ότι η κοινή θέση του Συμβουλίου θα οδηγούσε, με απόλυτη σχεδόν βεβαιότητα, στο μόνιμο αποκλεισμό των αυτοαπασχολούμενων. Το Συμβούλιο ήθελε κατ' αρχήν να τους εξαιρέσει και να εξετάσει τη συμπερίληψή τους μόνο στη βάση μιας μελέτης της Επιτροπής σχετικά με τις πιθανές μελλοντικές στρεβλώσεις σε κάποια μελλοντική στιγμή. Ακόμη όμως και τότε, το Συμβούλιο θα ήταν αποφασισμένο να παρεμποδίσει ανάλογη κίνηση εκ μέρους της Επιτροπής.
<P>
Τώρα, έχουμε πλήρη μεταστροφή της κατάστασης. Οι αυτοαπασχολούμενοι ενσωματώνονται κατ' αρχήν και μπορούν να εξαιρεθούν μόνον εφόσον συμβούν δύο τινά: πρώτον, εάν η Επιτροπή προτείνει μια τέτοια εξαίρεση· και δεύτερον, εάν εμείς, ως συννομοθέτες εδώ στο Κοινοβούλιο, συμφωνήσουμε ως προς την εξαίρεση αυτή. Κανένα από τα δύο δεν είναι ιδιαίτερα πιθανό να συμβεί.
<P>
Ένα άλλο σημαντικό στοιχείο του αποτελέσματος αφορά τον αυστηρό ορισμό της αυτοαπασχόλησης. Ακόμη και με την προσωρινή εξαίρεση των αυτοαπασχολουμένων, νιώσαμε ότι είχαμε πολλά να κερδίσουμε από έναν σαφή και περιοριστικό ορισμό σχετικά με το τι είναι πραγματικά ένας αυτοαπασχολούμενος οδηγός, προκειμένου να αποφευχθούν περιπτώσεις αδίστακτων εργοδοτών που πιέζουν τους οδηγούς σε μορφές δήθεν ανεξαρτησίας. Τώρα, με το άρθρο 3 (ε) έχουμε στη διάθεσή μας έναν σαφέστατο ορισμό· η τελευταία δε πρόταση του άρθρου αυτού αποτελεί ένα δίχτυ ασφαλείας: οι οδηγοί που δεν πληρούν όλα τα κριτήρια τα οποία προβλέπει ο ορισμός θα αντιμετωπίζονται ως εργαζόμενοι που διέπονται από την οδηγία. Ο ορισμός αυτός είναι ιδιαίτερα χρήσιμος.
<P>
Επιπλέον, έχουμε βελτιώσει και διασαφηνίσει σημαντικά τον ορισμό του χρόνου εργασίας. Τώρα ο χρόνος εργασίας αφορά και τους αυτοαπασχολούμενους, εκτός από την περίπτωση γενικής διοικητικής εργασίας που δεν συνδέεται άμεσα με την εκτέλεση συγκεκριμένης μεταφοράς. Σχετικά με τη νυχτερινή εργασία, γνωρίζω ότι και πάλι θα υπάρξουν κάποιες απογοητεύσεις, διότι δεν επιτύχαμε να περιορίσουμε τη νυχτερινή εργασία στις οκτώ ώρες. Θα προβώ σε τρεις σύντομες επισημάνσεις επ' αυτού. Θα ήταν αδύνατον να περάσει κάτι τέτοιο από το Συμβούλιο. Οι περισσότερες αντιπροσωπείες ήταν αντίθετες. Υπάρχουν βάσιμοι περιβαλλοντικοί λόγοι και λόγοι οδικής προστασίας για τη μεταφορά αγαθών τη νύχτα - εάν πρέπει να μεταφερθούν οδικώς. Οι παραχωρήσεις όσον αφορά τη νυχτερινή εργασία ήταν το κλειδί για τη διασφάλιση της συμπερίληψης των αυτοαπασχολούμενων.
<P>
Αυτή είναι μια κοινή συζήτηση σχετικά με την εξέταση της σημασίας της εργασίας, της ενημέρωσης και της διαβούλευσης. Οι βουλευτές θα δουν από το άρθρο 8 σχετικά με τις παρεκκλίσεις που αφορούν τις εβδομαδιαίες ώρες εργασίας και τη νυχτερινή εργασία ότι έχουμε εμμείνει στην προώθηση του κοινωνικού διαλόγου ως πρώτη επιλογή.
<P>
Τέλος, επισημαίνω ότι ορισμένες πτυχές του ανά χείρας κειμένου συνδέονται σε μεγάλο βαθμό με την κατάσταση που έφερε στο φως η υπόθεση Kralowetz. Οι εν λόγω πτυχές, οι οποίες επιδιώκουν να εμποδίσουν τη δημιουργία δήθεν ανεξάρτητου καθεστώτος, αφορούν τη διατήρηση αρχείων, εστιάζονται στις υποχρεώσεις των αποστολέων και των άλλων υπευθύνων για τον καθορισμό των διαδρομών και των δρομολογίων, έχουν μεγάλη σημασία. Όμως, η υπόθεση Kralowetz καθιστά δύο θέματα απόλυτα φανερά. Πρώτον, στη διαδικασία διεύρυνσης χρειαζόμαστε απεγνωσμένα συμπληρωματικά μέτρα κοινωνικής διασφάλισης και ένα κοινωνικά ελεγχόμενο άνοιγμα στην αγορά εργασίας για εργαζομένους από την Κεντρική και την Ανατολική Ευρώπη, ιδιαίτερα στον τομέα αυτό. Δεύτερον, είναι οφθαλμοφανές ότι, εάν συνεχίσει να εφαρμόζεται το επίπεδο ελέγχου που αποκαλύφθηκε σε αυτήν την περίπτωση, τότε σημαντικά κείμενα όπως αυτό θα αξίζουν λιγότερο από το χαρτί επάνω στο οποίο έχουν τυπωθεί. Πρέπει να επιμείνουμε στην πλήρη και πρόσφορη εφαρμογή των ελέγχων σε ολόκληρη την Ευρωπαϊκή Ένωση.
<P>
Τέλος, θα ήθελα να επισημάνω ότι είναι απολύτως ουσιώδες να διαθέτουμε κανόνες ευρωπαϊκού βεληνεκούς που θα είναι δεσμευτικοί σε όλη την επικράτεια της Ευρωπαϊκής Ένωσης διαφορετικά η υπόθεση Kralowetz θα είναι απλώς μια από τις πολλές που θα δούμε τις προσεχείς εβδομάδες και τους προσεχείς μήνες.

<SPEAKER ID=72 LANGUAGE="IT" NAME="Ghilardotti">
Κύριε Πρόεδρε, με τη σημερινή συζήτηση και την αυριανή ψηφοφορία στη Αίθουσα φτάσαμε στο τέλος μιας μακράς και δύσκολης πορείας, που είχε υποχρεώσει για μερικά χρόνια τα τρία θεσμικά όργανα σε μια ευθεία και έντονη αντιπαράθεση σχετικά με ένα θέμα πρώτιστης σημασίας: την ενημέρωση, τη διαβούλευση και τη συμμετοχή των εργαζομένων.
<P>
Με τη συνδιαλλαγή, που έληξε θετικά στις 17 Δεκεμβρίου, η Ευρωπαϊκή Ένωση όρισε ελάχιστα πρότυπα ενημέρωσης και διαβούλευσης που πρέπει να εφαρμόζονται σε όλη την επικράτεια της Ένωσης. Ολοκληρώνεται συνεπώς με αυτήν την οδηγία - μετά τις οδηγίες για τις ευρωπαϊκές επιτροπές επιχειρήσεων, το καθεστώς της ευρωπαϊκής εταιρείας και τον Χάρτη των Θεμελιωδών Δικαιωμάτων - το υπάρχον εθνικό και κοινοτικό πλαίσιο, το οποίο μπορεί να συμβάλει στην προετοιμασία της αλλαγής, να εγγυηθεί ότι οι αναδιαρθρώσεις πραγματοποιούνται σε ένα αποδεκτό πλαίσιο, να δώσει στον στόχο της "απασχόλησης" την προτεραιότητα που απαιτείται στο υπάρχον πλαίσιο. Και μου φαίνεται ιδιαίτερα σημαντικό ότι καταλήξαμε σε συμφωνία πριν από τη Σύνοδο Κορυφής της Βαρκελώνης.
<P>
Σχεδόν όλα τα κράτη μέλη διαθέτουν ένα νομικό πλαίσιο, κανονιστικού ή συμβατικού χαρακτήρα, που έχει σκοπό να εγγυηθεί την ενημέρωση και την διαβούλευση των εργαζομένων: σχεδόν όλα, είπα, αλλά όχι όλα, και με την παρούσα οδηγία επεκτείνεται το δικαίωμα σε όλη την Ένωση.
<P>
Για να έλθω στο θέμα: με την παρούσα οδηγία αναγνωρίζεται το δικαίωμα των εργαζομένων και των εκπροσώπων τους σε όλες τις επιχειρήσεις με λιγότερους από πενήντα υπαλλήλους να ενημερώνονται και να εκφράζουν τη γνώμη τους για όλες τις πτυχές που αφορούν τη ζωή της επιχείρησης, με ιδιαίτερη αναφορά στις συνέπειες που έχουν οι επιλογές της επιχείρησης στην απασχόληση, στην οργάνωση της εργασίας, στην κατάρτιση και στον επαγγελματικό αναπροσανατολισμό των εργαζομένων.
<P>
Είναι σημαντικό στην οδηγία να σταθούμε στο περιεχόμενο και στους τρόπους εφαρμογής, ακόμα και από άποψη χρόνου, της ενημέρωσης και της διαβούλευσης. Δηλώνεται ρητά ότι αυτές πρέπει να πραγματοποιούνται έγκαιρα, δεδομένου ότι αποτελούν απαραίτητη προϋπόθεση για την επιτυχία των διαδικασιών αναδιάρθρωσης και προσαρμογής των επιχειρήσεων, καθώς και του προσδιορισμού των προληπτικών μέτρων που απαιτούνται για την αποφυγή αρνητικών συνεπειών στους εργαζόμενους. Αναγνωρίζεται μια σειρά δικαιωμάτων στους εκπροσώπους των εργαζομένων και στους ίδιους τους εργαζόμενους· προβλέπονται κυρώσεις, δηλαδή τα κράτη μέλη πρέπει να εισαγάγουν στη νομοθεσία τους - από την στιγμή της υλοποίησης και της εφαρμογής της οδηγίας - πραγματικές, αναλογικές και αποτρεπτικές κυρώσεις. Πιστεύω ότι αυτό είναι ένα ιδιαίτερα σημαντικό σημείο και έχει συζητηθεί πολύ. Η αρχική πρόβλεψη της Επιτροπής, την οποία υποστήριξε και το Κοινοβούλιο, ήταν μια ευρωπαϊκή κύρωση. Η οδηγία προβλέπει αντιθέτως τη θέσπιση της κύρωσης από τα ίδια τα κράτη μέλη - σέβεται συνεπώς την αρχή της επικουρικότητας.
<P>
Προβλέπεται επίσης για εκείνα τα κράτη μέλη που δεν έχουν καμία ρύθμιση - ούτε νομοθετική ούτε συμβατική - μια μεταβατική περίοδος, η οποία ωστόσο μειώθηκε, σύμφωνα με την κοινή θέση.
<P>
Βέβαια, το Ευρωπαϊκό Κοινοβούλιο θα επιθυμούσε περισσότερα: θα επιθυμούσε μια αναλυτικότερη ενημέρωση, έναν ακριβέστερο ορισμό, πλουσιότερο περιεχόμενο αλλά, αν λάβουμε υπόψη μας τη λεπτότητα του θέματος, τις αντιδράσεις που εκδηλώθηκαν αυτούς τους μήνες όχι μόνο εκ μέρους των κυβερνήσεων, αλλά και εκ μέρους των λόμπι, πιστεύω ότι μπορούμε να είμαστε ικανοποιημένοι. Η αντιπροσωπεία του Κοινοβουλίου στην επιτροπή συνδιαλλαγής ψήφισε ομόφωνα υπέρ αυτής της συμφωνηθείσας υπόθεσης. Μπορούμε να είμαστε ικανοποιημένοι διότι αναγνωρίζονται δικαιώματα, αξιολογείται ο κοινωνικός διάλογος, γίνεται σεβαστή η αρχή της επικουρικότητας, ορίζοντας όμως ένα ενιαίο πλαίσιο για όλη την επικράτεια της Ένωσης: δεν θα υπάρχουν δηλαδή πλέον εργαζόμενοι Α και Β κατηγορίας από την άποψη της αναγνώρισης των δικαιωμάτων τους στις επιχειρήσεις.
<P>
Θα ήθελα να τελειώσω ευχαριστώντας ιδιαιτέρως την Επίτροπο, κ. Διαμαντοπούλου, και το επιτελείο της, καθώς και την βελγική Προεδρία και την Υπουργό κ. Onkelinx. Θα ήθελα να υπογραμμίσω ότι ήμασταν τρεις γυναίκες, συγκεκριμένα εμείς οι τρεις, που ασχοληθήκαμε με αυτή την οδηγία. Πιστεύω ότι η αποφασιστικότητά μας και η πίστη μας στη μεγάλη σημασία της συμφωνίας - υποστηριζόμενες, εγώ από την επιτροπή μου και το Κοινοβούλιο, η κ. Επίτροπος και η κ. Υπουργός από τις πεποιθήσεις τους - μας επέτρεψαν να φτάσουμε στο τέλος μιας τόσο σημαντικής διαδικασίας. Η Σύνοδος Κορυφής της Βαρκελώνης θα αποτελέσει, κατά τη γνώμη μου, μια καλή ευκαιρία για να εξακριβώσουμε αν αυτά στα οποία καταλήξαμε μπορούν να έχουν συγκεκριμένα και θετικά αποτελέσματα.

<SPEAKER ID=73 NAME="Bolkestein">
. (ΕΝ) Κύριε Πρόεδρε, έχω την εντύπωση ότι το Κοινοβούλιο θα ήθελε να κάνω μια δήλωση σχετικά με την υπόθεση του οδικού μεταφορέα εμπορευμάτων που καθηλώθηκε στο Μεγάλο Δουκάτο του Λουξεμβούργου. Εάν είναι έτσι, θα ήθελα να αναφέρω τα εξής:
<P>
Με βάση τις πληροφορίες που διαθέτει η Επιτροπή, οι αρχές του Λουξεμβούργου διεξήγαγαν έρευνα στις εγκαταστάσεις της αυστριακής εταιρείας μεταφορών Kralowetz στο Λουξεμβούργο, στο πλαίσιο έρευνας του Δικαστηρίου του Μονάχου, στη Γερμανία. Η εταιρεία λειτουργεί στο Λουξεμβούργο από το 1986. Επρόκειτο για διεθνή εταιρεία εγκατεστημένη σε 8 διαφορετικές ευρωπαϊκές χώρες. Ο τεχνικός υπεύθυνος της επιχείρησης κ. Karl Kralowetz συνελήφθη στις 22 Ιανουαρίου και από τις 26 Ιανουαρίου, 150 περίπου φορτηγά, ιδιοκτησίας της εταιρείας Kralowetz από διάφορες χώρες, συγκεντρώθηκαν στο Λουξεμβούργο σε ένα χώρο στάθμευσης του τελωνείου και οι οδηγοί τους διαμαρτύρονται ότι έχουν περισσότερο από τρεις μήνες να πληρωθούν. Μπορούν δε να θεωρηθούν στην πλειονότητά τους ως παράνομα απασχολούμενοι. Οι λουξεμβουργιανές αρχές οργανώνουν πλέον την επιστροφή των οδηγών στη χώρα προέλευσής τους, αεροπορικώς, και κάθε οδηγός θα λάβει 1 000 ευρώ ως αποζημίωση.
<P>
Το πραγματικό πρόβλημα έγκειται στην ασυνείδητη συμπεριφορά του εν λόγω μεταφορέα. Είχε χρησιμοποιήσει παράνομο εργατικό δυναμικό - δηλαδή κυρίως χωρίς καθεστώς κοινωνικής ασφάλισης - με μισθούς που δεν συμβάδιζαν προς το εθνικό δίκαιο ή τις συλλογικές συμβάσεις και χωρίς άδεια απασχόλησης. Επί αρκετούς μήνες, οι δικαστικές αρχές και οι εξεταστικές επιτροπές αρκετών κρατών μελών διενεργούν έρευνες και συντάσσουν εκθέσεις. Οι ενέργειες αυτές οδήγησαν σε περισσότερες έρευνες, στη σύλληψη υπευθύνων και στη δήμευση εγγράφων και εξοπλισμού.
<P>
Η Επιτροπή χαιρετίζει τη δράση των δικαστικών και διοικητικών αρχών. Εντούτοις, εκφράζει τη λύπη της για το γεγονός ότι μια τέτοια υπόθεση μπόρεσε καν να ανακύψει. Τούτο αποδεικνύει την ανάγκη για σωστή εφαρμογή των εθνικών νόμων, καθώς και των ακόλουθων κοινοτικών κανόνων που διέπουν τον τομέα των διεθνών οδικών μεταφορών. Πρώτον, των κανόνων για την άσκηση του επαγγέλματος του οδικού μεταφορέα, δηλαδή των τριών κριτηρίων της καλής φήμης, της οικονομικής επιφάνειας και της επαγγελματικής ικανότητας. Δεύτερον, των κανόνων σχετικά με τις ώρες οδήγησης και τις περιόδους ανάπαυσης, για τις οποίες η Επιτροπή υπέβαλε πρόσφατα πρόταση νέας, απλοποιημένης και ενημερωμένης κοινοτικής νομοθεσίας.
<P>
Επιπλέον, σημαντικά είναι και τα ακόλουθα αναμενόμενα νομικά μέσα· πρώτον, οι κανόνες για το χρόνο εργασίας, σχετικά με τον οποίο πρέπει να χαιρετιστεί ιδιαίτερα η συμφωνία μεταξύ Ευρωπαϊκού Κοινοβουλίου και Συμβουλίου, για την οποία μάλιστα θα ψηφίσετε αύριο. Θα πρέπει να εκφράσω εδώ τις ιδιαίτερες ευχαριστίες της Επιτροπής προς τον κ. Hughes. Δεύτερον, οι κανόνες για την ενιαία άδεια οδηγού, των οποίων εισηγητής εκ μέρους σας ήταν ο κ. van Dam και για τους οποίους το Ευρωπαϊκό Κοινοβούλιο έδωσε τη συγκατάθεσή του στις 17 Ιανουαρίου. Η ρύθμιση αυτή θα θέσει τέλος στην παράνομη απασχόληση μη κοινοτικών οδηγών που εργάζονται στην ΕΕ, μέσω ελέγχων που αφορούν το νομικό καθεστώς απασχόλησης τέτοιων οδηγών.
<P>
Συμπερασματικά, κοινοτικά μέσα υπάρχουν ή βρίσκονται στη φάση της έγκρισης. Πρέπει να εφαρμοστούν σωστά από τα κράτη μέλη, και αυτό το παράδειγμα θα πρέπει να γίνει μάθημα ώστε να αποφευχθεί περαιτέρω επανάληψη τέτοιας αδίστακτης συμπεριφοράς από ανεύθυνους μεταφορείς.

<SPEAKER ID=74 LANGUAGE="NL" NAME="Smet">
Το παράδειγμα που ανέφερε μόλις ο κ. Bolkestein αποτελεί βέβαια ένα κατάφωρο, ίσως μάλιστα και εξαιρετικό, παράδειγμα των καταχρήσεων που γίνονται στον τομέα των μεταφορών. Δεν είναι το μόνο παράδειγμα. Κατά τα προηγούμενα έτη διαπιστώσαμε πολλά ανάλογα παραδείγματα, σχεδόν της ίδιας κλίμακας με το παράδειγμα που μόλις ακούσαμε. Εκτός από την σωρεία καταχρήσεων μεγάλης κλίμακας, διαπράττονται και πολλές καταχρήσεις σε μικρή κλίμακα, διότι ο τομέας των μεταφορών χαρακτηρίζεται σε μεγάλο βαθμό από καταχρήσεις. Το σύστημα που συζητούμε τη στιγμή αυτή, δηλαδή ο καθορισμός αυστηρότερων προδιαγραφών σχετικά με το χρόνο εργασίας - και μάλιστα δεν πρόκειται εδώ αποκλειστικά για το χρόνο οδήγησης, αλλά γενικά για το χρόνο εργασίας - αποτελεί βελτίωση σε σχέση με το παρελθόν. Το σύστημα αυτό μπορεί να λειτουργήσει μόνον εφόσον βελτιωθούν οι έλεγχοι, ειδάλλως - και συμφωνώ στο σημείο αυτό με τον κ. Hughes - όλες αυτές οι προδιαγραφές δεν έχουν ουδεμία αξία. Παρόλο που οι έλεγχοι αποτελούν αρμοδιότητα των κρατών μελών, επιβάλλεται πλέον η υποβολή έκθεσης προς την Επιτροπή ανά διετία σχετικά με τα αποτελέσματα των ελέγχων.
<P>
Θα ήθελα να ρωτήσω την Επιτροπή εάν μπορεί να εξετάσει εκ νέου την έκθεση αυτή για να διαπιστώσει τι όροι θα πρέπει να ισχύουν στο πλαίσιο αυτό για τα κράτη μέλη. Ένα από τα ζητήματα που θα πρέπει προφανώς να ελέγχει η Επιτροπή είναι εάν οι αλλοδαποί μεταφορείς ελέγχονται αυστηρότερα από ό,τι οι ημεδαποί, δηλαδή όσοι έχουν την ίδια υπηκοότητα με τους ελεγκτές. Ένα τέτοιο κριτήριο θα ήταν βέβαια απαράδεκτο. Σωστά ελέγχει το σημείο αυτό η Επιτροπή, όμως δεν θα πρέπει να ελέγχεται μόνο εάν οι μεταφορείς αναγκάζουν τους οδηγούς να οδηγούν για υπερβολικά μεγάλα διαστήματα και με υπερβολικές ταχύτητες, διότι συχνά αναγκάζονται να φτάνουν στον προορισμό τους σε μία συγκεκριμένη χρονική στιγμή. Εφόσον, κύριε Επίτροπε, στα κράτη μέλη - και γνωρίζω ότι αυτό δεν αποτελεί δική σας αρμοδιότητα - ισχύουν διαφορετικές προδιαγραφές για τον αριθμό χιλιομέτρων ανά ώρα που επιτρέπεται να οδηγεί ένας οδηγός, όλα αυτά δεν θα έχουν κανένα νόημα. Στο ένα κράτος μπορεί κανείς να οδηγεί με 90 χιλιόμετρα την ώρα, στο άλλο με 100 χιλιόμετρα την ώρα, ενώ στο επόμενο κράτος μέλος μόλις με 80 χιλιόμετρα την ώρα. Είναι παράλογος ο τρόπος με τον οποίο πραγματοποιούνται οι μεταφορές στην Ευρώπη. Όλα αυτά θα μπορούσαν να βελτιωθούν.
<P>
Εκτός από τους ελέγχους, υπάρχει και το πρόβλημα των κυρώσεων. Σε ορισμένα κράτη μέλη οι κυρώσεις είναι ήπιες, ενώ σε άλλα όχι. Όσον αφορά τις κυρώσεις, θα πρέπει να καθοριστούν ελάχιστα όρια. Γνωρίζω ότι τη στιγμή αυτή το ζήτημα δεν αποτελεί αρμοδιότητα της ΕΕ, θα μπορούσε όμως να γίνει.
<P>
Τέλος, εφόσον απαιτείται ο έλεγχος των ταχυγράφων των μεταφορέων και των οδηγών, θα πραγματοποιούνται πάντοτε απάτες, διότι ο ταχυγράφος προσφέρεται ως όργανο για τέτοιες απάτες. Είναι λοιπόν καιρός να δημοσιευθεί ο κανονισμός τον οποίο περιμένουμε και ο οποίος ορίζει ότι στο μέλλον η οδήγηση θα πρέπει να γίνεται με ψηφιακό κυτίο.

<SPEAKER ID=75 LANGUAGE="NL" NAME="Van den Burg">
Κύριε Πρόεδρε, ελλείψει χρόνου δεν θα δώσω τα συγχαρητήρια που ήθελα να δώσω. Διαπίστωσα και εγώ, κυρία Ghilardotti, ότι συμμετείχαν πολλές γυναίκες στην εκπόνηση αυτών των εκθέσεων, τόσο στη δική σας έκθεση όσο και στην έκθεση σχετικά με τον χρόνο εργασίας, και μάλιστα τόσο κατά το διάστημα της βελγικής Προεδρίας όσο και εντός της Ευρωπαϊκής Επιτροπής. Θεωρώ καλό αυτό το αποτέλεσμα.
<P>
Δεν μου αρέσουν συνήθως τα μεγάλα λόγια, και μάλιστα εφόσον διαρκούν ακόμα οι διαπραγματεύσεις, όμως τώρα που φτάσαμε στο τέλος, θα τολμούσα να χρησιμοποιήσω υπερθετικούς και να χαρακτηρίσω αυτές τις δύο συμφωνίες ιστορικές.
<P>
Είναι καταρχάς πολύ θετικό το γεγονός ότι υιοθετείται μετά από τόσο μεγάλο διάστημα και πάλι ευρωπαϊκή νομοθεσία για εργασιακά ζητήματα. Το γεγονός αυτό συνάδει με τον στόχο μίας κοινωνικά και οικονομικά φιλόδοξης Ευρώπης, όπως διατυπώθηκε και στους στόχους της Λισαβόνας, μίας δυναμικής και ανταγωνιστικής οικονομίας με καλύτερες και περισσότερες θέσεις εργασίας και μεγαλύτερη κοινωνική συνοχή. Καλό είναι να υπογραμμιστεί και αυτό το τελευταίο μέρος των στόχων της Λισαβόνας τώρα που βρισκόμαστε στις παραμονές της Συνόδου της Βαρκελώνης.
<P>
Και για τα δύο ζητήματα πραγματοποιήθηκαν ιστορικά βήματα. Η οδηγία για την ενημέρωση και τη διαβούλευση με τους εργαζομένους αποτελεί την ουσιαστική αναγνώριση του δικαιώματος των εργαζομένων να συμμετέχουν εκ των προτέρων στη λήψη σημαντικών αποφάσεων μιας επιχείρησης, στοιχείο που ανήκει στα ήθη και τις παραδόσεις του ευρωπαϊκού κοινωνικού προτύπου.
<P>
Η ανανέωση της οικονομίας είναι απαραίτητη, όμως αυτή θα πρέπει να περιέχει μια δυναμική προσέγγιση, η οποία να λαμβάνει σοβαρά υπόψη το δικαίωμα συμμετοχής των εργαζομένων. Στο Χάρτη της ΕΕ για τα κοινωνικά θεμελιώδη δικαιώματα, το δικαίωμα αυτό χαρακτηρίστηκε θεμελιώδες. Η οδηγία αυτή εξασφαλίζει αυτό το δικαίωμα για τους εργαζόμενους σε όλες τις επιχειρήσεις της Ένωσης. Χρειάζεται να πραγματοποιηθεί και ένα τρίτο βήμα διότι, εφόσον λαμβάνουμε σοβαρά υπόψη το δικαίωμα συμμετοχής των εργαζομένων, αυτό θα πρέπει να ισχύει και για τις περιπτώσεις αναδιαρθρώσεων και αλλαγών στις επιχειρήσεις. Η Επιτροπή υπέβαλε πρόσφατα ένα σχετικό έγγραφο. Χαίρομαι που βρίσκεται απόψε ο Επίτροπος Bolkestein στην αίθουσα αυτή, διότι είναι, πιστεύω, πολύ σημαντικό να πραγματοποιηθεί αυτή η συζήτηση και για άλλα ζητήματα και να εξεταστεί το ζήτημα της συμμετοχής των εργαζομένων στη λήψη των αποφάσεων και σε άλλες περιπτώσεις, για παράδειγμα κατά τις εξαγορές και τις συγχωνεύσεις επιχειρήσεων, καθώς και στην πολιτική ανταγωνισμού του Επιτρόπου Monti. Πιστεύω ότι στο μέλλον το ζήτημα αυτό θα πρέπει να συζητηθεί σε βάθος, διότι για όλες αυτές τις περιπτώσεις θα πρέπει η διαβούλευση με τους εργαζομένους να ανήκει στην παράδοσή μας, να αποτελεί καθημερινό φαινόμενο.
<P>
Όσον αφορά το χρόνο εργασίας των οδηγών, θα ήθελα να συμφωνήσω με τα σχόλια του κ. Hughes σχετικά με την υπόθεση που εξετάζεται στο Λουξεμβούργο. Θα ήθελα επίσης να υπογραμμίσω και πάλι ότι ένας ευρωπαϊκός ορισμός των ψευδοαυτοαπασχολουμένων θα μπορούσε να συμβάλει σημαντικά στην αντιμετώπιση τέτοιου είδους προβλημάτων διότι τη στιγμή αυτή δεν διαθέτουμε σχετικό ευρωπαϊκό ορισμό, αλλά τα διάφορα κράτη μέλη, καθώς και οι νέες χώρες, διαθέτουν τον δικό τους ορισμό.

<SPEAKER ID=76 LANGUAGE="FR" NAME="Flesch">
Κύριε Πρόεδρε, η Ομάδα των Φιλελευθέρων χαιρετίζει το εγκριθέν από την επιτροπή συνδιαλλαγής κοινό σχέδιο οδηγίας του Κοινοβουλίου και του Συμβουλίου περί οργανώσεως του χρόνου εργασίας στον τομέα των οδικών μεταφορών και την οδηγία περί της ενημέρωσης και διαβούλευσης των εργαζομένων.
<P>
Δεδομένου του λεπτού χαρακτήρα αυτού του τελευταίου ζητήματος και των δυσκολιών που παρουσιάζει η επίτευξη συμφωνίας, η έγκριση του κειμένου μέσω της διαδικασίας συνδιαλλαγής αποτελεί για εμάς μια καλή λύση.
<P>
Η οδηγία σχετικά με το χρόνο εργασίας στον τομέα των οδικών μεταφορών έχει στόχο να περιορίσει τις καταστάσεις αθέμιτου ανταγωνισμού και κοινωνικού ντάμπινγκ στην ενιαία αγορά. Απαιτείται επίσης η θέσπιση κανόνων για τη διασφάλιση αξιοπρεπών συνθηκών εργασίας στους οδηγούς και για να αποτραπεί έτσι η επιδείνωση των όρων ασφαλείας.
<P>
Το Κοινοβούλιο είχε ζητήσει την υπαγωγή των αυτοαπασχολούμενων οδηγών στο πεδίο εφαρμογής της οδηγίας και προέβαλε την ανάγκη να καθιερωθούν ίσοι όροι για όλους τους οδηγούς, μισθωτούς ή όχι. Η υπαγωγή των αυτοαπασχολούμενων οδηγών στο πεδίο εφαρμογής της οδηγίας προβλέπεται τώρα, επτά χρόνια μετά τη θέση σε ισχύ της οδηγίας.
<P>
Η Επιτροπή μπορεί ασφαλώς να αποφασίσει, μετά από μελέτη, να υποβάλει εκ νέου την υπαγωγή των αυτοαπασχολούμενων στη διαδικασία συναπόφασης, καθώς μάλιστα ο ορισμός του αυτοαπασχολούμενου οδηγού αποτρέπει τη δημιουργία άλλων μορφών ψευδοαπασχολούμενων. Αυτό είναι καλό, συμφωνώ κύριε Hughes, παρόλα αυτά δεν έχω ακόμη ικανοποιηθεί.
<P>
Η περίπτωση των οδηγών φορτηγών που είχαν αποκλειστεί στο Λουξεμβούργο - και θα προσθέσω, κύριε Bolkenstein, ότι επαναπατρίστηκαν την περασμένη Παρασκευή με οικονομίες ύψους 1 000 ευρώ - απεικονίζει την κατάσταση στην οποία μπορεί να οδηγήσει η απουσία κατάλληλης κοινοτικής νομοθεσίας.
<P>
Υπάρχουν, όπως είδαμε, επιχειρηματίες του κλάδου των μεταφορών, που δεν έχουν ούτε ιερό ούτε όσιο και δεν διστάζουν να εκμεταλλευτούν στυγνά τα κενά που υφίστανται μεταξύ, αφενός, των εθνικών νομοθεσιών και, αφετέρου, των εθνικών νομοθεσιών και των κοινοτικών νομοθεσιών, επωφελούμενοι, προφανώς, από την απουσία αποτελεσματικών ελέγχων.
<P>
Ορισμένες κυβερνήσεις έχουν επίγνωση αυτής της κατάστασης. Έτσι, το Βέλγιο, οι Κάτω Χώρες, η Γαλλία, η Γερμανία, η Ιρλανδία και το Λουξεμβούργο συνήψαν, το 1999, μια διοικητική συμφωνία, την Eurocontrol Route, η οποία σκοπό έχει να βελτιώσει και να ενισχύσει τη συνεργασία μεταξύ των υπηρεσιών ελέγχου. Προκειμένου, όμως, να διασφαλιστούν ίσοι όροι ανταγωνισμού μεταξύ των οδηγών στις οδικές μεταφορές στην ενιαία αγορά, χρειάζεται καταρχάς κοινοτική νομοθεσία, ενώ στη συνέχεια θα πρέπει τα κράτη μέλη να εφαρμόσουν αυστηρό σύστημα ελέγχου και κυρώσεων.

<SPEAKER ID=77 LANGUAGE="NL" NAME="Bouwman">
Κύριε Πρόεδρε, κύριοι εισηγητές, κύριε Bolkestein, θα ήθελα να αναφερθώ στη λέξη "καουμπόη" . Πραγματοποίησα για χρόνια έρευνες στον τομέα αυτόν και δεν πιστεύω ότι έχουμε να κάνουμε με μία "καουμπόικη" εταιρία αλλά με έναν "καουμπόικο" τομέα. Ο τομέας αυτός, όπως γνωρίζουν όλοι, νοσεί. Τα κέρδη στον τομέα αυτόν είναι αρκετά χαμηλά. Πρόκειται για έναν έντονα κατατμημένο τομέα με πάρα πολλούς οδηγούς. Υπάρχουν και μεγάλες επιχειρήσεις οι οποίες, αργά αλλά σταθερά, έκαναν πολλούς μικρούς οδηγούς αυτοαπασχολούμενους ή και ψευδοαυτοαπασχολούμενους. Με δύο λόγια, πολλά θα πρέπει να γίνουν. Παραβιάζεται ο χρόνος εργασίας, παραβιάζονται οι συλλογικές συμβάσεις, παντού υπάρχουν παραβάσεις. Για το λόγο αυτό φέρουμε μια ιδιαίτερη ευθύνη, ιδιαίτερα στις διεθνείς μεταφορές και οφείλουμε να αναλάβουμε δράση.
<P>
Ένα από τα πρώτα πράγματα που έκανα, ή που θέλησα να κάνω, όταν ήρθαμε εδώ, αφορούσε το σύστημα Willy Betz. Ήταν μια περίπτωση ανάλογη με την υπόθεση Kralowetz, αν και όχι τόσο φοβερή. Οι οδηγοί οδηγούσαν με εξαιρετικό υλικό, φρόντιζαν να είναι τα πάντα στην εντέλεια, εκτός από την άδεια εργασίας και διάφορα άλλα ζητήματα. Έτσι καταλήξαμε στην οδηγία για τη βεβαίωση των οδηγών. Ευτυχώς μας υποβλήθηκε τώρα και μια δεύτερη, πολύ σημαντική οδηγία σχετικά με την οργάνωση του χρόνου εργασίας.
<P>
Πιστεύω ότι κατά την επόμενη περίοδο θα πρέπει να καλύψουμε ακόμα περισσότερα κενά στην νομοθεσία. Για τον λόγο αυτό θεωρώ ιδιαίτερα θετικό το γεγονός ότι υιοθετείται και η οδηγία σχετικά με την ενημέρωση και τη διαβούλευση - θα μπορούσα να τη χαρακτηρίσω ιστορική - για τον απλούστατο λόγο ότι πολλές μεγάλες διεθνείς επιχειρήσεις μεταφορών πραγματοποίησαν κατά τα τελευταία χρόνια αλλαγές χωρίς καμία συμμετοχή των εργαζομένων. Κατέστησαν αυτοαπασχολούμενους τους εργαζόμενους σε αυτές ή τους απέσπασαν σε μικρές ανεξάρτητες επιχειρήσεις, και αυτό χωρίς καμία διαβούλευση με τους εργαζομένους. Τώρα μπορούμε να αντιμετωπίζουμε τέτοια προβλήματα αποτελεσματικότερα.

<SPEAKER ID=78 LANGUAGE="SV" NAME="Schmid, Herman">
Κύριε Πρόεδρε, συζητούμε τη στιγμή αυτή δύο πολύ σημαντικές κατ' αρχήν προτάσεις οδηγίας, τις οποίες υποστηρίζει με ενθουσιασμό η Ομάδα ΕΕΑ/ΑρΠρΒΧ. Όσον αφορά την οδηγία σχετικά με τους κατ' επάγγελμα εκτελούντες κινητές δραστηριότητες οδικών μεταφορών, προτείνεται να καλύπτεται αυτή η επαγγελματική ομάδα από την γενική νομοθεσία περί του χρόνου εργασίας. Το ζήτημα αυτό είναι φυσικά πολύ σημαντικό για τους εργαζομένους, είναι επίσης όμως σημαντικό και για όλους τους χρήστες του οδικού δικτύου. Κατά τη διαδικασία της συνδιαλλαγής υπογράμμισα επανειλημμένως το ζήτημα ακριβώς της οδικής ασφάλειας, το οποίο, πιστεύω, θεωρούν σημαντικό οι κυβερνήσεις οι οποίες θα κληθούν πλέον να μεταφέρουν αυτή τη νομοθεσία. Είναι επίσης σημαντικό το γεγονός ότι οι αυτοαπασχολούμενοι οδηγοί αντιμετωπίζονται πλέον όπως ακριβώς και οι άλλοι οδηγοί. Και αυτό, διότι για έναν χρήστη του οδικού δικτύου είναι αδιάφορο εάν θα συγκρουστεί με όχημα που οδηγεί οδηγός-υπάλληλος εταιρίας ή αυτοαπασχολούμενος οδηγός.
<P>
Το ανησυχητικό με αυτήν την οδηγία είναι ίσως η μεγάλη διάρκεια των μεταβατικών περιόδων. Στην καλύτερη περίπτωση θα πάρει επτά χρόνια μέχρις ότου εφαρμοστεί η οδηγία. Γνωρίζουμε ότι, ακόμα και μετά από αυτήν την περίοδο, θα είναι δύσκολος ο έλεγχος και η παρακολούθηση της εφαρμογής της νομοθεσίας στην πράξη.
<P>
Όσον αφορά τη δεύτερη οδηγία για την ενημέρωση και τη διαβούλευση με τους εργαζομένους, πρόκειται για ένα είδος συλλογικής σύμβασης, η οποία παρέχει τη νομική βάση, γεγονός σημαντικό για τους εργαζομένους, προκειμένου να είναι σε θέση να απαιτούν ενημέρωση και διαβούλευση. Δεν θα πρέπει ωστόσο να λησμονούμε ότι παρέχει επίσης την δυνατότητα να απορρίπτονται τα αιτήματα των εργαζομένων σε ορισμένες περιπτώσεις, π.χ. στα σημεία 25 και 26 της πρότασης οδηγίας, τα οποία επιδέχονται αρκετά ευρεία ερμηνεία.
<P>
Αποφασιστικής σημασίας επομένως για τον τρόπο εφαρμογής της οδηγίας αυτής στην πράξη θα είναι η αποδοχή της στο χώρο εργασίας και η ισχύς των συνδικάτων, προκειμένου να προωθήσουν τα αιτήματά τους στη βάση της οδηγίας. Η αρχή αυτή ισχύει γενικά, πιστεύω, για τέτοιου είδους νομοθεσία. Μπορούμε να υιοθετούμε οδηγίες καλοπροαίρετες και θετικές από πολλές απόψεις, προκειμένου όμως αυτές να εφαρμοστούν στη πράξη γνωρίζουμε ότι το Κοινοβούλιο δεν μπορεί να κάνει και πολλά. Ούτε και οι κυβερνήσεις των κρατών μελών, πιστεύω, μπορούν να κάνουν και πολλά.
<P>
Δεν συμμερίζομαι την άποψη της κ. Smet ότι μπορεί να δημιουργηθεί σύστημα για τη διενέργεια συχνών ελέγχων. Είναι δύσκολο να γνωρίζει κανείς τι συμβαίνει στους αυτοκινητοδρόμους, και μάλιστα τη νύχτα. Είναι δύσκολο να γνωρίζει κανείς τι συμβαίνει πίσω από τις κλειστές πόρτες των εργοστασίων. Μόνο οι ίδιοι οι εργαζόμενοι μπορούν να κάνουν κάτι για αυτήν την κατάσταση. Για το λόγο αυτό θα ήθελα να ολοκληρώσω την παρέμβασή μου απευθύνοντας έκκληση στους εργαζομένους στο χώρο εργασίας: "μην περιμένετε να επιλύσει τα προβλήματά σας το Κοινοβούλιο ή το Συμβούλιο, καταλάβετε ότι θα πρέπει να τα επιλύσετε εσείς οι ίδιοι και ότι θα πρέπει για το σκοπό αυτό να αξιοποιήσετε τη νέα οδηγία" .

<SPEAKER ID=79 LANGUAGE="DE" NAME="Menrad">
Κύριε Πρόεδρε, καταρχάς χαιρετίζω εκ μέρους της κοινοβουλευτικής μου ομάδας το συμβιβασμό που επιτεύχθηκε στην επιτροπή συνδιαλλαγής σχετικά την οδηγία για τη θέσπιση πλαισίου ενημερώσεως και διαβουλεύσεως. Συγχρόνως, θα ήθελα να ευχαριστήσω την εισηγήτρια του Κοινοβουλίου, κ. Ghilardotti, επειδή μας οδήγησε σε αυτό το συμβιβασμό. Σχεδόν ταυτίζεται πλέον με την κοινή θέση. Ενώ στην κοινοβουλευτική μας ομάδα διαφωνήσαμε έντονα περί ενημερώσεως και διαβουλεύσεως, ωστόσο συμφωνούμε στο ότι η κοινή θέση αποτελεί μια πραγματικά καλή αφετηρία μιας λογικής επίλυσης. Ύστερα από την πρώτη ανάγνωση στο Κοινοβούλιο τον Απρίλιο του 1999 και ήδη πολύ πριν από τις συνεδριάσεις της επιτροπής υπήρξαν συχνά έντονες διχογνωμίες μεταξύ των κοινοβουλευτικών ομάδων. Η εισηγήτρια έπρεπε να ελιχθεί - γεγονός που έπραξε άλλωστε. Το ίδιο ισχύει και για εμένα ως σκιώδη εισηγητή της ισχυρότερης κοινοβουλευτικής ομάδας, του ΕΛΚ-ΕΔ.
<P>
Εν προκειμένω υπάρχει ένας εποικοδομητικός συμβιβασμός. Επιτεύχθηκε ό,τι ήταν δυνατόν. Ο σκοπός ήταν να φτάσουμε μπροστά στην πόρτα. Ήδη με το επόμενο φύσημα του ανέμου η πόρτα μπορεί να ανοίξει ακόμα περισσότερο. Κατά τη δεύτερη ανάγνωση το ΕΛΚ-ΕΔ θα μπορούσε να επιβάλει τις απόψεις του σε πολλά θέματα. Η πλειοψηφία της κοινοβουλευτικής μου ομάδας τάσσονταν κατά των ευρωπαϊκών, αλλά υπέρ των εθνικών κυρώσεων. Κατά τη συνδιαλλαγή οι απόψεις αυτές συμπεριλήφθησαν επιπρόσθετα στις αιτιολογικές σκέψεις. Η οδηγία για τη θέσπιση πλαισίου στην τελική της μορφή συμβάλλει, εν πρώτοις, στη λειτουργία του ευρωπαϊκού συμβουλίου εργαζομένων. Όλοι οι τοπικοί εκπρόσωποι των εργαζομένων αποκτούν τα βασικά δικαιώματα, τα οποία τους βοηθούν να αξιολογήσουν τις πληροφορίες που λαμβάνουν από το ευρωπαϊκό συμβούλιο εργαζομένων. Δεύτερον, συμβάλλει στην υπερκέραση των διαρθρωτικών προβλημάτων, τα οποία σχετίζονται επίσης με εθνικές επιχειρήσεις.
<P>
Αντιθέτως, η οδηγία σχετικά με τα συμβούλια εργαζομένων ισχύει μόνο για πολυεθνικές επιχειρήσεις. Η οδηγία πλαίσιο προβλέπει τη διεξαγωγή της διαδικασίας στο πνεύμα της συνεργασίας. Αυτό σημαίνει σύμπραξη. Η σύμπραξη αποσκοπεί αφενός στη σαφή εκπροσώπηση συμφερόντων και αφετέρου στην αντιστάθμιση συμφερόντων στην κοινή συζήτηση περί ενημερώσεως και διαβουλεύσεως. Η έγκαιρη ενημέρωση συνεπάγεται διαφάνεια, η οποία με τη σειρά της δημιουργεί εμπιστοσύνη και εμποδίζει τυχόν απώλειες λόγω τριβών για τις επιχειρήσεις - κάτι που αποτελεί οικονομικό και κοινωνικό πλεονέκτημα. Νικητές από αυτή τη διαδικασία είναι στον ίδιο βαθμό τόσο οι εργοδότες όσο και οι εργαζόμενοι.

<SPEAKER ID=80 LANGUAGE="SV" NAME="Andersson">
Κύριε Πρόεδρε, θα ήθελα καταρχήν να ευχαριστήσω τους δύο εισηγητές για το έργο που πραγματοποίησαν με αυτές τις δύο σημαντικές οδηγίες. Θα ήθελα να αναφερθώ στην οδηγία για την ενημέρωση και την διαβούλευση με τους εργαζομένους, όμως θα ήθελα να κάνω και ένα σχόλιο για το χρόνο εργασίας των οδηγών. Είναι σημαντικό το γεγονός ότι καλύπτονται πλέον και οι αυτοαπασχολούμενοι οδηγοί, παρόλο που προβλέπεται μεταβατική περίοδος. Πρόκειται για νομοθεσία με στόχο την προστασία των εργαζομένων, των οποίων το επάγγελμα είναι η οδήγηση φορτηγών οχημάτων. Στην περίπτωση αυτή δεν υπάρχει διαφορά μεταξύ ενός υπαλλήλου και ενός αυτοαπασχολούμενου οδηγού. Όπως ακριβώς ανέφερε και ο κ. Herman Schmid, πρόκειται και για ζήτημα οδικής ασφάλειας. Για τους χρήστες του οδικού συστήματος δεν έχει καμία διαφορά εάν ένας οδηγός είναι υπάλληλος ή αυτοαπασχολούμενος.
<P>
Όσον αφορά την ενημέρωση και την διαβούλευση με τους εργαζομένους, συμφωνώ με την κ. van den Burg, η οποία χαρακτήρισε στην παρέμβασή της ως ιστορική αυτήν την οδηγία. Η οδηγία αυτή είναι όντως ιστορική. Τρεις γυναίκες συμμετείχαν στην εκπόνησή της. Θα μπορούσα να προσθέσω και μία τέταρτη: όταν πέρυσι τον Ιούνιο κατά την διάρκεια της σουηδικής Προεδρίας το Συμβούλιο κατόρθωσε να καταλήξει σε κοινή θέση, στη βάση της οποίας υποβλήθηκε η οδηγία, είχε συμμετάσχει στις συζητήσεις και η σουηδή υπουργός.
<P>
Θεωρώ απολύτως αυτονόητο ότι θα πρέπει να υπάρχει αυτή η ενημέρωση και η διαβούλευση με τους εργαζομένους στο πλαίσιο της εσωτερικής αγοράς, έτσι ώστε η εσωτερική αγορά να μην εξασφαλίζει αποκλειστικά τα δικαιώματα των επιχειρήσεων, αλλά και αυτά των εργαζομένων, έτσι ώστε να ενημερώνονται και οι εργαζόμενοι και να μπορούν να εκφράζουν τις απόψεις τους.
<P>
Λένε ορισμένοι στην Σουηδία: "τι σημασία έχουν όλα αυτά για την Σουηδία; Αφού εμείς διαθέτουμε πολύ καλύτερη νομοθεσία!" . Ναι, όντως. Διαθέτουμε καλή νομοθεσία, έτσι ώστε όλα αυτά ίσως δεν έχουν καμία επίδραση για την χώρα μας. Συγχρόνως ωστόσο είναι σημαντικό να υπάρχουν ελάχιστες οδηγίες, όχι μόνο για τις χώρες που δεν διαθέτουν τόσο καλή νομοθεσία, αλλά και έμμεσα, προκειμένου να μην δημιουργηθεί μια εσωτερική αγορά με κοινωνικό ντάμπινγκ, στην οποία να εγκαθίστανται οι επιχειρήσεις προσφέροντας κακές συνθήκες εργασίας στους μισθωτούς. Είναι επίσης σημαντικό για όλες τις χώρες το γεγονός ότι αυξάνουμε τα ελάχιστα επίπεδα και διαθέτουμε οδηγίες που καθορίζουν τέτοια επίπεδα, τα οποία συμβάλλουν στην βελτίωση της κατάστασης των εργαζομένων. Θα ήθελα, τέλος, να ευχαριστήσω για άλλη μία φορά τους εισηγητές αυτών των δύο καλών οδηγιών. Ελπίζω να μπορέσουμε να προχωρήσουμε και να βελτιώσουμε την ενημέρωση και τη διαβούλευση με τους εργαζομένους στο μέλλον.

<SPEAKER ID=81 LANGUAGE="DE" NAME="Turmes">
Κύριε Πρόεδρε, η υπόθεση Kralowetz αποτελεί εν μέρει πρόβλημα του Λουξεμβούργου, καθώς οι κυβερνήσεις των τελευταίων 20 ετών προσέλκυσαν μεγάλο αριθμό μεταφορικών εταιρειών χρησιμοποιώντας κάθε είδους προνόμια στο Λουξεμβούργο, χωρίς ωστόσο να ελέγξουν τους όρους εργασίας και αμοιβής των εν λόγω εταιρειών.
<P>
Ωστόσο, η υπόθεση Kralowetz αποτελεί κατά βάση ευρωπαϊκό πρόβλημα. Είναι η απόδειξη ότι δεν υπάρχει κοινωνική Ευρώπη. Η Ευρωπαϊκή Ένωση απελευθέρωσε πλήρως τον κλάδο των μεταφορών το 1998, χωρίς παράλληλα να προβλέψει σχετικά τις αναγκαίες κοινωνικές ρυθμίσεις. Σήμερα, με την υπόθεση Kralowetz και άλλες υποθέσεις διαπιστώνουμε τα αποτελέσματα αυτής της παράλειψης. Πιστεύω ότι η Επιτροπή πρέπει να πράξει περισσότερα από αυτό που ανακοινώθηκε απόψε.
<P>
Κατά την άποψή μου, τρία είναι τα κεντρικά ζητήματα. Πρώτον: πρέπει να ενταθούν οι έλεγχοι. Τι χρησιμεύουν οι νόμοι, όταν δεν ελέγχεται ο βαθμός τήρησής τους;
<P>
Δεύτερον: τα έγγραφα των κοινωνικών ασφαλίσεων στην ΕΕ πρέπει να εναρμονιστούν. Για τη διαδικασία αυτή δεν θα πρέπει να αναμένουμε το τέλος του 2003, αλλά θα πρέπει να προσπαθήσουμε να τη δρομολογήσουμε ήδη στις αρχές του εν λόγω έτους.
<P>
Τρίτον, και ίσως σημαντικότερο θέμα: το σύστημα των μεταφορικών αδειών CEMT, το οποίο επιτρέπει σε εταιρείες εκτός ΕΕ να διέρχονται μέσω των κρατών μελών της ΕΕ, ευνοεί σήμερα το κοινωνικό ντάμπιγκ και την παρανομία και θα εξακολουθήσει και αύριο να την ευνοεί, εάν δεν κατορθώσουμε να συνδέσουμε τις εν λόγω μεταφορικές άδειες CEMT με βασικά κοινωνικά πρότυπα. Εάν δεν συμβεί κάτι τέτοιο τότε το μόνο που χρειάζεται να πράξει ο Karl Kralowetz αύριο είναι να πάει στη Ρωσία και να διευθύνει από εκεί το σύστημά του, την θρασύτατη επιχείρησή του.

<SPEAKER ID=82 LANGUAGE="DE" NAME="Markov">
Κύριε Πρόεδρε, η ευρωπαϊκή ρύθμιση για το χρόνο εργασίας των επαγγελματιών οδηγών είναι επειγόντως απαραίτητη για τρεις λόγους: πρώτον, για την κοινωνική ασφάλιση των απασχολούμενων, δεύτερον, για την αύξηση της ασφάλειας των οδικών μεταφορών και, τρίτον, για λόγους ανταγωνιστικότητας. Θεωρούμε θετικά τα σημεία που επιτεύχθηκαν στην επιτροπή συνδιαλλαγής. Συμμεριζόμαστε ιδιαίτερα όσα θίξατε ήδη: την υπαγωγή των αυτοαπασχολούμενων, το σαφή ορισμό των αυτοαπασχολούμενων, το σαφή ορισμό των ωρών εργασίας - βάσει των οποίων μπορούν φυσικά οι εταιρείες να εγείρουν εκ νέου αγωγές αποζημιώσεως - και τον καθορισμό των παρεκκλίσεων σχετικά με τις εβδομαδιαίες ώρες εργασίας και τη νυχτερινή εργασία.
<P>
Οι συνάδελφοί μου αναφέρθηκαν ήδη σε αυτό: χωρίς ελέγχους και χωρίς κυρώσεις δεν πρόκειται καμία οδηγία να επιφέρει οποιαδήποτε πρόοδο. Πιστεύω ότι σε αυτό ακριβώς το σημείο θα πρέπει να παρέμβουμε. Η Επιτροπή υπέβαλε νέο κανονισμό σχετικά με την εναρμόνιση ορισμένων κοινωνικών διατάξεων στις οδικές μεταφορές, οι οποίες θα υποβληθούν σύντομα βάσει αυτού στο παρόν Κοινοβούλιο. Προς το παρόν, υφίστανται μεγάλες διαφορές ανάμεσα στα αποτελέσματα που επιτεύχθηκαν στην επιτροπή συνδιαλλαγής και τη νέα πρόταση. Οι διαφορές αυτές πρέπει να αρθούν, στο συγκεκριμένο θέμα πρέπει να υπάρξει συντονισμός. Χάρη στη διαδικασία αυτή, θα έχουμε κυρίως την ευκαιρία να διαμορφώσουμε από κοινού και να καθορίσουμε σε πολύ μεγαλύτερο βαθμό τις κυρώσεις και τους ελέγχους, καθώς πρόκειται για κανονισμό, πράγμα που σημαίνει ότι έχει επίσης μια διαφορετική νομική δέσμευση και αποτελεσματικότητα.
<P>
Κατά την άποψή μου, το σημαντικότερο σημείο στην περίπτωση αυτή είναι ότι παρά τη λήψη υπόψη της εναρμόνισης του ανταγωνισμού πρέπει να εκκινήσουμε από την αναγκαιότητα ότι χρειαζόμαστε την εναρμόνιση των κοινωνικών διατάξεων και την αύξηση της ασφάλειας των οδικών μεταφορών. Εάν το επιτύχουμε αυτό, τότε θα έχουμε επιτύχει σε πολύ μεγάλο ποσοστό.

<SPEAKER ID=83 NAME="Bushill-Matthews">
Κύριε Πρόεδρε, δεν συμμερίζομαι τον ενθουσιασμό των συναδέλφων μου σχετικά με τα αποτελέσματα της συνδιαλλαγής, ωστόσο τα συγχαρητήριά μου προς τους δύο εισηγητές είναι εξίσου θερμά. Εκείνοι κέρδισαν κι εγώ έχασα, δυστυχώς για μένα και ίσως προς δική τους έκπληξη. Όλοι γνωρίζουμε ότι, εάν το Συμβούλιο δεν είχε υποχωρήσει, τότε θα είχε υποχωρήσει το ίδιο το Κοινοβούλιο, προκειμένου να μην χάσει κάποια από τις οδηγίες. Έτσι, παρόλο που το Κοινοβούλιο δεν διέθετε το πλεονέκτημα, οι δύο εισηγητές χειρίστηκαν την κατάσταση εξαιρετικά καλά. Τους συγχαίρω για τις ικανότητές τους.
<P>
Βοηθήθηκαν από τη γρήγορη υποχώρηση της βρετανικής κυβέρνησης στη διάρκεια και των δύο διαδικασιών συνδιαλλαγής. Ήταν ιδιαίτερα ειρωνικό το γεγονός ότι ο Βρετανός Υπουργός Ευρωπαϊκών Υποθέσεων ήρθε στο Στρασβούργο το περασμένο φθινόπωρο - με σκοπό να κάνει έκκληση μαζί με όλους τους βρετανούς ευρωβουλευτές όλων των κομμάτων για να καταψηφιστεί η έκθεση Ghilardotti στο σύνολό της - για να ανακαλύψει ότι όχι μόνο οι εργατικοί ευρωβουλευτές την υποστήριζαν θερμά αλλά ότι και ο ίδιος ο εκπρόσωπος του Ηνωμένου Βασιλείου αναθεώρησε τη στάση του και την υποστήριζε και αυτός. Η πολιτική είναι όντως περίεργη υπόθεση.
<P>
Όπως γνωρίζουν οι συνάδελφοι, είμαι ένθερμος υποστηρικτής της πληροφόρησης και της διαβούλευσης, όμως είμαι εξίσου ένθερμος πολέμιος των ομοιόμορφων και υπερβολικά περιοριστικών μέτρων που διέπουν επιχειρήσεις κάθε μορφής και μεγέθους. Αυτή η οδηγία, όπως τροποποιήθηκε, είναι περισσότερο εμπόδιο, κατά τη γνώμη μου, για τη συμμετοχή των εργαζομένων παρά γέφυρα.
<P>
Όσον αφορά την οδηγία για το χρόνο εργασίας, κατά τη γνώμη μου πρόκειται για κακό νομοθέτημα. Θα ήταν χειρότερο εάν περιόριζε το χρόνο της νυχτερινής οδήγησης, ωστόσο άκουσα με μεγάλη χαρά ότι ο εισηγητής τελικά αντιμετώπισε την κατάσταση λογικά και η πρόταση αυτή αποσύρθηκε. Ωστόσο, παραμένει κακό νομοθέτημα, επειδή επεκτείνεται προσωρινά, ώστε να συμπεριλαμβάνονται και οι αυτοαπασχολούμενοι. Όπως ανέφερε και ο ισπανός εκπρόσωπος, καθώς προσέθετε και το όνομα της δικής του χώρας στον κατάλογο των χωρών που διαφωνούν με το τελικό κείμενο, είναι η πρώτη φορά που ο επιχειρηματικός κλάδος συμπεριλαμβάνεται σε κάποια οδηγία. Είναι βέβαιο ότι θα αγωνιστώ ώστε να είναι και η τελευταία. Επιθυμία μας θα πρέπει να είναι να δούμε περισσότερες, όχι λιγότερες, θέσεις απασχόλησης. Η οδηγία δεν θα ήταν σωστό και δεν πρέπει να αντιμετωπιστεί ως προηγούμενο.

<SPEAKER ID=84 LANGUAGE="DE" NAME="Ettl">
Κύριε Πρόεδρε, κύριε Επίτροπε Bolkestein, η κατάσταση των οδηγών μακρινών αποστάσεων στο Λουξεμβούργο αποδεικνύει ακόμα μια φορά πού υπάρχει ανάγκη ρυθμίσεων και ελέγχων σε ευρωπαϊκό επίπεδο. Στην προκειμένη περίπτωση καθίσταται εξαιρετικά σαφές στα μάτια μας, όπως δεν συνέβη ποτέ μέχρι τώρα, τι πραγματικά συμβαίνει σε αυτή την αγορά εργασίας, τι πραγματικά συμβαίνει με τους οδηγούς μακρινών αποστάσεων. Εάν ποτέ συνομιλήσετε με τους ευρωπαίους οδηγούς μακρινών αποστάσεων, θα ακούσετε με ποιο τρόπο εργάζονται στον τομέα αυτό, ότι εργάζονται εν μέρει παράνομα και με ποιους όρους αμοιβής. Ταξιδεύουν μέχρι εξαντλήσεως από την κόπωση και διαθέτουν μόνο εν μέρει κοινωνική ασφάλιση. Αυτή είναι η πραγματική κατάσταση της ευρωπαϊκής αγοράς εργασίας! Αυτό είναι το πρόβλημα, με το οποίο είμαστε αντιμέτωποι!
<P>
Από αυτή την οπτική γωνία η συγκεκριμένη ρύθμιση του χρόνου εργασίας αναμενόταν εδώ και αρκετό καιρό - για την οδική μας ασφάλεια και την ασφάλεια των εργαζομένων, των ίδιων δηλαδή των οδηγών. Εξάλλου η περίπτωση αυτή - κάτι που μνημονεύθηκε ήδη πρωτύτερα - δεν αφορά μόνο το Λουξεμβούργο ή ορισμένες αυστριακές εταιρείες, τώρα πλέον το γνωρίζουμε όλοι ότι πρόκειται για περισσότερες αυστριακές εταιρείες. Αποτελεί επίσης ευρωπαϊκό φαινόμενο. Το βασικό πρόβλημα για εμένα προσωπικά, ως απόλυτου υποστηρικτή της διεύρυνσης της Ευρωπαϊκής Ένωσης, έγκειται εν προκειμένω στο ότι σήμερα εκμεταλλευόμαστε τους εργαζόμενους των υποψήφιων προς ένταξη χωρών, στο ότι οι εργαζόμενοι αυτοί πρέπει σήμερα να εργάζονται στο πλαίσιο συλλογικής σύμβασης με μισθούς εκμετάλλευσης, στο ότι πρέπει να εργάζονται υπό κοινωνικές συνθήκες οι οποίες είναι καταστροφικές. Έτσι πραγματοποιείται η είσοδος της ομάδας αυτής εργαζομένων στην Ευρωπαϊκή Ένωση! Αυτή είναι η κατάσταση που καλούμαστε να αντιμετωπίσουμε!
<P>
Εντούτοις, αυτό που ανέκαθεν ίσχυε είναι ότι κάθε αρνητική πλευρά έχει και τη θετική της. Έτσι λοιπόν στη χώρα μου, την Αυστρία, μια ομάδα εκπροσώπων μεταφορέων εξεγέρθηκε ασκώντας κριτική σε ευρωπαϊκές ρυθμίσεις που αφορούν ελέγχους και μέτρα, τα οποία επηρεάζουν αυτό τον καταστροφικό ανταγωνισμό. Αυτή είναι η κατάσταση ενώπιον της οποίας βρισκόμαστε.
<P>
Εξάλλου οφείλετε, κύριε Επίτροπε, να αδράξετε την ευκαιρία και να σκεφθείτε περισσότερο και καλύτερα τα συστήματα ελέγχου που αφορούν τους εργαζόμενους στην ευρωπαϊκή αγορά εργασίας.

<SPEAKER ID=85 LANGUAGE="ES" NAME="Pιrez Αlvarez">
Κύριε Πρόεδρε, θέλω να αρχίσω, όπως είναι λογικό, συγχαίροντας τους εισηγητές. Τούτου λεχθέντος, θέλω να επισημάνω ότι η έγκριση αυτών των δύο οδηγιών αποτελεί ένα σημαντικό βήμα στην οικοδόμηση του ευρωπαϊκού εργατικού δικαίου και, κατά συνέπεια, στην οικοδόμηση της κοινωνικής Ευρώπης και μάλιστα μέσω του διαλόγου και των αμοιβαίων παραχωρήσεων από αρχικά κατανοητές θέσεις. Βέβαια, η συμπερίληψη των αυτοαπασχολούμενων ενδεχομένως να αντίκειται στο επιχειρηματικό πνεύμα, όπως υποστηρίχθηκε στη χώρα μου.
<P>
Αναφερόμενος στο γενικό πλαίσιο της ενημέρωσης και της διαβούλευσης, ο Χάρτης των Θεμελιωδών Δικαιωμάτων της Ευρωπαϊκής Ένωσης ξεκινά το Κεφάλαιο IV, με την επικεφαλίδα "Αλληλεγγύη" , με το άρθρο 27, που θεσπίζει, στο πλαίσιο του τίτλου "Δικαίωμα των εργαζομένων στο πλαίσιο της επιχείρησης στην ενημέρωση και τη διαβούλευση" , ότι "εξασφαλίζεται στους εργαζομένους ή τους εκπρόσωπους τους, στα ενδεδειγμένα επίπεδα, αρκετά έγκαιρη ενημέρωση και διαβούλευση, στις περιπτώσεις και υπό τις προϋποθέσεις που προβλέπονται από το κοινοτικό δίκαιο και τις εθνικές νομοθεσίες και πρακτικές" .
<P>
Το άρθρο 136 της Συνθήκης για την Ευρωπαϊκή Ένωση επεσήμαινε ήδη ως στόχο της Κοινότητας και των κρατών μελών τον κοινωνικό διάλογο. Φαίνεται, συνεπώς, λογικό και αναγκαίο που, στο περιθώριο άλλων συγκεκριμένων οδηγιών, όπως η 94/45/ΕΚ, μια ενιαία οδηγία θεσπίζει ένα γενικό πλαίσιο που καθορίζει ελάχιστες προϋποθέσεις για την άσκηση του δικαιώματος ενημέρωσης και διαβούλευσης των εργαζομένων στις επιχειρήσεις ή στα κέντρα εργασίας που βρίσκονται στην Κοινότητα. Αυτά τα δικαιώματα, που πριν περιλαμβάνονταν στον Ευρωπαϊκό Κοινωνικό Χάρτη του 1961 και στον Κοινοτικό Χάρτη των Θεμελιωδών Κοινωνικών Δικαιωμάτων των Εργαζομένων του 1989, σήμερα περιλαμβάνονται, όπως προανέφερα, στον Χάρτη των Θεμελιωδών Δικαιωμάτων της Ευρωπαϊκής Ένωσης. Δεν πρέπει να εκπλήσσει κανέναν που οι εργαζόμενοι, μέσω των εκπροσώπων τους, γνωρίζουν την κατάσταση της επιχείρησης ή την εξέλιξή της, τις αποφάσεις που πρόκειται να ληφθούν με μελλοντικό αντίκτυπο και επιπτώσεις, αφού συνδέουν πολλές φορές την ύπαρξή τους, και κυρίως την επιβίωσή τους, με την επιχείρηση. Βέβαια, το περιεχόμενο αυτών των δικαιωμάτων οφείλει να στοχεύει στην ενίσχυση της επιχείρησης, στην αύξηση των δυνατοτήτων απασχόλησης και στην προσαρμογή των εργαζομένων σε νέες ή καινοτόμες παραγωγικές διαδικασίες.
<P>
Παρά ταύτα, η εμπειρία καταδεικνύει ότι οι μηχανισμοί δεν δούλευαν πάντα καλά: οι εργαζόμενοι εμφανίζονταν αργά την ώρα των αποφάσεων, που είχαν ήδη ληφθεί. Γι' αυτό θεωρώ πως είναι ιδιαίτερα αξιοσημείωτο το περιεχόμενο του άρθρου 4 ...
<P>
(Ο Πρόεδρος διακόπτει τον ομιλητή)

<SPEAKER ID=86 LANGUAGE="DE" NAME="Grosch">
Κύριε Πρόεδρε, κατά τη διάρκεια των τελευταίων εβδομάδων επεξεργασθήκαμε ορισμένα ζητήματα, τα οποία σχετίζονται άμεσα με τον κλάδο των μεταφορών - ακόμα και τα κοινωνικά μέτρα - ενώ και στην Επιτροπή Περιφερειακής Πολιτικής, Μεταφορών και Τουρισμού εκφράσαμε την άποψη ότι όλα αυτά τα μέτρα - πιστεύω μάλιστα ότι ο χρόνος εργασίας ο οποίος επιτέλους ρυθμίστηκε πλέον είναι ένα σημαντικό κεφάλαιο, το οποίο ολοκληρώθηκε - έχουν νόημα μόνο εάν υπάρχει η ανάλογη βούληση από τα κράτη μέλη, αφενός για την εντατικοποίηση των ελέγχων και αφετέρου για την αναπροσαρμογή των κυρώσεων.
<P>
Κατάγομαι από μια συνοριακή περιοχή και γνωρίζω στο μεταξύ ακριβώς την άποψη που επικρατεί στον κλάδο: όποιος γνωρίζει καλύτερα τις ρυθμίσεις των εκάστοτε χωρών, μπορεί να κερδίσει περισσότερα χρήματα. Το λόμπι που εμπλέκεται στην προκειμένη περίπτωση δεν είναι ένα λόμπι υπέρ ή κατά των εργαζόμενων - πιστεύω ότι δεν σχετίζεται καν με τη νομοθεσία του Λουξεμβούργου - δεν είναι επίσης κάποιο λόμπι υπέρ ή κατά των εργοδοτών. Σε τελική ανάλυση, στο παράδειγμα του Λουξεμβούργου είναι και οι δύο χαμένοι, κάτι που επισημάναμε ακόμα μια φορά στην Επιτροπή με την περιβόητη έκθεση van Dam. Κατά την άποψή μας, ο σκοπός δεν είναι να υπάρχουν διαρκώς όλο και περισσότερες οδηγίες, όλο και περισσότερες λεπτομέρειες, αλλά σκοπός μας είναι οι χώρες να είναι πρόθυμες να δραστηριοποιηθούν από κοινού, ούτως ώστε και οι εργοδότες να είναι σε θέση να προσφέρουν σωστές τιμές και να μην υποφέρουν από τις συνέπειες του ντάμπιγκ, που αναπτύσσεται στον τομέα αυτό, και φυσικά και οι εργαζόμενοι να μπορούν να εργασθούν σε σωστές συνθήκες. Επομένως, δηλώνω και ισχυρίζομαι με σαφήνεια: το λόμπι που εργάζεται ενάντια σε αυτό είναι ουσιαστικά ένα λόμπι, το οποίο υποστηρίζει μόνο εκείνους που παραβιάζουν τους κανόνες και δεν σέβονται τις ρυθμίσεις.
<P>
Ο οδηγός ενός φορτηγού, ο οποίος είναι επίσης και κάτοχος του οχήματός του - και εδώ επανέρχομαι στην πρώτη έκθεση - κινείται πάντοτε στα όρια της νομιμότητας, εάν θέλει να εργάζεται επικερδώς. Αυτή είναι η κατάσταση στην οποία ζούμε. Αυτό σημαίνει ότι πρέπει να εξετάσουμε την εξέλιξη της ελευθέρωσης των οδικών εμπορευματικών μεταφορών πρώτον με όρους οικονομικούς, δεύτερον σε σχέση με τους εργοδότες, αλλά επίσης και σε σχέση με τους εργαζόμενους, υπό το ίδιο πρίσμα, και πιστεύω ότι μπορούμε να εκπροσωπήσουμε εξίσου τα συμφέροντα και των δύο.

<SPEAKER ID=87 LANGUAGE="DE" NAME="Lulling">
Κύριε Πρόεδρε, στα δύο λεπτά που έχω στη διάθεσή μου θα ήθελα να διατυπώσω τη γνώμη μου μόνο σχετικά με τη δήλωση του κ. Bolkestein που αφορά την υπόθεση Kralowetz. Σε αυτή τη δυσάρεστη υπόθεση πρέπει καταρχάς να υπογραμμιστεί ότι δεν στηλιτεύεται η νομοθεσία και η πρακτική του Λουξεμβούργου, αλλά οι κοινωνικές ελλείψεις στον ευρωπαϊκό χώρο, στην Ευρωπαϊκή Ένωση, σε έναν τομέα, όπου οι συγκεκριμένες ελλείψεις, όπως ακριβώς κατέδειξε η υπόθεση Kralowetz, είναι ασυγχώρητες.
<P>
Ουσιαστικά ούτε και η Επιτροπή της ΕΕ φέρει ευθύνη, αλλά η πλειονότητα των κρατών μελών, τα οποία αρνούνται να συμφωνήσουν σε κοινούς κανόνες αναφορικά με τους όρους εργασίας και αμοιβής σε ευπρεπές επίπεδο, ούτως ώστε να αντιμετωπιστεί στην εσωτερική αγορά το κοινωνικό ντάμπιγκ. Στην πρόταση οδηγίας της ΕΕ που αφορά τις ώρες οδήγησης των οδηγών φορτηγών οχημάτων, το Λουξεμβούργο ήταν εκείνο που, από κοινού με τη Γαλλία και το Βέλγιο, κατέβαλαν προσπάθειες στο Συμβούλιο Μεταφορών προκειμένου οι τεχνητά αυτοαπασχολούμενοι του κλάδου να υπαχθούν στην εν λόγω οδηγία.
<P>
Εδώ ακριβώς έγκειται και το πραγματικό πρόβλημα στην υπόθεση Kralowetz, παρά τις προσπάθειες στον τομέα του Eurocontrτle-Route, στις οποίες αναφέρθηκε η κ. Flesch και οι οποίες είναι αξιέπαινες. Χρειαζόμαστε σε κοινοτικό επίπεδο μια νομοθεσία, η οποία δεν θα αφήνει πλέον περιθώρια για νομικές γκρίζες ζώνες. Τα περιθώρια αυτά εκμεταλλεύονται θρασύτατα άνθρωποι με εγκληματική δραστηριότητα - σύμφωνα με την εύστοχη διατύπωση του πρωθυπουργού μας. Αυτό είναι το δίδαγμα που πρέπει να αποκομίσουμε από τη συγκεκριμένη υπόθεση και ελπίζω ότι τα κράτη μέλη, τα οποία μέχρι σήμερα αρνούνταν να συμφωνήσουν σε κοινές ρυθμίσεις, δεν πρόκειται να παρεμποδίσουν άλλο τον αυστηρότερο κανονισμό σε κοινοτικό επίπεδο, ούτως ώστε να τεθεί ένα τέρμα σε αυτή τη μορφή σύγχρονης σκλαβιάς.
<P>
Θα ήθελα επίσης να υπογραμμίσω ότι η αναθεώρηση του δικαιώματος εγκατάστασης στο Λουξεμβούργο υποβάλλεται στις προβλεπόμενες διαδικασίες, οι οποίες περιλαμβάνουν αυστηρότερα κριτήρια και δεν είναι πλέον τόσο απλό για αμφιλεγόμενες εταιρείες να αποκτούν απολύτως νόμιμες άδειες και εμπορικές εξουσιοδοτήσεις, κάτι που άλλωστε δεν είναι τόσο εύκολο εξαιτίας των ισχυουσών κοινοτικών οδηγιών σχετικά με τον ορισμό εταιρείας.
<P>
Ελπίζω ότι οι υποστηρικτές της πλήρους ελευθέρωσης των οδικών εμπορικών μεταφορών, οι οποίοι τάχθηκαν εδώ τόσο έντονα υπέρ και όσοι δεν προσφέρουν κάποιο τρόπο χειρισμού κατά επιχειρηματιών τύπου Kralowetz και των πρακτικών του, ·
<P>
(Ο Πρόεδρος αφαιρεί το λόγο από την ομιλήτρια)

<SPEAKER ID=88 NAME="Bolkestein">
. (ΕΝ) Κύριε Πρόεδρε, θα ήθελα να ξεκινήσω εκφράζοντας τις θερμότερες ευχαριστίες μου προς το Κοινοβούλιο και την αντιπροσωπεία του Κοινοβουλίου στην επιτροπή συνδιαλλαγής. Θα ήθελα ιδιαίτερα να ευχαριστήσω τον αντιπρόεδρο κ. Friedrich και κυρίως τον εισηγητή κ. Hughes για το εξαίρετο έργο τους. Ως αποτέλεσμα των προσπαθειών, της ικανότητας και της αποφασιστικότητάς τους, κατέστη επιτέλους εφικτή η υιοθέτηση ενός μέτρου που είχε προτείνει η Επιτροπή περισσότερα από τρία χρόνια πριν - ένα ιδιαίτερα επιτυχές αποτέλεσμα.
<P>
Υιοθετώντας αυτή την οδηγία, κάνουμε ουσιαστική πρόοδο προς την κατεύθυνση της εξάλειψης των στρεβλώσεων του ανταγωνισμού στον οδικό τομέα, κυρίως όμως προς την κατεύθυνση της βελτίωσης της οδικής ασφάλειας. Η οδηγία αυτή όχι μόνο θα επιτρέψει την εξάλειψη των καταχρήσεων στον τομέα αυτό αλλά θα διευκολύνει επίσης μια καλύτερη ισορροπία μεταξύ των τρόπων μεταφοράς. Η αναζωογόνηση του σιδηροδρομικού τομέα θα καταστεί εφικτή, μόνο όταν πάψει ο άγριος ανταγωνισμός των οδικών μεταφορών. Κατά συνέπεια, είναι θεμελιώδες για τα κράτη μέλη να προβούν στους απαραίτητους ελέγχους προκειμένου να διασφαλίσουν την τήρηση της νέας νομοθεσίας.
<P>
Η οδηγία καθορίζει τις ελάχιστες προϋποθέσεις για την οργάνωση του χρόνου εργασίας των οδηγών και λαμβάνει επίσης υπόψη όλες τις δραστηριότητες που εκτελούνται από τους οδηγούς εκτός της οδήγησης. Χάρη στο Κοινοβούλιο, η οδηγία θα μπορέσει τελικά να καλύψει όλους τους οδηγούς όλων των κατηγοριών, αυτοαπασχολούμενους και μη. Πρόκειται για ένα μεγάλο επίτευγμα σχετικά με την οδική ασφάλεια, δεδομένου ότι η κούραση προφανώς επηρεάζει όλους τους οδηγούς με τον ίδιο τρόπο, είτε εργάζονται σε επιχείρηση είτε αυτοαπασχολούνται. Η αίτηση προς την Επιτροπή να ερευνήσει τις συνέπειες της εξαίρεσης, και να προτείνει, ως αποτέλεσμα της διερεύνησης αυτής, ειδικούς όρους για τη συμπερίληψη των αυτοαπασχολούμενων οδηγών στην οδηγία, συνιστά βεβαίως την καλύτερη προσέγγιση. Επιτρέψτε μου να σας ευχαριστήσω και πάλι για την αποφασιστικότητα που επέδειξαν οι βουλευτές του Κοινοβουλίου αυτού κατά τη διαδικασία συνδιαλλαγής, η οποία μας επέτρεψε να υιοθετήσουμε αυτήν την οδηγία.
<P>
Επίσης, όσον αφορά την έκθεση της κ. Ghilardotti, θα ήθελα να εκφράσω τα συγχαρητήριά μου τόσο σε αυτήν όσο και σε όλους τους βουλευτές του Κοινοβουλίου για τη συμφωνία που επετεύχθη μεταξύ Κοινοβουλίου και Συμβουλίου σχετικά με την πολύ σημαντική αυτή οδηγία. Η συμφωνία αυτή μπόρεσε να καταστεί εφικτή μόνο χάρη στο πνεύμα συμβιβασμού που επέδειξαν το Κοινοβούλιο και το Συμβούλιο. Το τελικό σχέδιο της οδηγίας, όπως το βλέπουμε τώρα, καταρχάς ικανοποιεί πλήρως τους αρχικούς στόχους της Επιτροπής, δηλαδή τη θέσπιση και ανάπτυξη σε όλη την Ένωση ορθών πρακτικών ενημέρωσης και διαβούλευσης με τους εργαζόμενους που θα εστιάζονται στην πρόβλεψη και τη διαχείριση των αλλαγών. Δεύτερον, αφήνει ελεύθερο χώρο δράσης στους κοινωνικούς εταίρους, κατά την εφαρμογή των διατάξεων της οδηγίας. Τρίτον, είναι συμβατή με όλα τα εθνικά συστήματα και προσφέρει μηχανισμούς που επιτρέπουν την ομαλή ένταξη νέων ρυθμίσεων σε καθένα από αυτά. Τέταρτον, αντικατοπτρίζει τις θέσεις των δύο νομοθετών, καθώς 15 τουλάχιστον από τις τροπολογίες που εγκρίθηκαν από το Κοινοβούλιο στο πλαίσιο των δύο αναγνώσεων ενσωματώθηκαν στο κείμενο. Συνεπώς, το ανά χείρας σχέδιο αξίζει την αποδοχή, σαφώς εκ μέρους της Επιτροπής αλλά και εκ μέρους του Κοινοβουλίου και του Συμβουλίου. Από την στιγμή που θα έχει εγκριθεί, η οδηγία θα συμπληρώσει το κοινοτικό πλαίσιο στον τομέα της πληροφόρησης και της διαβούλευσης των εργαζομένων, ένα πλαίσιο το οποίο παρέχει στις ευρωπαϊκές επιχειρήσεις και στους εργαζομένους σε αυτές ένα ουσιαστικό εργαλείο που θα διευκολύνει την αλλαγή και θα διασφαλίσει τη συνέχειά της με κοινωνικά αποδεκτό τρόπο.
<P>
Η Επιτροπή ελπίζει ιδιαίτερα ότι το σημαντικό έργο που έχει υλοποιηθεί στον τομέα τα τελευταία χρόνια θα συνεχιστεί μέσω της θετικής και ενεργού στάσης των κοινωνικών εταίρων απέναντι στα έγγραφα διαβούλευσης που τους υπεβλήθησαν προ δύο εβδομάδων σχετικά με τις κοινωνικές πτυχές της αναδιάρθρωσης των επιχειρήσεων.

<SPEAKER ID=89 NAME="Πρόεδρος">
Έλαβα έξι προτάσεις ψηφίσματος, που υποβλήθηκαν σύμφωνα με το άρθρο 2, παράγραφος 37 του Κανονισμού.
<P>
Η κοινή συζήτηση έληξε.
<P>
Η ψηφοφορία θα διεξαχθεί αύριο, στις 12.00.
<P>
Η ψηφοφορία επί των προτάσεων ψηφίσματος σχετικά με τη δήλωση της Επιτροπής θα διεξαχθεί την Πέμπτη, στις 12.00.

<CHAPTER ID=8>
Ενεργειακή απόδοση των κτιρίων
<SPEAKER ID=90 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (A5-0465/2001) του κ. Vidal-Quadras Roca, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που αφορά την ενεργειακή απόδοση των κτιρίων (COM(2001) 226 - C5-0203/2001 - 2001/0098(COD)).

<SPEAKER ID=91 LANGUAGE="ES" NAME="Vidal-Quadras Roca">
Κύριε Πρόεδρε, η σημαντική αυτή οδηγία είναι άμεση απότοκος της Πράσινης Βίβλου για την ασφάλεια του ενεργειακού ανεφοδιασμού, που το Ευρωπαϊκό Κοινοβούλιο συζήτησε πρόσφατα επί μακρόν. Αναμφίβολα, όλοι συνειδητοποιούμε ότι τη βασική συνιστώσα του ενεργειακού κόστους της Ένωσης την αποτελούν τα κτίρια: κλιματισμός, ψύξη, θέρμανση, φωτισμός κλπ. Σε αυτό το κεφάλαιο συγκεντρώνεται το μεγαλύτερο τμήμα της ενεργειακής δαπάνης της Ένωσης. Συνεπώς, όλα όσα γίνονται σε αυτό το πεδίο έχουν - από αυτή τη σκοπιά - ιδιαίτερο αντίκτυπο.
<P>
Κύριε Πρόεδρε, αυτή η οδηγία σηματοδοτεί το τέλος της εποχής των βουλησιαρχιών ή των συστάσεων. Εισερχόμαστε στον αποφασιστικό συμβιβασμό, στις δεσμευτικές πράξεις και σε μια σταθερή βούληση τα μέτρα αυτού του τύπου να καταστούν πραγματικότητα.
<P>
Υπάρχουν τρεις πτυχές της οδηγίας, τις οποίες θα ήθελα οπωσδήποτε να επισημάνω. Η πρώτη είναι η υποχρέωση να διαθέτουν όλα τα κτίρια της Ένωσης ένα πιστοποιητικό που θα τα χαρακτηρίζει από την άποψη της ενεργειακής αποτελεσματικότητας. Αυτό το πιστοποιητικό θα έχει αναμφίβολα μεγάλη αξία ως ένδειξη προς τις αγορές και θα συμβάλει αποφασιστικά στην εξοικονόμηση ενέργειας. Η δεύτερη πτυχή είναι η υποχρέωση να περιλαμβάνουν όλα τα νέα κτίρια μελέτη ενεργειακής αποτελεσματικότητας ως απαραίτητη προϋπόθεση για την άδεια κατασκευής. Η τρίτη πτυχή συνίσταται στην υποχρέωση να προβαίνουν όλα τα κτίρια των οποίων η επιφάνεια υπερβαίνει τα 1 000 τετραγωνικά μέτρα και τα οποία υπόκεινται σε μεγάλης έκτασης ανακαίνιση σε βελτίωση της ενεργειακής τους αποτελεσματικότητας.
<P>
Υπάρχουν άλλες δράσεις που αναφέρονται στην οδηγία, θέλησα όμως να επισημάνω αυτές τις τρεις, διότι χωρίς αμφιβολία έχουν τις περισσότερες δυνατότητες. Δεν θα σας διαφεύγει, κύριοι συνάδελφοι, ότι εάν - όπως προβλέπουν ορισμένες μελέτες - είναι δυνατό να φθάσουμε στα επόμενα χρόνια σε εξοικονόμηση μέχρι και 20% του ενεργειακού κόστους των κτιρίων, το 20% του 40% μας φέρνει κοντά στο 10% και αυτό, σε όρους κόστους του πετρελαίου και των εκπομπών διοξειδίου του άνθρακα (CO2), έχει μια σημασία που δεν διαφεύγει από κανέναν.
<P>
Κύριε Πρόεδρε, είναι η στιγμή να εκφράσω τις ευχαριστίες μου προς τις άλλες Ομάδες του Σώματος για τη σημαντική συμβολή τους και τη βοήθειά τους, προκειμένου οι τροπολογίες του Κοινοβουλίου να βελτιώσουν αυτό το σημαντικό νομοθετικό κείμενο. Θέλω να ευχαριστήσω τη Σοσιαλιστική Ομάδα και την κ. Zrihen για τις πολυάριθμες συμβολές της και ιδίως θα ήθελα να επισημάνω την ενδιαφέρουσα υπόδειξή της σχετικά με την κοινωνική κατοικία. Θα ήθελα επίσης να ευχαριστήσω θερμά την Ομάδα των Πρασίνων και την κ. Ahern, για το εξαιρετικό ενδιαφέρον της και τη συνεργασία της, καθώς και να επισημάνω την εξαιρετικά ενδιαφέρουσα συμβολή της όσον αφορά τις τεχνικές παθητικής ψύξης, πολύ σημαντικές σε εκείνα τα μέρη της Ένωσης όπου το κλίμα είναι πολύ θερμό και η ψύξη (τα συστήματα κλιματισμού) καθίσταται σταδιακά αποφασιστικός παράγοντας. Θέλω επίσης να ευχαριστήσω την Ομάδα των Φιλελευθέρων για την έμφασή της στο ότι τα φορολογικά κίνητρα είναι πάντα καλύτερα από τις κυρώσεις. Όπως λέμε στα ισπανικά, "ο σκύλος κερδίζει περισσότερα γλείφοντας παρά δαγκώνοντας" , κάτι που ισχύει και στο πεδίο της οικονομίας.
<P>
Δυστυχώς, υπάρχουν δυο σημεία όπου δεν μπορέσαμε να καταλήξουμε σε ομοφωνία στο Σώμα: πρώτον, οι προθεσμίες εφαρμογής της οδηγίας, όπου επιλέξαμε ένα λογικό μέσο διάστημα μεταξύ των υπερβολικά παρατεταμένων περιόδων, που δεν θα την καθιστούσαν αποτελεσματική και των υπερβολικά αυστηρών απαιτήσεων, που δεν θα την καθιστούσαν βιώσιμη. Και, δεύτερον, το όριο των 1 000 τετραγωνικών μέτρων, που η Ομάδα των Πρασίνων θέλησε να μειώσει. Κατανοούμε την πρόθεσή της και συμμεριζόμαστε την ανησυχία της, εάν όμως θέλουμε πράγματι να εκδοθεί αυτή η οδηγία σε ένα διάστημα που θα την καθιστά αποτελεσματική, οφείλουμε να δεχθούμε τον αριθμό που μας προτείνει η Επιτροπή.
<P>
Κύριε Πρόεδρε, εάν αληθεύει ότι η πολιτική είναι η τέχνη του να καθίσταται εφικτό το αναγκαίο, αυτή η οδηγία έρχεται να εγγυηθεί, πράγματι, ότι σε ένα εξαιρετικά σημαντικό κεφάλαιο της ενεργειακής δαπάνης της Ένωσης θα υπάρξει την προσεχή δεκαετία εξοικονόμηση μεγάλης κλίμακας που θα συμβάλει στην ευημερία, την πρόοδο και την ασφάλεια όλων των Ευρωπαίων.

<SPEAKER ID=92 LANGUAGE="ES" NAME="Garcνa-Orcoyen Tormo">
Κύριε Πρόεδρε, θέλω καταρχάς να συγχαρώ τον εισηγητή και συνάδελφο, κ. Vidal-Quadras, για το εξαίρετο έργο που επιτέλεσε σε αυτή τη σημαντική οδηγία. Όπως ήδη επεσήμανε, η Ευρωπαϊκή Ένωση καταναλώνει όλο και περισσότερη ενέργεια, και συνεπώς, εισάγει όλο και περισσότερα ενεργειακά προϊόντα, δεδομένου ότι η ζήτησή μας υπερβαίνει τη δυνατότητα που έχουμε να την καλύψουμε από ίδιους ενεργειακούς πόρους. Για τον λόγο αυτό είναι σημαντικό καταρχάς να διαφοροποιήσουμε την προέλευση της ενέργειας, ερευνώντας νέες πηγές ενέργειας, μεταξύ αυτών βέβαια τις ανανεώσιμες πηγές ενέργειας, ενώ από την άλλη, προβάλλει η ανάγκη προώθησης και επιδίωξης της ενεργειακής αποτελεσματικότητας.
<P>
Ελπίζω ότι ο κ. Vidal-Quadras είδε με καλό μάτι τη γνώμη της Επιτροπής Περιβάλλοντος, επειδή πιστεύω πως τα σημεία που υπογραμμίσαμε σε αυτήν συμβάλλουν στον εμπλουτισμό μερικών από τις πτυχές της εξαίρετης πρότασής του.
<P>
Πιστεύω πως μια βασική αναφορά για την αύξηση της θετικής ανταπόκρισης των κρατών μελών στην πρόταση είναι να λάβουν υπόψη τις τοπικές κλιματολογικές και ειδικές συνθήκες.
<P>
Ένα άλλο σημείο στο οποίο επέμεινε η Επιτροπή Περιβάλλοντος είναι η ομογενοποίηση των οικοδομικών αδειών στα διάφορα κράτη μέλη, πράγμα που θα επέτρεπε να πραγματοποιηθούν συγκρίσεις της επιτευχθείσας ενεργειακής αποτελεσματικότητας σε καθένα από τα κτίρια. Θελήσαμε επίσης να συγκεκριμενοποιήσουμε τον προσδιορισμό εκείνων των κτιρίων που εξαιρούνται από την εφαρμογή των μέτρων εξοικονόμησης ενέργειας, και επίσης, προκειμένου να μην απορριφθεί η πρότασή μας, θέσαμε το ζήτημα, ακριβώς όπως και ο κ. Vidal-Quadras, να γίνει δεκτή η πρόταση της Επιτροπής που επιδιώκει τη μείωση της επιφάνειας των στοχευόμενων κτιρίων.
<P>
Προσωπικά, κύριε Vidal, υποστηρίζω αυτή τη θέση, όπως η Επιτροπή μου, κατανοώ όμως και τη θέση σας. Πιστεύω ότι, τελικά, θα δούμε ποιο είναι το αποτέλεσμα και θα πρέπει να το σεβαστούμε. Το σημαντικό είναι να προχωρήσει η έκδοση της οδηγίας, κύριε Vidal-Quadras.

<SPEAKER ID=93 LANGUAGE="EN" NAME="McNally">
Κύριε Πρόεδρε, θα ήθελα να ξεκινήσω συγχαίροντας τον κ. Vidal-Quadras Roca για την ως συνήθως πολύ καλή συνεργασία και τη συναινετική του διάθεση. Γνωρίζω ότι η κ. Zrihen, η σκιώδης εισηγήτρια των Σοσιαλιστών για το θέμα, η οποία δυστυχώς δεν μπορεί να παρευρεθεί εδώ απόψε, εξετίμησε τον τρόπο με τον οποίο εργάστηκε ο κ. Vidal-Quadras Roca.
<P>
Η οδηγία αυτή, μέρος της δέσμης μέτρων που αποσκοπούν να καταστήσουν ευφυέστερη τη χρήση ενέργειας εκ μέρους μας, θα πρέπει να διαδώσει την υφιστάμενη ορθή πρακτική κάποιων κρατών μελών σε ολόκληρη την ΕΕ και επίσης θα διαδραματίσει πολύ σημαντικό ρόλο για τη βελτίωση της κατάστασης στις υποψήφιες χώρες όπου τα κτίρια με χαμηλή κατανάλωση ενέργειας θα μπορούν να συμβάλουν σημαντικά στις οικονομίες τους καθώς και στην προστασία του περιβάλλοντος.
<P>
Εμείς, ως Σοσιαλιστές, υποστηρίζουμε σθεναρά τις τροπολογίες που κατατέθηκαν από τον κ. Vidal-Quadras Roca και από άλλους. Η ταχεία αύξηση των κλιματιστικών πρέπει να ληφθεί περισσότερο υπόψη, οι δυνατότητες που είναι ανοικτές στα κράτη μέλη με τη μορφή κινήτρων θα πρέπει να αποσαφηνιστούν και πολλοί ορισμοί πρέπει να γίνουν αυστηρότεροι.
<P>
Ένα σημείο, το οποίο η κ. Zrihen ήθελε να επισημάνει, αφορούσε την ανάγκη επανεξέτασης των ορισμών της επιφάνειας, κατά την επόμενη τετραετία. Μπορεί τελικά η οδηγία αυτή να μην είναι αρκετά φιλόδοξη και να πρέπει να ισχύει και για πολύ μικρότερες επιφάνειες. Ζητούμε από την Επιτροπή να προετοιμαστεί για περίπτωση μειώσεων, εάν κριθεί απαραίτητο.
<P>
Εν κατακλείδι, θα ήθελα να ευχαριστήσω ακόμη μια φορά τον κ. Vidal-Quadras Roca και την Επιτροπή. Αναμένουμε ακόμη περισσότερες οδηγίες σχετικά με το σημαντικό αυτό τομέα της ενεργειακής απόδοσης, της ενεργειακής ευφυΐας, όπως μας υποσχέθηκε ο Επίτροπος.

<SPEAKER ID=94 NAME="Ahern">
Κύριε Πρόεδρε, θα ήθελα και εγώ να συγχαρώ θερμά τον εισηγητή για το επιτυχημένο του έργο και για τις προσπάθειές του να επιτύχει συναίνεση, οι οποίες δεν ήταν απολύτως επιτυχείς στην περίπτωσή μου, καθώς συνέχισα να εμμένω ότι το θέμα αφορούσε μικρότερη επιφάνεια από εκείνη για την οποία ήταν εφικτό να συμφωνήσουμε. Κατέθεσα λοιπόν σχετικές τροπολογίες. Θα ήθελα να μάθω εάν η κ. Zrihen θα τις υποστηρίξει, λαμβάνοντας υπόψη τα σχόλια που μόλις παρουσίασε η Ομάδα του Κόμματος των Ευρωπαίων Σοσιαλιστών. Εμείς ελπίζουμε και ίσως η επανεξέταση να είναι ο καλύτερος τρόπος για να προχωρήσουμε, όπως υπέδειξε και η κ. McNally.
<P>
Πολλές ρυθμίσεις της οδηγίας αυτής έχουν ήδη προβλεφθεί στην οδηγία SAVE του 1993. Τώρα θα πρέπει να τις καταστήσουμε αποτελεσματικές. Όπως ανέφερα, θα επιθυμούσα μεγαλύτερη αποτελεσματικότητα εδώ, όμως χρειαζόμαστε νομικώς δεσμευτικά μέτρα - τα οποία πιστεύω ότι διαθέτουμε - με τα οποία θα αρχίσει μια διαδικασία που θα διασφαλίζει πραγματικά ότι αντιμετωπίζουμε σθεναρά την εξοικονόμηση ενέργειας στην Ευρωπαϊκή Ένωση.
<P>
Στην πράξη, η υποχρέωση επανεξέτασης συνιστά μία από τις σημαντικότερες αξιώσεις της έκθεσης και ευχαριστώ γι' αυτό τους βουλευτές.

<SPEAKER ID=95 LANGUAGE="EN" NAME="Adam">
Κύριε Πρόεδρε, δηλώνω ότι έχω προσωπικό συμφέρον στο θέμα: είμαι πρόεδρος του Συμβουλευτικού Κέντρου Ενεργειακής Απόδοσης, το οποίο λειτουργεί στο βόρειο ήμισυ της περιοχής που εκπροσωπώ. Σπεύδω να προσθέσω ότι πρόκειται για συμφέρον τεχνικού, όχι οικονομικού χαρακτήρα.
<P>
Η βελτίωση της ενεργειακής απόδοσης των κτιρίων, όπως και να οριστεί, συνιστά το δυσκολότερο θέμα με το οποίο καταπιάστηκα ποτέ. Για το λόγο αυτό, αισθάνομαι κατανόηση σε κάποιο βαθμό για τον εισηγητή, επειδή αντιμετωπίζει ένα τόσο περίπλοκο θέμα. Στο ΗΒ έχουμε πληθώρα οργανώσεων που προσπαθούν να βελτιώσουν την κατάσταση. Σε ευρωπαϊκό επίπεδο επικρατεί κάποια σύγχυση στόχων. Προσπαθούμε άραγε να εξοικονομήσουμε ενέργεια; Προσπαθούμε να περιορίσουμε τις εκπομπές διοξειδίου του άνθρακα, ή προσπαθούμε να μειώσουμε την κατανάλωση ενέργειας; Όλα αυτά δεν ταυτίζονται μεταξύ τους. Ο στόχος μας θα πρέπει να είναι η κατανάλωση ενέργειας. Με βάση την εμπειρία μου, τα ήδη υφιστάμενα κτίρια συνιστούν το κλειδί της επιτυχίας μας. Εάν δείτε τον τομέα της στέγασης, το δυσκολότερο τμήμα αφορά τις ενοικιαζόμενες κατοικίες και όχι τις ιδιόκτητες. Απέχουμε πολύ από την επίλυση του συγκεκριμένου προβλήματος.
<P>
Σε γενικές γραμμές, υποστηρίζω τις προτάσεις της Επιτροπής και την έκθεση, όμως διατηρώ κάποιες επιφυλάξεις σχετικά με την τροπολογία αριθ. 15. Θα έπρεπε να επικεντρωθούμε περισσότερο στην κοινή μεθοδολογία, αντί να ανησυχούμε υπερβολικά στην παρούσα φάση για τα ελάχιστα πρότυπα εφαρμογής σε ολόκληρη την Κοινότητα. Στην πραγματικότητα, απέχουμε πολύ από την επίτευξη αυτού του στόχου.
<P>
Επιπλέον διατηρώ κάποιες επιφυλάξεις σχετικά με τη συμπερίληψη ενός δείκτη εκπομπών διοξειδίου του άνθρακα. Αν πάρετε για παράδειγμα ένα σπίτι, εξαρτάται από το πόσο αέριο ή πόση ηλεκτρική ενέργεια καταναλώνει. Κατά συνέπεια, η σύγκριση δεν είναι εύκολη υπόθεση. Ωστόσο, πραγματοποιείται ένα βήμα προς τη σωστή κατεύθυνση.

<SPEAKER ID=96 LANGUAGE="SV" NAME="Karlsson, Hans">
Κύριε Πρόεδρε, η αποτελεσματική αντιμετώπιση των ενεργειακών προβλημάτων αποτελεί μία από τις σημαντικότερες προϋποθέσεις για τη δημιουργία μιας βιώσιμης κοινωνίας. Το ζήτημα που συζητούμε τώρα αφορά την αποτελεσματική χρήση της ενέργειας. Ο εισηγητής υπογράμμισε πολύ σωστά στην έκθεσή του μία σειρά μέτρων τα οποία θα πρέπει να ληφθούν προκειμένου να αυξηθεί η αποτελεσματική χρήση της ενέργειας.
<P>
Είναι σημαντικό να προσέξουμε τόσο τα μέτρα μεγάλης κλίμακας όσο και τα μικρότερα. Πάρα πολλά θα πρέπει ακόμα να γίνουν, τόσον όσον αφορά την αύξηση της εξοικονόμησης πόρων όσο και την ανάπτυξη διαφόρων τεχνολογιών. Θα πρέπει να αναληφθούν πολιτικές πρωτοβουλίες, όπως η υιοθέτηση νέας νομοθεσίας και προσφορά κινήτρων για την επίτευξη των αναγκαίων στόχων. Ολόκληρη η κοινωνία θα πρέπει από κοινού να αναλάβει τις ευθύνες της για την επίτευξη των στόχων αυτών. Αυτό αφορά τόσο τις επιχειρήσεις όσο και τον κάθε πολίτη ξεχωριστά, τόσο τον δημόσιο όσο και τον ιδιωτικό τομέα, τόσο το ευρωπαϊκό, όσο και το εθνικό και το τοπικό επίπεδο. Οι τρόποι με τους οποίους θα επιλύσουμε τα ενεργειακά προβλήματα θα έχουν φυσικά συνέπειες στην καθημερινή μας ζωή και την ευημερία μας, αλλά επίσης και στο περιβάλλον υπό την ευρεία έννοια, στο οποίο θα ζούμε στο μέλλον.

<SPEAKER ID=97 NAME="Bolkestein">
. (ΕΝ) Κύριε Πρόεδρε, θα ήθελα να αρχίσω συγχαίροντας τον κ. Vidal-Quadras Roca για το εξαίρετο έργο του επί της πρότασης οδηγίας του Ευρωπαϊκού Κοινοβουλίου και του Συμβουλίου σχετικά με την ενεργειακή απόδοση των κτιρίων. Επίσης, θα ήθελα να ευχαριστήσω την Επιτροπή Βιομηχανίας, Εξωτερικού Εμπορίου, Έρευνας και Ενέργειας για τις ενδελεχείς και εμπεριστατωμένες συζητήσεις της και να εκφράσω την ικανοποίησή μου για τον τρόπο με τον οποίο η συζήτηση στο Κοινοβούλιο αποσαφήνισε και ενίσχυσε το στόχο αυτής της πρότασης. Η πρόταση αυτή είναι πολύ πιθανόν να αποτελέσει ένα από τα σημαντικότερα μέσα, προκειμένου να εκπληρώσει η ΕΕ τη δέσμευση του Κυότο και να βελτιώσει την ασφάλεια της ενεργειακής τροφοδοσίας.
<P>
Όπως έχει επισημανθεί, ο τομέας των κτιρίων αντιστοιχεί στο 40% της συνολικής ενεργειακής κατανάλωσης στην ΕΕ. Επιπλέον έχει πολύ μεγάλες δυνατότητες εξοικονόμησης από άποψη κόστους. Η πρόταση αυτή ενδέχεται να οδηγήσει σε σημαντική βελτίωση της ενεργειακής απόδοσης των κτιρίων, καθώς προωθεί καλύτερα ελάχιστα πρότυπα προς τα κράτη μέλη και τους δικούς τους κανονισμούς δόμησης και απαιτεί συχνότερη ενημέρωση και ευρύτερη εφαρμογή των κανονισμών αυτών. Μάλιστα θα μπορούσε, όπως ελέχθη απόψε, να μην αφορά μόνο τα νέα κτίρια αλλά, ακόμη σημαντικότερο, τα πολυάριθμα υφιστάμενα κτίρια, όταν υφίστανται μείζονα ανακαίνιση. Ακριβώς εδώ έγκειται η πραγματική δυνατότητα βελτίωσης.
<P>
Η Επιτροπή χαιρετίζει τις εκθέσεις του Κοινοβουλίου και τις προτεινόμενες αλλαγές που θα συμβάλουν στη βελτίωση, την αποσαφήνιση και την ενίσχυση της πρότασης. Πολλές τροπολογίες το επιτυγχάνουν ενισχύοντας τους τεχνικούς και οικονομικούς ορισμούς, παρέχοντας συγκεκριμένα παραδείγματα και καθορίζοντας ακριβέστερα το πεδίο εφαρμογής της πρότασης. Για παράδειγμα, οι τροπολογίες αριθ. 2, 4, 5, 8, 9, 10, 11, 14, 19, 23, 24, 25, 26, 28, 29, 31, 35, 36 και 37 μπορούν να γίνουν αποδεκτές από την Επιτροπή, πολλές από αυτές εν όλω, άλλες με ελάσσονες τροποποιήσεις. Οι τροπολογίες 3 και 6 ενθαρρύνουν τη χρήση σχεδίων επιδότησης και κινήτρων, προκειμένου να προωθήσουν την εφαρμογή της πρότασης, λαμβάνοντας υπόψη τις κοινωνικοοικονομικές επιπτώσεις και ως εκ τούτου μπορούν και αυτές να γίνουν αποδεκτές. Οι τροπολογίες αριθ. 7 και 22 σχετικά με την ατομική μέτρηση και τιμολόγηση και τη διαπίστευση επιθεωρητών αντίστοιχα, μπορούν να εγκριθούν, εάν οι οικονομικές και νομικές επιπτώσεις παρουσιαστούν σαφέστερα στο κείμενο.
<P>
Ο κ. Adam αναφέρθηκε στην τροπολογία αριθ. 15. Πρόκειται για μια γενική τροπολογία, εν μέρει αποδεκτή από την Επιτροπή. Ωστόσο, ο καθορισμός των επιπέδων απόδοσης στο κοινοτικό επίπεδο δεν είναι προς το παρόν εφικτός. Οι τροπολογίες αριθ. 18 και 20 εγκρίνονται επίσης εν μέρει, λαμβάνοντας υπόψη ότι οι δείκτες διοξειδίου του άνθρακα πρέπει να παραμείνουν προαιρετικοί.
<P>
Οι τροπολογίες αριθ. 1, 12, 13, 16, 17, 21 και 27 απορρίπτονται από την Επιτροπή για τεχνικούς λόγους και για λόγους ορισμού, σχετικούς μεταξύ άλλων με το βαθμό λεπτομέρειας ή για λόγους που αφορούν προβλήματα επικουρικότητας τα οποία ενδεχομένως να προκύψουν - για παράδειγμα - από τον καθορισμό των επιπέδων απόδοσης στο κοινοτικό επίπεδο. Λόγω της ετερογενούς φύσης του τομέα των κτιρίων, η οποία οφείλεται στις κλιματικές διαφορές, τον πολιτισμό και τις δομικές πρακτικές, η επικουρικότητα και η ευελιξία των κρατών μελών είναι σημαντικοί παράγοντες για την εφαρμογή της συγκεκριμένης οδηγίας.
<P>
Η Επιτροπή θεωρεί ότι ο αποτελεσματικότερος τρόπος για τη βελτίωση των απαιτήσεων ενεργειακής απόδοσης στα κράτη μέλη είναι η παροχή μεθόδων που θα τα ενθαρρύνουν να βελτιώσουν τους εθνικούς οικοδομικούς κανονισμούς, ώστε να θέσουν τα δικά τους επίπεδα απόδοσης και να διασφαλίσουν την πλήρη εφαρμογή και την τακτική επανεξέτασή τους.
<P>
Παρά το γεγονός ότι η θέσπιση μεθόδων υπολογισμού, καθώς και πολλών κανόνων και προτύπων είναι εφικτή σε κοινοτικό επίπεδο, το εκάστοτε επίπεδο ενεργειακής απόδοσης των κτιρίων θα πρέπει να παραμείνει εθνικό θέμα. Οι περισσότερες προτεινόμενες τροπολογίες λαμβάνουν υπόψη τις συγκεκριμένες αρχές.
<P>
Ένα άλλο σημαντικό θέμα αφορά το κατώφλι αύξησης της ενεργειακής απόδοσης των υφισταμένων κτιρίων, όταν υφίστανται μείζονα ανακαίνιση. Η αναβάθμιση των υφισταμένων κτιρίων αποτελεί σημαντικό τμήμα της συγκεκριμένης πρότασης. Για πολλά κράτη μέλη αντιπροσωπεύει ένα νέο τομέα προσπαθειών, ο οποίος θα απαιτήσει νέα πρότυπα απόδοσης, νέους πόρους και σημαντικές επενδύσεις. Εμείς θεωρούμε ότι το προτεινόμενο κατώφλι των 1 000 τετραγωνικών μέτρων για την αναβάθμιση συνιστά τον καλύτερο δυνατό συμβιβασμό που μπορεί να πραγματοποιηθεί σε αυτό το πρώιμο στάδιο.
<P>
Τέλος, όσον αφορά την περίοδο μεταφοράς της οδηγίας στο εθνικό δίκαιο, θεωρούμε σημαντικό να επισημάνουμε ότι πρέπει να αποφύγουμε τον καθορισμό μιας περιττής μακράς περιόδου, εάν θέλουμε να προλάβουμε την ημερομηνία στόχο του Κυότο, που συνήθως καθορίζεται μεταξύ 2008 και 2012.

<SPEAKER ID=98 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί στις 12.00.
<P>
(Η συνεδρίαση λήγει στις 20.50)

