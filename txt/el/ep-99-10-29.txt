<CHAPTER ID=1>
Έγκριση των συνοπτικών πρακτικών της προηγούμενης συνεδρίασης
<SPEAKER ID=1 NAME="Πρόεδρος">
Έχετε λάβει τα συνοπτικά πρακτικά της χθεσινής συνεδρίασης.
<P>
Υπάρχουν παρατηρήσεις σχετικά με τα συνοπτικά πρακτικά;

<SPEAKER ID=2 NAME="Buitenweg">
Κυρία Πρόεδρε, χθες προξενήθηκε ιδιαίτερη σύγχυση και ασάφεια σχετικά με τις ψηφοφορίες για την τροπολογία αριθ. 11 επί της έκθεσης Virrankoski. Στην τροπολογία του ΕΛΚ προτεινόταν να αφαιρεθεί από την έκθεση το δεύτερο ήμισυ του κειμένου και να αφεθεί αναλλοίωτο το πρώτο. Ο στόχος της τροπολογίας ήταν σαφής, αυτό όμως δεν ισχύει και για τον τρόπο με τον οποίο έπρεπε να ψηφίσουμε, επειδή αυτοί που κατάθεσαν την τροπολογία ζήτησαν να πραγματοποιηθεί επί μέρους ψηφοφορία για το αρχικό κείμενο. Αυτό ζήτησαν και οι Σοσιαλιστές και οι Πράσινοι / ALE. Η Ομάδα EDD ζήτησε ονομαστική ψηφοφορία. Η πρόταση που έγινε δεκτή ήταν η τελευταία, πράγμα που δεν έγινε με τις άλλες. Κατά συνέπεια, η ψηφοφορία για την τροποποίηση του κειμένου ήταν διαφορετική από αυτή που θα περίμεναν κανονικά πολλά μέλη. Το αποτέλεσμα ήταν 13 μέλη της πολιτικής μου ομάδας να ψηφίσουν αντίθετα προς τα πιστεύω τους. Η διαφορά ήταν 16 ψήφοι και είμαι βέβαιος ότι υπήρξαν τουλάχιστον και άλλα τρία μέλη που παρεξήγησαν το θέμα. Μου προξενεί εντύπωση το γεγονός ότι δημιουργείται τόσο μεγάλη σύγχυση ακριβώς για ένα θέμα το οποίο ενδιαφέρει όλως ιδιαιτέρως πολλά μέλη του Σώματος και που δεν είναι άλλο από το παράλογο ύψος των αποζημιώσεων για έξοδα ταξιδίου. Ελπίζω ότι ο τρόπος με τον οποίο πραγματοποιήθηκε η ψηφοφορία αρκεί για να δοθεί η δυνατότητα, κατά τη δεύτερη ανάγνωση, το Δεκέμβριο, να διεξαχθεί ψηφοφορία για το τμήμα του αρχικού κειμένου που καταψηφίστηκε σήμερα.
<P>
(Χειροκροτήματα)

<SPEAKER ID=3 NAME="Πρόεδρος">
Θα σας απαντήσω. Η δήλωσή σας, προφανώς, θα καταγραφεί στα συνοπτικά πρακτικά της σημερινής συνεδρίασης.
<P>
Αγαπητοί μου συνάδελφοι, υπάρχει ένας χρυσός κανόνας σε αυτό το Κοινοβούλιο. Δεν επανερχόμαστε ποτέ σε μια ψηφοφορία. Καταλαβαίνετε καλά ότι το να ξανακάνουμε μια ψηφοφορία η οποία έχει ήδη διεξαχθεί θα αποτελούσε ένα επικίνδυνο προηγούμενο. Αλλά αυτό που είπατε θα εγγραφεί, βεβαίως, στα σημερινά συνοπτικά πρακτικά.
<P>
(Χειροκροτήματα)

<SPEAKER ID=4 NAME="Van Hulten">
Κυρία Πρόεδρε, στα συνοπτικά πρακτικά αναφέρεται η εξής πρόταση: "Αφού διάφοροι βουλευτές ζήτησαν διορθώσεις στην ψήφο τους κατά την τελευταία ψηφοφορία, οι βουλευτές Van Hulten και Swiebel ζήτησαν να επαναληφθεί η ψηφοφορία" Αυτό αφορά την ίδια έκθεση στην οποία αναφέρθηκε η κ. Buitenweg. Κατά τη γνώμη μου, έχει γίνει κάποιο λάθος. Το θέμα δεν ήταν ότι διάφοροι βουλευτές ζήτησαν διορθώσεις στην ψήφο τους, αλλά ότι δεν μπόρεσαν να ψηφίσουν. Θα ήθελα να καταγραφεί αυτό στα συνοπτικά πρακτικά. Εξάλλου, θα ήθελα να προσθέσω ότι τα επιχειρήματα που χρησιμοποιήθηκαν εχθές για να μην επαναληφθεί η ψηφοφορία δεν ισχύουν κατά τη γνώμη μου. Κατανοώ τον κανόνα ότι δεν είναι δυνατόν να διεξαχθεί δύο φορές ψηφοφορία για το ίδιο θέμα. Όμως, κατά τη γνώμη μου, δεν πραγματοποιήθηκε καμία ψηφοφορία για το θέμα αυτό, δεδομένου ότι πολλοί βουλευτές δεν μπόρεσαν να συμμετάσχουν.

<SPEAKER ID=5 NAME="Πρόεδρος">
Καταγράφω τη δήλωσή σας, και συγχωρήστε με, αλλά έχουμε και μια συνήθεια σε αυτό το Κοινοβούλιο: όταν έχουμε το λόγο, σηκωνόμαστε. Δεν το γνωρίζατε, αλλά τώρα το πληροφορηθήκατε.

<SPEAKER ID=6 NAME="Πρόεδρος">
Το θυμάμαι πολύ καλά. Θα γίνει η σχετική διόρθωση των συνοπτικών πρακτικών.

<SPEAKER ID=7 LANGUAGE="ES" NAME="Nogueira Romαn">
Πράσινοι/ALE). (ES) Κυρία Πρόεδρε, θα ήθελα να πω ότι στην παρέμβασή μου που αναφερόταν στο συμβάν με τις Ομάδες που κατέθεσαν ψήφισμα σχετικά με την αλιευτική συμφωνία με το Μαρόκο, στα συνοπτικά πρακτικά αναφέρεται ότι μίλησα εξ ονόματος της Ομάδας των Πρασίνων / ALE, και αυτό δεν είναι σωστό. Τη δεδομένη στιγμή, εκπροσωπούσα μόνον τους δέκα βουλευτές που θα μπορούσαμε να ονομάσουμε συνιστώσα ALE και ζητώ, συνεπώς, να διορθωθούν τα συνοπτικά πρακτικά.

<SPEAKER ID=8 LANGUAGE="DE" NAME="Swoboda">
Κυρία Πρόεδρε, ορθώς είπατε τώρα πως δεν θα πρέπει επ' ουδενί να επαναλαμβάνεται μία ψηφοφορία. Ωστόσο, εμείς το πράξαμε αυτό χθες. Υπήρχαν ορισμένοι λόγοι για αυτό, επειδή λησμονήθηκε η ψηφοφορία με ονομαστική κλήση. Όμως κατά τη χθεσινοβραδινή ψηφοφορία μπήκαμε για άλλη μία φορά στον πειρασμό να ψηφίσουμε για δεύτερη φορά. Κυρία Πρόεδρε, σας παρακαλώ να το πείτε έτσι και στους συναδέλφους σας, ότι δηλαδή μετά τη διεξαγωγή μιας ψηφοφορίας έχουμε ως αρχή να αφήνουμε τα πράγματα ως έχουν και να μην ξεκινάμε διαρκώς συζητήσεις σχετικά με την επανάληψή της. Θα πρέπει να τηρούμε αυστηρώς αυτή την αρχή που επισημάνατε εδώ.

<SPEAKER ID=9 LANGUAGE="EN" NAME="MacCormick">
Κυρία Πρόεδρε, το ζήτημα αυτό δεν έχει να κάνει με τα συνοπτικά πρακτικά, αλλά με το πρόβλημα που αναφέρθηκε στα συνοπτικά πρακτικά. Έχω την εντύπωση ότι οι δυσκολίες τις οποίες πολλοί από εμάς αντιμετώπισαν κατά τη χθεσινή ημέρα είναι σχετικές με το γεγονός ότι ο αντιπρόεδρος που προήδρευε κήρυξε τη λήξη της ψηφοφορίας πολύ γρήγορα. Όλοι όσοι είχαν το δάχτυλό τους στο κουμπί διαπίστωσαν ότι δεν κατέγραφε.
<P>
Θα μπορούσαν η Πρόεδρος και ο Αντιπρόεδρος να το σημειώσουν και να συζητήσουν με τη γραμματεία της συνόδου την ανάγκη για την ύπαρξη εύλογου χρονικού διαστήματος μεταξύ της έναρξης της ψηφοφορίας και της λήξης της;
<P>
(Εγκρίνονται τα συνοπτικά πρακτικά)
<P>

<SPEAKER ID=10 LANGUAGE="FR" NAME="Berthu">
Κυρία Πρόεδρε, ήθελα να κάνω μια διευκρίνιση κατόπιν της παρατηρήσεώς μου επί της εφαρμογής του Κανονισμού που προέβαλα την περασμένη Δευτέρα σχετικά με την κυκλοφορία ενός τηλεφωνικού καταλόγου του αμερικανικού Εμπορικού Επιμελητηρίου στις Βρυξέλλες ο οποίος περιείχε σοβαρά εσφαλμένες πληροφορίες που αφορούσαν εμένα, τους βουλευτές της Ομάδας μου, αλλά και πολλούς άλλους βουλευτές αυτού του Σώματος. Μόλις έλαβα μια επιστολή του Γενικού Γραμματέα του Ευρωπαϊκού Κοινοβουλίου ο οποίος με ενημερώνει ότι πρόκειται για λάθος και ότι δεν φανταζόταν ποτέ ότι θα υπήρχαν τόσο μεροληπτικές πληροφορίες σε αυτό τον κατάλογο. Σημειώνω τα λεγόμενά του. Είμαστε πεισμένοι ότι θα γράψει στο Εμπορικό Επιμελητήριο για να ζητήσει την απόσυρση αυτού του καταλόγου, καθώς και ένα διορθωτικό, όσον αφορά τα αντίτυπα που ήδη κυκλοφορούν. Τον ευχαριστώ που είχε αυτή την αντίδραση την οποία θεωρώ σωστή, αλλά, όπως είναι προφανές, η υπόθεση δεν έχει λήξει καθώς θα χρειαστεί τώρα να αποσυρθεί πραγματικά αυτός ο κατάλογος από την κυκλοφορία.

<SPEAKER ID=11 NAME="Πρόεδρος">
Ευχαριστώ, κύριε Βerthu. Πράγματι, αυτές οι πληροφορίες ήταν εντελώς μεροληπτικές και ο κ. Γενικός Γραμματέας με ενημερώνει ότι η επιστολή έχει ήδη διαβιβασθεί στους αποδέκτες της.

<CHAPTER ID=2>
ΨΗΦΟΦΟΡIΕΣ
<SPEAKER ID=12 NAME="Πρόταση ψηφίσματος (Β5-0182/1999), που κατατέθηκε από τους βουλευτές Jov">
και Figueiredo, εξ ονόματος της ομάδας GUE/NGL, σχετικά με την αλιευτική συμφωνία μεταξύ της Ευρωπαϊκής Ένωσης και του Βασιλείου του Μαρόκου
<P>
(Το Σώμα απορρίπτει την πρόταση ψηφίσματος) Πρόταση ψηφίσματος (Β5-0183/1999) του κ. Busk, εξ ονόματος της Ομάδας ELDR, σχετικά με την αλιευτική συμφωνία μεταξύ της Ευρωπαϊκής Κοινότητας και του Μαρόκου
<P>
(Το Σώμα απορρίπτει την πρόταση ψηφίσματος)Πρόταση ψηφίσματος (Β5-0184/1999), των βουλευτών Langenhagen, εξ ονόματος της ομάδας PPE/DE, Miguιlez Ramos, εξ ονόματος της ομάδας PSE, Gallagher και Souchet, εξ ονόματος της ομάδας UEN, σχετικά με την αλιευτική συμφωνία ΕΕ / Μαρόκου
<P>
(Το Σώμα εγκρίνει το ψήφισμα)
<P>
Αιτιολόγηση ψήφου- Αλιευτική συμφωνία ΕΚ / Μαρόκου
<P>
Poli Bortone (UEN), γραπτώς. (ΙΤ) Το γεγονός ότι η Επιτροπή εξάντλησε τις προθεσμίες για να ζητήσει τη διαπραγμάτευση είναι σίγουρα δυσάρεστο, λαμβάνοντας υπόψη μάλιστα τη συνολική πορεία ολόκληρης της υπόθεσης, που ήδη κατά τη διάρκεια των περασμένων ετών προκάλεσε την εμφάνιση μιας σύγκρουσης στο θεσμικό πλαίσιο της διαβούλευσης, σχετικά με το ρόλο του Κοινοβουλίου σε μια συμφωνία που έχει σημαντικές επιπτώσεις για τον προϋπολογισμό.
<P>
Η 30ή Νοεμβρίου βρίσκεται πλέον προ των πυλών και φαίνεται ότι πλησιάζει η επίτευξη της νέας συμφωνίας, με μια ελλιπή, άρα, προσοχή από την πλευρά της Επιτροπής στο οικονομικό επίπεδο των περιφερειών των Στόχων 1 και 2 οι οποίοι, εξαρτώμενοι σε σημαντικό βαθμό από την εξάσκηση της αλιείας, δημιουργούν σοβαρές ανησυχίες για τη διατήρηση της απασχόλησης στον τομέα αυτό.
<P>
Κανείς δεν θέλει να θέσει υπό αμφισβήτηση τα αποτελεσματικά μέσα συνεργασίας με το Μαρόκο μέσω διαπραγματεύσεων οι οποίες, όπου είναι δυνατό, θα ενισχύουν συγχρόνως τα συμφέροντα των κοινοτικών καθώς και των μαροκινών φορέων, υπογραμμίζοντας αυτήν την έννοια αλληλεγγύης, η οποία άλλωστε διαπιστώνεται καθημερινά, ακόμα και σε τομείς διαφορετικούς από αυτούς που είναι απόλυτα οικονομικοί, και κυρίως μεταξύ χωρών της νοτίου Ευρώπης, στην περιοχή της Μεσογείου.
<P>
Ο ευρωπαϊκός στόλος, ο οποίος εξάλλου είναι τόσο προσεκτικός όσον αφορά την εξάσκηση της αλιευτικής δραστηριότητας σύμφωνα με σαφείς κανόνες περιβαλλοντικής συμβατότητας - περίοδος βιολογικής ανάπαυλας, ψαρότοποι, απαγόρευση της αλιείας με γρίπο και συρόμενα εργαλεία, κλπ - έχει ανάγκη από κοινωνικοοικονομικά αντισταθμιστικά μέτρα έπειτα από μια συμφωνία που περιορίζει ακόμα περισσότερο τη δραστηριότητά του, συμπεριλαμβανομένης και της βιομηχανίας μεταποίησης.
<P>
Ένα πράγμα πρέπει να είναι σαφές: ότι οι αντισταθμίσεις δεν μπορούν να γίνονται εις βάρος του γεωργικού τομέα που έχει ήδη υποστεί σημαντικές περικοπές στον προϋπολογισμό. Κατ' αυτήν την έννοια είναι αρκετά καθησυχαστικός ο νέος κανονισμός ΧΜΠΑ, ο οποίος επεκτάθηκε, όχι μόνο στις επιπτώσεις που πιθανώς να έχουν οι διεθνείς συμφωνίες, αλλά και σε απρόβλεπτα γεγονότα που μπορούν να συμβούν στον τομέα της αλιείας.
<P>
Τέλος, μια σημείωση σχετικά με το ρόλο του Κοινοβουλίου, του οποίου οι βουλευτές θα πρέπει να αναλάβουν το καθήκον των συνεργαζόμενων παρατηρητών σε όλες τις διαπραγματευτικές διαδικασίες, για την προστασία των συμφερόντων του ευρωπαϊκού αλιευτικού στόλου.

<CHAPTER ID=3>
Βρετανικό βόειο κρέας
<SPEAKER ID=13 NAME="Πρόεδρος">
Η ημερήσια διάταξη προβλέπει τη δήλωση της Επιτροπής σχετικά με το βρετανικό βόειο κρέας.

<SPEAKER ID=14 LANGUAGE="EN" NAME="Fischler">
. (EN) Στη Διάσκεψη Κορυφής της Φλωρεντίας, τον Ιούνιο του 1996, οι αρχηγοί κυβερνήσεων συμφώνησαν να λάβουν απόφαση για την άρση του οικονομικού αποκλεισμού εις βάρος του ΗΒ "αποκλειστικά και μόνον με βάση τη δημόσια υγεία και αντικειμενικά επιστημονικά κριτήρια, καθώς και την κρίση της Επιτροπής σύμφωνα με τις ισχύουσες διατάξεις, ότι δηλαδή πληρούνται τα εν λόγω κριτήρια" .
<P>
Οι όροι του σχεδίου είναι ιδιαίτερα απαιτητικοί. Πρώτον, το ΗΒ υποχρεούται να φονεύσει τους γόνους με διαπιστωμένη την ασθένεια ΣΕΒ -οι οποίοι σε άλλη περίπτωση ίσως ήταν επιλέξιμοι- προτού τεθεί σε λειτουργία το σχέδιο. Η σφαγή συνεχίζεται και στην περίπτωση νέων κρουσμάτων ΣΕΒ. Επομένως, τα μόνα επιλέξιμα προϊόντα είναι: το κρέας χωρίς οστά, καθώς και μια περιορισμένη γκάμα παραγώγων προϊόντων που προέρχονται από ζώα ηλικίας από 6 έως 30 μηνών τα οποία γεννήθηκαν μετά την οριστική απαγόρευση τροφών, όσα δηλαδή γεννήθηκαν μετά την 1η Αυγούστου 1996. Επιπλέον, δεν υπάρχουν μόνο αυστηροί όροι σχετικά με την αναγνώριση και τη δυνατότητα εντοπισμού του ζώου και της μητέρας του, αλλά και απουσία υποψιών σχετικά με την ύπαρξη της νόσου στη μητέρα. Τέλος, απαιτούνται συγκεκριμένοι αυστηροί έλεγχοι και απόλυτη συμμόρφωση από μέρους ολόκληρης της αλυσίδας παραγωγής.
<P>
Οι έλεγχοι αυτοί εμπίπτουν στην αρμοδιότητα των αρχών του ΗΒ. Ωστόσο, πριν τον ορισμό ημερομηνίας έναρξης των εξαγωγών στο πλαίσιο του σχεδίου, πραγματοποιήθηκε αποστολή της Υπηρεσίας Τροφίμων και Κτηνιατρικής για τον έλεγχο της λειτουργίας του σχεδίου. Η αποστολή κατέληξε σε ικανοποιητικά αποτελέσματα και βοήθησε στον προσδιορισμό της ημερομηνίας η οποία είναι η 1η Αυγούστου 1999.
<P>
Μονάχα κατά το τρέχον έτος πραγματοποιήθηκαν στο ΗΒ δύο αποστολές σχετικά με τον έλεγχο των μέτρων DBES, τον Απρίλιο, και στη συνέχεια τον Οκτώβριο.
<P>
Η γνωμοδότηση που εξέδωσε η AFSSA στις 30 Σεπτεμβρίου 1999, σχετικά με την άρση της απαγόρευσης του βοείου κρέατος και των προϊόντων κρέατος με προέλευση το ΗΒ, καταλήγει σε δυσμενές συμπέρασμα βάσει των επιχειρημάτων που αφορούν επιστημονικά ζητήματα και ζητήματα ελέγχου.
<P>
Τα επιστημονικά ζητήματα παρουσιάστηκαν για γνωμοδότηση στην Επιστημονική Συντονιστική Επιτροπή. Στις 14 και 25 Οκτωβρίου έλαβαν χώρα προκαταρκτικές συναντήσεις στο πλαίσιο της ad hoc oμάδας για τη ΣΕΒ. Κατά τη διάρκεια των εν λόγω συναντήσεων, εξετάστηκε η επιστημονική τεκμηρίωση που παρείχε η AFSSA, ενώ πραγματοποιήθηκαν και συμπληρωματικές ακροάσεις επιδημιολόγων του Υπουργείου Γεωργίας, Αλιείας και Τροφίμων.
<P>
Εξάλλου, στην Επιστημονική Συντονιστική Επιτροπή παρουσιάστηκε έκθεση των συναντήσεων αυτών, η οποία περιλαμβάνει εμπεριστατωμένη ανάλυση της κατάστασης. Η επιτροπή συνήλθε χθες στις Βρυξέλλες και πρόκειται να συνέλθει και σήμερα, προκειμένου να συζητήσει και να διαμορφώσει γνώμη πάνω στο ζήτημα. Η συνάντηση διεξάγεται αυτή τη στιγμή.
<P>
Κατά συνέπεια, μέχρι στιγμής δεν διαθέτουμε κάποιες πληροφορίες για την έκβαση της συνάντησης. Συμπεραίνω ότι ο συνάδελφος, Επίτροπος Byrne, από κοινού με τον πρόεδρο της Επιστημονικής Συντονιστικής Επιτροπής, θα δώσουν συνέντευξη τύπου στις 6 μ.μ στις Βρυξέλλες για τα αποτελέσματα της συνάντησης των επιστημόνων.
<P>
Σας διαβεβαιώνω ότι το Ευρωπαϊκό Κοινοβούλιο θα συνεχίσει να ενημερώνεται σχετικά με τα συμπεράσματα της Επιστημονικής Συντονιστικής Επιτροπής.

<SPEAKER ID=15 LANGUAGE="EN" NAME="Parish">
Κυρία Πρόεδρε, ο λόγος για τον οποίο πιστεύω ότι η Γαλλία θα πρέπει αμέσως να άρει την απαγόρευση του βρετανικού βοείου κρέατος είναι ότι η Μεγάλη Βρετανία έχει ικανοποιήσει τους όρους της συμφωνίας της Φλωρεντίας.
<P>
Η συμφωνία της Φλωρεντίας, η οποία επιτεύχθηκε μεταξύ των αρχηγών κρατών και κυβερνήσεων στις 21 Ιουνίου 1996, ορίζει πέντε προϋποθέσεις τις οποίες θα πρέπει να τηρήσει το ΗΒ προκειμένου να αρθεί η απαγόρευση εξαγωγής βοείου κρέατος. Οι προϋποθέσεις αυτές είναι οι εξής: εφαρμογή ενός προγράμματος επιλεκτικής σφαγής. Εισαγωγή ενός αποτελεσματικού συστήματος αναγνώρισης των ζώων και καταγραφής των κινήσεών τους, το οποίο ήδη εφαρμόζεται. Νομοθεσία για την απόσυρση του κρέατος και των οστεαλεύρων από μύλους και φάρμες. Η προϋπόθεση αυτή έχει επιτευχθεί στο ΗΒ, όχι όμως και στην υπόλοιπη Ευρώπη. Αποτελεσματική εφαρμογή του Προγράμματος Σφαγιασμού των Ζώων ηλικίας άνω των Τριάντα Μηνών, που συνεπάγεται ότι κανένα ζώο άνω των τριάντα μηνών δεν μπορεί να εισχωρήσει στην τροφική αλυσίδα. Βελτιωμένες μέθοδοι για την εξαγωγή ουσιών ειδικού κινδύνου από τα σφάγια βοοειδών. Οι προϋποθέσεις αυτές έχουν ικανοποιηθεί μέσα από την εφαρμογή των μέτρων ελέγχου που επισημάνθηκαν παραπάνω. Οι επισκέψεις ελέγχου της Ευρωπαϊκής Επιτροπής επιβεβαιώνουν ότι τα εν λόγω μέτρα έχουν εφαρμοστεί αποτελεσματικά στο ΗΒ. Αυτός είναι και ο λόγος της ομιλίας μου. Πιστεύω ότι η Επιτροπή έκρινε το βόειο κρέας προέλευσης ΗΒ ασφαλές προς εξαγωγή.
<P>
Η Επιτροπή ήρε την απαγόρευση για το βόειο κρέας την 1η Αυγούστου του τρέχοντος έτους. Το μείζον ζήτημα είναι να μην επιτρέπεται η είσοδος βοείου κρέατος άνω των 30 μηνών στην τροφική αλυσίδα στη Μεγάλη Βρετανία. Δεν έχει παρουσιαστεί ούτε ένα περιστατικό -και επαναλαμβάνω: δεν έχει παρουσιαστεί ούτε ένα κρούσμα ΣΕΒ- σε ζώο που γεννήθηκε μετά την 1η Αυγούστου 1996 στο ΗΒ. Τούτο είναι εξαιρετικά σημαντικό. Κανένα ζώο άνω των τριάντα μηνών, και κανένα κρούσμα ΣΕΒ σε ζώο γεννημένο μετά την 1η Αυγούστου 1996.
<P>
Έχει πραγματοποιηθεί επιλεκτική σφαγή βοοειδών που γεννήθηκαν και μεγάλωσαν μαζί με ζώα στα οποία είχε επιβεβαιωθεί η ΣΕΒ. Είναι υποχρεωτική η σφαγή γόνων που γεννήθηκαν σε κοπάδια στα οποία είχαν επιβεβαιωθεί κρούσματα ΣΕΒ.
<P>
Το κόστος για τους βρετανούς αγρότες είναι τεράστιο. Οι εξαγωγές του ΗΒ προς την ΕΕ μόνο για το 1995 ανέρχονται σε σχεδόν 500 εκατομμύρια στερλίνες: οι μισές σχεδόν από τις εξαγωγές αυτές ήταν προς τη Γαλλία. Σχεδόν μισό εκατομμύριο βοοειδών εξήχθησαν από τη Βρετανία στην υπόλοιπη Ευρώπη κατά το 1995, και τούτο πρέπει να αποτελέσει μήνυμα.
<P>
Το κόστος που είχε για τους αγρότες η μείωση της αξίας των βρετανικών βοοειδών και των υποπροϊόντων τους, καθώς και οι νέοι κανονισμοί, υπολογίζεται σε 1 δισεκατομμύριο στερλίνες.
<P>
Την ώρα που οι γραφειοκράτες και οι πολιτικοί φιλονικούν, οι βρετανοί αγρότες και οι οικογένειές τους υποφέρουν. Την 1η Αυγούστου του τρέχοντος έτους, όταν η Επιτροπή ήρε την απαγόρευσή της, 12 από τα 14 κράτη μέλη προς τα οποία το ΗΒ εξήγε βόειο κρέας προέβησαν σε άρση των απαγορεύσεων που είχαν επιβάλει. Εάν η Γαλλία διέθετε νέα στοιχεία σχετικά με την ασφάλεια του βρετανικού βοείου κρέατος, τότε γιατί η γαλλική κυβέρνηση δεν διαβίβασε στην Επιτροπή αυτές τις πληροφορίες προτού αρθεί η απαγόρευση τον Αύγουστο 1999, γιατί να περιμένει μέχρι τώρα και να το αναβάλει κατ' εξακολούθηση;
<P>
Ο βρετανικός λαός προσδοκά από τη Γαλλία να συμμορφωθεί με την ευρωπαϊκή νομοθεσία και προσδοκά και από την Ευρωπαϊκή Επιτροπή να ενεργήσει αποφασιστικά προκειμένου να τερματίσει την παράνομη απαγόρευση του βρετανικού βοείου κρέατος. Η ενιαία αγορά αποτελεί τον πυρήνα της ίδιας της ύπαρξης της Ευρωπαϊκής Ένωσης και οι παράνομες ενέργειες της Γαλλίας θέτουν το σύνολο της ενιαίας αγοράς σε δυσμένεια.
<P>
Οι λογομαχίες για το ποια τρόφιμα στην Ευρώπη είναι τα ασφαλέστερα θα οδηγήσουν σε ένα πράγμα μόνο: την καταστροφή της εμπιστοσύνης των καταναλωτών στα ευρωπαϊκά τρόφιμα, όπου και αν παράγονται αυτά. Το μάθημα αυτό το πήραμε από την πρώτη στιγμή που εμφανίστηκε η ΣΕΒ. Όσο συνεχίζεται η φιλονικία, τόσο αυξάνεται και η πιθανότητα για μποϋκοτάρισμα των γαλλικών προϊόντων διατροφής εκ μέρους του Βρετανών καταναλωτών. Τα αισθήματα αυτά όλο και διογκώνονται στη Βρετανία και η κρίση θα πρέπει να επιλυθεί γρήγορα, διαφορετικά οι δύο πλευρές του στενού της Μάγχης θα προβαίνουν σε αντίποινα η μία μετά την άλλη.
<P>
Τρεις μήνες μετά την άρση της απαγόρευσης από την Επιτροπή, η Κτηνιατρική Επιτροπή συνεχίζει να εξετάζει στοιχεία για την ασφάλεια του βρετανικού βοείου κρέατος. Κάτι τέτοιο είναι απαράδεκτο. Η Επιτροπή αποδέχθηκε την ασφάλεια των βρετανικών βοοειδών την 1η Αυγούστου, ημερομηνία άρσης της απαγόρευσης. Τώρα θα πρέπει να δράσει αποφασιστικά και να υποχρεώσει τη Γαλλία να άρει αμέσως την παράνομη απαγόρευση του βρετανικού βοείου κρέατος.
<P>
Ο βρετανικός κλάδος βοοειδών θα πρέπει να λάβει αποζημιώσεις από τη γαλλική κυβέρνηση για την καταστροφή που προκάλεσε στον κλάδο. Όσο συνεχίζεται η παράνομη πράξης της Γαλλίας, τόσο καταστρέφεται και η φήμη ολόκληρης της Ευρωπαϊκής Ένωσης.

<SPEAKER ID=16 LANGUAGE="EN" NAME="Donnelly">
Κυρία Πρόεδρε, πρώτα απ' όλα θα ήθελα να ευχαριστήσω τον Επίτροπο Fischler για τη δήλωσή του, και να του επισημάνω ότι την ερχόμενη Τετάρτη επιθυμούμε να εμφανιστούν στο Κοινοβούλιο είτε ο Πρόεδρος Prodi, είτε ο Επίτροπος Byrne για να διευκρινίσουν ποια μέτρα σκοπεύει να λάβει η Επιτροπή σε συνέχεια της δημοσίευσης των επιστημονικών πορισμάτων που θα πραγματοποιηθεί αργότερα, εντός της ημέρας.
<P>
Η νέα αυτή Επιτροπή θα πρέπει να δείξει ότι δρα αποφασιστικά και εάν επιθυμούμε να μη διαταραχθεί η εμπιστοσύνη των πολιτών θα πρέπει να δράσουμε εντός των προσεχών ημερών και όχι εντός των προσεχών εβδομάδων ή μηνών. Κατά συνέπεια θα ήθελα να πω στον Επίτροπο Fischler ότι στις συζητήσεις σας με τους συναδέλφους σας κατά τη διάρκεια του σαββατοκύριακου, όταν θα μελετάτε τα επιστημονικά συμπεράσματα - όταν συναντηθείτε ως Σώμα στη σύνοδο της Τετάρτης - κύριε Επίτροπε, εμείς δεν μπορούμε να υπεκφεύγουμε ή να πράττουμε επιπόλαια. Η δράση μας θα πρέπει να είναι αποφασιστική με βάση τη σαφή απόφαση που θα ληφθεί εντός της ημέρας από την επιστημονική επιτροπή. Ίσως ο κ. Parish θα μπορούσε να στείλει αντίγραφο της ομιλίας του στον αρχηγό της Ομάδας του, διότι ο τελευταίος δυστυχώς υποστηρίζει στη Βρετανία την απαγόρευση των γαλλικών προϊόντων στο Ηνωμένο Βασίλειο. Εκείνο που επιθυμούμε εμείς εδώ, κύριε Πρόεδρε, είναι η επιστημονική τεκμηρίωση που θα αποδεικνύει ή θα αναιρεί τη γαλλική υπόθεση και τελικά η άμεση επίλυση του ζητήματος.
<P>
Αποκηρύσσουμε την ξενοφοβία και τον σωβινισμό που έχει ενσκήψει και στις δύο πλευρές του καναλιού εδώ και δύο περίπου εβδομάδες. Θέλουμε να εξασφαλίσουμε την ευημερία των αγροτών και των οικογενειών τους. Θέλουμε να εξασφαλίσουμε την άρση της απαγόρευσης των βρετανικών βοοειδών.
<P>
Όλα τα στοιχεία καταδεικνύουν ότι τα βρετανικά βοοειδή είναι τα ασφαλέστερα αυτή τη στιγμή στην Ευρώπη, και πιστεύουμε και στον κόσμο ολόκληρο. Το σώμα ετούτο μάλιστα, μέσω της ειδικής ερευνητικής επιτροπής για τη ΣΕΒ, από κοινού με την Ευρωπαϊκή Επιτροπή συνέστησαν τα μέτρα που έχουν ληφθεί για την εγγυημένη ασφάλεια εκείνων που καταναλώνουν βρετανικά προϊόντα και πιο συγκεκριμένα βρετανικά βοοειδή σε όλη την Ευρωπαϊκή Ένωση.
<P>
Οι δύο από τους μεγαλύτερους εμπορικούς εταίρους της Ευρώπης οφείλουν να επιλύσουν τη διαφορά για το μέλλον της Ευρωπαϊκής Ένωσης, για το μέλλον της ενότητάς μας στις διαβουλεύσεις που θα πραγματοποιηθούν τον Νοέμβριο στο Seattle στο πλαίσιο του Παγκόσμιου Οργανισμού Εμπορίου. Μπορεί κανείς να φανταστεί πώς θα είναι τα πράγματα όταν ξεκινήσουν οι διαβουλεύσεις του ΠΟΕ, εάν εξακολουθεί να υφίσταται η διαμάχη μεταξύ Γαλλίας και Μεγάλης Βρετανίας πάνω σε ένα τόσο σημαντικό ζήτημα;
<P>
Θα ήθελα κυρία Πρόεδρε, να εκφράσω την ευγνωμοσύνη μου στην Εθνική Ένωση Αγροτών και τους Βρετανούς αγρότες. Μάλιστα αυτήν την εβδομάδα είχαμε κοντά μας τον αντιπρόεδρο της Εθνικής Ένωσης Αγροτών, κ. Tim Bennett. Συναντήθηκε με τους γάλλους συναδέλφους μου της σοσιαλιστικής ομάδας και προέβαλε πειστική επιχειρηματολογία όσον αφορά τους λόγους της άρσης της απαγόρευσης των βρετανικών βοοειδών. Δεν χρησιμοποίησε καθόλου τεχνάσματα σαν και αυτά που πρόσφατα είδαμε: κάποια οπαδό των φιλελευθέρων να επιχειρεί να μεταφέρει στο αεροδρόμιο μια τσάντα με βοδινό κρέας ελπίζοντας ότι θα την τσακώσει ο ανυποψίαστος τελωνειακός, ή τους συντηρητικούς να καταλαμβάνουν τη Βαστίλη, όπως είδαμε στο Παρίσι πριν δυο εβδομάδες.
<P>
Η Εθνική Ένωση Αγροτών ήρθε εδώ να συναντήσει βουλευτές καθώς και εκπροσώπους της Επιτροπής διότι έχει πειστικά επιχειρήματα. Θέλω να ευχαριστήσω τους συναδέλφους εκείνους απ' το Κοινοβούλιο που συνάντησαν εκπροσώπους και βρετανούς αγρότες και που άκουσαν την επιχειρηματολογία τους.
<P>
Θα ήθελα να επισημάνω στην Επιτροπή ότι η υπευθυνότητα που δείχνει αυτή τη στιγμή η Εθνική Ένωση Αγροτών δεν θα κρατήσει για πολύ. Εάν η Επιτροπή δεν αναλάβει δράση μέσα στην επόμενη εβδομάδα, εάν η κατάσταση συνεχιστεί για περισσότερες ημέρες, τότε θα μεταβληθεί η γνώμη στη Βρετανία. Οι άνθρωποι εκείνοι που αυτή τη στιγμή ζητούν διευθέτηση και όχι αντεκδίκηση δεν θα εισακουσθούν. Αναπόφευκτα η κατάσταση θα κλιμακωθεί και πιστεύω ότι θα βλάψει διά παντός πλέον τις σχέσεις μεταξύ Βρετανίας και Γαλλίας.
<P>
Επισημαίνω λοιπόν στην Επιτροπή και στο Σώμα αυτό ότι εντός των προσεχών ημερών χρειαζόμαστε ηρεμία: δεν επιθυμούμε έναν εμπορικό πόλεμο, δεν επιθυμούμε κλιμάκωση της εμπορικής απαγόρευσης. Μας χρειάζεται κοινός νους και θα πρέπει να βασίσουμε την απόφασή μας στην επιστήμη, διότι στις διενέξεις που θα προκύψουν στο μέλλον -και θα υπάρξουν πολλές σχετικά με την ασφάλεια των τροφίμων μια και οι καταναλωτές σήμερα ανησυχούν τόσο πολύ για τα τρόφιμα που καταναλώνουν- οι επιστήμονες, η αντικειμενικότητα και η ανεξαρτησία των επιστημόνων είναι ζωτικότατης σημασίας. Δεν μπορεί κανείς να γνωρίζει τί ζήτημα ενδεχομένως παραπέμψουμε στην Επιστημονική Επιτροπή. Είναι ζωτικής σημασίας να βασίσουμε τις αποφάσεις μας σε επιστημονικά στοιχεία, και εάν σήμερα υπάρχει πλειοψηφία των επιστημόνων υπέρ της άρσης της απαγόρευσης των βρετανικών βοοειδών προσδοκούμε από τις γαλλικές αρχές να αναλάβουν δράση εντός των ημερών και από την Επιτροπή να αναλάβει τις κατάλληλες νομικές ενέργειες εάν κάτι τέτοιο δεν συμβεί.
<P>
Επιτρέψτε μου να κλείσω την ομιλία μου με ένα τελευταίο σημείο. Εκείνο στο οποίο δόθηκε έμφαση από τη συγκεκριμένη διένεξη είναι το γεγονός ότι καταδείχθηκε η αναγκαιότητα της δημιουργίας μιας Ευρωπαϊκής Υπηρεσίας Τροφίμων ως ζητήματος κατεπείγοντος. Θα ήθελα να πω στον Επίτροπο Fischler ότι, στην ερχόμενη σύνοδο του Σώματος την Τετάρτη, παρακαλούμε να υποβάλετε πρόταση για τη δημιουργία μιας Ευρωπαϊκής Υπηρεσίας Τροφίμων διότι, κατά την άποψή μου, εάν κάτι τέτοιο είχε ήδη εφαρμοστεί μέχρι σήμερα, η διαμάχη αυτή δεν θα είχε προκύψει ποτέ.

<SPEAKER ID=17 LANGUAGE="EN" NAME="Lynne">
Κυρία Πρόεδρε, θα ήθελα μόνον να πω προτού ξεκινήσω ότι είναι λίγο παράλογο εκ μέρους του κ. Donnelly να λέει ότι οι λαοί δεν θα έπρεπε να εμπλέκονται σε εμπορικό πόλεμο. Τη στιγμή μάλιστα που ο κ. Brown, ο Βρετανός υπουργός Γεωργίας, είπε ότι ο ίδιος δεν θα αγοράζει γαλλικά προϊόντα διατροφής.
<P>
Εκφράζω την απογοήτευσή μου για τη μη εξεύρεση λύσης σήμερα. Ελπίζω ότι σύντομα θα βρεθεί. Μόνο ζημία προκαλείται στους αγρότες μας, είτε αυτοί είναι Γάλλοι είτε Βρετανοί.
<P>
Το βρετανικό βόειο κρέας είναι ασφαλές. Οι προδιαγραφές υγιεινής αποδεικνύουν ότι τα βρετανικά βοοειδή είναι ασφαλή. Αλλες χώρες ήραν την απαγόρευση την 1η Αυγούστου. Δεν εμφανίστηκαν κρούσματα ΣΕΒ στη σχετική ηλικιακή ομάδα - 6 έως 30 μηνών - από το 1996. Ούτε ένα περιστατικό. Γιατί λοιπόν η Γαλλία δεν αίρει την απαγόρευση; Ο λόγος υποψιάζομαι ότι είναι καθαρά εμπορικός.
<P>
Το 40% σχεδόν των εμπορικών μας συναλλαγών με την ΕΕ ήταν οι εξαγωγές προς τη Γαλλία. Καμία ένσταση δεν υπήρξε εκ μέρους της Γαλλίας τον Μάιο, όταν ο Διεθνής Οργανισμός Κτηνιατρικής ενέκρινε ελαστικότερους όρους από εκείνους που προβλέπονταν στο πρόγραμμα εξαγωγών με βάση την ημερομηνία (date-base export scheme). Όλα αυτά όμως καταδεικνύουν την ανάγκη μιας ανεξάρτητης υπηρεσίας προδιαγραφών των τροφίμων σε επίπεδο ΕΕ. Μια τέτοια υπηρεσία θα προλάμβανε την άκρατη επιρροή εθνικών φορέων, οι οποίοι πολύ συχνά εξυπηρετούν ίδια πολιτικά συμφέροντα. Θα μπορούσε επίσης να μελετήσει τις πρακτικές που εφαρμόζονται σε όλη την ΕΕ. Τελικά θα αποδείκνυε την υποκρισία της Γαλλίας η οποία συνεχίζει την απαγόρευση.
<P>
Έμαθα πρόσφατα ορισμένες από τις πρακτικές που ακολουθούνται στη Γαλλία αυτή τη στιγμή. Δεν γνωρίζω κατά πόσο αληθεύουν, άκουσα όμως τα εξής: το γαλλικό βοδινό κρέας πωλείται χωρίς να έχουν αφαιρεθεί ο νωτιαίος μυελός και ο εγκέφαλος: η υπηρεσία τροφίμων θα μπορούσε να εξετάσει το ζήτημα αυτό. Τα σφάγια στη Γαλλία δεν επιθεωρούνται από ειδικευμένους κτηνιάτρους, αντίθετα απ' ό,τι συμβαίνει στο ΗΒ, ενώ οι χοίροι τρέφονται με μυελό των οστών. Η υπηρεσία τροφίμων θα μπορούσε να τα ελέγχει όλα αυτά. Οι προδιαγραφές υγιεινής στις φάρμες της Γαλλίας είναι σε χαμηλά επίπεδα. Τα γαλλικά καταστήματα τροφίμων δεν επιμένουν στην επίδειξη στοιχείων για χρήση παρασιτοκτόνων. Και ο κατάλογος δεν τελειώνει, για να μην αναφέρουμε και τα λύματα που προέρχονται από εργασίες καθαρισμού. Όλα τούτα φέρνουν σε όλους αποστροφή, για μένα όμως δεν είναι τόσο ανησυχητικά όσο οι εκθέσεις οι οποίες αναφέρουν ότι τα ζώα στη Γαλλία τρέφονται με παραπροϊόντα σφαγίων και οστεάλευρα.
<P>
Προτού όμως συσταθεί κάποια υπηρεσία τροφίμων, η Επιτροπή θα πρέπει να εξετάσει όλα τούτα τα ζητήματα και στη Γαλλία. Εάν διαπιστώσει, βάσει επιστημονικών στοιχείων, ότι η Γαλλία παραβιάζει κάποιους από τους κανόνες αυτούς και ότι τα τρόφιμα είναι ακατάλληλα για κατανάλωση από τον άνθρωπο, θα πρέπει να αναλάβει αυστηρότατα μέτρα δράσης, ανάλογα με εκείνα που ανέλαβε στην περίπτωση της ΣΕΒ.
<P>
Δεν νομίζω ότι οι Γάλλοι είχαν άδικο όταν επέκριναν τη Βρετανία για κάποιες από τις πρακτικές που αφορούσαν τη ΣΕΒ στο παρελθόν. Θεωρώ ότι η κυβέρνηση των συντηρητικών θα έπρεπε να είχε προβεί σε ενέργειες νωρίτερα. Όμως τώρα πλέον δεν υφίσταται ΣΕΒ στα προς εξαγωγή ζώα ηλικίας από 6 έως 30 μηνών. Αυτό δεν πρέπει να το ξεχνάμε.
<P>
Όταν ωστόσο μεθαύριο παρουσιαστούν τα στοιχεία και ακούσουμε το αποτέλεσμα, εάν δεν υπάρχουν νέα επιστημονικά στοιχεία - και πολύ αμφιβάλλω ότι θα υπάρξουν - θα πρέπει να εγγυηθούμε ότι θα αναληφθεί αμέσως δράση κατά της Γαλλίας εάν δεν άρει την απαγόρευση.
<P>
Εύχομαι η Γαλλία να ενεργήσει με τη λογική. Ελπίζω να επικρατήσει η λογική για χάρη των αγροτών, για χάρη των γάλλων αγροτών, για το καλό της Ευρωπαϊκής Ένωσης αλλά και της Επιτροπής. Η Επιτροπή θα πρέπει να φανεί αμετακίνητη στις ενέργειές της. Εάν ενεργήσει επιπόλαια πάνω στο συγκεκριμένο ζήτημα, εάν προβεί σε συμβιβασμό που δεν θα στηρίζεται σε επιστημονικά στοιχεία, τότε θα χάσει την καλή της φήμη, και μαζί με αυτήν και ολόκληρο το οικοδόμημα της Ευρωπαϊκής Ένωσης.

<SPEAKER ID=18 LANGUAGE="DE" NAME="Graefe zu Baringdorf">
Κύριε Πρόεδρε, κύριε Επίτροπε, με τη γαλλική μελέτη επαληθεύεται η διαπίστωση πως στη σπογγώδη εγκεφαλοπάθεια των βοοειδών (ΣΕΒ) δεν υπάρχουν επιστημονικώς ασφαλή κριτήρια όσον αφορά την αιτία, τη μετάδοση και τον χρόνο επώασης, πράγμα που ισχύει και για τη μορφή της ΣΕΒ που προσβάλλει τους ανθρώπους. Το μόνο αποδεδειγμένο είναι μάλλον το γεγονός ότι δεν υπάρχει οριζόντια μόλυνση και μετάδοση. Η βασική αυτή ανασφάλεια και ο κίνδυνος που απειλεί και την ανθρώπινη υγεία δεν επικρατεί μόνον στην Αγγλία, αλλά και στη Γαλλία. Σε καμία από τις δύο αυτές χώρες, όμως ούτε και σε άλλες ευρωπαϊκές χώρες δεν υπάρχει ασφάλεια που να βασίζεται σε επιστημονικά δεδομένα ότι δεν υπάρχει κίνδυνος από τη ΣΕΒ. Αυτό σημαίνει ότι η απόλυτη ασφάλεια κατά της μόλυνσης από τη ΣΕΒ δεν είναι εφικτή, παρά μόνον εάν οι άνθρωποι παραιτηθούν πλήρως από τις ζωικές πρωτενες, ή ότι αυτή περιορίζεται εάν αγοράζουν κρέας εκεί όπου γνωρίζουν πως δεν έχει εμφανισθεί η ΣΕΒ στα κοπάδια των ζώων.
<P>
Το τραγικό γεγονός όμως είναι ότι όσοι έχουν ήδη προσβληθεί, μολύνθηκαν μάλλον από τα μέσα της δεκαετίας του 1980 έως την αρχή της δεκαετίας του 1990. Σήμερα, ο κίνδυνος μόλυνσης από τη ΣΕΒ στην Ευρώπη είναι κατά πολύ μικρότερος, απειροελάχιστος θα μπορούσε να πει κανείς, δεν υπάρχει όμως ασφάλεια.
<P>
Η επιβολή ενός εμπάργκο, μιας απαγόρευσης διακίνησης εμπορευμάτων, δεν καταπολεμεί την ασθένεια της ΣΕΒ, παρά αποτελεί απλά έναν εντοπισμό και ένα μέσον για την επιβολή ευρωπαϊκών προδιαγραφών ασφαλείας που θέσπισε η Επιτροπή, όπως συνέβη στη Μεγάλη Βρετανία, την Αγγλία και την Πορτογαλία. Η Ομάδα μας υποστήριζε πάντα την άποψη πως η ΣΕΒ δεν αποτελεί αγγλική ασθένεια, αλλά ευρωπαϊκό πρόβλημα. Ως εκ τούτου, τα κριτήρια που οδηγούν τώρα στην άρση του εμπάργκο είναι και τα κατάλληλα, εφόσον ανταποκρίνονται στα κριτήρια ασφαλείας που επέβαλε η Επιτροπή.
<P>
Το αγγλικό βόειο κρέας καταναλώνεται και στην Αγγλία, πράγμα που ανέκαθεν συνέβαινε. Τα ευρωπαϊκά θεσμικά όργανα, δηλαδή εμείς, που δραστηριοποιούμεθα πολιτικά σε ευρωπαϊκό επίπεδο, πρέπει να βοηθήσουμε και να προφυλάξουμε και τους Αγγλους καταναλωτές. Αυτό αποτελεί και δικό μας μέλημα, έστω κι αν η προτεραιότητα ανήκει κατ' αρχάς στην εθνική πρόνοια. Δεν μπορούμε απλά να ζητήσουμε την απομόνωσή τους!
<P>
Προφανώς, δεν είναι εφικτό να περιορισθεί σε ορισμένα μέρη του σώματος η προσβολή από τη ΣΕΒ, όπως συζητείτο πάντα μέχρι τώρα. Όπως γνωρίζετε, ανιχνεύθηκαν και στο αίμα ιοί της ΣΕΒ, ή prion, που το τεκμηριώνουν, έστω κι αν δεν έχει εξακριβωθεί ακόμα η καταλληλότητα αυτών των εξετάσεων. Αυτό σημαίνει πως η εξαγωγή των επονομαζόμενων επικίνδυνων ουσιών δεν παρέχει απόλυτη ασφάλεια, αποτελεί όμως σίγουρα ένα μέτρο προώθησής της, επειδή τότε θα έχουμε, βέβαια, μια φθίνουσα γραμμή στο σφάγιο όσον αφορά την προσβολή.
<P>
Θα αναφέρω δύο ακόμα θέματα, κύριε Επίτροπε, σχετικά με την Επιτροπή. Όπως γνωρίζετε και εσείς προσωπικά από την ανταλλαγή επιστολών που είχαμε με την Ομάδα, υποστηρίζαμε πάντα την άποψη ότι η άρση του εμπάργκο πρέπει να συνδεθεί με την καθιέρωση της εξέτασης. Διαθέτετε τρεις εξετάσεις, των οποίων έχει εξακριβωθεί η καταλληλότητα, χωρίς να τις χρησιμοποιείτε! Αυτό, κύριε Fischler, αποτελούσε ένα μέτρο ασφαλείας, αλλά και ψυχολογικό μέτρο. Θα μπορούσαμε να έχουμε αποφύγει αυτή την αγγλογαλλική σύγκρουση, στην οποία συμμετείχαν, ως γνωστόν, εν μέρει και οι Γερμανοί.
<P>
Το δεύτερο θέμα είναι το εξής: γνωρίζετε πως το Κοινοβούλιο σκόπευε να καθιερώσει το 1997 την επισήμανση για το βόειο κρέας Ι, ως μέτρο για την ασφάλεια και τη λήψη απόφασης από τους καταναλωτές. Η επισήμανση επρόκειτο να τεθεί σε ισχύ την 1.1.2000. Αντί να θεσπίσετε κανόνες εφαρμογής, μας προτείνετε τώρα μια τριετή αναβολή της επισήμανσης. Αυτό δεν αποτελεί μέτρο οικοδόμησης εμπιστοσύνης!
<P>
Τελειώνοντας, θα αναφερθώ στην υπηρεσία. Η εγκαθίδρυση μιας υπηρεσίας αποτελεί βήμα συνετό και ορθό. Μπορεί να ονομάζεται και υπηρεσία, ας μην οδηγηθούμε όμως και σε αυτή τη συζήτηση σε ολισθηρό δρόμο, νομίζοντας πως θα πρέπει να έχουμε μια ανεξάρτητη υπηρεσία, στην οποία το Ευρωπαϊκό Κοινοβούλιο δεν θα έχει πλέον πρόσβαση για τη διενέργεια ελέγχων. Θέλουμε τον έλεγχο, αφού διευθετήσαμε και το πρόβλημα της ΣΕΒ εδώ στο Ευρωπαϊκό Κοινοβούλιο!

<SPEAKER ID=19 NAME="Ainardi">
Κύριε Πρόεδρε, θα ήθελα εντούτοις να θυμίσω ότι αποφασίζοντας να μην άρει το εμπάργκο κατά του βρετανικού βοείου κρέατος, η Γαλλία στη συγκεκριμένη περίπτωση, δεν κάνει τίποτε άλλο παρά να εφαρμόζει τη Συνθήκη η οποία δίνει τη δυνατότητα σε κάθε κράτος να απαγορεύει ή να περιορίζει τις εισαγωγές του για λόγους προστασίας της υγείας και της ζωής των ανθρώπων και των ζώων. Προσωπικά, χαίρομαι που η αρχή προφύλαξης κατέχει πρωταρχική θέση στο ελεύθερο εμπόριο.
<P>
Οι δικαιολογίες που προέβαλε η Γαλλία για να πάρει την απόφασή της δεν αποτελούν ψεύτικες προφάσεις που αποσκοπούν στο να καλύψουν δε ξέρω και εγώ ποιον προστατευτισμό. Βασίζονται σε σοβαρά επιστημονικά επιχειρήματα που προέρχονται από την Afssa, μια εντελώς ανεξάρτητη επιστημονική οργάνωση. Οι μελέτες της δείχνουν ότι η επιδημία της ΣΕΒ είναι κάθε άλλο παρά ελεγχόμενη. Δεν πρόκειται, βέβαια, να επιδοθώ σε ένα πόλεμο αριθμών, αλλά υπάρχουν πολλοί αριθμοί που το αποδεικνύουν. Αλλωστε, ούτε η βρετανική Επιτροπή Εμπειρογνωμόνων αμφισβητεί αυτά τα στοιχεία τα οποία επανέλαβε και ο Διευθυντής Δημόσιας Υγείας στη Σκωτία, δηλώνοντας: "εξακολουθεί να με ευαισθητοποιεί το γεγονός ότι υπάρχει κίνδυνος για την ανθρώπινη υγεία στη χώρα αυτή" .
<P>
Πάρα πολλές περιπτώσεις ΣΕΒ παρουσιάζονται στα βοοειδή που γεννήθηκαν έπειτα από την απαγόρευση των αλεύρων ζωικής προέλευσης. Πώς μπορούμε να το εξηγήσουμε χωρίς να παραδεχτούμε ότι το πρόγραμμα εξάλειψης, το οποίο εφαρμόστηκε στη Μεγάλη Βρετανία, δεν έχει ακόμα τελειοποιηθεί πλήρως; Επιπλέον, δε μπορούμε να εγγυηθούμε τον εντοπισμό των άρρωστων ζώων. Τίποτα δεν μας επιτρέπει να διαβεβαιώσουμε ότι μόνο τα ζώα που έχουν γεννηθεί μετά την 1η Αυγούστου του 1996, ηλικίας από 6 έως 30 μηνών, έχουν βγει στην αγορά.
<P>
Κατά τα άλλα, η Γαλλία δεν είναι η μόνη χώρα που λαμβάνει αυτή τη στάση. Η Γερμανία, χωρίς να έχει αποφασίσει ρητώς την άρση του εμπάργκο, δεν το εφαρμόζει και με ιδιαίτερο ζήλο: μόλις πριν από λίγο, η Υπουργός Υγείας ανακοίνωσε ότι η άρση του εμπάργκο δεν πρόκειται να πραγματοποιηθεί πριν από τα Χριστούγεννα. Μου φαίνεται ότι η απόφαση της Ευρωπαϊκής Επιτροπής να άρει το εμπάργκο είναι περισσότερο πολιτικής παρά επιστημονικής φύσεως, όπως το αποδεικνύουν οι διαφορές που παρατηρούνται στον τρόπο ανάλυσης και στις απόψεις στα πλαίσια της ευρωπαϊκής επιστημονικής επιτροπής.
<P>
Η προηγούμενη εμπειρία με τις δυσλειτουργίες και τις αδυναμίες της Ευρωπαϊκής Επιτροπής σε αυτήν την υπόθεση της ΣΕΒ δεν μου επιτρέπουν να έχω τυφλή εμπιστοσύνη στις αποφάσεις της, και αυτό είναι το λιγότερο που μπορώ να πω.
<P>
Κατά συνέπεια, λοιπόν, μπροστά στην εκστρατεία που έχει ξεκινήσει ο βρετανικός Τύπος, δεν πιστεύω ότι πρέπει να υποδαυλίζουμε τη φωτιά όπως πράττουν ορισμένοι συνάδελφοι. Θεωρώ ότι πρέπει παραμείνουμε λογικοί και να συμβάλλουμε στο να επικρατήσει και πάλι η ηρεμία, φροντίζοντας για την εξασφάλιση της καλύτερης προστασίας της υγείας των συμπολιτών μας, περιορίζοντας τους κινδύνους στο μέγιστο. Το ζήτημα της διατροφικής ασφάλειας αποτελεί πλέον μία πρόκληση για τις κοινωνίες μας, θα έλεγα μάλιστα και απαίτηση των συμπολιτών μας. Αυτός είναι ο λόγος για τον οποίο πιστεύω ότι πρέπει να προβούμε σε πιο ενδελεχείς επιστημονικές μελέτες στα πλαίσια της επιστημονικής επιτροπής, λαμβάνοντας υπόψη όλα τα πιο πρόσφατα δεδομένα σε αναμονή των τεστ ανίχνευσης τα οποία θα μπορούσαν να εφαρμοστούν σε ζωντανά ζώα και ενισχύοντας τους ελέγχους σε όλα τα επίπεδα.
<P>
Μόνο υπό αυτές τις συνθήκες θα μπορέσει η Γαλλία να άρει το εμπάργκο, με κάθε ασφάλεια.

<SPEAKER ID=20 NAME="Souchet">
Κύριε Πρόεδρε, κανένας δεν αμφισβητεί ότι η Μεγάλη Βρετανία παραμένει η σταθερή εστία από την οποία μεταδίδεται μια επιδημία που μαστίζει τα μισά από τα κοπάδια των βοοειδών της. Ο αριθμός περιπτώσεων τρελής αγελάδας πρόκειται να ξεπεράσει τις 3000 μέσα στο 1999, παρά τα μέτρα που ελήφθησαν μετά την επιβολή του εμπάργκο το 1996. Αυτή η παράταση της ενδημίας θέτει ένα απειλητικό ζήτημα, μήπως δηλαδή υπάρχουν και άλλοι τρόποι μετάδοσης της ασθένειας πέραν αυτών που έχουμε ανακαλύψει έως τώρα: τη διατροφή με ζωικά άλευρα και τη μετάδοση από τη μητέρα στο παιδί.
<P>
Μπροστά σε αυτά τα βασικά ερωτήματα και, όπως συνέβη και στην περίπτωση των ΓΤΟ, θα έπρεπε, συνεπώς, να επιβληθεί η μέγιστη σύνεση, και αυτό αφού μάλιστα πρόκειται να έχουμε πολύ σύντομα στη διάθεσή μας ένα αποτελεσματικό επιστημονικό μέσο, τα τεστ ΣΕΒ, τα οποία θα μας επιτρέπουν να κρίνουμε την κατάσταση της υγείας του συνόλου των κοπαδιών. Η επιστημονική τους επικύρωση αναμένεται από στιγμή σε στιγμή. Γιατί λοιπόν βιαζόμαστε τόσο πολύ να επιβάλλουμε, τώρα, την άρση του εμπάργκο, όταν η Μεγάλη Βρετανία δεν έχει βόειο κρέας να εξάγει και τα τεστ αυτά είναι έτοιμα να επικυρωθούν;
<P>
Η στάση της γαλλικής κυβέρνησης δεν είναι παρόλα αυτά συνεπής. Εάν, αντί να απέχει από το Συμβούλιο, είχε, όπως η Γερμανία, ψηφίσει υπέρ της διατήρησης του εμπάργκο ελλείψει των απαραίτητων στοιχείων για τον εντοπισμό, το εμπάργκο θα ίσχυε, οι καταναλωτές θα αισθανόντουσαν ασφαλείς, τα τεστ θα ετοιμάζονταν να μας διαφωτίσουν, το σοβινιστικό ξέσπασμα που είδε το φως στην αντίπερα όχθη της Μάγχης θα είχε αποφευχθεί προς τιμήν του μεγάλου βρετανικού λαού και οι συντηρητικοί φίλοι μας δε θα αναγκάζονταν να απαρνηθούν την αρχή της κυριαρχίας στην οποία δίκαια είναι προσκολλημένοι.
<P>
Πέραν τούτου, ζητήματα τόσο αποφασιστικά για την ανθρώπινη υγεία όσο αυτά που σχετίζονται με την ΣΕΒ θα μπορούσαν, όπως είναι πολύ φυσικό, να συναντήσουν τη σύμφωνη γνώμη της πλειοψηφίας. Στο ζήτημα αυτό διακυβεύεται ολόκληρη η υγειονομική και διατροφική προστασία των πληθυσμών μας. Κατά βάθος, πράγματι, η κρίση προκύπτει από εμπόδια που έθεσε τόσο η Ευρωπαϊκή Ένωση όσο και η ΠΟΕ κατά την εφαρμογή της αρχής προφύλαξης και ο μόνος τρόπος για να μπορέσουμε να την εφαρμόσουμε με ικανοποιητικό τρόπο είναι να επανέλθουμε σε μια πραγματική επικουρικότητα, και όχι να την ανατρέψουμε, όπως κάναμε εν ονόματι των ιδεολογιών που υποστηρίζουν τις ελεύθερες συναλλαγές και τα ομοσπονδιακά συστήματα.
<P>
Σε θέματα διατροφικής ασφάλειας, λόγω του ότι η Ευρωπαϊκή Ένωση είναι αυτή που είναι, γνωρίζουμε καλά ότι σήμερα δε μπορούμε να περιμένουμε παρά το ελάχιστο επίπεδο προστασίας και μάλλον μια αφαιρούμενη παρά μια προστιθέμενη αξία. Η επικουρικότητα επιβάλλει συνεπώς την επείγουσα ανάγκη να παραδεχτούμε ότι τα κράτη έχουν το δικαίωμα να παρεκκλίνουν από κάθε μέτρο εναρμόνισης όταν επιθυμούν να υιοθετήσουν προστατευτικότερους κανόνες τόσο σε θέματα δημόσιας υγείας, όσο και σε θέματα περιβάλλοντος. Αυτό ακριβώς είναι ένα σημαντικό σημείο που πρέπει να συμπεριληφθεί επειγόντως στην ατζέντα της επόμενης ΔΚΔ και, ως εκ τούτου, αποτελεί ένα σημείο σχετικά με το οποίο πρέπει οπωσδήποτε να γίνει επαναδιαπραγμάτευση στο πλαίσιο της ΠΟΕ, γιατί διαφορετικά κάθε εφαρμογή της επικουρικότητας σε ευρωπαϊκό επίπεδο θα κινδύνευε να καταστρατηγηθεί.
<P>
Στο Μαρακές, η Επιτροπή μας έκανε να απαρνηθούμε την ελευθερία μας σε θέματα υγειονομικής προστασίας. Το βάρος της επαρκούς επιστημονικής απόδειξης που βαρύνει το φορέα που ενδιαφέρεται για την προστασία της υγείας του πληθυσμού του, είτε περιορίζει είτε εμποδίζει την πρακτική εφαρμογή της αρχής προφύλαξης. Αυτές οι διατάξεις πρέπει οπωσδήποτε να αναθεωρηθούν εάν η παρούσα κρίση μας ανάγκαζε να στραφούμε με αποφασιστικότητα προς αυτές τις δύο κατευθύνσεις οι οποίες συνδέονται μεταξύ τους. Δεν μπορούμε, όπως κάνουμε τώρα, να ζητάμε να ληφθεί υπόψη στο Seattle η αρχή προφύλαξης σε επίπεδο ΠΟΕ και να αρνούμαστε κάτι τέτοιο στα κράτη μέλη. Ίσως τότε, κύριε Πρόεδρε, και κύριε Επίτροπε, αυτή η κρίση, να αποβεί χρήσιμη.

<SPEAKER ID=21 LANGUAGE="EN" NAME="Farage">
Kυρία Πρόεδρε, επιτρέψτε μου να δηλώσω εξαρχής ότι τα μέλη του βρετανικού Κόμματος της Ανεξαρτησίας, της δικής μου παράταξης δηλαδή - τα μέλη της οποίας πολύ συχνά υποτιμητικά αποκαλούνται "little englanders" - αποδοκιμάζουν κάθετα τις εξάρσεις των μικροεθνικισμών στο ΗΒ και τη Γαλλία πάνω στο ζήτημα των βοοειδών.
<P>
Ωστόσο, θεωρώ ειρωνεία το γεγονός ότι τα θεσμικά όργανα της ΕΕ - από τα οποία ξεκίνησε η απαγόρευση των βρετανικών εξαγωγών βοείου κρέατος το 1996 - και τα οποία έχουν θεσπιστεί για να προωθούν την ενότητα και τη συνεργασία των ευρωπαϊκών εθνών, έχουν δημιουργήσει με τις ίδιες τους τις ενέργειες μια πολιτική κατάσταση η οποία οδήγησε με μεγάλη ακρίβεια στη δυσαρμονία στην οποία έχουμε περιέλθει.
<P>
Η ομάδα μου, η οποία με το σαφές εκλογικό της μανιφέστο μέσα από το οποίο ζητά την αποχώρηση της Βρετανίας από την ΕΕ, επισημαίνει ότι εάν η Επιτροπή δεν είχε από την αρχή αναμιχθεί - από το 1996 δηλαδή - τα κράτη θα ήταν από μόνα τους σε θέση να αποφασίσουν για το αν θα αγόραζαν ή όχι βρετανικά βοοειδή.
<P>
Εκείνη την εποχή, ένας αριθμός κρατών, ιδιαίτερα μάλιστα της Νότιας Αφρικής και η Μποτσουάνα, είχαν δείξει προθυμία να συνεχίσουν την αγορά βρετανικών προϊόντων. Εάν δεν είχε επιβληθεί η απαγόρευση των εξαγωγών από την ΕΕ, η Βρετανία θα είχε τη δυνατότητα να εκμεταλλευθεί εναλλακτικές αγορές κι έτσι δεν θα είχε προκύψει τούτη η κρίση.
<P>
Αυτή τη στιγμή έχουμε ενώπιόν μας το κλασικό παράδειγμα ότι η συμμετοχή στην ΕΕ είναι επιζήμια για το βρετανικό εμπόριο. Επιβεβαιώνει την πεποίθησή μου ότι είναι πλέον καιρός η ίδια μου η χώρα να διαπιστώσει ότι τα συμφέροντά μας εξυπηρετούνται καλύτερα εάν δεν συμμετέχουμε στο κλαμπ αυτό.
<P>
Η μεγαλύτερη μερίδα του λαού στο ΗΒ πίστευε ότι αποτελούσαμε ζώνη ελευθέρων συναλλαγών, όμως η κρίση την οποία διερχόμαστε αποδεικνύει ότι κάθε άλλο παρά τέτοια είναι. Μολονότι το ΗΒ τηρούσε κατά γράμμα την κοινοτική νομοθεσία, άλλες χώρες δεν την σέβονται καν. Το παιχνίδι του ίσου προς ίσον κατ' ευφημισμόν ισχύει στην περίπτωσή μας.
<P>
Κλείνοντας, αν και εύχομαι στον Επίτροπο κάθε επιτυχία στο έργο του, φοβάμαι ότι κάθε προσπάθειά του δεν θα είναι αρκετή. Εγώ ο ίδιος θα πιέσω την κυβέρνησή μας να αποχωρήσει από τον όμιλο και να πάρει και πάλι τη θέση της στον παγκόσμιο εμπορικό στίβο.

<SPEAKER ID=22 NAME="Martinez">
Κύριε Πρόεδρε, κατανοώ τους φίλους μας τους Βρετανούς, όπως κατανοώ και τους φίλους μας τους Πορτογάλους, που ανησυχούν εξίσου, όπως επίσης και τους φίλους μας τους Βέλγους στην υπόθεση της διοξίνης και ακόμα περισσότερο τους Γάλλους στην υπόθεση των ιλύων που προέρχονται από βιολογικό καθαρισμό.
<P>
Δεν πρόκειται όμως για το ίδιο πράγμα. Η άτυπη μορφή της Creutzfeld-Jacob είναι μια τρομακτική ασθένεια που πλήττει αγόρια ή νέες γυναίκες είκοσι περίπου ετών. Αρχίζουν χάνοντας την κινητική τους ικανότητα, τη δυνατότητα να βαδίζουν, μένουν καρφωμένοι σε μια πολυθρόνα, χάνουν το μυϊκό τους όγκο, αναπνέουν όλο και πιο δύσκολα, βλέπουν τον εαυτό τους να πεθαίνει, και καταλήγουν μέσα σε έξι μήνες. Σίγουρα, οι φίλοι μας οι Βρετανοί έχουν πάρει τις προφυλάξεις τους σχετικά με τον εντοπισμό των ασθενών ζώων, εισήγαγαν ένα διαβατήριο για τα βοοειδή, τα άλευρα καταργήθηκαν από το 1990, οι συνθήκες σφαγής άλλαξαν, τα γάγγλια, ο νωτιαίος μυελός, οι λεμφικοί ιστοί αφαιρέθηκαν, και μόνο τα βοοειδή κάτω από τριάντα μηνών εξάγονται. Φρόντισαν ώστε να περιορίζουν τις συνέπειες του τρομακτικού λάθους που διέπραξαν οι αδελφοί Demulder, στην Κομητεία του Yorkshire, που ήταν η αρχή της επιδημίας. Εξακολουθεί να παραμένει το γεγονός ότι οι συνθήκες σφαγής με ένα ειδικό πιστόλι προκαλούν τη μετάδοση εγκεφαλικών ή λεμφικών μορίων στην σφαγίτιδα φλέβα, τα οποία καταλαμβάνουν τη μυϊκή μάζα. Εξακολουθεί να παραμένει το γεγονός ότι καταγράφονται ακόμα 3000 περιπτώσεις κάθε χρόνο, στη Μεγάλη Βρετανία, ότι υπάρχουν 40 κρούσματα Creutzfeld-Jacob, κάτι που αποτελεί το κατώτατο φυσιολογικό όριο. Εξακολουθεί να παραμένει το γεγονός ότι υπάρχουν 650 περιπτώσεις ΣΕΒ ανά ένα εκατομμύριο βοοειδή. Λέγεται όμως, ότι τα βοοειδή που εξάγονται είναι τέλεια. Σίγουρα, η ασθένεια όμως βρίσκεται σε κατάσταση επώασης για 15 ή 20 χρόνια. Δεν υπάρχουν κλινικές ενδείξεις κατά την εξαγωγή, αλλά τόσο το βοοειδές όσο και ο Βρετανός που το έφαγε, μπορεί να βρίσκεται στη διαδικασία επώασης! Είναι άλλωστε αλήθεια ότι οι πρώτες εφαρμογές του τεστ ανίχνευσης δείχνουν ότι τα κλινικά τέλεια βοοειδή στην πραγματικότητα έχουν ήδη προσβληθεί. Καταλαβαίνετε ότι υπάρχει κάποια αμφιβολία. Πιστεύαμε ότι η ασθένεια μεταδιδόταν από τα άλευρα. Τα άλευρα καταργήθηκαν αλλά η ασθένεια παραμένει. Πιστεύαμε ότι μεταδιδόταν από τη μητέρα στο μοσχαράκι, ενώ υπάρχει πιθανόν και τρίτος τρόπος μετάδοσης, όπως συμβαίνει ίσως και στην περίπτωση της τρομώδους νόσου στα πρόβατα, από το έδαφος και από τις ζωοτροφές. Υπάρχουν καταραμένα λιβάδια από τα οποία αποσύρουμε ένα κοπάδι και όταν, δύο χρόνια μετά, εγκαθιστούμε εκ νέου ένα άλλο, κολλάει και αυτό την ασθένεια. Το ίδιο πιθανώς να συμβαίνει και για την ασθένεια Creutzfeld-Jacob. Καταλαβαίνουμε λοιπόν γιατί η Γαλλική Υπηρεσία Υγειονομικής Ασφάλειας των τροφίμων εξέδωσε μια αρνητική γνωμοδότηση. Μας λένε ότι εάν η Υπηρεσία ήταν ευρωπαϊκή, τα πράγματα θα ήταν διαφορετικά. Ώστε έτσι, λοιπόν; Από τη μια η βιολογία της Γαλλίας και από την άλλη η βιολογία των Βρυξελλών. Αναβιώνουμε τον Lyssenko ο οποίος, στην Σοβιετική Ένωση, μας εξηγούσε ότι υπάρχει η βιολογία των προλετάριων και η βιολογία των καπιταλιστών. Ε, λοιπόν όχι! Οι νόμοι της βιολογίας ισχύουν για όλον τον κόσμο. Οι καθηγητές Dormond και Jeanne Bruger Picou συγκαταλέγονται μεταξύ των πιο μεγάλων σοφών, όπως και ο καθηγητής Dirringer στη Γερμανία, ή όπως ένας από τους υπευθύνους στη Σκωτία ο οποίος, άλλωστε, έχει και αυτός τις αμφιβολίες του.
<P>
Μου λένε ότι το εμπάργκο έχει αρθεί, αλλά η Γαλλία και έπειτα η Γερμανία αντιστέκονται. Σας θυμίζω, αγαπητοί μου συνάδελφοι, ότι στις αρχές του 1996, όταν πέντε γερμανικά ομόσπονδα κρατίδια αρνήθηκαν τα βρετανικά κρέατα, η Ευρωπαϊκή Επιτροπή κινήθηκε δικαστικά εναντίον αυτών των κρατιδίων τα οποία ήθελαν να προστατεύσουν τον πληθυσμό τους. Έπειτα, λίγες εβδομάδες αργότερα, η Ευρωπαϊκή Επιτροπή επέβαλε το εμπάργκο και αναγνώριζε ότι τα συγκεκριμένα κρατίδια είχαν δίκιο. Αλλά η Ευρωπαϊκή Επιτροπή είχε, όπως είναι προφανές, υποκύψει σε μια πολιτική βιολογία. Όλοι μας, αγαπητοί μου συνάδελφοι, συμφωνούμε ότι πρέπει να αντιταχθούμε στα κρέατα με αμερικανικές ορμόνες και στη χρήση της σωματοτροπίνης, μιας ορμόνης γαλακτισμού, για την οποία δεν υπάρχει καμία επιστημονική απόδειξη ότι αποτελεί κίνδυνο. Η σωματοτροπίνη προκαλεί μια μαστίτιδα στις αγελάδες, αλλά εάν ένας συνάδελφος εδώ έκανε ένεση σωμοτοτροπίνης, θα φούσκωνε ίσως λίγο το στήθος του αλλά δε θα πέθαινε. Πώς μπορούμε να αρνούμαστε τα κρέατα με αμερικανικές ορμόνες και τη σωμοτοτροπίνη, όταν ο κίνδυνος δεν έχει αποδειχθεί σαφώς, και να δεχόμαστε τα βρετανικά κρέατα, όταν στην περίπτωση αυτή ο κίνδυνος είναι σοβαρός. Πώς μπορούμε, στην ΠΟΕ, να υπερασπιζόμαστε την Ευρώπη και την αρχή προφύλαξης, και να αρνούμαστε να εφαρμόσουμε την αρχή προφύλαξης στην υπόθεση των βρετανικών αγελάδων; Αγαπητοί μου συνάδελφοι, υπάρχει μια ιεραρχία στους κανόνες, και μέσα στην ιεραρχία των κανόνων, την πρώτη θέση κατέχει ο κανόνας της υγιεινής και έπειτα ο κανόνας του διεθνούς εμπορίου. Εξάλλου, οι φίλοι μας οι βρετανοί τιμωρήθηκαν εκεί όπου έσφαλαν. Υπάρχει ένας Βρετανός, με το όνομα Ricardo, ο οποίος μας είχε εξηγήσει τους νόμους του διεθνούς εμπορίου και των συγκριτικών πλεονεκτημάτων. Είχε εξηγήσει στους Πορτογάλους ότι δεν έπρεπε να φτιάχνουν τσόχα αλλά κρασί, γιατί οι Αγγλοι έφτιαχναν καλύτερα την τσόχα. Ναι λοιπόν, αγαπητοί μου Βρετανοί, πρέπει να αντιληφθείτε ότι οι άλλοι παράγουν καλύτερα βοοειδή από εσάς και ίσως θα έπρεπε να σταματήσετε να παράγετε βοοειδή. Όπως και να έχει, τιμωρηθήκατε εκεί όπου είχατε σφάλει, λόγω υπερβολικής προσκόλλησης στις ελεύθερες συναλλαγές, λόγω άκρατου φιλελευθερισμού, γιατί αυτό ήταν η βασική αιτία αυτής της πανδημίας και αυτής της ζωονόσου. Δεν μπορούμε να διακινδυνεύσουμε να πεθάνουν νέοι είκοσι ετών για να παραμείνει ανθηρό το διεθνές εμπόριο.

<SPEAKER ID=23 NAME="Daul">
Κύριε Πρόεδρε, είναι δύσκολο να μιλήσει κανείς καλύτερα από τον κ. Martinez, ο οποίος προηγήθηκε.
<P>
Η βιαιότητα της αντίδρασης των Ευρωπαίων στην αντίπερα όχθη της Μάγχης μπροστά στα μέτρα που έλαβαν οι γαλλικές δημόσιες αρχές, που απηχούν τις αποφάσεις της Υπηρεσίας για την οποία μιλήσαμε ήδη σήμερα το πρωί, μοιάζει να είναι δυσανάλογη. Πρέπει να παραδεχτούμε ότι ένα εμπάργκο τρεισήμισι ετών είναι εξαιρετικά βαρύ, και αυτό το οποίο μπορεί λανθασμένα να θεωρηθεί ως κακή θέληση μπορεί να αποτελέσει τη σταγόνα που θα κάνει το ποτήρι να ξεχειλίσει.
<P>
Γνωρίζω ότι οι κτηνοτρόφοι αντιμετωπίζουν τρομακτικά προβλήματα και τους δέχτηκα και εγώ, την Τρίτη, στο γραφείο μου. Αυτή τη στιγμή, στις υγειονομικές ανησυχίες των Γάλλων, οι Βρετανοί προσπαθούν να αντιτάξουν τις υγειονομικές ανησυχίες σχετικά με τα κρέατα που προέρχονται από ζώα που τρέφονται με απαγορευμένες ουσίες.
<P>
Θα ήθελα να κάνω ωστόσο κάποιες διευκρινίσεις. Η πρώτη διευκρίνιση αφορά τον πόλεμο του βοείου κρέατος: τα βοοειδή, από το 1990, δεν καταναλώνουν πλέον κρεατάλευρα και ως εκ τούτου δεν εντάσσονται σε αυτήν την προβληματική. Δεύτερη διευκρίνιση: είναι αναμφισβήτητο ότι όλες οι πρακτικές οι οποίες έχουν καταγγελθεί πρέπει να οδηγηθούν ενώπιον της δικαιοσύνης και να καταδικαστούν αυστηρά. Τρίτη διευκρίνιση: η Γαλλία είναι η μόνη ευρωπαϊκή χώρα, μαζί με το Βέλγιο, στην οποία η Επιτροπή έστειλε μια αποστολή επιθεωρητών. Μήπως αυτό σημαίνει ότι οι Βρετανοί δεν διαπράττουν καμία παράβαση, όταν γνωρίζουμε παρόλα αυτά ότι οι εξαγωγείς δεν δίστασαν να εξάγουν τα μολυσμένα άλευρα που είχαν απαγορευτεί στη χώρα τους, το 1988; Εξακολουθούσαν να τα εξάγουν έως το 1990, ημερομηνία επιβολής του ευρωπαϊκού εμπάργκο σε αυτά τα προϊόντα, τόσο στις χώρες της Κοινότητας όσο και σε άλλες χώρες, και μάλιστα για πολύ περισσότερο καιρό.
<P>
Θα ήθελα να προσθέσω ότι και στη Γαλλία ελήφθησαν μέτρα, αφού όταν υπάρχει ένα άρρωστο ζώο στο κοπάδι, το σύνολο της αγέλης θανατώνεται. Είχαμε 22 περιπτώσεις συγκριτικά με τις πολλές χιλιάδες που παρατηρήθηκαν στο Ηνωμένο Βασίλειο. Πρέπει να πούμε, και εδώ επίσης, ότι οι γάλλοι καταναλωτές δεν αισθάνονται πλέον και πολύ ήσυχοι.
<P>
Αφού η Βόρειος Ιρλανδία έχει ανοίξει τα σύνορά της και η διαμετακόμιση μέσω Γαλλίας επιτρέπεται, το εμπόριο μπορεί παρόλα αυτά να συνεχιστεί με το σύνολο των ευρωπαϊκών χωρών, εκτός από τη Γαλλία. Προς πληροφόρησή μου, θα ζητούσα εδώ, από την Ευρωπαϊκή Επιτροπή, κάποια τεχνικά στοιχεία. Ποιες είναι οι ευρωπαϊκές χώρες που αγοράζουν αυτή τη στιγμή βρετανικό κρέας και σε ποια ποσότητα; Πιστεύω ότι και αυτό ακόμα θα διαφωτίσει την υπόθεση. Είναι προφανές ότι δεν υπάρχει για τους γάλλους καταναλωτές μια γενική πρόληψη a priori κατά του βρετανικού κρέατος: αρκεί να σκεφτούμε πόσο μεγάλη είναι η εισροή βοείου κρέατος για να πειστούμε σχετικά με αυτό. Οι παραγωγοί και οι καταναλωτές πρέπει να γνωρίζουν ότι η παρούσα διαμάχη είναι καταρχήν μια διαμάχη μεταξύ επιστημονικών εμπειρογνωμόνων, οι οποίοι πρέπει να μπορούν να εκφράζονται ελεύθερα. Παραγωγοί και καταναλωτές πρέπει επίσης να γνωρίζουν ότι τα επιστημονικά δεδομένα εξελίσσονται με βάση την πορεία των ανακαλύψεων.
<P>
Εύχομαι, για το καλό όλων, τα τεστ ανίχνευσης να εφαρμοστούν γρήγορα. Έπειτα από την επιστημονική διαμάχη, καθένας στο επίπεδό του, θα πρέπει να αναλάβει τις ευθύνες του. Είναι, πράγματι, απαραίτητο οι ευρωπαίοι καταναλωτές να βρίσκουν στα πιάτα τους ένα υγιεινό κρέας. Θα ήθελα να πω, κλείνοντας, ότι χαίρομαι που βλέπω ότι, σε αυτή την κρίση, οι κυβερνήσεις και οι αντίστοιχες επαγγελματικές οργανώσεις θέλησαν τελικά να επαναφέρουν την απαραίτητη ηρεμία ώστε να προχωρήσει ένας διάλογος ο οποίος, προφανώς, δε θα τελειώσει σήμερα, και ζητώ απλά από το Βρετανό υπουργό να λάβει τα ίδια μέτρα που έλαβε και ο Γάλλος υπουργός.

<SPEAKER ID=24 NAME="Roure">
Κύριε Πρόεδρε, κύριε Επίτροπε, αγαπητοί μου συνάδελφοι, η εγγύηση της ασφάλειας και της ποιότητας των τροφίμων μας είναι για όλους μας μια επιταγή.
<P>
Για το λόγο αυτό, η γαλλική κυβέρνηση δημιούργησε τη Γαλλική Υπηρεσία Υγειονομικής Ασφάλειας των τροφίμων για μια καλύτερη επιστημονική αξιολόγηση των διατροφικών κινδύνων. Κρίθηκε πράγματι απαραίτητο να αποκτήσει η Γαλλία ένα όργανο που θα της επέτρεπε να λάβει αποφάσεις πάνω σε αυστηρές και εντελώς ανεξάρτητες από την κρατική εξουσία, επιστημονικές βάσεις.
<P>
Και τι δεν θα λέγαμε εάν η κυβέρνηση δεν είχε ακολουθήσει τη γνώμη των επιστημόνων στην περίπτωση που τα συμπεράσματά τους ήταν αρνητικά! Είναι ιδιαίτερα προφανές ότι δεν πρέπει, παρόλα αυτά, να παρασυρθούμε από την ψύχωση. Και δεν τίθεται επίσης θέμα στιγματισμού των βρετανών γεωργών οι οποίοι έχουν υποφέρει πολύ και έχουν κάνει αφάνταστες προσπάθειες. Δεν μπορούμε να αγνοήσουμε την απελπισία τους.
<P>
Από τη μια πλευρά, κανένας δε θα βγει σώος και αβλαβής από έναν εμπορικό πόλεμο και κυρίως η Ευρωπαϊκή Ένωση. Ας μη δώσουμε σε κανένα το ραβδί για να μας δείρει και ας μην ξαναμπούμε στο παιχνίδι των αντι-ευρωπαίων οι οποίοι εκμεταλλεύονται με επαίσχυντο τρόπο την κατάσταση. Είναι αυτοί που δεν αγαπούν την Ευρώπη, αυτοί που, χωρίς καμία ντροπή, βρίσκουν προφάσεις για να ξεσηκώσουν τον πληθυσμό κατά της Ευρώπης. Είναι πάρα πολύ εύκολο να χρησιμοποιήσει κανείς την κοινωνική αναταραχή, αλλά ας μην ξεχνάμε ότι εάν μπορούμε να έχουμε μια ελεύθερη αγορά και εάν μπορούμε ακριβώς να ανταλλάσσουμε τα προϊόντα μας, είναι πράγματι χάρη στην Ευρώπη.
<P>
Εάν δεν υπήρχε η Ευρωπαϊκή Ένωση, σήμερα, μπροστά σε ένα πρόβλημα, τα σύνορά μας θα έκλειναν, τελεία και παύλα! Δεν θα βρισκόμαστε εδώ σήμερα να συζητάμε!
<P>
Η Διευθύνουσα Ευρωπαϊκή Επιστημονική Επιτροπή πρέπει να γνωμοδοτήσει σχετικά με την ορθότητα των γαλλικών επιχειρημάτων διότι τη Δευτέρα, η ad hoc ομάδα, η οποία περιλαμβάνει τους Ευρωπαίους ειδικούς των ασθενειών που προέρχονται από μη συμβατούς μεταδόσιμους οργανισμούς, δε μπόρεσε να καταλήξει σε ένα ομόφωνο συμπέρασμα και μεταβίβασε στην ευρωπαϊκή επιστημονική επιτροπή, τα αποτελέσματα των εργασιών της. Αυτή η επιτροπή πρέπει συνεπώς να αποφασίσει και περιμένουμε όλοι, φυσικά, τη γνώμη της Επιτροπής η οποία θα πρέπει να αναλάβει τις ευθύνες της. Θα τις αναλάβει, χωρίς αυτό να είναι εις βάρος ενός υψηλού επιπέδου προστασίας, κάτι για το οποίο είμαστε πεπεισμένοι. Οι γνώμες των επιστημόνων είναι αυτές που προκάλεσαν την κρίση και είναι οι ίδιοι αυτοί επιστήμονες που θα μας βγάλουν από την κρίση.
<P>
Έχουμε τώρα τη δυνατότητα να χρησιμοποιήσουμε ένα τεστ που μας επιτρέπει να ανιχνεύσουμε τα ζώα στα οποία επωάζει η ασθένεια. Θα χρειαστεί να δούμε εάν αυτό είναι δυνατό να τεθεί γρήγορα σε εφαρμογή, διότι εάν ο μηδενικός κίνδυνος, σε υγειονομικά ζητήματα δεν υπάρχει, είναι καθήκον μας να κάνουμε τα πάντα, ώστε οι συμπολίτες μας να βεβαιωθούν ότι έχει γίνει ότι είναι δυνατόν για την αποφυγή των σφαλμάτων, και κυρίως των διατροφικών σφαλμάτων. Η Επιτροπή μπορεί να μας προτείνει συμπληρωματικά μέτρα που θα μας επέτρεπαν να είμαστε απολύτως ήσυχοι.
<P>
Θα ήθελα να προσθέσω ότι είναι προφανές ότι καθένας πρέπει να φροντίζει για τον εαυτό του, και η Γαλλία μεταξύ των άλλων. Όλοι αυτοί που οδήγησαν τις χώρες μας σε μια τρελή γεωργία πρέπει να καταδικαστούν αυστηρά. Βλέπουμε καλά σήμερα ότι ο αγώνας για το κέρδος οδηγεί σε φρικαλεότητες και σε τρομερά παράδοξα. Ενώ οι παραγωγοί δε δίστασαν να κάνουν τα μηρυκαστικά σαρκοφάγα, η πείνα εξακολουθεί να μαστίζει τον κόσμο.
<P>
Οι επιστήμονες δίνουν τη γνώμη τους, οι πολιτικοί κάνουν τις επιλογές τους, και αυτές οι επιλογές δεν είναι πάντα εύκολο να γίνουν. Το πρόβλημα είναι να ξέρουμε καλά έως πού είναι λογικό να ριψοκινδυνεύσουμε όταν υπάρχει κίνδυνος. Για αυτό ακριβώς αναπτύσσεται η αρχή προφύλαξης.
<P>
Αγαπητοί μου συνάδελφοι, μόνον όλοι μαζί θα μπορέσουμε να βγούμε από την κρίση και θα βγούμε με το κεφάλι ψηλά, διότι δε μπορούμε να αμαυρώσουμε την αξιοπιστία μας. Όλοι οι καταναλωτές θέλουν να γνωρίζουν τι έχουν στο πιάτο τους και θέλουν να είναι σίγουροι ότι μπορούν να μας έχουν εμπιστοσύνη.

<SPEAKER ID=25 NAME="Pesδlδ">
Αξιότιμε κύριε Πρόεδρε, αξιότιμε κύριε Επίτροπε, η συγκεκριμένη συζήτηση και κατάσταση συμπίπτει με τη χειρότερη δυνατή στιγμή για την ΕΕ και είναι ιδιαίτερα ζημιογόνα. Σκεφτείτε αγαπητοί συνάδελφοι, ότι στις διαπραγματεύσεις του Παγκόσμιου Οργανισμού Εμπορίου, στο Seattle, θα πρέπει και πρόκειται να υπερασπιστούμε το ευρωπαϊκό πρότυπο για τη γεωργία.
<P>
Έχουμε λάβει την απόφαση ότι δεν απαγορεύονται οι εισαγωγές του βρετανικού βοείου κρέατος , και ωστόσο μέσα στην ΕΕ, την ΕΕ η οποία θα έπρεπε να αντιπροσωπεύει έναν χώρο ελεύθερης οικονομίας στην καλύτερη μορφή του, καταλήγουμε στην απόφαση ότι εντούτοις απαγορεύονται οι εισαγωγές. Εντελώς αδιανόητη κατάσταση! Οι Αγγλοι έχουν ήδη αναγκασθεί να υπομείνουν τις ζημίες από την ασθένεια της σπογγώδους εγκεφαλοπάθειας των βοοειδών αρκετά πλέον. Έχουν κάνει τα πάντα στα όρια των δυνατοτήτων τους, προκειμένου να τεθεί το πρόβλημα εκτός ημερήσιας διάταξης και να διευθετηθεί το θέμα. Αυτό είναι εξαιρετικά θετικό στοιχείο. Φαίνεται πράγματι αδιανόητο, ότι λαμβάνουμε από κοινού την απόφαση για να απελευθερωθούν οι εξαγωγές του βρετανικού βοείου κρέατος, και ωστόσο αποφασίζουμε όσον αφορά εμάς τους ίδιους, ότι οι εισαγωγές του δεν είναι απελευθερωμένες.
<P>
Σκεφθείτε το μέλλον, όταν θα συζητάμε για την διεύρυνση της ΕΕ. Σκεφτείτε επί παραδείγματι την Πολωνία: εάν φέρουμε τη γεωργία της σύντομα στο ίδιο επίπεδο με αυτό που κατά μέσο όρο επικρατεί στην ΕΕ, τότε αυτή όντως θα μπορεί σχεδόν μόνη της να τρέφει όλη την ΕΕ. Για τον λόγο αυτό θα πρέπει στις διαπραγματεύσεις του Παγκόσμιου Οργανισμού Εμπορίου να υπερασπίσουμε το ευρωπαϊκό πρότυπο για τη γεωργία, προκειμένου να μπορέσουμε να εξασφαλίσουμε στο μέλλον τις εξαγωγές, διότι κατά τα επόμενα χρόνια και τις επόμενες δεκαετίες δεν θα βρίσκουμε λύση για τα προβλήματα της γεωργίας πουθενά αλλού εκτός από τις εξαγωγές. Τέτοια είναι η δική μας αφετηρία.
<P>
Τόσο η Αγγλία όσο και η Γαλλία είναι κατά κάποιον τρόπο ένοχες - είπε ο γάιδαρος τον πετεινό κεφάλα. Εάν στη Φινλανδία, την πατρίδα μου, παρασκευάζαμε ζωοτροφές στις οποίες προσθέταμε απόβλητα, αυτό το εργοστάσιο θα έκλεινε την επόμενη μέρα, είναι απόλυτα σίγουρο. Δεν υπάρχει καμιά πιθανότητα να παράγονται ζωοτροφές από απόβλητα. Σε εμάς, στην ΕΕ, μια τέτοια κατάσταση, μολονότι έχει απαγορευθεί ήδη από το 1991, μπορεί απλά να συνεχίζεται.
<P>
Αγαπητοί φίλοι, θα πρέπει ασφαλώς να αυτοσυγκεντρωθούμε πολύ σοβαρά και να συλλογιστούμε πώς και τι είδους εικόνα θέλουμε να δίνουμε προς τα έξω για εμάς τους ίδιους σε αυτήν την ιδιαίτερα δύσκολη και ευαίσθητη κατάσταση, καθώς οδεύουμε προς τις διαπραγματεύσεις του ΠΟΕ και μελετάμε τη διεύρυνση της ΕΕ και την εικόνα του μέλλοντος. Τέτοιου είδους κρίσεις πρέπει να μπορούν να διευθετούνται πολύ σύντομα. Αυτό μπορούμε να το κάνουμε εμείς οι ίδιοι και μόνον εμείς οι ίδιοι, και θα πρέπει να το κάνουμε όσο το δυνατόν πιο σύντομα.

<SPEAKER ID=26 LANGUAGE="EN" NAME="Hudghton">
Κυρία Πρόεδρε, είναι πολύ λυπηρό που για μια ακόμη φορά σήμερα κάνουμε αυτή τη συζήτηση χωρίς να έχει ληφθεί κάποια απόφαση από την επιτροπή που συνεδριάζει αυτή τη στιγμή στις Βρυξέλλες. Είναι επίσης λυπηρό ότι ο διάλογος αυτός έχει λάβει διαστάσεις υστερίας σε ορισμένα μέρη της Ευρώπης, η οποία πυροδοτείται κατά μεγάλο μέρος από συγκεκριμένα μέσα μαζικής ενημέρωσης του Λονδίνου.
<P>
Όλοι θα συμφωνούσαμε ότι τα ζητήματα δημόσιας υγείας και ασφάλειας των τροφίμων θα πρέπει να θεωρούνται ως μέγιστης πολιτικής προτεραιότητας σε όλη την Ευρώπη, όμως το βρετανικό βόειο κρέας, όπως και σήμερα αναφέρθηκε από τον Επίτροπο Fischler, πληροί τους στόχους της δημόσιας υγείας όπως ορίζονται από την Ευρωπαϊκή Ένωση. Αραγε μπορεί ο Επίτροπος, στην ανακεφαλαίωσή του, να αναφέρει αν όλα τα υπόλοιπα κράτη μέλη πληρούν εξίσου αυτή τη στιγμή τις υψηλές προδιαγραφές παραγωγής και σφαγής των βοοειδών;
<P>
Λυπάμαι επίσης που στο ζήτημα δόθηκε η εικόνα μάχης μεταξύ της Βρετανίας και της Γαλλίας, αφού το τούτο μάλλον θα έπρεπε να έχει τεθεί μεταξύ Γαλλίας και Ευρώπης. Αυτή τη στιγμή έχουμε φθάσει στο τέλος μιας περιόδου δυσκολότατων όρων που τέθηκαν από την Ευρωπαϊκή Ένωση για τον βρετανικό κλάδο παραγωγής βοείου κρέατος, όροι οι οποίοι έχουν ικανοποιηθεί και κατά συνέπεια η Επιτροπή θα πρέπει να αναλάβει με τρόπο αποφασιστικό δράση για την υλοποίηση της άρσης της απαγόρευσης των βρετανικών βοοειδών.
<P>
Ο συνάδελφος από την Ομάδα μου, ο κ. Graefe zu Baringdorf, αναφέρθηκε μια ή δύο φορές στην ομιλία του στο "βρετανικό" βόειο κρέας, ωστόσο το ΗΒ αποτελείται από τέσσερις ξεχωριστές χώρες και στη Σκοτία από την οποία κατάγομαι οι κτηνοτρόφοι έχουν κάθε λόγο να πιστεύουν ότι έχουν αδικηθεί διότι εκεί το πρόβλημα της ΣΕΒ δεν υπήρξε ουδέποτε σοβαρό. Οι όροι αυτοί που έθεσε η Ευρώπη έχουν ικανοποιηθεί, ωστόσο ακόμη δεν μπορούμε να πραγματοποιήσουμε εξαγωγές. Οι κτηνοτρόφοι μας δικαιολογημένα αναρωτιούνται ποιο το νόημα των ταλαιπωριών τις οποίες υπέστησαν τα τελευταία χρόνια, προκειμένου να ανταποκριθούν στις υψηλές προδιαγραφές που τέθηκαν και οι οποίες όμως ικανοποιήθηκαν. Ποιο θα είναι το νόημα της συνέχισης των συζητήσεων για χρόνια ακόμη, αλλά και της δημιουργίας μιας ευρωπαϊκής υπηρεσίας προδιαγραφών των τροφίμων εάν οι συστάσεις της τελευταίας δεν πρόκειται ποτέ να εφαρμοσθούν; Το ζήτημα εδώ είναι ότι εάν πρόκειται να τεθούν κάποια ευρωπαϊκά στάνταρ, τότε ασφαλώς έχουμε το δικαίωμα να προσδοκούμε την αποδοχή των στάνταρ αυτών από τα συμμετέχοντα κράτη μέλη.
<P>
Οι καταναλωτές μας θα πρέπει να έχουν προστασία σε ζητήματα ασφάλειας των τροφίμων, όμως έχουν το δικαίωμα αλλά και την εξυπνάδα να κάνουν τις επιλογές τους. Είμαι μάλλον πεπεισμένος, ως κάτοικος του Angus, της περιοχής Aberdeen Angus που αποτελεί τον πυρήνα της σκοτσέζικης παραγωγής βοείου κρέατος της χώρας, ότι οι καταναλωτές στη Γαλλία, όπως και αλλού, θα επέλεγαν το σκοτσέζικο βοδινό κρέας εάν τους επιτρεπόταν κάτι τέτοιο.

<SPEAKER ID=27 NAME="Bordes">
Κύριε Πρόεδρε, θα ήθελα καταρχήν να δηλώσω ότι είμαι υπέρ της αρχής προφύλαξης σε έναν τομέα στον οποίον απειλείται άμεσα η υγεία των καταναλωτών, αλλά η συζήτηση που διεξάγεται εδώ μεταξύ των υποστηρικτών του εμπάργκο και των αντιπάλων τους αποτελεί σκέτη υποκρισία. Όλος ο κόσμος γνωρίζει ότι τα καλά και τα κακά επιχειρήματα υπέρ της προστασίας των καταναλωτών χρησιμεύουν καταρχήν ως πολεμοφόδια σε έναν εμπορικό πόλεμο, σε έναν πόλεμο επιχειρημάτων στα πλαίσια σκοτεινών χειρισμών της εσωτερικής πολιτικής. Αποτελεί λοιπόν σκέτη υποκρισία να επικαλούμαστε τους γεωργούς και τα συμφέροντά τους και να τα αντιπαρατάσσουμε, άμεσα ή έμμεσα, στα συμφέροντα των καταναλωτών, χωρίς να καταγγέλλουμε την ευθύνη των μεγάλων ομάδων των καπιταλιστών παραγωγών και των προμηθευτών ζωοτροφών.
<P>
Εδώ, σε αυτό το θεσμικό όργανο, ακούμε αδιάκοπα να πλέκεται το εγκώμιο της ανταγωνιστικότητας των επιχειρήσεων, του δικαιώματος καθώς και του καθήκοντός τους να μεγιστοποιούν τα κέρδη. Να το λοιπόν το αποτέλεσμα αυτής της κούρσας για το κέρδος σε έναν τομέα που αφορά την υγειονομική και διατροφική ασφάλεια! Μαζί με τις καρκινογόνους επιπτώσεις της χρήσης του αμιάντου, οι σπογγώδεις εγκεφαλοπάθειες αποτελούν μια από τις βραδυφλεγείς βόμβες που άφησε η καπιταλιστική διαχείριση της βιομηχανίας.
<P>
Είτε το Κοινοβούλιο πάρει θέση υπέρ του εμπάργκο ή της άρσης του, τα βασικά προβλήματα δε θα έχουν εξετασθεί. Θα υπάρχουν ακόμα επιχειρήσεις που για οικονομικούς λόγους δε θα κάνουν τις επενδύσεις που είναι απαραίτητες για τη μελέτη της επικινδυνότητας των νέων προϊόντων. Θα υπάρχουν ακόμα επιχειρήσεις οι οποίες, όπως αυτές του αμίαντου, θα συνεχίζουν να αποκρύβουν τους κινδύνους από τους εργαζομένους της επιχείρησης και από τους καταναλωτές, επιχειρήσεις οι οποίες, με πλήρη συνείδηση, θα συνεχίσουν να διακινδυνεύουν να δηλητηριάσουν ή ακόμα και να δολοφονήσουν ώστε να έχουν λίγο περισσότερο κέρδος.

<SPEAKER ID=28 NAME="Berthu">
Κύριε Πρόεδρε, μετά τις εξαιρετικές παρεμβάσεις των κυρίων Souchet και Martinez για τη διατήρηση του γαλλικού εμπάργκο στο βρετανικό βόειο κρέας, θα ήθελα μόνο να προσθέσω τρεις σκέψεις νομικής, ηθικής και πολιτικής φύσης.
<P>
Από νομικής πλευράς, είναι σαφές ότι ο γαλλικός νόμος της 1ης Ιουλίου 1998, που δημιουργεί την Υπηρεσία Υγειονομικής Ασφάλειας των τροφίμων, υπονοεί ότι η Γαλλία διαθέτει το κυρίαρχο δικαίωμα να διαφυλάξει την υγεία των κατοίκων της. Είναι εξίσου σαφές ότι το άρθρο 95 της Συνθήκης μας, έτσι όπως ενισχύθηκε στο Αμστερνταμ, ορίζει το αντίθετο λόγω μιας παράλογης θέλησης για ομοιομορφία. Αυτό το είδος αντίφασης ανάμεσα στο εθνικό και στο κοινοτικό δικαίωμα υφίσταται επίσης στον τομέα του κυνηγίου και σε πολλούς άλλους τομείς, λες και οι κυβερνήσεις υπογράφουν αφηρημένες δεσμεύσεις σε ευρωπαϊκό επίπεδο, των οποίων ανακαλύπτουν στη συνέχεια τις εξωφρενικές πρακτικές συνέπειες. Σε αυτό το είδος αντίφασης, η τελευταία αναφορά δεν μπορεί παρά να είναι η ελεύθερη επιλογή κάθε λαού, διαφορετικά το ευρωπαϊκό σύστημα θα καταρρεύσει.
<P>
Πρέπει επίσης να σκεφτούμε την ηθική πλευρά αυτής της υπόθεσης. Υπάρχει, βέβαια, μια ανώτατη ηθική αρχή που απαιτεί από μια κυβέρνηση να προστατεύει τα ζωτικά συμφέροντα του λαού της. Αλλά δεν πρέπει κατά κανένα τρόπο να ξεχνάμε ότι η καταστροφή που επήλθε με την ασθένεια των τρελών αγελάδων η οποία έπληξε τους βρετανούς μας εταίρους, θα μπορούσε να είχε πλήξει οποιαδήποτε από τις χώρες μας, αφού εφαρμόζουμε όλοι την ίδια γεωργική πολιτική που έχει ως κύριο στόχο την παραγωγικότητα, ακόμα και ενάντια στη φύση, η οποία υπόκειται όλο και περισσότερο στην παγκόσμια λογική των ελεύθερων συναλλαγών.
<P>
Σχετικά με την πολιτική αυτή, όλες οι χώρες μέλη μοιράζονται μια συλλογική ευθύνη. Δεν θα το έλεγα αυτό για όλους τους τομείς των ευρωπαϊκών μας σχέσεων. Δεν θα το έλεγα ούτε και για τις σχέσεις μας με τις τρίτες χώρες, αλλά μέσα στην Ένωση, υπάρχει αναμφισβήτητα μια κοινή γεωργική πολιτική και η ευθύνη όλων μας απέναντι στην πολιτική αυτή. Αυτός είναι ο λόγος που θα θεωρούσαμε φυσικό να αυξήσει ο ευρωπαϊκός προϋπολογισμός την προσπάθειά του υπέρ των βρετανών κτηνοτρόφων. Γιατί, ό,τι και να λέμε, χρήματα υπάρχουν! Μόλις χτες, αγαπητοί συνάδελφοι, οι φεντεραλιστές αυτού του Κοινοβουλίου κατάφεραν να εξοικονομήσουν 60 εκατομμύρια ευρώ - επαναλαμβάνω, 60 εκατομμύρια ευρώ - για το ενιαίο καθεστώς του ευρωπαίου βουλευτή που δε χρησιμεύει σε τίποτα απολύτως, και που άλλωστε δεν έχει ακόμα αποφασιστεί.
<P>
Και τέλος, το πολιτικό επίπεδο, η πολιτική σκέψη: πώς θα μπορέσουμε να τα βγάλουμε πέρα; Έτσι λοιπόν, εκτός από τις αποζημιώσεις που μόλις ανέφερα, πιστεύω ότι δεν υπάρχει άλλη λύση σε αυτήν την υπόθεση από τα τεστ ανίχνευσης που θα πρέπει να διατεθούν σύντομα. Από δω και πέρα, η αρχή της σύνεσης πρέπει να υπερισχύσει, γιατί διαφορετικά, θα χάσουμε ακόμα περισσότερο την εμπιστοσύνη των πολιτών.
<P>
Ευρύτερα, θα πρέπει να συμφωνήσουμε ως προς την ανάγκη για μια ποιοτική γεωργία, σεβόμενοι το περιβάλλον καθώς και την υγεία των καταναλωτών και εξασφαλίζοντας τη διατροφική μας ανεξαρτησία. Αλλά αυτή η γεωργία έχει ανάγκη από μια κοινοτική προτίμηση την οποία τώρα θα χρειαστεί να υπερασπιστούμε στο Seattle.
<P>
Πιστεύω ότι η σημερινή συζήτηση θα είχε μεγάλο όφελος εάν συμφωνούσαμε με τους Βρετανούς ως προς την αναγνώριση ότι αυτό ακριβώς αποτελεί τον πρωταρχικό μας στόχο.

<SPEAKER ID=29 LANGUAGE="DE" NAME="Keppelhoff-Wiechert">
Κύριε Πρόεδρε, κύριε Επίτροπε, οι επιστημονικοί έλεγχοι που διεξήχθησαν στη Γαλλία υποτίθεται πως οδήγησαν σε νέες διαπιστώσεις στη θεματική της ΣΕΒ. Υποτίθεται! Εγώ δεν είμαι επιστήμων, είμαι αγρότισσα, καταναλώτρια και πολιτικός, σας λέγω όμως ανοιχτά πως δεν εμπιστεύομαι απόλυτα την επιστήμη, διότι τα πορίσματα των επιστημόνων βαίνουν πολύ συχνά προς όφελος των εντολέων. Υπάρχουν άπειρα παραδείγματα για αυτό στην καθημερινή ζωή, και θα αναφέρω αμέσως ένα από αυτά. Αδημονούμε για το πόρισμα της Επιστημονικής Επιτροπής, και πιστεύω πως θα συνεχίσουμε τη συζήτηση απόψε, καθώς και την επόμενη εβδομάδα στις Βρυξέλλες.
<P>
Όλοι γνωρίζουμε την έκφραση, σύμφωνα με την οποία "όπου υπάρχουν δύο νομικοί, υπάρχουν και τρεις γνώμες";. Στην κοινότητα που μένω λένε πως όπου υπάρχουν δύο επιστήμονες, υπάρχουν και δύο γνώμες. Γιατί όμως; Κάποτε αναζητούσαμε μια τοποθεσία για κάποια χωματερή που είχε απορριφθεί. Ο επιστήμονας της διοικητικής περιφέρειας διαπίστωσε πως ναι, είναι στερεό το υπέδαφος. Ο επιστήμονας της κοινότητας που είχε απορρίψει τη χωματερή διαπίστωσε πως ναι, το υπέδαφος είναι τόσο στερεό όσο και μια μπανιέρα χωρίς πώμα!
<P>
Πρέπει να ομολογήσω πως όντως η θεματική αυτή έχει καταστεί πλέον εξαιρετικά σοβαρή. Σήμερα το πρωί μπορούμε, ίσως, να συζητάμε για το θέμα αυτό της ΣΕΒ με κύριο γνώμονα τα συναισθήματά μας, αυτό όμως δεν βοηθά ούτε τους Βρετανούς αγρότες, αλλά ούτε και τους Ευρωπαίους καταναλωτές. Κάτι που επίσης δεν βοηθά πολύ την κατάσταση είναι να παραπέμπουμε ως Ευρωπαίοι βουλευτές στις τωρινές παραβάσεις των κανόνων της εσωτερικής αγοράς. Η παράβαση των συνθηκών αποτελεί σημαντικό θέμα για όλους εμάς που ασχολούμαστε με την ευρωπαϊκή πολιτική, ως βουλευτής της εκλογικής μου περιφέρειας δεν μπορώ όμως να απόσχω τη στιγμή αυτή από την πολιτική συζήτηση επί της εν λόγω θεματικής με αυτήν την επιχειρηματολογία.
<P>
Και ενώ εμείς συζητάμε εδώ, θα διώξουμε και άλλους καταναλωτές από τους πάγκους των κρεοπωλείων. Μόλις κατά την τελευταία συνεδρίαση της ολομέλειας ήταν που υποστηρίξαμε εκ νέου δυναμικά την ανάγκη για μεγαλύτερη ασφάλεια στα τρόφιμα και αύξηση της προστασίας των καταναλωτών. Κατά τη συζήτηση, ο Πρόεδρος της Επιτροπής, κ. Romano Prodi, κατέστησε σαφές το γεγονός ότι θα αναγάγει σε πρώτο θέμα την ασφάλεια των τροφίμων, και η Επιτροπή σκοπεύει και οφείλει να ανοίξει ένα νέο κεφάλαιο στην πολιτική καταναλωτών. Οι τελευταίες εξελίξεις στην κρίση της ΣΕΒ, τον επονομαζόμενο πόλεμο του βοείου κρέατος, ο οποίος δεν διεξάγεται μόνον μεταξύ Γαλλίας και Μεγάλης Βρετανίας - ως γνωστόν, και στη Γερμανία έχει δημιουργηθεί αυτήν την εποχή μια λίαν αρνητική στάση εντός των ομοσπονδιακών κρατιδίων - καθιστούν σαφές, κύριε Fischler, αλλά και κύριε Byrne, το μέγεθος της δυσκολίας του έργου που πρέπει να επιτελέσουμε και το γεγονός ότι έχουμε να αντιμετωπίσουμε ως τεράστια πρόκληση τη θέσπιση μιας υπεύθυνης και διάφανης πολιτικής καταναλωτών.
<P>
Τα οικονομικά συμφέροντα αποτελούν τη μία όψη του νομίσματος, και η προστασία των καταναλωτών την άλλη. Εν τούτοις, πιστεύω - αν και είπα στην αρχή ότι ως άνθρωπος της πράξης δυσκολεύομαι να δεχθώ τα αποτελέσματα - πως θα έπρεπε να λάβουμε πολύ σοβαρά υπόψη τους ενδοιασμούς των αρχών. Περιμένω με μεγάλη ανυπομονησία το αποψινό αποτέλεσμα!

<SPEAKER ID=30 LANGUAGE="EN" NAME="Whitehead">
Κυρία Πρόεδρε, όπως και ο κ. Graefe zu Baringdorf, ο οποίος μίλησε νωρίτερα, υπήρξα κι εγώ μέλος της Ειδικής Ερευνητικής Επιτροπής για τη ΣΕΒ. Θα θυμάται κι εκείνος ότι προσθέσαμε μια ολόκληρη σειρά ειδικών προληπτικών μέτρων, απαραίτητων προτού κριθεί και πάλι ασφαλές το βρετανικό βόειο κρέας. Τα μέτρα αυτά, μαζί με τις πέντε διατάξεις της συμφωνίας της Φλωρεντίας, εφαρμόστηκαν. Μόνον τότε, μετά από καθυστέρηση τριών ετών, άρθηκε η απαγόρευση του βρετανικού κρέατος βάσει των σκληρών όρων ελέγχου που περιέγραψαν άλλοι στη συζήτηση αυτή.
<P>
Η συλλογιστική της υπόθεσης που τίθεται τώρα στην Ειδική Επιστημονική Επιτροπή συνίσταται στο ότι θα πρέπει πράγματι να αναιρέσουμε τις προηγούμενες αποφάσεις της και να εφαρμόσουμε εκ νέου την απαγόρευση των βοοειδών σε όλη την Ευρώπη. Τί άλλο θα μπορούσε να πει η Επιστημονική Επιτροπή εάν στη συνέχεια αναιρεί ό,τι προηγουμένως έχει αποφασίσει; Εκείνο που ασφαλώς θα πρέπει να κάνουμε είναι η κατάρτιση ενός είδους προληπτικών μέτρων τα οποία εισήχθηκαν στο Ηνωμένο Βασίλειο ως αποτέλεσμα της τρομερής ΣΕΒ. Τούτο συνεπάγεται μελέτη της παρούσας κατάστασης και όχι αναδρομές στο παρελθόν, να αναρωτηθούμε πώς θα μπορέσουμε να καταρτίσουμε μέτρα διασφάλισης και πρόληψης, αφού αυτά καταστούν διαθέσιμα και κάνουν επιτακτικότερη τη μελέτη κάποιων από αυτά, ιδιαίτερα δε των "ζωντανών" αλλά και των μετά θάνατον πειραμάτων στα βοοειδή.
<P>
Αλλοι έχουν ήδη αναφέρει στον διάλογο τούτο ότι θα πρέπει να υπάρχει μια Ευρωπαϊκή Υπηρεσία Τροφίμων η οποία θα μελετά τα προληπτικά μέτρα υγιεινής που χρειαζόμαστε. Κάτι τέτοιο θα περιλαμβάνει και την παρουσία κάποιων μέτρων τα οποία δεν υπάρχουν ακόμη σε άλλες ευρωπαϊκές χώρες. Θα περιλαμβάνει την αφαίρεση των οστεοκρεαταλεύρων από ολόκληρη την τροφική αλυσίδα ζώων και πτηνών. Τούτο δεν συμβαίνει σε κάποιες άλλες χώρες. Συνεπάγεται μάλιστα την αυστηρότατη απομάκρυνση επικίνδυνων ουσιών, πράγμα που και πάλι δεν εφαρμόζεται παντού. Συνεπάγεται αυστηρά προληπτικά μέτρα κατά των παράνομων πρακτικών τις οποίες η Επιτροπή εντόπισε με μεγάλη ταχύτητα όσον αφορά τη νοθεία της τροφικής αλυσίδας των βοοειδών από ανθρώπινα και ζωικά απόβλητα, κάτι που πρόσφατα συνέβη σε κάποιες άλλες χώρες.
<P>
Η αρχή της προφύλαξης θα πρέπει να διέπει την πολιτική μας, όμως θα πρέπει να αποτελεί και τη βάση κοινών αρχών, τη βάση μιας ιεραρχίας προδιαγραφών στην κορυφή της οποίας βρίσκεται η υγεία. Αυτός είναι και ο λόγος για τον οποίο η κυβέρνηση του ΗΒ ήταν η πρώτη που εισήγαγε την έννοια μιας υπηρεσίας προδιαγραφών των τροφίμων, ενώ η Ευρώπη βρίσκεται ακόμη στο στάδιο των συζητήσεων. Αυτός είναι και ο λόγος για τον οποίο το πρόγραμμα DBES αποκλείει οτιδήποτε εμπεριέχει έστω και ένα ίχνος αμφιβολίας, συμπεριλαμβανομένου και του κρέατος από το οποίο δεν έχουν αφαιρεθεί τα οστά.
<P>
Η κ. Roure έθιξε στη συζήτηση αυτή τους κινδύνους από την ξενοφοβία. Χαιρετίζω με ικανοποίηση την ομιλία της αυτή. Ήταν πράγματι εμποτισμένη από πνεύμα φιλίας. Θα ήταν τρομερό για εμάς, σ' αυτό το στάδιο, να παραδοθούμε στο σωβινισμό της μιας ή της άλλης χώρας. Συμφωνώ με τον πρόεδρο της Εθνικής Ένωσης Αγροτών ο οποίος είπε αυτή την εβδομάδα ότι εκείνο που τον εξόργισε ήταν οι άνθρωποι που προσπάθησαν με φτηνό τρόπο να εκμεταλλευθούν πολιτικά την τραγωδία που έπληξε τα μέλη της ένωσής του.
<P>
Η διαμάχη μεταξύ δύο κρατών μελών πάνω στη μονομερή αυτή απαγόρευση θα μπορούσε να είναι καταστρεπτική. Μπορεί να καταστρέψει την ενιαία αγορά. Θα κοστίσει θέσεις εργασίας εάν υπάρξουν κυρώσεις και απαγορεύσεις εκ μέρους και των δύο μερών, θα μας ταπεινώσει εάν εμφανιστούμε στο Seattle διχασμένοι, ως φιλονικούσα μάζα, τη στιγμή που θα πρέπει να αποτελούμε κοινό μέτωπο απέναντι στις Ηνωμένες Πολιτείες.
<P>
Γνωρίζουμε ότι ο Επίτροπος Byrne πρόκειται να επιστρέψει σήμερα από το Δουβλίνο στις Βρυξέλλες προκειμένου να διευθύνει τη συνέντευξη τύπου μαζί με τον κ. Pascal όταν η Ειδική Επιστημονική Επιτροπή υποβάλει την έκθεσή της. Γνωρίζει επακριβώς ποιο είναι το πρόβλημα για την Επιτροπή και την ευρωπαϊκή συνεργασία. Θα ήθελα, Επίτροπε Fischler, να του μεταφέρετε με τα λόγια του εθνικού ποιήματος της χώρας του τον θλιβερό αυτό στίχο: "οι καλύτεροι στερούνται κάθε πεποίθησης και οι χειρότεροι πλημμυρίζουν από την ένταση του πάθους" . Θα θέλαμε να δούμε δείγματα σφοδρού πάθους από τους καλύτερους πάνω στο συγκεκριμένο θέμα.. Επιθυμούμε να δούμε τους λαούς ενωμένους, να βοηθούν την Ευρώπη στην ανάληψη των υποχρεώσεων τις οποίες εντέλλεται το Ευρωπαϊκό Κοινοβούλιο, τις οποίες εντέλλεται η ειδική διερευνητική επιτροπή και οι οποίες θα μας αποτρέψουν από το να περιέλθουμε σε μια Ευρώπη όπου η ευρωπαϊκή ιδέα θα είναι η πρώτη απώλεια.

<SPEAKER ID=31 NAME="Isler-Bιguin">
Κύριε Πρόεδρε, κύριε Επίτροπε, είναι αλήθεια ότι, αυτή τη στιγμή, δεν είμαστε ιδιαίτερα περήφανοι για την κατάσταση στην οποία βρίσκεται το γεωργικό επάγγελμα. Αλλά, μείνετε ήσυχοι, δεν θα εκφραστώ απλά και μόνο ως γαλλίδα, αλλά πρώτα απ' όλα ως οικολόγος και ως ευρωπαία. Κατά αυτήν την έννοια υπερασπίζομαι το περιβάλλον, και κυρίως την αρχή προφύλαξης, τόσο για τη Μεγάλη Βρετανία όσο και για τη Γαλλία, την Ισπανία και τις χώρες του Νότου. Αυτή η αρχή προφύλαξης είναι, για εμάς, μια πολιτική γραμμή που πρέπει να ακολουθηθεί ώστε να εξασφαλίσουμε ακριβώς τη διατροφική ασφάλεια. Στη Γαλλία, χάρη στην πίεση του πληθυσμού, των καταναλωτών και φυσικά των οικολόγων και των Πρασίνων δημιουργήθηκε αυτή η Υπηρεσία Υγειονομικής και Διατροφικής Ασφάλειας. Αυτή ήταν που εξέδωσε μια γνωμοδότηση την οποία φυσικά η κυβέρνηση ακολούθησε. Δεν μπορούμε λοιπόν να αρνούμαστε αυτήν τη γαλλική στάση, αφού μάλιστα ζητάμε τη δημιουργία αυτού του είδους υπηρεσίας σε ευρωπαϊκό επίπεδο. Ελπίζω βέβαια ότι οι ευρωπαίοι βουλευτές και η Επιτροπή θα ακολουθήσουν τις γνωμοδοτήσεις αυτής της μελλοντικής υπηρεσίας όταν θα δημιουργηθεί. Πρέπει όμως να σκεφτούμε τους αγρότες. Υπέστησαν ένα τρομερό πλήγμα, εξαιτίας της ασθένειας της τρελής αγελάδας, από το οποίο συνήλθαν με μεγάλη δυσκολία. Σήμερα, είναι εντελώς απαράδεκτο να αφήνουμε την κατάσταση να επιδεινώνεται επιτρέποντας να αντιπαρατάσσονται πολίτες του ίδιου επαγγέλματος μέσα στην Ευρωπαϊκή Ένωση. Καταλαβαίνουμε απόλυτα τη σύγχυση των βρετανών γεωργών. Πρέπει ωστόσο να θυμίσουμε ότι η γεωργία που είναι υπεύθυνη για την κατάσταση στην οποία βρίσκονται όλοι οι ευρωπαίοι γεωργοί, ή ένα μεγάλο μέρος τους, είναι μια γεωργική πολιτική που έχει ως κύριο μέλημά της την αύξηση της παραγωγικότητας. Είναι συνεπώς ευθύνη μας, σήμερα, να τροποποιήσουμε επιτέλους ριζικά τη γεωργική πολιτική της Ευρωπαϊκής Ένωσης. Αλλωστε, έχουμε αναλάβει τις ευθύνες μας σε σχέση με την ΠΟΕ και η Ευρωπαϊκή Ένωση δε βρίσκεται στην ίδια κατάσταση απέναντι στις Ηνωμένες Πολιτείες στην οποία σήμερα βρίσκεται η Γαλλία απέναντι στην Ευρωπαϊκή Ένωση. Δε μπορούμε, από τη μια πλευρά, να αρνούμαστε, τη λεγόμενη νομιμότητα της ΠΟΕ όσον αφορά το κρέας με τις αμερικανικές ορμόνες, και κατά τα άλλα, να επικαλούμαστε την ευρωπαϊκή κρατική λογική για να αρνηθούμε την αρχή προφύλαξης που προτείνει η Γαλλία. Οι Πράσινοι ζητούν από την Επιτροπή συγκεκριμένες και επείγουσες προτάσεις παρόλο που, σήμερα, δεν υπάρχει ακόμα γνωμοδότηση από την πλευρά των εμπειρογνωμόνων.
<P>
Κύριε Επίτροπε, γνωρίζετε την κατάσταση, δεν είναι σημερινή, και ούτε και χτεσινή. Είναι πραγματικά επείγον να κάνουμε προτάσεις για να καθησυχάσουμε τόσο τους Ευρωπαίους καταναλωτές όσο και τους Ευρωπαίους αγρότες.

<SPEAKER ID=32 NAME="Seppδnen">
Αξιότιμε κύριε Πρόεδρε, στην Αγγλία σε βοοειδή που τρέφονται με φυτικής προέλευσης ζωοτροφές δόθηκε για τροφή κρέας σε σκόνη από πτώματα ζώων, και οι ξένες πρωτεΐνες του prion προκάλεσαν την ασθένεια της σπογγώδους εγκεφαλοπάθειας των βοοειδών. Στη Γαλλία αναμίχθηκαν σε ζωικής προέλευσης ζωοτροφές απόβλητα, στα οποία περιέχονταν επίσης και ανθρώπινα υπολείμματα, εξαιτίας της περιεκτικότητάς τους σε ουρία. Στο Βέλγιο, στις ζωικής προέλευσης ζωοτροφές αναμίχθηκαν λίπη, τα οποία κατά τη θέρμανσή τους δημιουργούσαν διοξίνη.
<P>
Η ΕΕ και ο αρμόδιος για τη γεωργία Επίτροπος κ.Fischler είναι αρκετά ένοχοι για πολλά προβλήματα, όμως σε αυτά τα θέματα οι πραγματικοί ένοχοι είναι οι εθνικές κυβερνήσεις. Το βασικό πρόβλημα είναι οι ζωικής προέλευσης ζωοτροφές. Αυτές αποτελούν τη σημαντικότερη φάση της αλυσίδας τροφίμων. Λύση στο πρόβλημα αυτό δεν αποτελεί η ίδρυση στην ΕΕ δικού της στρατού υπαλλήλων για να επιβλέπει τη λειτουργία των εκμεταλλεύσεων. Η λύση είναι εθνική υπόθεση. Οι εθνικές αρμόδιες αρχές πρέπει να τολμήσουν να επιβλέπουν τα αγροκτήματα και τη διαδικασία παραγωγής σε αυτά. Ίσως με τον τρόπο αυτό θα βρεθούν επίσης και οι παράνομα χρησιμοποιούμενες ορμόνες. Ούτως ή άλλως αυτό το θέμα λύνεται πολύ καλύτερα με το να καθιερώσουμε σήμα προέλευσης στα είδη διατροφής.

<SPEAKER ID=33 NAME="Fiori">
Κύριε Πρόεδρε, ο αποκλεισμός των αγγλικών κρεάτων που αποφασίστηκε από τη Γαλλία εγείρει, κατά τη γνώμη μου, δύο είδη προβλημάτων, και τα δύο εξαιρετικής σημασίας και βαρύτητας για το μέλλον της Ένωσης. Από τη μια πλευρά, υπάρχει η ανάγκη να θεμελιώσουμε την ίδια την ύπαρξη της Ευρωπαϊκής Ένωσης, καθιστώντας πραγματική σε όλα τα κράτη μέλη την εφαρμογή των αποφάσεων που λαμβάνονται στα πλαίσια των αρμόδιων οργάνων σχετικά με την κοινοτική αρμοδιότητα και, ιδιαίτερα, σε περιπτώσεις όπως αυτή που εξετάζουμε σήμερα, οι οποίες είναι δυνατόν να αμφισβητήσουν την εγκυρότητα μιας από τις βασικές προϋποθέσεις της ίδιας της Ένωσης, της ελεύθερης δηλαδή, κυκλοφορίας των εμπορευμάτων. Από την άλλη πλευρά, υπάρχει η ανάγκη να προστατεύσουμε τους καταναλωτές, η οποία αποτελεί μια από τις απόλυτες προτεραιότητες, τέτοιας εμβέλειας που θα μπορούσε να δικαιολογήσει εθνικές επιλογές που θα μπορούσαν να είναι ακόμα και αντίθετες με τις κοινοτικές αποφάσεις, υπό τον όρο ότι είναι αιτιολογημένες σε επιστημονικό και υγειονομικό επίπεδο.
<P>
Η πλήρης αξιολόγηση και των δύο ειδών προβλημάτων δε μπορεί να περιοριστεί στη λήψη μιας συγκεκριμένης στάσης υπέρ ή κατά της γαλλικής απόφασης, στα πλαίσια του Κοινοβουλίου. Πράγματι, εναπόκειται σε άλλα θεσμικά όργανα το καθήκον να λάβουν αποφάσεις σχετικά με τη βασιμότητα των νομικών προϋποθέσεων και, κυρίως, των υγειονομικών αιτιολογήσεων που εγκρίθηκαν από τις γαλλικές αρχές, και ως προς αυτό αναμένουμε με ανυπομονησία τη συνέντευξη Τύπου του Επιτρόπου Byrne, η οποία θα γίνει σήμερα το απόγευμα. Μια ειδική συζήτηση, από την πλευρά του Κοινοβουλίου, η οποία θα οδηγούσε στη διατύπωση μιας πολιτικής άποψης σχετικά με τη συμπεριφορά του οιουδήποτε, θα ήταν παραπλανητική και κυρίως δε θα ευνοούσε την καλή λειτουργία του συνόλου των ευρωπαϊκών οργάνων. Αυτό που θεωρείται, αντίθετα, κατάλληλο και επιθυμητό είναι να εκμεταλλευτούμε και αυτές τις ευκαιρίες για να ξεκινήσουμε και πάλι το έργο της σύνθεσης των ευρωπαϊκών οργάνων, το οποίο πρέπει να αναλάβει αυτό το Κοινοβούλιο, εκτελώντας την εντολή που του έδωσαν όλοι οι ευρωπαίοι τους οποίους εκπροσωπεί, εντάσσοντας δηλαδή στο ευρωπαϊκό οικοδόμημα το ρόλο που έως τώρα επιτελούσαν οι εθνικές κυβερνήσεις. Επιπλέον, αυτή η κοινοβουλευτική έδρα πρέπει, με αυξανόμενη ευθύνη, να αποτελέσει το αντίβαρο του εκτελεστικού οργάνου, που είναι η Επιτροπή, λειτουργία που είναι χαρακτηριστική όλων των σύγχρονων δημοκρατιών.
<P>
Επανερχόμενος στη συγκεκριμένη περίπτωση, δεν πιστεύω ότι το Κοινοβούλιο πρέπει να ζητήσει από την Επιτροπή να διερευνήσει εάν οι Εθνικές Υπηρεσίες, που είναι υπεύθυνες για τη διατροφική ασφάλεια, δέχτηκαν συστάσεις οι οποίες έρχονται σε αντίθεση με τις κοινοτικές αποφάσεις. Πιστεύω όμως ότι πρέπει να ζητήσει από την Επιτροπή και από άλλα αρμόδια κοινοτικά όργανα να δώσουν πληροφορίες σχετικά με το τι σημαντικό έκαναν οι υπηρεσίες αυτές, ώστε να μπορέσει το Κοινοβούλιο να διατυπώσει κριτικές αξιολογήσεις που θα είναι προπαιδευτικές για την τελειοποίηση της κοινοτικής νομοθεσίας που ισχύει στο θέμα αυτό.

<SPEAKER ID=34 LANGUAGE="EN" NAME="Stevenson">
Κυρία Πρόεδρε, πράγματι χάρηκα κάποιες από τις σημερινές ομιλίες, και ιδιαίτερα την εναρκτήρια ομιλία του κ. Donnelly στην οποία επέκρινε την αποτυχία των κυβερνήσεων της Γαλλίας και της Βρετανίας να εξεύρουν λύση στον κλιμακούμενο αυτόν εμπορικό πόλεμο. Θα ήθελα να υπενθυμίσω στον κ. Donnelly ότι και οι δύο κυβερνήσεις είναι σοσιαλιστικές. Μόλις αποκαλύφθηκε ότι ο υπουργός Γεωργίας του Ηνωμένου Βασιλείου δεν συμμετείχε καν σε διάλογο με τον ομόλογό του της Γαλλίας, πράγμα γελοίο εάν αναλογιστούμε πώς εξάπτονται τα πνεύματα στη διαδικασία αυτή του εμπορικού πολέμου.
<P>
Μπορώ ωστόσο να κατανοήσω μέχρις ενός βαθμού την οργή που αισθάνονται οι βρετανοί αγρότες και καταναλωτές όταν ακούν ότι η λάσπη που προέρχεται από εργασίες καθαρισμού έχει εισχωρήσει στις ζωοτροφές στη Γαλλία, όταν ακούν ότι η βρετανική κυβέρνηση γνωρίζει το συγκεκριμένο γεγονός από τον προηγούμενο Ιούνιο και δεν έκανε καμία ενέργεια προκειμένου να θίξει το ζήτημα στην Ευρωπαϊκή Επιτροπή, καθώς και όταν ακούν ότι στη Βρετανία συνεχίζουμε να σφαγιάζουμε 60.000 βοοειδή το μήνα διότι ξεπερνούν το όριο ηλικίας των 30 μηνών και δεν μπορούν να εισαχθούν επομένως στην τροφική αλυσίδα. Ωστόσο όμως, τα βοοειδή αυτά χαίρουν άκρας υγείας. Αφού σφαγιασθούν περνούν διαδικασία καύσης και στη συνέχεια οι στάχτες τους ρίπτονται σε χωματερές. Όσον αφορά τη γεωργία, τούτο θα θεωρηθεί ως ένα από τα μεγαλύτερα λάθη του αιώνα που φεύγει.
<P>
Η οργή μας φουσκώνει όταν γνωρίζουμε ότι στη Γαλλία εμφανίστηκε ΣΕΒ - 22 κρούσματα μέχρι τώρα κατά το τρέχον έτος. Ακόμη και ζώα τραυματισμένα ή άρρωστα που πεθαίνουν στις φάρμες καταλήγουν σε εγκαταστάσεις αξιοποίησης καταλοίπων ζωικής προέλευσης, ενώ το λίπος από τα ζώα αυτά καταλήγει στη φαρμακοβιομηχανία, στη βιομηχανία καλλυντικών και κατά συνέπεια στην τροφική αλυσίδα. Όπως είπαν και προηγούμενοι ομιλητές το παιχνίδι δεν παίζεται επί ίσοις όροις.
<P>
Ευελπιστώ ότι μπορούμε να εξεύρουμε διπλωματική λύση και πρέπει να κάνουμε οτιδήποτε περνάει απ' το χέρι μας προκειμένου να επιτύχουμε τον στόχο αυτό. Απευθύνω έκκληση προς την Επιτροπή και την κυβέρνηση του ΗΒ για άσκηση πίεσης στη Γαλλία προκειμένου να συμμορφωθεί με τα πορίσματα της Επιστημονικής Συντονιστικής Επιτροπής, όποια και αν είναι αυτά, και τα οποία θα δημοσιευθούν εντός της ημέρας.

<SPEAKER ID=35 NAME="Fischler">
Κύριε Πρόεδρε, αξιότιμοι κυρίες και κύριοι βουλευτές, εν πρώτοις, θα ήθελα να εκφράσω την ικανοποίησή μου κυρίως για τον τρόπο με τον οποίο διεξήχθη σήμερα εδώ αυτή η συζήτηση. Πιστεύω πως υπήρξε υποδειγματική, και πως μπορεί να συμβάλει σημαντικά στην επιτυχή επαναφορά της συζήτησης στη βάση της αντικειμενικότητας. Από τη συζήτηση αυτή εξάγω, ουσιαστικά, τα εξής συμπεράσματα: πρώτα από όλα, είμαι σαφώς πεπεισμένος ότι πρέπει να εξακολουθήσουμε να στηρίζουμε τις αποφάσεις μας, και τις αποφάσεις της Επιτροπής, στα πορίσματα ανεξαρτήτων - και το τονίζω αυτό, επειδή είναι σημαντικό - ανεξαρτήτων, λέγω, επιστημόνων, καθώς και στις πρόσφατα αποκτηθείσες επιστημονικές γνώσεις.
<P>
Ας υπενθυμίσουμε το εξής: η αιτία του όλου προβλήματος που δημιουργήθηκε με τη ΣΕΒ συνίστατο ακριβώς στο γεγονός ότι είχε παραμεληθεί αυτή η αρχή, και ότι οι αποφάσεις λαμβάνονταν με γνώμονα τα κριτήρια της αγοράς ή για οικονομικούς λόγους, δίχως να ληφθεί ανάλογα υπόψη το θέμα της υγείας. Ως εκ τούτου, δεν θα πρέπει να επαναλάβουμε ένα παρόμοιο σφάλμα ούτε προς τη μία, αλλά ούτε και προς την άλλη κατεύθυνση! Αυτό σημαίνει πως θα ήταν λάθος να εξαγάγουμε τώρα συμπεράσματα, χωρίς να γνωρίζουμε ποια θα είναι τα πορίσματα των επιστημόνων που συζητούν αυτή τη στιγμή μεταξύ τους. Πρέπει να αναμείνουμε το πόρισμα της Επιστημονικής Επιτροπής, η οποία απαρτίζεται από πλήθος ανεξαρτήτων επιστημόνων.
<P>
Στη συνέχεια όμως πρέπει και να δραστηριοποιηθούμε αμέσως, πράγμα που θεωρώ πολύ σοβαρό. Επομένως, οι δραστηριότητές μας δεν μπορούν να συνίστανται απλώς στην αναμονή, και ευχαρίστως θα διαβιβάσω και στον Πρόεδρο Prodi καθώς και στον συνάδελφό μου David Byrne το μήνυμα που θα παραλάβω εδώ. Ευχαρίστως θα τους παρακαλέσω να καταστεί δυνατή η συνέχιση αυτής της συζήτησης την Τετάρτη, συμπεριλαμβάνοντας και τα συμπεράσματα της Επιτροπής.
<P>
Στη γαλλική αυτή πραγματογνωμοσύνη συζητήθηκαν ουσιαστικά τέσσερα στοιχεία. Ένα από αυτά είναι η εφαρμογή των διαθέσιμων, πλέον, εξετάσεων. Δεν είμαι της άποψης πως οι εξετάσεις αυτές θα πρέπει να χρησιμοποιηθούν με αποκλειστικό στόχο τη δημιουργία εικονικών φαρμάκων, αλλά πως και εδώ θα πρέπει να στηρίξουμε τη λήψη απόφασης σε επιστημονική βάση - πράγμα που κάναμε, άλλωστε. Είμαι πεπεισμένος για το γεγονός ότι οι εξετάσεις αυτές θα εξυπηρετήσουν άριστα σε πανευρωπαϊκό επίπεδο τον έλεγχο του όλου συμβάντος, και πως πρέπει πραγματικά να χρησιμοποιηθούν εκεί. Ως προς το κατά πόσο αυτές μπορεί να χρησιμοποιηθούν και πέρα από αυτό, εδώ πρέπει οπωσδήποτε να προσέξουμε το εξής σημείο: την πεποίθηση ότι μπορούμε να έχουμε απόλυτη ασφάλεια, ότι μπορούμε με απόλυτη ασφάλεια να διαχωρίσουμε το κρέας που συνιστά, ενδεχομένως, κάποιον κίνδυνο από το κρέας που είναι ασφαλές. Οι εξετάσεις είναι μεν καλές, δεν παρέχουν όμως απόλυτη ασφάλεια. Η ανυπαρξία κινδύνου αποτελεί και εδώ άπιαστο όνειρο.
<P>
Εάν γίνουν εδώ νέες συστάσεις εκ μέρους των επιστημών, εμείς είμαστε βέβαια έτοιμοι να τις ελέγξουμε ανάλογα. Όσον αφορά τον έλεγχο, συμφωνώ με όσους ζήτησαν εδώ τη συγκρισιμότητα, σε πανευρωπαϊκή κλίμακα, του επιπέδου ελέγχου και είπαν πως δεν αρκεί να έχουμε ένα λειτουργικό σύστημα ελέγχου μόνον στη Μεγάλη Βρετανία. Εμείς όμως δεν διενεργούμε ελέγχους μόνον στη Μεγάλη Βρετανία, αλλά και σε άλλα κράτη με στόχο την εξασφάλιση και σε πανευρωπαϊκό επίπεδο.
<P>
Αναφορικά με το αίτημα της ίδρυσης της Υπηρεσίας Τροφίμων θα ήθελα να επισημάνω το γεγονός ότι καλό θα είναι να προχωρήσουμε στο θέμα αυτό. Οι σχετικές προϋποθέσεις πρέπει να δημιουργηθούν από τον συνάδελφό μου, κ. Byrne, και θα ήθελα εδώ να τονίσω για άλλη μία φορά το εξής: με βρίσκει αντίθετο η ιδέα να βαδίσουμε προς την κατεύθυνση μιας Υπηρεσίας Τροφίμων, όπως είναι η ΥΤΦ, η Υπηρεσία Τροφίμων και Φαρμάκων. Μάλλον θα έπρεπε να έχουμε ως πρότυπο εκείνη την Υπηρεσία Τροφίμων που διαθέτουμε ήδη για φαρμακευτικά προϊόντα, ως ευρωπαϊκό, τρόπον τινά, μοντέλο για τη δημιουργία μιας Υπηρεσίας Τροφίμων.
<P>
Όσον αφορά το θέμα της αναβολής της επισήμανσης, θα ήθελα να επιστήσω για άλλη μία φορά την προσοχή σας στο γεγονός ότι η αναβολή δεν συμφέρει την Επιτροπή, αλλά ότι το συμφέρον μας έγκειται στην απόκτηση ενός προαιρετικού και ενός υποχρεωτικού συστήματος επισήμανσης πριν το τέλος του χρόνου. Σας παρακαλώ να μην παραβλέψετε το εξής θέμα: δεν ωφελεί να καταστήσουμε υποχρεωτικό ένα σύστημα επισήμανσης, όταν δεν υπάρχει η απαραίτητη, σχετικά, βάση δεδομένων. Τότε είναι που θα κοροϊδεύαμε πραγματικά τους καταναλωτές με κάτι που δεν υπάρχει στην πραγματικότητα, και αυτό θα υπονόμευε τη φήμη μας όσον αφορά τη διαφάνεια και την αντικειμενικότητα.
<P>
Τελειώνοντας, θα ήθελα να πω το εξής: θα πρέπει πράγματι να επικεντρώσουμε την προσοχή μας στο να αφήνουμε, και μελλοντικά, τα έργα να μιλήσουν από μόνα τους. Με τον τρόπο αυτό θα πρέπει να αντιμετωπίσουμε και τα διάφορα συναισθήματα και να συμπληρώσουμε αυτά τα έργα, επιδεικνύοντας ικανότητα και διαφάνεια στο θέμα αυτό. Επιτρέψτε μου τέλος να επισημάνω κάτι ακόμα, ήτοι το γεγονός ότι σήμερα κιόλας θα θέσουμε στη διάθεση όλων των βουλευτών τα συμπεράσματα της επιτροπής μέσω της ηλεκτρονικής οδού.

<SPEAKER ID=36 NAME="Πρόεδρος">
Σας ευχαριστώ, Επίτροπε Fischler. Είμαι σίγουρη ότι έχετε την υποστήριξη ολόκληρου του Σώματος στην προσπάθεια για επίλυση της δύσκολης αυτής κατάστασης.
<P>
Μετά την ανακοίνωση του Επιτρόπου Fischler, η Επιτροπή θα δημοσιεύσει τα σχετικά έγγραφα σήμερα το απόγευμα πριν τη συνέντευξη τύπου. Θα είναι εξάλλου διαθέσιμα για όλους σε μορφή e-mail, ενώ θα υπάρχουν και στο εσωτερικό ηλεκτρονικό δίκτυο του Κοινοβουλίου.
<P>
Η συζήτηση έληξε.

<CHAPTER ID=4>
Αλιευτική συμφωνία ΕΚ / Αγκόλας
<SPEAKER ID=37 NAME="Πρόεδρος">
Η ημερήσια διάταξη προβλέπει τη συζήτηση επί της έκθεσης (A5-0022/1999) του κ. Cunha, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου για τη σύναψη του πρωτοκόλλου που καθορίζει τις αλιευτικές δυνατότητες και τη χρηματοδοτική αντιστάθμιση που προβλέπονται στη συμφωνία μεταξύ της Ευρωπαϊκής Κοινότητας και της Δημοκρατίας της Αγκόλα όσον αφορά την αλιεία στα ανοικτά των ακτών της Αγκόλα, για την περίοδο από τις 3 Μαΐου 1999 έως τις 2 Μαΐου 2000 (COM(1999) 389 - C5-0170/1999/0169(CNS)).

<SPEAKER ID=38 NAME="Langenhagen">
Κύριε Πρόεδρε, κύριε Επίτροπε, αγαπητοί συνάδελφοι, ο κ. Cunha με παρακάλεσε να παρουσιάσω την έκθεση που συνέταξε ως εισηγητής. Το αναφερθέν πρωτόκολλο σχετικά με την αλιευτική συμφωνία μεταξύ της ΕΕ και της Αγκόλα έληξε ήδη στις 2 Μαου του τρέχοντος έτους. Τα δύο μέρη υπέγραψαν ένα νέο πρωτόκολλο, στο οποίο καθορίζονται οι τεχνικοί και οικονομικοί όροι που θα επιτρέπουν στα πλοία της Κοινότητας να αλιεύουν στα ανοικτά των ακτών της Αγκόλα για την περίοδο από τις 3 Μαου 1999 έως τις 2 Μαου 2000. Αν εξαιρέσουμε την υπερβολικά βραχεία διάρκεια ισχύος του πρωτοκόλλου - ένα έτος αντί τριών - και το γεγονός ότι αυξήθηκε ο αριθμός των θυνναλιευτικών, το πρωτόκολλο αυτό δεν διαφέρει από το προηγούμενο.
<P>
Ωστόσο, το εν λόγω πρωτόκολλο είναι σημαντικό για την ΕΕ και μόνον από πλευράς προϋπολογισμού. Ήδη τα 10,3 εκατ. ευρώ είναι αυτά καθεαυτά ένα μεγάλο ποσόν, και δεν έχουμε λάβει καν την εγγύηση ότι θα μπορέσουμε να διακόψουμε τις πληρωμές στην περίπτωση που η Αγκόλα θα ορίσει μια εποχή απαγόρευσης αλιείας γαρίδας. Επιπλέον, δεν εκμεταλλευόμαστε επαρκώς τις αλιευτικές μας δυνατότητες, αν εξαιρέσουμε τα θυνναλιευτικά με 100%. Στις μηχανότρατες αλιείας γαρίδας το ποσοστό ανέρχεται όμως μόνον στο 63%, ενώ στις τράτες είναι μόνο 0%.
<P>
Πρέπει και να σκεφθούμε σοβαρά όσον αφορά τους διατιθέμενους πόρους για τα επιστημονικά προγράμματα που ανέρχονται σε 1,7 εκατ. ευρώ, για την κατάρτιση σε 1 εκατ. ευρώ και τις μελέτες σε 350.000 ευρώ. Δεν υπάρχει ρήτρα που να εξουσιοδοτεί την Ευρωπαϊκή Επιτροπή να διενεργεί ελέγχους σχετικά με τη σωστή διάθεση των πόρων. Από την πλευρά τους, οι αρχές της Αγκόλα δεν δεσμεύονται να λογοδοτήσουν για τη διάθεση των πόρων. Στο σημείο αυτό, ο εισηγητής κάνει τη σύσταση, η Κεντρική Τράπεζα της Αγκόλα να είναι αυτή που θα διαχειρίζεται όλες τις πληρωμές που γίνονται βάσει της συμφωνίας, κι αυτό μάλιστα για λόγους ασφαλείας και διαφάνειας, εφόσον η Αγκόλα εξακολουθεί να βρίσκεται σε εμπόλεμη κατάσταση.
<P>
Με τη σύναψη ενός μονοετούς, μόνον, πρωτοκόλλου η Επιτροπή έκανε μια σωστή επιλογή, διότι τα αποθέματα της Αγκόλα έγιναν αντικείμενο εντατικής εκμετάλλευσης κατά τα τελευταία έτη, ιδίως από τον σοβιετικό αλιευτικό στόλο, πράγμα που οδήγησε σε θεαματική μείωση των αλιευμάτων. Επομένως, χορηγούνται, όπως μόλις ακούσαμε, άδειες και σε εξωκοινοτικούς εφοπλιστές. Αν λάβουμε υπόψη τις επιπτώσεις, θα μπορούσαμε να καταλήξουμε στο συμπέρασμα ότι η αλιεία στα ύδατα της Αγκόλα αποτελεί λίγο-πολύ ριψοκίνδυνη υπόθεση για την ΕΕ. Παρ' όλα αυτά, μπορούμε να είμαστε αισιόδοξοι, όπως ισχυρίζεται ο εισηγητής, αφού έχει αυξηθεί ο αριθμός των θυνναλιευτικών και των παραγαδιών επιφανείας. Σε γενικό πλαίσιο, αυτό αποτελεί μια αξιόπιστη ένδειξη για την κατάσταση των πελαγικών αποθεμάτων και μπορεί, επομένως, να αξιολογηθεί θετικά. Εντούτοις, το πρωτόκολλο δεν περιέχει διεθνή πρότυπα για τη διατήρηση και τη διαχείριση των αλιευτικών πόρων. Η εποχή απαγόρευσης αλιείας αυτή καθεαυτή αποτελεί ασφαλώς ένα πραγματικά και επιστημονικά αποτελεσματικό μέτρο για τη διατήρηση των αλιευτικών πόρων. Χρειάζεται όμως ένα διεθνές πλαίσιο, επειδή διαφορετικά υπάρχουν φόβοι πως η Αγκόλα θα μπορούσε να εκμεταλλευθεί την εποχή απαγόρευσης εις βάρος της ΕΕ. Εδώ, η Επιτροπή πρέπει να εξασφαλίσει την έγκαιρη, δηλαδή την τουλάχιστον προ τριμήνου, ενημέρωση των εφοπλιστών.
<P>
Καταλήγουμε λοιπόν στα εξής συμπεράσματα: προφανώς είναι δύσκολες οι διαπραγματεύσεις. Η τωρινή πολιτική κατάσταση στην Αγκόλα είναι αξιολύπητη, πόσο μάλλον, αφού η Αγκόλα είναι, βασικά, μια δυνητικά πλούσια και γεωπολιτικά σημαντική χώρα. Όμως το πρωτόκολλο αυτό δεν παρέχει ακριβείς πληροφορίες για την κατάσταση των αλιευτικών πόρων της Αγκόλα. Η Επιτροπή Αλιείας κατέθεσε τις ανάλογες τροπολογίες, ώστε να λάβει τις σχετικές πληροφορίες.
<P>
Για τον λόγο αυτό, δεν μπορούμε προς το παρόν να κάνουμε λόγο για μια νέου είδους αλιευτική συμφωνία. Παρ' όλα αυτά, θα πρέπει να υποστηρίξουμε το αποτέλεσμα των διαπραγματεύσεων, το οποίο θα αποτελέσει και τη βάση για ένα μελλοντικό περιεκτικό πρωτόκολλο ή μια καινούργια αλιευτική συμφωνία! Ο εισηγητής περιμένει τώρα από την Αγκόλα να κάνει μια κίνηση που θα συνίσταται στην τήρηση της διοργανικής συμφωνίας σχετικά με τη δημοσιονομική πειθαρχία και τη βελτίωση της διαδικασίας εκτελέσεως του προϋπολογισμού σε συνάρτηση με τη χρηματοδότηση των δαπανών που προκύπτουν από αυτήν την όντως σημαντική για εμάς αλιευτική συμφωνία.

<SPEAKER ID=39 NAME="Fraga Estιvez">
Κυρία Πρόεδρε, το παρόν Πρωτόκολλο της Συμφωνίας με την Αγκόλα, διάρκειας ενός έτους, αποτελεί στην πραγματικότητα παράταση του προηγούμενο, με την προσδοκία να υπάρξουν καλύτεροι όροι προκειμένου να μπορέσουμε να ανανεώσουμε τη Συμφωνία για το σύνηθες διάστημα της τριετίας.
<P>
Είμαστε απολύτως σύμφωνοι με αυτή τη λύση. Από τη μία πλευρά, επιτρέπει τη συνέχιση των αλιευτικών δραστηριοτήτων, στο πλαίσιο μιας Συμφωνίας της οποίας η εξέλιξη υπήρξε σε γενικές γραμμές ικανοποιητική για αμφότερους και όπου δεν εμφανίστηκαν προβλήματα άξια λόγου.
<P>
Από την άλλη μεριά, αυτό το Πρωτόκολλο σημαίνει μια φυσιολογική μετάβαση μέχρι την υπογραφή της νέας Συμφωνίας, για την οποία ενδεχομένως να υπάρξουν προβλήματα, δεδομένης της πολιτικής κατάστασης της χώρας και της παρουσίας άλλων αλιευτικών στόλων εάν η Ευρωπαϊκή Ένωση αποσυρθεί από τη ζώνη.
<P>
Αποτελεί επίσης καλή είδηση η αύξηση των αλιευτικών δυνατοτήτων για τον αλιευτικό στόλο που ειδικεύεται στον τόνο, στόλο του οποίου ο αριθμός σε σκάφη σχεδόν διπλασιάζεται, πράγμα που δείχνει και με το παραπάνω την υγιή κατάσταση των αλιευτικών πόρων σε αυτά τα ύδατα.
<P>
Από την άλλη μεριά, η διατήρηση σχέσεων στον τομέα αλιείας με την Αγκόλα είναι, στην παρούσα φάση, μείζονος σημασίας και είναι το ελάχιστο που μπορεί να κάνει η Ένωση προκειμένου να βοηθήσει μια χώρα που παραδοσιακά έχει στενές σχέσεις με την Κοινότητα σε συγκεκριμένους τομείς και που περνά μια κρίσιμη φάση από πολιτικής και οικονομικής άποψης. Δεν χωρεί αμφιβολία ότι η χρηματοδοτική αντιστάθμιση αποτελεί σημαντικό στήριγμα, αλλά επιπρόσθετα, η παρουσία του ευρωπαϊκού στόλου συμβάλλει σε μεγαλύτερη αίσθηση σταθερότητας στην περιοχή, πράγμα που δεν μπορεί παρά να είναι προς όφελος των διεθνών σχέσεων με την Αγκόλα.
<P>
Πέραν αυτών, η κοινοτική παρουσία εξασφαλίζει στην περιοχή τα στοιχεία μιας υπεύθυνης πολιτικής αλιείας και μπορεί να αποτελέσει σημαντικό εξισορροπητικό παράγοντα έναντι της παρουσίας άλλων στόλων, κυρίως έναντι του ρωσικού, για να μην αναφέρουμε τις επιδοτήσεις για τα προγράμματα επιστημονικής έρευνας που περιλαμβάνει αυτό το Πρωτόκολλο.
<P>
Για όλα αυτά, και αναμένοντας ότι, όπως ζητεί η έκθεση του κ. Cuhna, η Επιτροπή θα ενημερώσει το Κοινοβούλιο για το αποτέλεσμα της εφαρμογής αυτού του Πρωτοκόλλου, η Ομάδα μας, κύριε Πρόεδρε, ζητεί την έγκριση της έκθεσης Cuhna.

<SPEAKER ID=40 NAME="Medina Ortega">
Κύριε Πρόεδρε, η Ομάδα του Ευρωπαϊκού Σοσιαλιστικού Κόμματος υποστηρίζει το Πρωτόκολλο παράτασης της αλιευτικής συμφωνίας με την Αγκόλα.
<P>
Τόσο η κ. Langenhagen, όσο και η κ. Fraga, συνόψισαν ήδη το περιεχόμενο αυτής της συμφωνίας. Σημειώθηκε ότι δεν πρόκειται για νέα συμφωνία, αλλά για παράταση προηγούμενης συμφωνίας που στην πραγματικότητα υπογράφηκε το 1987 και που η Κοινότητα κληρονόμησε από προηγούμενη συμφωνία μεταξύ της Ισπανίας και της Αγκόλα. Από πλευράς σημασίας, ίσως να μην είναι από τις πλέον σημαντικές συμφωνίες, είναι όμως χρήσιμη, τόσο για την Ευρωπαϊκή Ένωση, όσο και για την Αγκόλα, όπως κατέδειξε η κ. Fraga. Αυτός ο τύπος συμφωνιών - εφόσον διαφυλάσσονται οι βιολογικοί πόροι, δηλαδή η παραγωγή δεν γίνεται με υπερεκμετάλλευσή τους - ωφελεί επίσης τις χώρες στις οποίες περατώνεται η δραστηριότητα, τόσο με τη χρηματική συνεισφορά της Ευρωπαϊκής Ένωσης, όσο και με τη βοήθεια που παρέχεται για παράδειγμα σε θέματα επαγγελματικής κατάρτισης και επιστημονικής έρευνας.
<P>
Πιστεύω ότι η Επιτροπή πραγματοποιεί θετικό έργο, η βασική μας όμως έγνοια αυτή τη στιγμή είναι η διατήρηση της αλιευτικής δραστηριότητας και πιο συγκεκριμένα μιας δραστηριότητας που δεν χαρακτηρίζεται από υπερεκμετάλλευση, αλλά από διατήρηση των φυσικών πόρων.
<P>
Το Ευρωπαϊκό Κοινοβούλιο, στις τροποποιήσεις που καταθέτει η Επιτροπή Αλιείας, ζητεί από την Επιτροπή να παρακολουθεί την υπόθεση, να ενημερώσει το Κοινοβούλιο και το Συμβούλιο το λιγότερο τρεις μήνες πριν από τη λήξη της συμφωνίας, με στόχο τη διασφάλιση της συνέχισης της ισχύος της.
<P>
Εν τέλει, κύριε Πρόεδρε, θέλω να επιμείνω στη χρησιμότητα της συμφωνίας, τόσο για την Αγκόλα, όσο και για την Ευρωπαϊκή Ένωση, ελπίζουμε δε η Επιτροπή να καταβάλει τις αναγκαίες προσπάθειες ώστε αυτή η συμφωνία να εξακολουθήσει να ισχύει τα προσεχή χρόνια.
<P>
(Χειροκροτήματα)

<SPEAKER ID=41 LANGUAGE="EN" NAME="Farage">
Κυρία Πρόεδρε, χθες δεχθήκαμε πιέσεις προκειμένου να εγκρίνουμε την ανανέωση της συμφωνίας της ΕΕ με το Μαρόκο με σκοπό να παραχωρήσουμε στην Ισπανία και την Πορτογαλία δικαιώματα αλιείας στα ύδατα του Μαρόκου. Σήμερα, μας ζητήθηκε να αναθεωρήσουμε την ανάλογη συμφωνία με την Αγκόλα.
<P>
Στη σύντομη αλλά πολυτάραχη καριέρα μου ως βουλευτού, και ιδιαίτερα μετά τη χθεσινή ημέρα, παρατήρησα κάποια προθυμία εκ μέρους της Συνέλευσης αυτής η οποία τολμά να αποκαλείται "Κοινοβούλιο" προκειμένου να ενεργεί ως σωματείο-σφραγίδα της Επιτροπής και διαισθάνομαι ότι αυτός είναι ο ρόλος μας. Εάν όμως η Συνέλευση ετούτη αρχίσει να συμπεριφέρεται σαν αρμόδιο όργανο αναθεώρησης με κάποια επιρροή, θα πρέπει να ξεκινήσει θέτοντας ορισμένα θεμελιώδη ερωτήματα σχετικά με ολόκληρη την αρχή που βρίσκεται πίσω από τις συμφωνίες αυτές.
<P>
Στοιχεία ανάλογα με αυτά που διαθέτουμε για τη λειτουργία τους υποδηλώνουν ότι τα όργανα αυτά υπήρξαν υπεύθυνα για τις περιβαλλοντικές καταστροφές πρώτου μεγέθους. Πράγματι, το παράδειγμα της αποικιοκρατικής εκμετάλλευσης των λαών του Τρίτου Κόσμου θα πρέπει να ντροπιάζει όλους εμάς στον υποτιθέμενο πολιτισμένο κόσμο μας.
<P>
Κατά τα προηγούμενα επτά χρόνια οι φορολογούμενοι πολίτες της Ευρωπαϊκής Ένωσης πλήρωσαν 1,4 δις ευρώ στις κυβερνήσεις και αλλού και, ακόμη και στα ουδέτερα λόγια της Επιτροπής, είναι δύσκολο να εντοπίσουμε που πηγαίνουν τα χρήματα. Ωστόσο, όλα αυτά γίνονται για τη χρηματοδότηση των Ισπανών και Πορτογάλων αλιέων, δίνοντάς τους την άδεια να λεηλατούν τα ύδατα των χωρών του Τρίτου Κόσμου, πολλές φορές αγνοώντας κατάφωρα τις βασικές αρχές προστασίας των αλιευμάτων. Γνωρίζουμε από το Μαρόκο την απελπισία την οποία προκάλεσε το γεγονός αυτό στους ντόπιους ψαράδες καθώς προβλέπουν τεράστιες ζημιές στα αποθέματα ψαριών τους απλώς και μόνον για να εφοδιάσουν τις Ευρωπαϊκές αγορές με σαρδέλλες και άλλα κοινά είδη ψαριών από τα οποία όμως εξαρτάται η ζωή τους. Η φρίκη των όσων συμβαίνουν στη Δυτική ακτή της Αφρικής απεικονίσθηκε πριν λίγα χρόνια με την περίπτωση της Ναμίμπια. Τελικά, η χώρα είπε ότι δεν άντεχε πλέον, τόσο καταστρεπτικές ήταν οι συνέπειες της αλιείας εκ μέρους της Ισπανίας στην περιοχή αυτή.
<P>
Είναι καιρός πλέον, όλοι εμείς εδώ, τα μέλη αυτού του Σώματος, να πούμε "αρκετά πλέον" . Το αποτέλεσμα των πολιτικών αυτών υπήρξε η καταστροφή του περιβάλλοντος. Στην πραγματικότητα, η όλη κατάσταση μοιάζει με παράλογη καταστροφή.

<SPEAKER ID=42 NAME="Varela Suanzes-Carpegna">
Κύριε Πρόεδρε, κύριε Επίτροπε, κυρίες και κύριοι συνάδελφοι, καταρχάς θέλω να συγχαρώ τον εισηγητή, τον κ. Cuhna, για την έκθεση που συνέταξε. Θέλω επίσης να εκφράσω την υποστήριξή μου στη Συμφωνία και στη θέση που τήρησε η Ευρωπαϊκή Επιτροπή, όπως επίσης στη γνώμη που εξέφρασαν οι συνάδελφοί μου κυρίες Langenhagen και Fraga, καθώς και ο κ. Medina. Διαφωνώ δε πλήρως και καθέτως με τη στάση του ομιλητή που προηγήθηκε εμού στη χρήση του χρόνου ομιλίας, ο οποίος εξέφρασε μια πολιτική ελάχιστα αλληλέγγυα προς τα κράτη μέλη της Ευρωπαϊκής Ένωσης, ελάχιστα αλληλέγγυα προς τους αλιείς, μια θέση που ευτυχώς είναι μειοψηφούσα σε αυτή τη Συνέλευση.
<P>
Μιλώντας για την έκθεση που μας απασχολεί, θα ήθελα να σημειώσω ότι η Αλιευτική συμφωνία με την Αγκόλα σημαίνει συνέχιση της κοινής πολιτικής για την αλιεία της Ευρωπαϊκής Ένωσης σε ό,τι αφορά τις διεθνείς αλιευτικές συμφωνίες, που συμβάλλουν στην εδραίωση ενός από τους βασικούς πυλώνες της εν λόγω πολιτικής, όπως επισημάνθηκε σε αυτό το Σώμα με την έκθεση του κ. Crampton, στην προηγούμενη κοινοβουλευτική περίοδο, όπου αναφερόταν ότι αυτές οι συμφωνίες συνιστούσαν βασική προϋπόθεση προκειμένου να επιχειρηθεί η μείωση του εμπορικού ελλείμματος της Ευρωπαϊκής Ένωσης σε ό,τι αφορά την αλιεία, στις αλιευτικές προμήθειες και προκειμένου να διατηρηθούν οι θέσεις άμεσης και έμμεσης απασχόλησης στην αλιεία και στις βιομηχανίες του τομέα σε ευρωπαϊκές περιφέρειες που εξαρτώνται άμεσα από την αλιεία. Αυτό εγκρίθηκε εδώ κατά την προηγούμενη κοινοβουλευτική περίοδο.
<P>
Σε ό,τι αφορά την έκθεση Cuhna σχετικά με την έγκριση ενός νέου Πρωτοκόλλου με το οποίο καθορίζονται οι αλιευτικές δυνατότητες και η χρηματοδοτική αντιστάθμιση, όπως προβλέπεται από τη συμφωνία με τη Δημοκρατία της Αγκόλα για την περίοδο από 3 Μαΐου 1999 έως 2 Μαΐου 2000, θα ήθελα να σημειώσω ότι πρόκειται για κλασικό πρωτόκολλο, που καθιστά δυνατή την πρόσβαση στους αλιευτικούς πόρους για καθορισμένη περίοδο και καθορίζει χρηματική αποζημίωση.
<P>
Παρά το γεγονός ότι ουσιαστικά πρέπει να τηρηθούν ορισμένα δεδομένα ή στατιστικές που η Επιτροπή μας υποσχέθηκε ότι θα είναι αυστηρά καθορισμένα, και λαμβάνοντας υπόψη τη λεπτή κατάσταση στην οποία βρίσκεται αυτή η χώρα - σε κατάσταση πολέμου - θεωρούμε ότι η υπογραφή αυτού του πρωτοκόλλου προσωρινής εφαρμογής είναι πολύ θετική, με την προοπτική ετήσιας ανανέωσης ή προκειμένου να γίνει επεξεργασία νέας συμφωνίας. Πρόκειται για χώρα με μεγάλη γεωπολιτική σημασία, με πολύ σημαντικό δυνητικό πλούτο, και εμείς στην Ευρωπαϊκή Ένωση πρέπει να παράσχουμε στήριξη, προφανώς βοηθώντας να τερματιστεί η κρίσιμη κατάσταση στην οποία βρίσκεται. Βοηθώντας όμως με τον καλύτερο δυνατό τρόπο αμφότερα μέρη : την Αγκόλα από τη μια, και τα κράτη μέλη της Ευρωπαϊκής Ένωσης και τις περιοχές που δραστηριοποιούνται στον τομέα αλιείας από την άλλη, υπό τον έλεγχο αυτού του Κοινοβουλίου και σύμφωνα με τις τροπολογίες που η Επιτροπή Αλιείας κατέθεσε αναφορικά με αυτή τη σημαντική Συμφωνία που έχει, όπως φαίνεται και από την όλη συζήτηση, μια σημαντική διάσταση, πέραν των όποιων οικονομικών διαστάσεων.
<P>
Κατά συνέπεια κύριε Επίτροπε, σε αυτό το ζήτημα και σε ό,τι αφορά τις αλιευτικές συμφωνίες γενικότερα, όπως υπογραμμίστηκε εχθές στη σημαντική συζήτηση που είχαμε σχετικά με την Αλιευτική συμφωνία με το Μαρόκο, πάντα θα παρέχεται η ευνοϊκή γνώμη, πλειοψηφική εν γένει, της Επιτροπής Αλιείας και ελπίζω ότι το ίδιο θα συνεχίσει να πράττει και το Κοινοβούλιο.

<SPEAKER ID=43 LANGUAGE="PT" NAME="Seguro">
Κύριε Πρόεδρε, παίρνω το λόγο για να υποστηρίξω και εγώ, με τη σειρά μου, την παρούσα αλιευτική συμφωνία μεταξύ της Ευρωπαϊκής Ένωσης και της Αγκόλα. Και το κάνω τόσο για οικονομικούς λόγους, οι οποίοι ήδη επισημάνθηκαν από διάφορους ομιλητές σε αυτή την αίθουσα, αλλά επίσης διότι οφείλουμε να παράσχουμε βοήθεια σε μία χώρα η οποία διαθέτει μεν μεγάλο πλούτο σε φυσικούς πόρους αλλά, από την άλλη, είναι μια χώρα φτωχή, λόγω της υφιστάμενης πολιτικής κατάστασης και προπαντός λόγω του πολεμικού κλίματος που επικρατεί. Για το λόγο αυτό, φρονώ ότι έχει σημασία να εκλάβουμε επίσης την παρούσα συμφωνία, εκτός από ένα μέσο που αποφέρει οικονομικά οφέλη σε μία δραστηριότητα της χώρας μας, και σαν μία αναπτυξιακή βοήθεια που παρέχεται σε συγκεκριμένο τομέα της οικονομίας και σαν μια συμβολή στην εδραίωση της ειρήνης στην Αγκόλα.
<P>
Συμφωνούμε στο ότι χρειάζεται επαγρύπνηση κατά την εφαρμογή αυτής της συμφωνίας, ιδίως όσον αφορά τη χρησιμοποίηση των πιστώσεων, ότι χρειάζεται επαγρύπνηση ούτως ώστε να μπορέσουν να επιτευχθούν η διαφύλαξη των ειδών και η αειφόρος αλιεία. Θα θέλαμε όμως να υπενθυμίσουμε, κύριε Πρόεδρε, ότι οι λέξεις "εκμετάλλευση" και "συνεργασία" , παρ' ότι σε πολλές γλώσσες έχουν ομοιοκαταληξία, εμφανίζουν ωστόσο μία ουσιαστική διαφορά: "συνεργασία" σημαίνει ότι συνεργαζόμαστε υπό τον όρο ότι συμφωνούν και τα δύο μέρη, και δεν νομίζουμε ότι η Αγκόλα βλέπει στην παρούσα συμφωνία οποιαδήποτε μορφή εκμετάλλευσης, ειδ' άλλως δεν θα την είχε υπογράψει την επόμενη μόλις μέρα μετά την εκπνοή της.

<SPEAKER ID=44 NAME="Fischler">
Κύριε Πρόεδρε, κυρίες και κύριοι βουλευτές, πρώτα από όλα θα ήθελα να ευχαριστήσω θερμά το Κοινοβούλιο εξ ονόματος της Επιτροπής για το γεγονός ότι διατύπωσε μια θετική εκτίμηση όσον αφορά το νέο πρωτόκολλο για την αλιευτική συμφωνία με την Αγκόλα. Αν εξαιρέσουμε την επέκταση της αλιείας του τόνου, το πρωτόκολλο αυτό υιοθετεί, ως γνωστόν, τις αλιευτικές δυνατότητες του προηγουμένου πρωτοκόλλου για τη χρονική περίοδο από το 1996 έως το 1999, καθώς και τα παραρτήματά του. Επίσης, αξίζει να τονίσουμε το γεγονός - κάτι που ανέφεραν και διάφοροι αγορητές - ότι η διάρκεια ισχύος αυτού του πρωτοκόλλου είναι ένα μόνον έτος, και ούτως ή άλλως έχει ήδη παρέλθει το ήμισυ του χρονικού αυτού διαστήματος. Όμως, κατά τη διάρκεια αυτού του έτους η Κοινότητα και η Αγκόλα μπορούν να επανακαθορίσουν το μελλοντικό πλαίσιο των σχέσεών τους στον τομέα της αλιείας, όπως ζήτησε η Αγκόλα. Ως εκ τούτου, θα πρέπει να εκμεταλλευθούμε αυτή την περίοδο.
<P>
Επίσης, δεν έχει αλλάξει σε σχέση με πριν η χρηματοδοτική αντιστάθμιση που καταβάλλει η Κοινότητα στην Αγκόλα για την παροχή, σύμφωνα με το πρωτόκολλο, αλιευτικών δυνατοτήτων και η συνεισφορά που καταβάλλουν οι ενδοκοινοτικοί εφοπλιστές υπό μορφή τελών. Ως εκ τούτου, η χρηματοδοτική αντιστάθμιση αναλογεί ετησίως σε ποσοστιαία βάση στο ποσόν που είχε καθοριστεί στο προηγούμενο πρωτόκολλο.
<P>
Όσον αφορά τις τροπολογίες του Κοινοβουλίου, θα ήθελα να διαβεβαιώσω εκ μέρους της Επιτροπής την Επιτροπή Αλιείας του Κοινοβουλίου ότι, όπως και κατά το παρελθόν, η Επιτροπή θα ενημερώσει προσηκόντως το Κοινοβούλιο σχετικά με την εφαρμογή του πρωτοκόλλου. Για αυτό θα πρέπει όμως να διαλέξουμε την καταλληλότερη δυνατή μορφή.

<SPEAKER ID=45 NAME="Πρόεδρος">
Κύριε Επίτροπε, τώρα πλέον που έχετε νέο χαρτοφυλάκιο σχετικά με την αλιεία θα διαπιστώσετε ότι τις Παρασκευές συνήθως, το Κοινοβούλιο ασχολείται με ψάρια, σήμερα όμως το πρωϊνό μενού περιείχε και άλλα είδη, έτσι για αλλαγή.
<P>
Η συζήτηση έληξε.
<P>
Προχωρούμε τώρα στην ψηφοφορία.
<P>
(Το Σώμα εγκρίνει το ψήφισμα νομοθετικού περιεχομένου)
<P>
Αιτιολόγηση ψήφου

<SPEAKER ID=46 LANGUAGE="DE" NAME="Posselt">
Κύριε Πρόεδρε, με μεγάλη ευχαρίστηση ενέκρινα την εξαίρετη αυτή έκθεση του κ. Cunha, επειδή θέτει πολύ δυναμικά στο επίκεντρο και την αρχή της αειφορίας που είναι απαραίτητη για μια μελλοντοστραφή αλιευτική πολιτική. Η Αγκόλα υφίσταται τις συνέπειες της σοβιετικής αποικιοκρατίας που λεηλάτησε αυτή τη χώρα. Για τον λόγο αυτό, θεωρώ θετικό και σημαντικό τον ρόλο της Ευρωπαϊκής Ένωσης και την αλιευτική αυτή συμφωνία ουσιαστικό συστατικό στοιχείο της εξωτερικής και αναπτυξιακής μας πολιτικής.
<P>
Κύριε Πρόεδρε, τελειώνοντας, θα ήθελα να κάνω μια προσωπική παρατήρηση: χαίρομαι που σήμερα προεδρεύσατε εσείς αυτής της συνεδρίασης. Αυτό είναι κάτι που μου προκαλεί και πάλι μια συμφιλιωτική, σχεδόν, διάθεση. Ελπίζω, κάποια μέρα να γίνετε και εσείς πρόεδρος αυτής της λέσχης της Παρασκευής με την ίδια ευχαρίστηση που είχε και ο προηγούμενος πρόεδρος, o κ. Πρόεδρος Gutiιrrez!

<SPEAKER ID=47 NAME="Πρόεδρος">
Ευχαριστώ, κύριε Posselt. .

<CHAPTER ID=5>
Διακoπή της συvσδoυ
<SPEAKER ID=48 NAME="Πρόεδρος">
Κηρύσσω τη λήξη της συνόδου του Ευρωπαϊκού Κοινοβουλίου.
<P>
(H συνεδρίαση λήγει στις 11.10 )

