<CHAPTER ID="005-01">
1. Άδειες διαμονής ενιαίου τύπου για τους υπηκόους τρίτων χωρών (ψηφοφορία) 
<P>
- Έκθεση Coelho
<P>
- Πριν από την ψηφοφορία:
<SPEAKER ID="085" NAME="Carlos Coelho " AFFILIATION="PPE-DE">
εισηγητής. - (PT) Κύριε Πρόεδρε, το 2003, το Κοινοβούλιο απέρριψε δύο πρωτοβουλίες της Επιτροπής σχετικά με το θέμα αυτό. Συγχαίρω την Επιτροπή για την αποδοχή της ιδέας του Κοινοβουλίου να διαχωριστεί το θέμα των αδειών διαμονής από το θέμα των θεωρήσεων.
<P>
Εκτός από τις τεχνικές πτυχές που αφορούν το ενδεχόμενο συγκρούσεων μεταξύ των διαφορετικών μικροεπεξεργαστών που χρησιμοποιούνται, τα δύο θέματα είναι ουσιαστικά εντελώς διαφορετικά. Άλλο πράγμα είναι η ύπαρξη ενός εγγράφου ταυτότητας προς χρήση εντός της ζώνης Σένγκεν και εντελώς άλλο ένα ταξιδιωτικό έγγραφο το οποίο προορίζεται για χρήση εκτός της ζώνης Σένγκεν. Αυτό θα επιτρέπει σε όλους τους υπηκόους τρίτων χωρών που διαμένουν νομίμως στη ζώνη Σένγκεν να ταυτοποιούνται με τον ίδιο τρόπο.
<P>
Θέλω, λοιπόν, να συγχαρώ την Επιτροπή για την πρότασή της να καθιερώσουμε τη χρήση βιομετρικών αναγνωριστικών στοιχείων όπως η εικόνα του προσώπου και τα δακτυλικά αποτυπώματα υπό μορφή που διασφαλίζει τη διαλειτουργικότητα. " χρήση αυτών των βιομετρικών στοιχείων είναι ο καλύτερος τρόπος καταπολέμησης των πλαστών ταυτοτήτων και της κλοπής στοιχείων ταυτότητας.
<P>
Επιτρέψτε μου, ωστόσο, να επιστήσω την προσοχή της Επιτροπής στην ανάγκη οι αλλαγές αυτές στις άδειες διαμονής να ακολουθούν τα ίδια υψηλά επίπεδα προστασίας που απαιτούνται για την έκδοση εθνικών δελτίων ταυτότητας. Θέλω επίσης να επιστήσω την προσοχή της Επιτροπής στα κενά που υπάρχουν όσον αφορά τον τρόπο συλλογής των δεδομένων, ιδίως στην περίπτωση των παιδιών, ή των ατόμων τα οποία δεν μπορούν να δώσουν δακτυλικά αποτυπώματα λόγω διαφόρων μορφών αναπηρίας. Τέλος, εφιστώ την προσοχή της Επιτροπής στα πρότυπα προστασίας των δεδομένων προσωπικού χαρακτήρα και στην ανάγκη κατάρτισης λεπτομερούς καταλόγου των αρχών οι οποίες θα έχουν πρόσβαση σε αυτά τα δεδομένα, καθώς και των αρχών οι οποίες θα έχουν τη δυνατότητα να πραγματοποιούν ελέγχους των αδειών διαμονής, προκειμένου να αποτραπεί η κατάχρηση των πιο ευαίσθητων δεδομένων.
