<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος.">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί στις 28 Ιανουαρίου 1999.

<CHAPTER ID=2>
Ανακοίνωση του Προέδρου
<SPEAKER ID=2 NAME="Πρόεδρος.">
Σας γνωρίζω πως απηύθυνα τηλεγράφημα στο βασιλικό παλάτι του Αμμάν, καθώς και στον Πρόεδρο του Κοινοβουλίου της Ιορδανίας, διαβιβάζοντάς του τα συλλυπητήρια του Ευρωπαϊκού Κοινοβουλίου για τον θάνατο του βασιλιά Χουσεΐν.

<CHAPTER ID=3>
Έγκριση των συνοπτικών πρακτικών
<SPEAKER ID=3 NAME="Πρόεδρος.">
Τα συνοπτικά πρακτικά της συνεδρίασης της 28ης Ιανουαρίου 1999 έχουν διανεμηθεί.
<P>
Υπάρχουν παρατηρήσεις;

<SPEAKER ID=4 LANGUAGE="EN" NAME="Chichester">
Κύριε Πρόεδρε, επί διαδικαστικού θέματος. Την περασμένη εβδομάδα σας έστειλα μια επιστολή εφιστώντας την προσοχή σας σε μία επιστολή που απευθυνόταν σε εσάς, με ημερομηνία 28 Οκτωβρίου, εκ μέρους του Προέδρου της Επιτροπής κ. Santer. Παρόλο που απευθυνόταν σε εσάς, η επιστολή ουσιαστικά ήταν εις απάντησην δικής μου επιστολής. Έγραψα στον Πρόεδρο κ. Santer στις 28 Οκτωβρίου· η απάντησή του έφτασε σε εσάς στις 7 Ιανουαρίου.
<P>
Πήρα τον λόγο όχι για την ουσία της επιστολής, αλλά για να ρωτήσω εάν είναι συνήθης πρακτική εκ μέρους της Επιτροπής να απαντά σε επιστολές βουλευτών κατ' αυτόν τον τρόπο και εάν η καθυστέρηση δέκα εβδομάδων είναι παραδεκτή. Θα πρέπει ίσως να προσθέσω πως η αλληλογραφία αφορούσε ζητήματα τα οποία ήταν υπο συζήτηση κατά τη διάρκεια της τελευταίας περιόδου συνόδου. Θα ήθελα να ζητήσω τη γνώμη σας σχετικά με τη συμπεριφορά της Επιτροπής όσον αφορά αυτό το θέμα.

<SPEAKER ID=5 NAME="Πρόεδρος">
Κύριε Chichester, όπως αντιλαμβάνεστε αυτό είναι ένα θέμα στο οποίο μόνο η Επιτροπή μπορεί να απαντήσει, ιδιαίτερα σε ό, τι αφορά την καθυστέρηση. Μπορείτε ενδεχομένως να θέσετε την ερώτηση στην Επιτροπή με τον συνήθη τρόπο. Σε κάθε περίπτωση πάντως, όταν θα συναντήσω τον Πρόεδρο κ. Santer, κάτι που τελευταία συμβαίνει πολύ συχνά, θα θίξω το θέμα.

<SPEAKER ID=6 LANGUAGE="DE" NAME="Μalangrι">
Κύριε Πρόεδρε, δεν έχει σημειωθεί το όνομά μου στον κατάλογο παρόντων σε αυτά τα συνοπτικά πρακτικά. Επειδή όμως η παρουσία μου τεκμηριώνεται από τις πολυάριθμες παρατηρήσεις επί των ατομικών και ονομαστικών ψηφοφοριών, επιτρέψτε μου να σας παρακαλέσω θερμά να μεριμνήσετε ώστε να συμπληρωθεί αντίστοιχα ο κατάλογος.

<SPEAKER ID=7 NAME="Πρόεδρος">
Ευχαριστώ, κύριε Malangrι. Θα προβούμε στις αρμόζουσες εξακριβώσεις.

<SPEAKER ID=8 LANGUAGE="DE" NAME="Flemming">
Κύριε Πρόεδρε, σχετικά με την τροπολογία 6 στην έκθεση του κ. Garot, το όνομά μου εμφανίζεται στις θετικές ψήφους. Δεν γνωρίζω εάν αυτό ήταν δικό μου λάθος, εγώ πάντως ήθελα να απορρίψω αυτήν την τόσο σημαντική τροπολογία. Ήθελα να ψηφίσω κατά.

<SPEAKER ID=9 NAME="Πρόεδρος">
Θα το διορθώσουμε.

<SPEAKER ID=10 LANGUAGE="ES" NAME="Garcνa Arias">
Κύριε Πρόεδρε, ήμουν παρούσα την τελευταία ημέρα της συνεδρίασης της ολομέλειας. Παραδέχομαι πως δεν υπέγραψα. Διεξάγαμε τόσες ψηφοφορίες που όταν βγήκαμε ήμουν πολύ κουρασμένη και ξέχασα να υπογράψω. Σας παρακαλώ να σημειώσετε πως ήμουν παρούσα στην τελευταία συνεδρίαση της ολομέλειας.

<SPEAKER ID=11 NAME="Πρόεδρος">
Ευχαριστώ κυρία Garcνa Arias. Θα το σημειώσω.
<P>
Εγκρίνονται τα συνοπτικά πρακτικά

<SPEAKER ID=12 NAME="Πρόεδρος">
Τον λόγο έχει ο κ. Spencer.

<SPEAKER ID=13 LANGUAGE="EN" NAME="Spencer">
Κύριε Πρόεδρε, θα ήθελα να κάνω μια σύντομη προσωπική δήλωση προκειμένου να ζητήσω συγγνώμη από το Σώμα. Ο σημαντικότερος από τους συντηρητικούς πρωθυπουργούς φέρεται να είχε συμβουλεύσει τους βουλευτές: «ποτέ να μη ζητάς συγγνώμη, ποτέ να μη δίνεις εξηγήσεις». Σκοπεύω να αγνοήσω μέρος από τη σοφή ρήση του Benjamin Disraeli. Η πράξη που έφερε την προσωπική μου ζωή στο προσκήνιο της δημοσιότητας ήταν πράξη εξαιρετικής απερισκεψίας. Παραβίασα την αγγλική νομοθεσία και οι τελωνειακοί υπάλληλοι της Εξοχότητος της με αντιμετώπισαν δίκαια και πλήρωσα το πρόστιμο. Παρόλο που θεωρώ πως η προσωπική μου ζωή στηριζόταν πάντοτε και εξακολουθεί να στηρίζεται στην αγάπη, ωστόσο, δέχομαι ότι αυτό μπορεί να αποτέλεσε πραγματική προσβολή για τους συναδέλφους μου. Γι' αυτόν τον λόγο λοιπόν επιθυμώ να ζητήσω προσωπικά συγγνώμη από οποιονδήποτε προσεβλήθη, από κάθε μέλος αυτού του Σώματος.
<P>
Αγαπώ αυτό το Σώμα και αγαπώ αυτή την συνέλευση. Ήμουν εδώ τη στιγμή της δημοκρατικής μας γέννησης το 1979 και ήμουν εδώ κατά τη συζήτηση επί της μομφής όταν πια ενηλικιωθήκαμε. Πιστεύω στο Κοινοβούλιο και πιστεύω στην Ευρώπη και οι ιστορικοί του μέλλοντος θα καταλάβουν πως το πνεύμα της Ευρώπης ζει εδώ. Γι' αυτό λοιπόν επιθυμώ να καταστήσω σαφές σε εκείνους που θα ήθελαν να χρησιμοποιήσουν την ανοησία και την αυθάδειά μου για να επιτεθούν στην Ευρώπη και το Κοινοβούλιό της, πως το σφάλμα είναι δικό μου, αποκλειστικά δικό μου.
<P>
Ζητώ συγγνώμη από το Κοινοβούλιο.
<P>
Χειροκροτήματα

<SPEAKER ID=14 NAME="Πρόεδρος">
Θα ήθελα να ευχαριστήσω τον κ. Spencer για τη δήλωσή του. Ενημέρωσε το Σώμα με αξιοπρέπεια και πραγματικά με θάρρος. Αυτός και η οικογένειά του πλήρωσαν βαρύ τίμημα για ένα προσωπικό ζήτημα. Εμείς σε αυτό το Κοινοβούλιο πρέπει να σεβαστούμε αυτή τη διαχωριστική γραμμή μεταξύ προσωπικών θεμάτων και δημοσίων και πολιτικών υποθέσεων.
<P>
Χειροκροτήματα
<P>
Το Σώμα εξέφρασε τις απόψεις του επί του θέματος και, σύμφωνα με το άρθρο 108, δεν είναι απαραίτητη η συζήτηση.
<P>
Χειροκροτήματα

<CHAPTER ID=4>
Σύνθεση του Κοινοβουλίου
<SPEAKER ID=15 NAME="Πρόεδρος">
Οι ισπανικές αρχές με πληροφόρησαν για την αντικατάσταση της κυρίας Dνez de Rivera Icaza από τον κ. Carlos Marνa Bru Purσn από τις 4 Φεβρουαρίου 1999. Δεν μπορώ ακόμη να καλωσορίσω αυτή τη στιγμή τον κύριο Bru γιατί και εκείνος είχε το ίδιο πρόβλημα με εμένα - πρόβλημα μετακίνησης - και έφτασε με ένα αεροπλάνο από το Παρίσι το οποίο είχε περισσότερες από δύο ώρες καθυστέρηση. Θα ήθελα ωστόσο να εκφράσω τη λύπη μου για την παραίτηση της κυρίας Dνez de Rivera Icaza και ακόμη περισσότερο για τους λόγους για τους οποίους αναγκάστηκε να πάρει αυτήν την απόφαση. Πιστεύω πως όλοι όσοι τους γνωρίζουμε, λυπόμαστε.
<P>
Χειροκροτήματα

<SPEAKER ID=16 LANGUAGE="DE" NAME="Roth-Behrendt">
Κύριε Πρόεδρε, σας ευχαριστώ για τα λόγια σας και θα σας ήμουν ευγνώμων εάν μπορούσατε να απευθύνετε ένα σχετικό τηλεγράφημα στην κ. Dνez de Rivera Icaza.
<P>
Xειροκροτήματα

<SPEAKER ID=17 NAME="Πρόεδρος">
Θα της το πω, επισημαίνοντας την συμφωνία του Σώματος με τα λόγια σας.

<SPEAKER ID=18 LANGUAGE="ES" NAME="Garcνa Arias">
Κύριε Πρόεδρε, ανακοινώσατε πως η συνάδελφός μας, η κυρία Carmen Dνez de Rivera ανακοίνωσε την παραίτησή της από το Κοινοβούλιο. Όλοι γνωρίζουμε τους λόγους. Και εγώ, ως μέλος της αντιπροσωπείας των ισπανών σοσιαλιστών, στο πλαίσιο της οποίας εργαζόταν η Carmen, θέλω να λάβω τον λόγο εξ ονόματος όλων μας και να επισημάνω την τεράστια απώλεια που αντιπροσωπεύει για μας, για τους ισπανούς σοσιαλιστές, ο σκληρός αγώνας της υπέρ του περιβάλλοντος και επίσης υπέρ του ευρωπαϊκού οικοδομήματος. Θα ήθελα να εγγραφεί στα συνοπτικά πρακτικά αυτό το αίσθημα των συναδέλφων της.
<P>
Χειροκροτήματα

<SPEAKER ID=19 LANGUAGE="ES" NAME="Puerta">
Κύριε Πρόεδρε, θέλω κι εγώ να συμφωνήσω με τα λόγια της κυρίας Garcνa Arias, γιατί εξέφρασε ένα συναίσθημα που δεν αφορά μόνο την Ομάδα των ισπανών σοσιαλιστών, αλλά όλους τους βουλευτές, είτε είναι Ισπανοί είτε όχι.
<P>
Όλοι αναγνωρίζουμε το έργο της συναδέλφου μας. Γνωρίζουμε πως παραιτείται για λόγους υγείας, και ελπίζουμε να μπορέσει να ανακάμψει και να επιστρέψει εδώ μαζί μας.
<P>
Τη θυμόμαστε όμως και την έχουμε στη σκέψη μας, και γνωρίζουμε πως το έργο που διεξήγαγε ήταν πολύ σημαντικό και, επιπλέον, το διεξήγαγε επιδεικνύοντας συναισθήματα φιλίας και ευγένεια προς όλους τους βουλευτές, οποιασδήποτε πολιτικής ομάδας.

<SPEAKER ID=20 LANGUAGE="ES" NAME="Valverde Lσpez">
Κύριε Πρόεδρε, εξ ονόματος της ομάδας μου, θέλω να πω πως και εμείς λυπόμαστε που η Carmen Dνez de Rivera δεν μπορεί να συνεχίσει να εργάζεται μαζί μας.
<P>
Είχαμε μοιραστεί μαζί της πολλές ώρες εργασίας, φιλίας, γνωρίζουμε πολύ καλά την αξιοπρέπεια, την συνέπεια, την αλληλεγγύη που πάντα χαρακτήριζε το έργο της και επομένως λυπόμαστε που δεν θα είναι πλέον μαζί μας, και βρίσκεται πολύ έντονα στη σκέψη μας.

<SPEAKER ID=21 NAME="Banotti">
Για να μη δημιουργηθεί η εντύπωση πως μόνο οι ισπανοί βουλευτές εκτιμούν την κ. Dνez de Rivera Icaza, θα ήθελα, ως μία εκ των φίλων της σε αυτήν την Ομάδα, να εκφράσω την ανησυχία μας για την υγεία της και τη βαθιά θλίψη για το γεγονός ότι δεν θα μπορέσει να είναι κοντά μας για ένα χρονικό διάστημα. Ας ελπίσουμε ότι θα επιστρέψει. Είναι ιδιαίτερα αγαπητή σε όλη την Ευρώπη. Γνωρίζει πολύ καλά τη χώρα μου και η θλίψη θα είναι μεγάλη όταν γίνει γνωστό ότι είναι άρρωστη και ότι δεν μπορεί να συνεχίσει την εργασία της εδώ στο Κοινοβούλιο.

<SPEAKER ID=22 LANGUAGE="ES" NAME="Medina Ortega">
Κύριε Πρόεδρε, εξ ονόματος της αντιπροσωπείας των ισπανών σοσιαλιστών θέλω να εκφράσω τις ευχαριστίες μου για την αναγνώριση που εξέφρασαν εδώ διάφορα μέλη του Κοινοβουλίου και άτομα τα οποία δεν ανήκουν στην ομάδα των ισπανών σοσιαλιστών, και βέβαια θα της μεταβιβάσω προσωπικώς εν συντομία τα όσα ειπώθηκαν σε αυτή τη συζήτηση, η οποία πιστεύω πως αποδεικνύει την αγάπη που νοιώθουμε για την Carmen Dνez de Rivera, και όπως είπε ο Alonso Puerta, ελπίζουμε να γίνει σύντομα καλά.

<SPEAKER ID=23 LANGUAGE="EN" NAME="Ewing">
Κύριε Πρόεδρε, είμαι το παλαιότερο μέλος αυτού του Κοινοβουλίου, και από τότε που η κ. Dνez de Rivera Icaza ήρθε στο Σώμα, αναπτύξαμε στενή προσωπική φιλία. Τη θαύμαζα από κάθε άποψη, ως φίλη, ως πολιτικό και ως αφοσιωμένο μέλος αυτού του Κοινοβουλίου. Θα ήθελα τα λόγια μου να προστεθούν στα όσα ήδη ειπώθηκαν προς τιμή της.

<SPEAKER ID=24 LANGUAGE="DE" NAME="Bloch von Blottnitz">
Κύριε Πρόεδρε, είχα τη μεγάλη χαρά να συνεργαστώ μαζί της στην Επιτροπή Περιβάλλοντος από το 1984 έως το 1989. Υπήρξε πράγματι ένα μαχητικό άτομο, χωρίς όμως να είναι πεισματάρα. Ήταν πάντοτε εύθυμη. Συνεργαστήκαμε πολύ καλά τότε, καθώς επίσης και με την κ. Beate Weber. Εξ ονόματος ολόκληρης της Ομάδας μας θα ήθελα να της ευχηθώ καλή ανάρρωση και ό, τι καλύτερο!

<SPEAKER ID=25 NAME="Πρόεδρος">
Θα μεταφέρω αυτό το γενικό αίσθημα του Σώματος στην κ. Dνez de Rivera.

<CHAPTER ID=5>
Παρακολούθηση των εκπομπών CO2 και άλλων αερίων συντελούντων στο φαινόμενο του θερμοκηπίου
<SPEAKER ID=26 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (Α4-0052/99) εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την κοινή θέση που καθόρισε το Συμβούλιο για την έγκριση του Ευρωπαϊκού Κοινοβουλίου και του Συμβουλίου για την τροποποίηση της απόφασης 93/389/ΕΟΚ, για έναν μηχανισμό παρακολούθησης των εκπομπών CO2 και άλλων αερίων που συμβάλλουν στο φαινόμενο του θερμοκηπίου μέσα στην Κοινότητα [8829/98 - C4-0542/98-96/0192(SYN)] (Εισηγητής: ο κ. Fitzsimons).
<P>
Τον λόγο έχει ο κ. Hyland ως αναπληρωτής εισηγητής.

<SPEAKER ID=27 NAME="Hyland">
Κύριε Πρόεδρε, θα ήθελα κατ' αρχάς να ζητήσω συγγνώμη εκ μέρους του συναδέλφου μου κ. Fitzsimons, ο οποίος παρέστη ανάγκη να απουσιάσει και μου ζήτησε να τον αντικαταστήσω στην παρουσίαση της έκθεσής του. Το 1993 εκδόθηκε μία απόφαση, η οποία θέσπιζε έναν μηχανισμό παρακολούθησης των εκπομπών CO2 από ανθρωπογενείς πηγές και άλλων αερίων που συμβάλλουν στο φαινόμενο του θερμοκηπίου στην Κοινότητα. Η θέσπιση ενός μηχανισμού παρακολούθησης των εκπομπών αερίων θερμοκηπίου εξετάζεται πάντοτε ως μέρος μιας συνολικής συνεκτικής στρατηγικής για τον περιορισμό των εκπομπών αερίων θερμοκηπίου και για τη βελτίωση της ενεργειακής απόδοσης.
<P>
Ο στόχος του μηχανισμού παρακολούθησης είναι διττός. Θα παρακολουθεί αφενός την πρόοδο που σημειώνεται στην Κοινότητα όσον αφορά τον στόχο της σταθεροποίησης των εκπομπών CO2 έως το έτος 2000 στα επίπεδα του 1990 και, αφετέρου, την τήρηση των δεσμεύσεων που ανέλαβε η Κοινότητα με τη Σύμβαση Πλαίσιο των Ηνωμένων Εθνών για την Κλιματική Μεταβολή (UNFCCC), η οποία τέθηκε σε ισχύ το 1994. Με την έγκριση του Πρωτόκολλου του Κυότο, τον Δεκέμβριο του 1997, θεσπίστηκαν αρχές και εισήχθησαν νομικώς δεσμευτικοί στόχοι και χρονοδιαγράμματα για τις χώρες του Παραρτήματος Ι, προκειμένου να μειωθούν οι εκπομπές των αερίων που συμβάλλουν στο φαινόμενο του θερμοκηπίου.
<P>
Στην 4η Διάσκεψη των Μελών της Σύμβασης - Πλαισίου των Ηνωμένων Εθνών για την Κλιματική Μεταβολή (COP4), στο Μπουένος Αιρες τον Νοέμβριο του περασμένου έτους, σημειώθηκε περαιτέρω πρόοδος. Για πρώτη φορά τα συμβαλλόμενα μέρη συμφώνησαν στην υιοθέτηση ενός ενιαίου προγράμματος δράσης. Το πρόγραμμα δράσης του Μπουένος Αιρες περιλαμβάνει έναν σημαντικό κατάλογο δεσμεύσεων με χρονοδιαγράμματα που αφορούν μια σειρά βασικών θεμάτων τα οποία θα συντελέσουν στην επίτευξη των στόχων του Κυότο.
<P>
Ο μηχανισμός παρακολούθησης καθίσταται τώρα ακόμη πιο απαραίτητος. Πολλές εκτιμήσεις δείχνουν ότι οι εκπομπές CO2 και άλλων αερίων θερμοκηπίου είνα πιθανό να αυξηθούν σημαντικά. Παράλληλα, η Κοινότητα συνυπέγραψε το Πρωτόκολλο του Κυότο και ανέλαβε τη δέσμευση να μειώσει τις εκπομπές διοξειδίου του άνθρακα και μίας ομάδας άλλων αερίων για το χρονικό διάστημα μεταξύ 2008 και 2012 κατά 8 % κάτω από τα επίπεδα του 1990, δηλαδή κατά 5, 2 % ως προς τις δεσμεύσεις των συμβαλλομένων μερών στο Πρωτόκολλο του Κυότο συνολικά.
<P>
Είναι τόσο απλό. Χρειαζόμαστε ένα αξιόπιστο και αποτελεσματικό σύστημα μέτρησης και παρακολούθησης των εκπομπών μας. Αυτό το σχέδιο συστάσεως είναι αποτέλεσμα της εξέτασης εκ μέρους του Κοινοβουλίου και του Συμβουλίου της ενημερωμένης πρότασης της Επιτροπής του 1996. Τον Σεπτέμβριο του 1997 το Κοινοβούλιο εξέτασε σε πρώτη ανάγνωση την πρόταση.
<P>
Το Κοινοβούλιο παρέλαβε την κοινή θέση του Συμβουλίου τον Οκτώβριο του 1998. Στο μεταξύ, φυσικά, τόσο η πρόταση όσο και η έκθεση του 1996/97 έχουν καταστεί σε μεγάλο βαθμό ανεπίκαιρες λόγω της υιοθέτησης του πρωτοκόλλου του Κυότο.
<P>
Η κοινή θέση ενημερώνει επιμελώς τον μηχανισμό παρακολούθησης προκειμένου να είναι σύμφωνος προς τις απαιτήσεις του Πρωτοκόλλου του Κυότο. Ενσωματώνει επίσης διάφορες τροπολογίες του Κοινοβουλίου. Ωστόσο, μολονότι ο εισηγητής είναι εν γένει ικανοποιημένος με τις συγκεκριμένες πτυχές της κοινής θέσης, κατέθεσε εκ νέου ορισμένες απο τις αρχικές τροπολογίες του Κοινοβουλίου από την πρώτη ανάγνωση, οι οποίες θεωρεί ότι θα ενισχύσουν το κείμενο. Υποβάλλει επίσης νέες τροπολογίες για να προσδώσει μεγαλύτερη συνοχή στα νέα στοιχεία που έχουν προστεθεί στην κοινή θέση με την υιοθέτηση του Πρωτοκόλλου του Κυότο.
<P>
Οι περισσότερες τροπολογίες αιτιολογούνται μόνες τους, αλλά ο κ. Fitzsimons θα ήθελε να σας επιστήσει την προσοχή σε δύο συμβιβαστικές τροπολογίες που κατέθεσε. Η μία εκ των τροπολογιών αποτελεί έναν συμβιβασμό που επετεύχθη μεταξύ του κ. Fitzsimons και της κ. Pollack, ο οποίος ενισχύει το κείμενο και συνάδει με δύο απαιτήσεις που θέτει η Σύμβαση Πλαίσιο των Ηνωμένων Εθνών για την Κλιματική Μεταβολή (UNFCCC), καθώς και με το πρωτόκολλο του Κυότο. Η δεύτερη τροπολογία είναι ένας συμβιβασμός μεταξύ του εισηγητή κ. Fitzsimons και της Επιτροπής, η οποία αφορά την αξιολόγηση της προόδου και επισείει την προσοχή στην απουσία ή στην ελλιπή παροχή νέων στοιχείων εκ μέρους των κρατών μελών. Καθώς η πρόταση δεν προβλέπει κυρώσεις, το συμβιβαστικό κείμενο του κ. Fitzsimons και της Επιτροπής στο άρθρο 6 είναι, κατά την άποψή του, ο καλύτερος δρόμος. Ο κ. Fitzsimons ελπίζει πως οι συνάδελφοι θα στηρίξουν αυτές τις συμβιβαστικές τροπολογίες.

<SPEAKER ID=28 LANGUAGE="DE" NAME="Lange">
Κύριε Πρόεδρε, κυρία Επίτροπε, αγαπητοί συνάδελφοι, χωρίς έναν συνετό μηχανισμό παρακολούθησης δεν έχει φυσικά νόημα οποιαδήποτε συμφωνία σχετικά με τις εκπομπές CO2 . Αυτό που συμφωνείται, θα πρέπει να μπορεί και να ελέγχεται. Διαφορετικά, μπορεί να συνάπτει κανείς συμφωνίες και να διεξάγει διαπραγματεύσεις για το οτιδήποτε. Αυτό όμως δεν θα έχει καμία βάση αν δεν υπάρχει ένας μηχανισμός παρακολούθησης. Γι' αυτό τον λόγο πρέπει να ξεκινήσουμε το ταχύτερο δυνατό τις εργασίες για να δημιουργήσουμε έναν σταθερό μηχανισμό παρακολούθησης για την Ευρωπαϊκή Ένωση.
<P>
Η Επιτροπή υπέβαλε την πρόταση στις 4 Σεπτεμβρίου 1996. Επομένως, διαβουλευόμαστε εδώ και τρία σχεδόν χρόνια. Το βρίσκω λίαν δυσάρεστο, ιδιαίτερα μάλιστα ενόψει των εξελίξεων και της επείγουσας ανάγκης να προχωρήσουμε στο ζήτημα της προστασίας του κλίματος. Γι' αυτό τον λόγο, με ενδιαφέρει άμεσα να μην έχουμε τώρα περαιτέρω καθυστερήσεις, ώστε να μπορέσουμε να εφαρμόσουμε το ταχύτερο δυνατό αυτή την οδηγία. Ωστόσο, έχω κάποιους ενδοιασμούς, ειδικότερα επειδή λόγω της εξέλιξης δεν μπόρεσαν ακόμη να ληφθούν υπόψη μερικές πτυχές των διεθνών διαπραγματεύσεων για τη μείωση των εκπομπών CO2 . Τώρα δεν διαπραγματευόμαστε πλέον μόνον για το αν και σε τί ποσοστό θέλουμε να μειώσουμε την ποσότητα του CO2 . Στο μεταξύ, αυτό είναι βέβαια αδιαφιλονίκητο. Κατά τις διαπραγματεύσεις, το ζήτημα πλέον, όπως γνωρίζετε, είναι αν μπορεί κανείς να εμπορευθεί τις εκπομπές και σε ποιο πλαίσιο. Αυτό δεν συμπεριλαμβάνεται ακόμα εδώ. Πρέπει λοιπόν να αναπτύξουμε περαιτέρω τη σχετική νομοθεσία. Για τον σκοπό αυτό χρειαζόμαστε βέβαια και ένα πλαίσιο στο οποίο να διασφαλίζονται τα δημοκρατικά δικαιώματα του Κοινοβουλίου. Ως εκ τούτου, μπορεί κανείς ήδη να κάνει σκέψεις για το αν η τροποποίηση του άρθρου 8 από το Συμβούλιο είναι τόσο ουσιαστική, ώστε να προχωρήσουμε σε σκέψεις σύμφωνα με το άρθρο 62 του Κανονισμού μας, κατά πόσο θα πρέπει να συνεχιστούν οι διαβουλεύσεις.
<P>
Είμαι της γνώμης πως πρέπει επιτέλους να τελειώνουμε με αυτό, αν θέλουμε να αποκτήσουμε ένα μέσο για να μπορέσουμε να προχωρήσουμε και να εγκαθιδρύσουμε ένα σύστημα εποπτείας. Εξ ου και δεν επιθυμώ να ακολουθήσω αυτή την οδό. Όμως, ενόψει της περαιτέρω εξέλιξης της συζήτησης σχετικά με το CO2 και ενόψει του ζητήματος της δημοκρατικής συμμετοχής του Κοινοβουλίου, θα ήθελα, κυρία Επίτροπε, να σας θέσω δύο ερωτήματα εδώ στην Ολομέλεια, και θα ήθελα επίσης να σας παρακαλέσω να απαντήσετε και στα δύο αυτά ερωτήματα στην Ολομέλεια.
<P>
Το πρώτο ερώτημα αναφέρεται στη δραστηριότητα της επιτροπής. Στο άρθρο 8 προβλέπεται η σύσταση μιας ειδικής επιτροπής συμβουλευτικού χαρακτήρα, η οποία ακόμα και αν εγκριθεί η τροπολογία μας, θα αποδώσει την ευθύνη για την περαιτέρω εξέλιξη αποκλειστικά στην Επιτροπή. Το πρώτο μου ερώτημα είναι το εξής: μπορεί η Επιτροπή να μας διαβεβαιώσει ότι το Κοινοβούλιο θα ενημερώνεται νωρίς, έγκαιρα και διεξοδικά για τις συμφωνίες που θα συνάπτονται στο πλαίσιο αυτής της επιτροπής, καθώς και για την περαιτέρω εξέλιξη;
<P>
Δεύτερον: μπορεί να μας διαβεβαιώσει η Επιτροπή ότι βάσει της αναγκαίας περαιτέρω εξέλιξης των μηχανισμών παρακολούθησης θα τεθεί γρήγορα επί τάπητος μια ανάλογη περαιτέρω εξέλιξη, μια νέα τροποποίηση αυτής της οδηγίας και ότι θα ληφθούν ειδικότερα υπόψη στη νέα αυτή εκδοχή οι ευέλικτοι μηχανισμοί του εμπορίουτων εκπομπών;

<SPEAKER ID=29 LANGUAGE="DE" NAME="Schleicher">
Κύριε Πρόεδρε, κυρίες και κύριοι, ο κ. Lange ανέφερε μόλις το γεγονός ότι εάν θέλουμε να προσεγγίσουμε στόχους πρέπει, φυσικά, να προσκομίσουμε και αποδείξεις. Δεν πρέπει, βέβαια, να αυξηθούν επιπλέον οι εκπομπές που είχαν καταγραφεί το 1990, ώστε να μπορέσουμε να ενεργήσουμε για την καταπολέμηση του φαινομένου του θερμοκηπίου. Το διοξείδιο του άνθρακα, δηλαδή το CO2 , καθώς και τα άλλα αέρια που συμβάλλουν στο φαινόμενο του θερμοκηπίου ευθύνονται βέβαια για την αύξηση της μέσης θερμότητας, όπως λένε οι ειδικοί. Εάν κοιτάξουμε τώρα έξω το τοπίο, δεν έχουμε μεν την εντύπωση πως είναι θερμότερο το κλίμα, αλλά μάλλον ψυχρότερο. Γνωρίζετε όμως ότι οι εποχές εξελίσσονται ποικιλοτρόπως και ότι δεν θα αποφύγουμε το γεγονός να σημειωθεί γενικά μάλλον κάποια θέρμανση. Γι' αυτόν τον λόγο ζητήθηκε σε παγκόσμιο επίπεδο η κάθε ήπειρος να συμβάλει στην αντιμετώπιση του φαινομένου.
<P>
Μπορώ να σας διαβεβαιώσω ότι αυτό το σχέδιο οδηγίας σχετικά με την κοινή θέση ανταποκρίνεται πλήρως και στις επιθυμίες της Ομάδας μας. Συμπεριλήφθηκε μια σειρά από τροπολογίες του Κοινοβουλίου μας. Τώρα έχει υποβληθεί πάλι μια σειρά από τροπολογίες. Θα ήθελα να ρωτήσω την Επίτροπο κ. Bjerregaard αν είναι σε θέση να υιοθετήσει τις τροπολογίες της επιτροπής. Αυτό είναι σημαντικό για μας, επειδή πιστεύουμε πως με τις τροπολογίες ορισμένα ζητήματα συγκεκριμενοποιούνται περισσότερο.
<P>
Επιτρέψτε μου όμως να κάνω για άλλη μία φορά τη διαπίστωση ότι πιστεύουμε πως με τον μηχανισμό αυτό έχουμε τώρα μια αξιόπιστη βάση για να μπορέσουμε να προετοιμάσουμε και άλλες νομοθετικές δράσεις. Διότι χωρίς αυτή την εποπτική εικόνα είναι σαν να ψαρεύουμε βασικά σε θολά νερά. Μόνον η έναρξη ισχύος των πραγματικών μηχανισμών μέτρησης και παρακολούθησης θα μας εξασφαλίσει την απόκτηση αξιόπιστων στοιχείων για τα τεκταινόμενα.
<P>
Από την πρώτη ανάγνωση στο Ευρωπαϊκό Κοινοβούλιο και μετά, ελήφθησαν σημαντικές αποφάσεις σε διεθνές επίπεδο, οι οποίες περιλαμβάνονται ήδη και στην κοινή θέση. Έτσι, ο μηχανισμός παρακολούθησης του φαινομένου του θερμοκηπίου στην Ευρωπαϊκή Ένωση προσαρμόζεται στις απαιτήσεις του πρωτοκόλλου του Κυότο. Συνεπώς, η νομοθεσία αυτή αποτελεί σημαντικό στοιχείο για την εφαρμογή της ευρωπαϊκής πολιτικής για την προστασία του κλίματος. Πιστεύω πως η Ευρώπη προπορεύεται, πράγματι, κατά πολύ των άλλων ηπείρων σε αυτό το ζήτημα. Αυτό ισχύει και για τις απαιτήσεις υποβολής στοιχείων, τις δεσμεύσεις που καθορίζονται στη σύμβαση πλαίσιο των Ηνωμένων Εθνών για την κλιματική μεταβολή, διότι στις απαιτήσεις υποβολής στοιχείων δηλώνεται ότι πρέπει να υιοθετηθεί και το εύρος των στοιχείων και ότι δεν μπορούμε να προβούμε σε έλεγχο των αποτελεσμάτων, παρά μόνον εάν αποκτήσουμε αυτά τα στοιχεία.
<P>
Το μόνο που μπορώ να πω λοιπόν είναι ότι αποτελεί επιτυχία το έργο που επιτέλεσε το Κοινοβούλιο σε συνεργασία με την Επιτροπή και το Συμβούλιο. Ελπίζω να φθάσουμε τάχιστα στην περάτωση και να μην παρουσιαστούν περαιτέρω καθυστερήσεις, διότι είναι σημαντικό για την Ευρώπη να δώσει το καλό παράδειγμα.

<SPEAKER ID=30 LANGUAGE="NL" NAME="Blokland">
Κύριε Πρόεδρε, ο κ. Fitzsimons έκανε καλή δουλειά με την έκθεσή του. Η παρακολούθηση των εκπομπών CO2 είναι ιδιαίτερα σημαντική για την τήρηση των συμφωνιών που συνάφθηκαν με το Πρωτόκολλο του Κυότο. Η παρακολούθηση έχει δύο σκοπούς: να αξιολογήσουμε την πρόοδο όσον αφορά τη μείωση των αερίων που συμβάλλουν στο φαινόμενο του θερμοκηπίου και να ανταποκριθούμε στις υποχρεώσεις μας όπως απορρέουν από τη Σύμβαση Πλαίσιο των ΗΕ για την Κλιματική Μεταβολή.
<P>
Συμφωνώ με την πρόταση της Ευρωπαϊκής Επιτροπής να επεκταθεί η παρακολούθηση των εκπομπών και μετά το έτος 2000. Θεωρώ επίσης σωστή συμπλήρωση να συμπεριληφθούν και οι ανθρωπογενείς εκπομπές και οι μειώσεις τους στο σύστημα παρακολούθησης. Παραμένει όμως εξαιρετικά δύσκολη η παρακολούθηση των αερίων που συμβάλλουν στο φαινόμενο του θερμοκηπίου. Τα χάνει κανείς αναλογιζόμενος πόσοι παράγοντες επηρεάζουν τις εκπομπές και τις συγκεντρώσεις τους. Το παρόν σύστημα παρακολούθησης εκπομπών CO2 δεν αποτελεί λοιπόν παρά μια πρώτη προσπάθεια. Δεν πρέπει να τρέφουμε ψευδαισθήσεις γι' αυτό.
<P>
Όσον αφορά τις τροπολογίες της Επιτροπής Περιβάλλοντος, τις υποστηρίζω ολόψυχα.

<SPEAKER ID=31 LANGUAGE="DE" NAME="Kronberger">
Κύριε Πρόεδρε, κυρίες και κύριοι, κυρία Επίτροπε, η συζήτηση για τη μείωση των αερίων που συμβάλλουν στο φαινόμενο του θερμοκηπίου μοιάζει με ατελείωτη ιστορία. Μιλούν γι' αυτό οι πάντες, όλοι είναι πεπεισμένοι πως πρέπει να γίνει, αλλά τα πράγματα δεν φαίνεται να είναι και τόσο καλά όταν φθάνουμε στη συγκεκριμένη υλοποίηση. Και οι δύο εκθέσεις αποτελούν σωστά βήματα προς τη σωστή κατεύθυνση. Πρέπει όμως να καταστεί σαφές το περί τίνος πρόκειται ουσιαστικά. Καθημερινά εκπέμπεται σήμερα παγκοσμίως τόσο CO2 όσο δεσμευόταν σε διάστημα 3.000 ετών την εποχή πριν από τη βιομηχανική επανάσταση. Εάν κάνουμε έναν πρόχειρο υπολογισμό με βάση αυτόν τον αριθμό για ένα ολόκληρο έτος, θα διαπιστώσουμε πως αυτό αναλογεί σε μια περίοδο ενός εκατομμυρίου ετών ανά έτος, που σημαίνει πως απελευθερώνουμε ετησίως σε παγκόσμια κλίμακα τόσο CO2 όσο δεσμεύθηκε σε ένα εκατομμύριο χρόνια στην ιστορία της Γης που προηγήθηκε της εποχής μας. Και αυτά είναι επιστημονικά αποτελέσματα.
<P>
Κανείς δεν είναι σε θέση να προβλέψει ακριβώς για πόσο διάστημα θα το αντέξει αυτό η ατμόσφαιρα της Γης ή ποιες θα είναι οι μόνιμες επιπτώσεις που θα προκύψουν από αυτό. Είναι αναμφισβήτητο το γεγονός ότι είναι ήδη σήμερα ορατές οι επιπτώσεις. Το σημαντικό σε ό, τι αφορά αυτούς τους στόχους για τη μείωση είναι η ταχύτερη δυνατή επίτευξή τους. Με αυτή την έννοια, είναι αποφασιστικής σημασίας οι τροπολογίες που υπέβαλε σχετικά με την έκθεση Hautala η Επιτροπή Περιβάλλοντος, Δημόσιας Υγείας και Προστασίας των Καταναλωτών. H επίσπευση της λήψης μέτρων κατά δύο ή τρία έτη είναι σίγουρα εφικτή άνευ δυσκολιών από τεχνική άποψη.
<P>
Για την επίτευξη του στόχου του Κυότο προτείνεται πολύ συχνά η μετάβαση από το πετρέλαιο και τον άνθρακα στο φυσικό αέριο. Αυτό δεν αποτελεί παρά μια φαινομενική λύση. Ναι μεν απελευθερώνεται λιγότερο CO2 κατά την άμεση καύση φυσικού αερίου από ό, τι κατά την καύση πετρελαίου και άνθρακα, αλλά διαφεύγει ήδη μεθάνιο σε μεγάλες ποσότητες κατά την εξόρυξη. Ταυτόχρονα, πρέπει να καταναλωθεί τεράστια ενέργεια για τη μεταφορά στην Ευρώπη της ενέργειας που προέρχεται από τη Σιβηρία ή την Αλγερία. Ο τέως Υπουργός Εξωτερικών της Ρωσίας και νυν πρόεδρος της Γεωργίας, Έντουαρντ Σεβαρτνάτζε, παραδέχθηκε πως διαφεύγει στην ατμόσφαιρα έως και το 50 % του εξορυχθέντος μεθανίου. Οι σκέψεις αυτές πρέπει να συμπεριληφθούν στον ορθό συνολικό υπολογισμό όσον αφορά τα αέρια του θερμοκηπίου.
<P>
Ιδιαίτερα σημαντικές είναι και οι τροπολογίες 2, 3 και 4 επί της έκθεσης Fitzsimons, οι οποίες αποσκοπούν στη διαγραφή των λέξεων «όσο είναι δυνατόν». Ειδικά εκείνα τα κράτη μέλη που δεν επιδεικνύουν ιδιαίτερο ενδιαφέρον για τη μείωση των αερίων του θερμοκηπίου θα μπορούσαν να λάβουν αυτές τις τρεις λέξεις ως αφορμή για την ελλιπή εκπλήρωση των υποχρεώσεών τους.

<SPEAKER ID=32 LANGUAGE="DE" NAME="Graenitz">
Κύριε Πρόεδρε, αγαπητοί συνάδελφοι, κυρία Επίτροπε, δεν θα ήθελα να προσθέσω και πάρα πολλά στα όσα είπαν οι προηγούμενοι ομιλητές. Θα ήθελα να παρακαλέσω τον κ. Hyland να διαβιβάσει τα συγχαρητήριά μου στον συνάδελφο κ. Fitzsimons για την έκθεσή του, προπάντων μάλιστα για το γεγονός ότι έριξε περισσότερο φως σε κάποια θέματα και αφαίρεσε τις παρεκβάσεις από το κείμενο.
<P>
Σε αυτό που ήδη ελέχθη, δηλαδή το γεγονός ότι χωρίς μετρήσεις δεν μπορούμε να διαπιστώσουμε πραγματικά με ακρίβεια πού και με ποιον τρόπο πρέπει να γίνουν πρώτα οι μειώσεις των εκπομπών και πώς μπορεί να ελεγχθεί στη συνέχεια η επίτευξη των στόχων, θα ήθελα να προσθέσω κάτι ακόμα: όταν ρυθμίσουμε έγκαιρα τη συγκεκριμένη νομοθεσία, αυτό θα σημαίνει επίσης ότι θα πρέπει να την υιοθετήσουν ως κοινή νομοθεσία οι υποψήφιες προς ένταξη χώρες στο πλαίσιο της προετοιμασίας τους και ότι θα μπορέσουν με τον τρόπο αυτό να συντονίσουν καλύτερα τις στρατηγικές τους ήδη από τώρα με τη στρατηγική της ΕΕ, ότι θα μπορέσουν να κάνουν μετρήσεις όπως τα σημερινά κράτη μέλη και ότι με αυτό, όταν θα πραγματοποιηθεί η ένταξή τους στην ΕΕ, θα μπορέσουν να ενταχθούν ομαλά στην ευρωπαϊκή στρατηγική για τη μείωση των εκπομπών για την επίτευξη του στόχου του Κυότο - πράγμα που θεωρώ πολύ σημαντικό.
<P>
Πέραν τούτου, πιστεύω επίσης πως όλα όσα συζητούνται τώρα - ευέλικτα μέσα - δεν θα είναι εφικτά χωρίς ακριβείς μετρήσεις τόσο εντός της Ευρωπαϊκής Ένωσης όσο και σε παγκόσμιο επίπεδο. Σε συνάρτηση με αυτό, επιτρέψτε μου να υπενθυμίσω ότι το ευέλικτο μέσο που εφαρμόσθηκε με τη μεγαλύτερη επιτυχία για το περιβάλλον και, σε τελική ανάλυση, και για τη βιομηχανία, δηλαδή η μείωση των εκπομπών CO2 στη βιομηχανία των ΗΠΑ, ήταν τόσο επιτυχές, επειδή προβλέπονταν και ποινές σε περίπτωση μη τήρησης των δεσμεύσεων που αναλήφθησαν εντός των αντιστοίχων χρονικών πλαισίων. Διερωτώμαι αν θα ήταν καλό να εξετάσουμε ένα παρόμοιο θέμα και εντός της ΕΕ, ιδίως εν όψει του γεγονότος ότι τα κράτη μέλη δεν ανακοινώνουν πάντοτε εγκαίρως στην Επιτροπή τους αριθμούς, τα στοιχεία και τις μειώσεις τους, με αποτέλεσμα η ίδια η Επιτροπή να καθυστερεί την υποβολή των εκθέσεων στο Κοινοβούλιο και να μην είναι σαφές γιατί και για ποιους λόγους συμβαίνει αυτό. Φρονώ πως για όλους εμάς θα ήταν πολύ σημαντικό να μπορούμε να παρακολουθήσουμε από την αρχή πώς είναι οι μετρήσεις, ποιες προσπάθειες καταβάλλουν τα κράτη μέλη και τί πρέπει να κάνουμε για να μπορέσουν να συντονισθούν πραγματικά οι προσπάθειες αυτές ώστε να επιτευχθεί ο στόχος, που δεν είναι άλλος από τον στόχο του Κυότο.

<SPEAKER ID=33 NAME="Bjerregaard">
Κύριε Πρόεδρε, θα ήθελα να ξεκινήσω ευχαριστώντας την Επιτροπή Περιβάλλοντος αλλά και τον κ. Hyland, ο οποίος μίλησε στη θέση του εισηγητή, κ. Fitzsimons. Θα ήθελα να τον ευχαριστήσω για την προσπάθεια που έκανε και την προσοχή που αφιέρωσε στη συγκεκριμένη πρόταση. Όλοι μας γνωρίζουμε ότι είναι άκρως σημαντικό, μετά την ψήφιση του πρωτοκόλλου του Κυότο, να υπάρξει ένας σαφής και αποτελεσματικός μηχανισμός παρακολούθησης του CO2 και των άλλων αερίων του θερμοκηπίου. Η πρόταση αποτελεί ένα διαφωτιστικό συνδετικό κρίκο ανάμεσα στο πρωτόκολλο και σ' έναν τέτοιον μηχανισμό.
<P>
Η συμμόρφωση προς τις υποχρεώσεις του Κυότο είναι αναμφίβολα το σημαντικότερο, εάν θέλουμε να αποδείξουμε ότι τα μέτρα μας έχουν πραγματική επίδραση στη μείωση των κλιματικών μεταβολών. Παρ' όλα αυτά, αναγνωρίζω ότι η έκθεση που έχουμε στα χέρια μας για την αλλαγή της απόφασης 389/93 για έναν μηχανισμό παρακολούθησης δεν καλύπτει όλα τα στοιχεία του πρωτοκόλλου του Κυότο, πράγμα στο οποίο αναφέρθηκαν και πολλοί από τους ομιλητές. Για παράδειγμα, δεν υπάρχουν διατάξεις για το πώς θα παρακολουθούνται οι μηχανισμοί. Υπάρχουν πολλοί λόγοι γι' αυτό. Κατ' αρχάς πρέπει να έχουμε υπόψη μας ότι η Επιτροπή υπέβαλε στο Συμβούλιο την αρχική της πρόταση τον Σεπτέμβριο του 1996, δηλαδή πολύ πριν από τη Σύνοδο Κορυφής του Κυότο, και είναι αληθές, όπως είπε και ο κ. Lange, ότι έχουν συμβεί πολλά έκτοτε.
<P>
Δεύτερον -που ίσως είναι και πιο σημαντικό - οι αρχές, οι κανόνες και οι κατευθυντήριες γραμμές που αφορούν τους μηχανισμούς δεν έχουν ακόμα θεσπιστεί σε διεθνές επίπεδο. Μια γρήγορη ματιά στο σχέδιο δράσης του Μπουένος Αιρες θα μας δείξει ότι θα θεσπιστούν εντός δύο ετών από σήμερα, στο COP6. Η θέση της Επιτροπής ήταν σαφέστατη στο συγκεκριμένο θέμα. Μόλις υπάρξουν περισσότερες διευκρινήσεις για το πώς πρέπει να λειτουργούν οι ευέλικτοι αυτοί κανονισμοί θα υποβάλουμε νέο ψήφισμα για την παρακολούθηση, το οποίο θα καλύπτει αυτή την ουσιώδη πτυχή του πρωτοκόλλου, είναι δε σαφές ότι θα συνεχίσουμε να δραστηριοποιούμαστε στο συγκεκριμένο ζήτημα.
<P>
Όσον αφορά τις τροπολογίες, μπορώ να πω ότι η Επιτροπή στηρίζει όλες τις υποβληθείσες τροπολογίες. Ο κ. Lange μου υπέβαλε μία-δύο συγκεκριμένες ερωτήσεις. Πρώτον μου έθεσε το ερώτημα για επιπρόσθετες προτάσεις, κι είναι σαφές ότι είναι καθ' οδόν. Υπολογίζω να έχω έτοιμη μια νέα ανακοίνωση κατά τη διάρκεια της άνοιξης, θέμα στο οποίο άλλωστε αναφερθήκαμε πρόσφατα και κατά τη Σύνοδο στις Βρυξέλλες. Όσον αφορά την επαφή με το Κοινοβούλιο είναι πασιφανώς σαφές ότι είναι σημαντικότατη. Ήταν σημαντική όσον αφορά τα βήματα προόδου που επιτύχαμε στο Κυότο και στο Μπουένος Αιρες. Στις Βρυξέλλες είπαμε ότι πρέπει να βελτιώσουμε τη συνεργασία με το Ευρωπαϊκό Κοινοβούλιο ενόψει και των επικείμενων διαπραγματεύσεων του COP. Εν πάση περιπτώσει, δεν υπάρχει καμία αμφιβολία ότι θα φροντίσω να κάνω ό, τι μπορώ για να συμμετέχει ενεργά το Κοινοβούλιο στην περαιτέρω συζήτηση.

<SPEAKER ID=34 NAME="Πρόεδρος">
Ευχαριστώ πολύ κυρία Bjerregaard
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 11.30.

<CHAPTER ID=6>
Μείωση της περιεκτικότητας ορισμένων υγρών καυσίμων σε θείο
<SPEAKER ID=35 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (Α4-0002/99) εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την κοινή θέση που καθόρισε το Συμβούλιο για την έκδοση της οδηγίας του Συμβουλίου που αφορά τη μείωση της περιεκτικότητας υγρών καυσίμων σε θείο και για την τροποποίηση της οδηγίας 93/12/ΕΟΚ [10577/98 - C4-0564/98-97/0105(SYN)] (Εισηγήτρια: η κ. Hautala).

<SPEAKER ID=36 NAME="Hautala">
Αξιότιμε κύριε Πρόεδρε, αξιότιμη κυρία Επίτροπε, αξιότιμοι συνάδελφοι, αυτή η πρόταση αφορά την επιτακτική ανάγκη να μειωθούν στο ελάχιστο δυνατό οι εκπομπές ρύπων που συμβάλλουν στην οξίνιση της ατμόσφαιρας. Η Ένωση εφαρμόζει μία στρατηγική σχετικά με την οξίνιση και αυτή η πρόταση αφορά τη νομοθεσία για τον περιορισμό της περιεκτικότητας των υγρών καυσίμων σε θείο. Όπως γνωρίζουμε, το θείο κατέρχεται στην επιφάνεια της Γης, δημιουργεί όξινο έδαφος και βλάπτει τη φύση. Προκαλεί ζημιές και στα κτίρια. Κατά συνέπεια, το θείο επιδρά αρνητικά στο περιβάλλον με πολλούς διαφορετικούς τρόπους.
<P>
Εξετάζοντας την κοινή θέση του Συμβουλίου Υπουργών, μπορεί κανείς να διαπιστώσει ότι στο συγκεκριμένο θέμα το Ευρωπαϊκό Κοινοβούλιο έχει ήδη πείσει εν μέρει το Συμβούλιο Υπουργών για την ορθότητα των δικών του απόψεων. Το Συμβούλιο έπραξε αυτό που επιθυμούσαμε: επί παραδείγματι, το Συμβούλιο και η Επιτροπή αποφάσισαν από κοινού να αναλάβουν δράση, προκειμένου να περιοριστεί επίσης η περιεκτικότητα σε θείο των υγρών καυσίμων που χρησιμοποιούν τα πλοία. Αυτή η απόφαση θα πρέπει να θεωρηθεί οπωσδήποτε ως θετικό βήμα. Το Συμβούλιο έχει επίσης υιοθετήσει κατ' αρχήν την άποψη του Κοινοβουλίου, σύμφωνα με την οποία θα έπρεπε να περιοριστεί σε μεγαλύτερο βαθμό, απ' ό, τι προβλέπει η αρχική πρόταση, η περιεκτικότητα του πετρελαίου εσωτερικής καύσης σε θείο. Και αυτό το γεγονός θα πρέπει να το χαιρετίσουμε με ικανοποίηση. Βέβαια, παραμένει το πρόβλημα ότι η κοινή θέση του Συμβουλίου, η οποία αποτελεί ομόφωνο συμβιβασμό, θα καθιστούσε δυνατή αυτή τη μείωση της περιεκτικότητας του πετρελαίου εσωτερικής καύσης σε θείο μόνο από το έτος 2008 και αυτό δεν μπορεί με κανέναν τρόπο να θεωρηθεί λίαν ριζοσπαστικό. Μιλάμε, πράγματι, για πολύ μακρές μεταβατικές περιόδους εάν αρχίζουμε τώρα να θεσπίζουμε περιορισμούς που θα τεθούν σε ισχύ μόνο από το έτος 2008. Γι' αυτό και, η Επιτροπή Περιβάλλοντος, Δημόσιας Υγείας και Προστασίας των Καταναλωτών προτείνει κάποιου είδους συμβιβασμό που προβλέπει αυτός ο αυστηρότερος περιορισμός της περιεκτικότητας του πετρελαίου εσωτερικής καύσης σε θείο να τεθεί σε ισχύ ήδη από το έτος 2004.
<P>
Πέραν τούτου, τίθεται το πολύ σημαντικό θέμα του τρόπου με τον οποίο θα περιοριστεί η περιεκτικότητα του βαρέος μαζούτ σε θείο. Η διαφωνία η οποία εξακολουθεί να υφίσταται μεταξύ του Συμβουλίου Υπουργών και της Επιτροπής Περιβάλλοντος του Κοινοβουλίου, κατά την κατάθεση τροπολογιών στην κοινή θέση, εντοπίζεται στο ότι το Συμβούλιο Υπουργών είναι πρόθυμο να περιορίσει την περιεκτικότητα του βαρέος μαζούτ σε θείο μόνον από το έτος 2003. Η Επιτροπή Περιβάλλοντος προτείνει τώρα να υπάρξει και σε αυτό το θέμα ένας λογικός συμβιβασμός ούτως ώστε αυτή η αλλαγή να μπορέσει να τεθεί σε ισχύ ήδη από το έτος 2001.
<P>
Αυτή η έκθεση περιέχει και μια πτυχή την οποία συχνά λησμονούμε: με την προσχώρηση τους στην Ένωση, η Φινλανδία, η Σουηδία και η Αυστρία διατήρησαν το δικαίωμα να εξακολουθήσουν να εφαρμόζουν στην επικράτειά τους πιο αυστηρές διατάξεις σχετικά με την προστασία του περιβάλλοντος για χρονική περίοδο τεσσάρων ετών. Αυτή η τετραετία έληξε τα τέλη του περασμένου χρόνου και η συγκεκριμένη πρόταση είχε αρχικά ως σκοπό να εξασφαλίσει ότι θα θεσπισθούν σε όλη την Ένωση οι ίδιοι αυστηροί περιορισμοί που ισχύουν στην Αυστρία σε ό, τι αφορά την περιεκτικότητα σε θείο του πετρελαίου εσωτερικής καύσης. Αυτός ο στόχος δεν επιτυγχάνεται τώρα εντελώς. Τα κράτη μέλη δεν είχαν το θάρρος να προχωρήσουν τόσο μακρυά ώστε να καθιερώσουν τους κανόνες που ήδη ακολουθεί σήμερα η Αυστρία. Με αυτό ακριβώς το θέμα συνδέεται το γεγονός ότι το Συμβούλιο Υπουργών θεωρεί ότι το επίπεδο της Αυστρίας μπορεί να επιτευχθεί το έτος 2008. Όπως διεπίστωσα, αυτή η μεταβατική περίοδος είναι αρκετά μεγάλη. Βέβαια, πρέπει να συνειδητοποιήσουμε ότι τώρα δεν μπορεί να πραγματοποιηθεί ούτε η εφιαλτική ιδέα να αναγκαστεί η Αυστρία να εγκαταλείψει τις δικές της αυστηρότερες οριακές τιμές. Το θέμα πρέπει να διευθετηθεί με τη χρήση του άρθρου 130Σ ως νομική βάση της πρότασης. Η συγκεκριμένη πρόταση συνιστά λοιπόν κατά κάποιο τρόπο ελάχιστη διάταξη, η οποία παρέχει τη δυνατότητα στην Αυστρία να διατηρήσει τιςδικές της αυστηρότερες οριακές τιμές. Μπορούμε να πούμε ότι, τουλάχιστον σε σχέση με αυτό, το χειρότερο αποφεύχθηκε.

<SPEAKER ID=37 LANGUAGE="DE" NAME="Lange">
Κύριε Πρόεδρε, κυρία Επίτροπε, αγαπητοί συνάδελφοι, η εισηγήτρια, η κ. Hautala, και εγώ έχουμε σκληραγωγηθεί βέβαια στην αντιπαράθεση με το Συμβούλιο σχετικά με το πρόγραμμα για το πετρέλαιο αυτοκινήτων. Και εκεί παλέψαμε για τη μείωση του ποσοστού του θείου στα καύσιμα και, βασικά, νομίζαμε πως πρέπει τώρα να περάσουμε πλέον στον δεύτερο γύρο του αγώνα πάλης. Εν τω μεταξύ όμως αυτό κατέστη περιττό ως επί το πλείστον. Και ευτυχώς που έγινε αυτό, διότι το πρόβλημα της οξίνισης είναι βέβαια υπαρκτό, ιδίως για τα κράτη μέλη του Βορρά και ως εκ τούτου είμαστε πανευτυχείς που το Συμβούλιο υιοθέτησε όλες σχεδόν τις επιθυμίες του Κοινοβουλίου και που αποκτήσαμε, σε τελική ανάλυση, ένα πραγματικά καλό νομοθέτημα. Για το συγκεκριμένο θέμα μου έρχεται πάντα στο νου κάποιο γερμανικό σουξέ που έλεγε πως πάντα συμβαίνουν θαύματα. Πρέπει να πω πως το Συμβούλιο έδειξε εδώ για μία φορά ότι η ευχή αυτή μπορεί να βγεί αληθινή και ότι το ίδιο μπορεί απλά να αποδεχθεί κάποια πράγματα έτσι όπως τα προτείνει, σαφώς και καλά αιτιολογημένα, το Κοινοβούλιο.
<P>
Θα ήθελα όμως να αναφέρω ιδιαίτερα ένα θέμα, ήτοι το ζήτημα της ενσωμάτωσης του ορίου περιεκτικότηας σε θείο για το ντίζελ πλοίων στην κοινή θέση και την προώθηση των διαπραγματεύσεων σε διεθνή επίπεδα, με στόχο τα πλοία να χρησιμοποιούν και διεθνώς καύσιμα με όσο το δυνατόν πιο χαμηλή περιεκτικότητα σε θείο, επειδή οι εκπομπές που προκύπτουν από την καύση ντίζελ πλοίων είναι, εν τω μεταξύ, κατά πολύ υψηλότερες από εκείνες που προέρχονται από εγκαταστάσεις σταθμών ηλεκτροπαραγωγής στην ξηρά.
<P>
Υπάρχει βέβαια και μια μικρή σχέση με το πρόγραμμα για το πετρέλαιο αυτοκινήτων: όταν από τη μία πλευρά απαιτούνται καύσιμα που πρέπει να παραχθούν με σχετικά χαμηλή περιεκτικότητα σε θείο για τα αυτοκίνητα, τότε μπορεί φυσικά τα διυλιστήρια να συλλάβουν την ιδέα να προσφέρουν το υπόλοιπο, άρα το βρώμικο προϊόν, στα πλοία. Προς όφελος της συνέπειας, πρέπει λοιπόν να ισχύσει και σε αυτόν τον τομέα ή ίδια ή μια παρόμοια, ας πούμε, νομοθεσία. Για τον λόγο αυτό, χαιρετίζω ειδικότερα το γεγονός ότι το ντίζελ πλοίων συμπεριλαμβάνεται στην οδηγία και προτείνω να επιμείνουμε στη θέσπιση διεθνών ρυθμίσεων.
<P>
Η μοναδική και μικρή ταπεινή μου επιθυμία αναφέρεται βασικά στην τροπολογία 1, που αφορά την περιεκτικότητα του βαρέου μαζούτ σε θείο. Βασικά, αυτό είναι το μόνο που λείπει ακόμα για να φθάσω στο απόγειο της ευτυχίας όσον αφορά τη νομοθεσία αυτή. Στο θέμα αυτό, η Επιτροπή Περιβάλλοντος προτείνει την επίσπευση της εν λόγω ημερομηνίας κατά δύο έτη, από το 2003 στο 2001. Βέβαια, αυτό δεν αποτελεί τώρα ανήθικη πρόταση, αλλά κατ' ουσίαν μόνον την επαναφορά αυτού που εσείς η ίδια προτείνατε, κυρία Επίτροπε. Σχετικά με αυτό θα ήθελα να σας παρακαλέσω πολύ να υιοθετήσετε τουλάχιστον αυτήν τη μία τροπολογία, καθιστώντας με έτσι απόλυτα ευτυχή.

<SPEAKER ID=38 LANGUAGE="FR" NAME="Grossetκte">
Κύριε Πρόεδρε, αγαπητοί συνάδελφοι, πιστεύω πως όλοι συμφωνούν σχετικά με τους στόχους που θα πρέπει να επιτύχουμε στο θέμα της οξίνισης. Έχουμε όλοι συναίσθηση των προβλημάτων που προκαλεί και μπορούμε να νιώσουμε ικανοποίηση για την κοινή θέση, η οποία επαναλαμβάνει την πλειονότητα των τροπολογιών που το Ευρωπαϊκό Κοινοβούλιο είχε εγκρίνει κατά την πρώτη ανάγνωση. Σε ό, τι αφορά το βαρύ μαζούτ, ορισμένοι διαμαρτύρονται για την ημερομηνία που επέλεξε το Συμβούλιο, την 1η Ιανουαρίου 2003. Εκτιμώ πως αυτή η ημερομηνία είναι ενδεχομένως πιο λογική, γιατί εάν θέλουμε να επιτύχουμε ορισμένους στόχους στον τομέα του περιβάλλοντος θα πρέπει επίσης να λάβουμε υπόψη τα προβλήματα και των μεν και των δε, τα οποία δεν είναι πάντοτε τα ίδια στην Βόρεια ή στη Νότια Ευρώπη.
<P>
Όσον αφορά το ντίζελ, το Συμβούλιο προβλέπει δύο στάδια για τη μείωση της περιεκτικότητας σε θείο. Οπωσδήποτε, είμαι υπέρ μιας σταδιακής μείωσης σε αντίθεση με τον καθορισμό στόχων, αρκετά καταπιεστικών μερικές φορές, σε ένα μόνο στάδιο. Το Συμβούλιο προβλέπει την πρώτη προθεσμία για τον περιορισμό της περιεκτικότητας σε θείο σε 0, 20 % το έτος 2000, το 2000 είναι αύριο, και έπειτα μία δεύτερη προθεσμία, το 2008, για να περιοριστεί η περιεκτικότητα αυτή στο 0, 10 %. Προβλέπονται επίσης και παρεκκλίσεις, η διάρκεια των οποίων θα περιορίζεται σε μία περίοδο 5 ετών ξεκινώντας από το 2008 και η οποία βέβαια δεν θα είναι ανανεώσιμη.
<P>
Μπορούμε, νομίζω, να είμαστε ικανοποιημένοι για το γεγονός ότι το Συμβούλιο δεν συμπεριέλαβε στην κοινή του θέση το ντίζελ πλοίων, διότι το καύσιμο αυτό αντιπροσωπεύει μόνο το 2 % των συνολικών εκπομπών θείου. Ωστόσο, θεωρώ πως είναι σημαντικό να παραμείνουμε πολύ προσεχτικοί σε ό, τι αφορά τις περιπτώσεις ορισμένων ζωνών ιδιαιτέρως ευαίσθητων και επίσης πως πρέπει να προστατεύσουμε ιδιαίτερα τη Βόρεια Θάλασσα ή τη Βαλτική. Στην προκειμένη περίπτωση αρμόζει να ενεργήσουμε στο πλαίσιο της Σύμβασης Marpol. Νομίζω πως είναι σημαντικό να το επαναλάβουμε και να είμαστε εξαιρετικά προσεκτικοί. Πρέπει λοιπόν να επιμείνουμε ώστε κάποιες ζώνες ιδιαίτερα ευαίσθητες στις εκπομπές θείου από ντίζελ πλοίων, όπως είναι οι ζώνες που μόλις ανέφερα, να χαρακτηριστούν ως ζώνες ειδικής προστασίας.
<P>
Τέλος, νομίζω πως δικαίως η κηροζίνη που χρησιμοποιείται στην αεροπορία, η οποία συμβάλει στις εκπομπές θείου σε ποσοστό μόνο 0, 2 %, δεν λήφθηκε υπόψη και δεν αποτελεί προτεραιότητα.
<P>
Συμπερασματικά, η κοινή θέση αποτέλεσε αντικείμενο δύσκολων διαπραγματεύσεων στο Συμβούλιο και νομίζω πως αυτό πρέπει να το λάβουμε υπόψη μας. Συνολικά, το περιεχόμενό της συνάδει με το περιεχόμενο που επιθυμούσαμε στην πρώτη ανάγνωση. Κατά τη γνώμη μου, αυτή η κοινή θέση είναι ισορροπημένη γιατί επιτρέπει τη μετάθεση στο έτος 2003 της ημερομηνίας κατά την οποία αρχίζει να ισχύει ο περιορισμός περιεκτικότητας του βαρέος μαζούτ σε θείο, ελέγχοντας όμως πιο αυστηρά τις εξαιρέσεις που ενδέχεται να συμφωνηθούν. Υπό αυτές τις συνθήκες, η Ομάδα του Ευρωπαϊκού Λαϊκού Κόμματος αρνείται να πλειοδοτήσει συστηματικά. Θα καταψηφίσει τις 3 κατατεθείσες τροπολογίες.
<P>
Ουσιαστικά, η έγκριση μίας μόνο τροπολογίας από το Ευρωπαϊκό Κοινοβούλιο στη δεύτερη ανάγνωση σημαίνει πως θα χρειαστεί ομοφωνία ή ειδική πλειοψηφία στο Συμβούλιο, ανάλογα αν η Επιτροπή αποδεχθεί ή όχι την τροπολογία, γεγονός απίθανο δεδομένων των αποκλίσεων που υπάρχουν μεταξύ των χωρών του Νότου και των χωρών του Βορρά, έχοντας υπόψη ότι τα πετρέλαια που προέρχονται από τις χώρες του Περσικού Κόλπου είναι πολύ πιο βαρέα σε περιεκτικότητα θείου.

<SPEAKER ID=39 LANGUAGE="NL" NAME="Blokland">
Κύριε Πρόεδρε, μια δραστήρια καταπολέμηση των όξινων εκπομπών επιβάλλεται για την προστασία της υγείας του ανθρώπου, της χλωρίδας και των ευαίσθητων οικοσυστημάτων, καθώς και των κτισμάτων. Η παρούσα πρόταση αποτελεί μέρος μόνον αυτής της καταπολέμησης. Η πιο αποτελεσματική μέθοδος καταπολέμησης της οξίνισης είναι η αντιμετώπιση των μεγάλων εγκαταστάσεων καύσεως, διότι αυτές ευθύνονται για το 63 % των εκπομπών SO2 στην Ευρωπαϊκή Ένωση. Παρά ταύτα, μείναμε ικανοποιημένοι από την κοινή θέση του Συμβουλίου σχετικά με τη μείωση της περιεκτικότητας ορισμένων υγρών καυσίμων σε θείο. Χάρη στις καλές προτάσεις της κ. Hautala, η κοινή θέση είναι πολύ καλύτερη από την αρχική πρόταση της Επιτροπής. Συμφωνώ απόλυτα με τις λίγες τροποποιήσεις που προτείνει η εισηγήτρια σε δεύτερη ανάγνωση. Οι δυνατότητες ικανοποίησης των διαφόρων απαιτήσεων ανοίγουν νέες προοπτικές. Το αργό πετρέλαιο από τη Νορβηγία, τη Λιβύη και τη Ρωσία περιέχει λιγότερο από 0, 5 % θείο και όσον αφορά τα πετρέλαια της Μέσης Ανατολής, τα οποία έχουν μεγάλη περιεκτικότητα θείου, υπάρχουν αποτελεσματικές τεχνολογίες για την αφαίρεσή του. Αλλο θέμα είναι ότι το βαρύ μαζούτ που χρησιμοποιούν οι εγκαταστάσεις καύσεως και οι βιομηχανίες τσιμέντου, πρέπει και αυτά να περιέχουν λιγότερο θείο.

<SPEAKER ID=40 NAME="Bjerregaard">
Κύριε Πρόεδρε, θα ήθελα να ξεκινήσω ευχαριστώντας την Επιτροπή Περιβάλλοντος και ιδίως την εισηγήτρια, κ. Hautala, για την αξιέπαινη δουλειά που έκανε με τη συγκεκριμένη πρόταση και θα ήθελα επίσης να ευχαριστήσω την κ. Hautala και τον κ. Lange για τις παρατηρήσεις που έκαναν σχετικά με τα βήματα προόδου που σημειώθηκαν.
<P>
Η πρόταση αναφέρει μία μείωση των συνολικών εκπομπών του διοξειδίου του θείου κατά περίπου 1 εκατ. τόνους από τα 3 εκατ. τόνους που απαιτεί η στρατηγική κατά της οξίνισης. Οι μέσες δαπάνες των 700 ευρώ για κάθε τόνο λιγότερης ρύπανσης αντισταθμίζεται κατά πολύ από τα οφέλη, ιδίως για τη δημόσια υγεία, η οποία εκτιμάται - έχουμε αριθμούς και γι' αυτό - στα 4.000 ευρώ περίπου ανά τόνο. Οι εν λόγω αριθμοί των δαπανών και των επιπτώσεων καταδεικνύουν ανάγλυφα πόσο σημαντική είναι η συγκεκριμένη πρόταση.
<P>
Στην κοινή θέση ήδη έχουμε ενσωματώσει την πλειονότητα των 27 τροπολογιών που ψήφισε το Κοινοβούλιο κατά την πρώτη ανάγνωση. Στην κοινή θέση στοχεύσαμε να πετύχουμε τη δύσκολη χρυσή τομή ανάμεσα στο ποιες προδιαγραφές είναι απαραίτητες για την περιεκτικότητα των καυσίμων σε θείο, ώστε να μειωθεί η επιβλαβής οξίνιση και στο τί πιστεύουμε ότι θα αντέξει η ευρωπαϊκή βιομηχανία. Γι' αυτό η Επιτροπή στην ανακοίνωσή της προς το Ευρωπαϊκό Κοινοβούλιο έδωσε τη συγκατάθεσή της στην κοινή θέση. Τώρα θέλω να σχολιάσω τις τρεις νέες τροπολογίες.
<P>
Ο κ. Lange και η κ. Hautala ρώτησαν ευθέως για την τροπολογία 1, η οποία επισπεύδει τη χρονική στιγμή εφαρμογής της νέας τιμής του 1 % για το θείο στο βαρύ μαζούτ από το 2003 στο 2001. Όπως παρατήρησε και ο κ. Lange, η Επιτροπή αρχικώς πρότεινε το 2000 και παραπονείται στην ανακοίνωση για την κοινή θέση που το Συμβούλιο μετέθεσε τον χρόνο εφαρμογής. Γι' αυτό και η Επιτροπή πιστεύει ότι το Συμβούλιο οφείλει να επιληφθεί ξανά του θέματος, πράγμα που πάει να πει ότι δεχόμαστε την τροπολογία 1, κι αν μάλιστα με αυτόν τον τρόπο κάνω ευτυχισμένο και τον κ. Lange, τόσο το καλύτερο. Όπως όμως είπα και στην εισαγωγή μου, στην κοινή θέση επιχειρείται ένας πολύ προσεκτικός συμψηφισμός, κι ίσως τελικά αναγκαστούμε να αποδεχτούμε ότι δεν είναι δυνατό να κάνουμε το Συμβούλιο να αλλάξει τη γνώμη, πάντως εμείς θα προσπαθήσουμε έτσι κι αλλιώς.
<P>
Η Επιτροπή τουναντίον δεν μπορεί να δεχτεί τις τροπολογίες 2 και 3. Η τροπολογία 2 επιφέρει ένα δεύτερο, ανώτατο όριο για τη μέγιστη περιεκτικότητα του βαρέος μαζούτ σε θείο σε σχέση με ενδεχόμενη παρέκκλιση του 1 %. Η Επιτροπή θα ασχοληθεί με τις αιτήσεις παρέκκλισης κατά περίπτωση, βάσει των κριτηρίων που θεσπίζονται στην οδηγία, οπότε δεδομένου αυτού το ακριβές ανώτατο όριο δεν είναι τόσο σημαντικό. Πρέπει να τονιστεί ότι το Συμβούλιο στην κοινή θέση κατέστησε αυστηρότερους τους όρους για τη χορήγηση παρέκκλισης, εισάγοντας τον όρο «κρίσιμο φορτίο», γεγονός που πιστεύω πως θα χαιρετίσουν όλοι με ευχαρίστηση.
<P>
Η τροπολογία 3 στοχεύει στην επίσπευση της εφαρμογής του ορίου του 0, 1 % της περιεκτικότητας τoυ πετρελαίoυ εσωτερικής καύσης σε θείo από το 2008 στο 2004. Η Επιτροπή εξέφρασε στην ανακοίνωσή της για την κοινή θέση την ικανοποίησή της που κατέστη αυστηρότερη η περιεκτικότητα θείου από το 2008. Ο λόγος που η Επιτροπή δεν πρότεινε αρχικώς αυτή την αυστηρότερη οριακή τιμή ήταν, ωστόσο, ότι δεν ήταν οικονομικά αποτελεσματική σε όλη την Ευρώπη. Οπότε ούτε και τώρα μπορεί να στηριχτεί η επίσπευση της ημερομηνίας εφαρμογής σε όλη την Ευρώπη. Γι' αυτόν τον λόγο, θα ήθελα να υπογραμμίσω - όπως υπογράμμισε κι η εισηγήτρια, κ. Hautala - ότι μιλάμε για ελάχιστες απαιτήσεις, πράγμα που ήταν επίσης βασικό στοιχείο της αρχικής πρότασης της Επιτροπής· αυτό σημαίνει ότι τα κράτη μέλη έχουν τη δυνατότητα να εφαρμόσουν την αυστηρότερη οριακή τιμή νωρίτερα από το 2008.
<P>
Κύριε Πρόεδρε, επιτρέψτε μου να σταματήσω εδώ. Η πρόταση, όπως είναι τώρα, θα συμβάλει στη βελτίωση του περιβάλλοντος ήδη από του χρόνου. Γι' αυτό είναι μια καλή αρχή για την απτή εφαρμογή της στρατηγικής κατά της οξίνισης. Κύριε Πρόεδρε, σας ευχαριστώ για τον χρόνο σας και την προσοχή σας.

<SPEAKER ID=41 NAME="Πρόεδρος">
Ευχαριστώ πολύ κυρία Bjerregaard
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 11.30.

<CHAPTER ID=7>
Μεταφορές αποβλήτων προς χώρες μη μέλη του ΟΟΣΑ
<SPEAKER ID=42 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (Α4-0001/99) εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την κοινή θέση που καθόρισε το Συμβούλιο για την έκδοση του κανονισμού του Συμβουλίου, που αφορά την κατάρτιση κοινών κανόνων και διαδικασιών, που εφαρμόζονται στις μεταφορές αποβλήτων ορισμένου τύπου προς συγκεκριμένες χώρες μη μέλη του ΟΟΣΑ [5474/98 - C4-0538/98-95/0029(SYN)] (Εισηγητής: ο κ. Virgin).
<P>
Τον λόγο έχει η κ. Jackson ως αναπληρώτρια εισηγήτρια.

<SPEAKER ID=43 NAME="Jackson">
Κύριε Πρόεδρε, όπως θα παρατήρησαν οι πιο προσεκτικοί εξ υμών, δεν είμαι ο κ. Virgin. O κ. Virgin κόλλησε στο χιόνι κάπου μεταξύ Στρασβούργου και Σουηδίας. Ενδεχομένως να έφτασε ως τις Βρυξέλλες και πιθανώς να προσπαθεί να διασχίσει τώρα τη χώρα με έλκυθρο. Ζητώ συγγνώμη που δεν είμαι ο κ. Virgin, αλλά θα παρουσιάσω την έκθεση εξ ονόματός του.
<P>
Είναι ιδιαίτερα λυπηρό που δεν βρίσκεται εδώ, γιατί πρόκειται για μια σημαντική έκθεση για την οποία έχει δουλέψει σκληρά κατά τα τελευταία χρόνια. Εγώ έχω να κάνω μόνο ορισμένες παρατηρήσεις σχετικά με την έκθεση και να θέσω ένα πολύ σημαντκό ερώτημα στην κ. Επίτροπο, ένα ερώτημα στο οποίο ελπίζω να μπορέσει να απαντήσει.
<P>
Οι τροπολογίες φαίνονται υπερβολικά τεχνικές και όντως είναι. Συγκεκριμένα, ο κ. Virgin, εξ ονόματος της επιτροπής, θεωρεί ότι το νέο Παράρτημα Γ που προτείνει το Συμβούλιο θα πρέπει να απαλειφθεί, δεδομένου ότι η απαγόρευση εξαγωγής των αποβλήτων των απαριθμούμενων σε αυτό τύπων προβλέπεται ήδη από τους καταλόγους της Σύμβασης της Βασιλείας, και ένας επιπλέον κατάλογος θα περιέπλεκε ακόμη περισσότερο την ήδη σύνθετη νομοθεσία. Θα ήμουν ευγνώμων εάν η Επίτροπος λάβει θέση τόσο επί κάθε τροπολογίας μεμονωμένα, καθώς θα τις εξετάζει, όσο και επί της αποδοχής τους από την Επιτροπή.
<P>
Το γενικότερο θέμα που θέλω να επισημάνω είναι αυτό που τέθηκε από έναν αριθμό βουλευτών του Ευρωπαϊκού Κοινοβουλίου, ιδιαίτερα από το Ηνωμένο Βασίλειο. Στη χώρα μου, αλλά πιθανώς και σε άλλες χώρες, επικρατεί ο φόβος ότι η ουσιαστική επίπτωση αυτής της νομοθεσίας θα είναι να δυσχεράνει ακόμη περισσότερο τις εξαγωγές μεταχειρισμένων ειδών ρουχισμού που συλλέγουν οι φιλανθρωπικές οργανώσεις χωρών που δεν έχουν απαντήσει στο ερωτηματολόγιο της Επιτροπής σχετικά με την αποδοχή της εξαγωγής αποβλήτων στις χώρες αυτές. Ίσως να ακούγεται μπερδεμένο αλλά δεν πρέπει κατ' ανάγκη και να είναι. Το πρόβλημα είναι πως κάποιες χώρες - ίσως να μην έχουν καλή ανατροφή, ή κάτι τέτοιο - απλώς δεν απάντησαν στο ερωτηματολόγιο που τους έστειλε η Επιτροπή. Η υποψία που γεννήθηκε μεταξύ των βουλευτών του Ευρωπαϊκού Κοινοβουλίου είναι πως μία από τις συνέπειες του γεγονότος αυτού θα είναι να καταστεί εξαιρετικά δύσκολη η εξαγωγή μεταχειρισμένω ειδών ρουχισμού στις χώρες αυτές.
<P>
Όπως καταλάβαμε κατά τη διάρκεια των συζητήσεων που έγιναν στο παρασκήνιο και όπως διατυπώθηκε στην έκθεση του κ. Virgin, το πρόβλημα έγκειται αφενός στο γεγονός ότι τα μεταχειρισμένα είδη ρουχισμού, όταν συγκεντρώνονται από οργανώσεις που ανήκουν στην εκκλησία, από την Oxfam, ή από οποιαδήποτε άλλη οργάνωση, παύουν να αποτελούν απόβλητα εφόσον έχουν αποτελέσει αντικείμενο διαλογής, και αφετέρου στο ότι τα εν λόγω μεταχειρισμένα είδη ρουχισμού κατόπιν της διαλογής τους δεν εμπίπτουν στο πλαίσιο αυτής της οδηγίας. Επομένως δεν θα υπάρχει καμιά δυσκολία για τις φιλανθρωπικές αλλά και για άλλες οργανώσεις να εξάγουν τέτοιου είδους μεταχειρισμένα είδη ρουχισμού.
<P>
Σήμερα το απόγευμα επικοινώνησα με τη BIR, τη Διεθνή Υπηρεσία Ανακύκλωσης, και μου είπαν τα εξής: «Ναι, αυτό καταλαβαίνουμε, ωστόσο υπάρχει νομική σύγχυση ως προς αυτό το σημείο». Η ερώτησή μου προς την Επίτροπο - η οποία ενδεχομένως να μην μπορεί να απαντήσει τώρα, αλλά θα μπορούσε ίσως να μας στείλει μια επιστολή γνωρίζοντάς μας ακριβώς ποια είναι η θέση της - έχει ως εξής: είναι επομένως αλήθεια ότι δεν υπάρχει τίποτα που να απορρέει από αυτή τη νομοθεσία το οποίο να εμποδίζει τις φιλανθρωπικές οργανώσεις της χώρας μας να εξάγουν ελεύθερα, χωρίς κανένα γραφειοκρατικό περιορισμό, μεταχειρισμένα είδη ρουχισμού στις χώρες αυτές - κυρίως στην Αφρική, υποθέτω - οι οποίες τα εισάγουν προς το παρόν; Εάν είναι αλήθεια, τότε μήπως θα πρέπει να εξασφαλίσουμε ασφάλεια δικαίου σε αυτό το θέμα; Εάν η ασφάλεια δικαίου είναι απαραίτητη, μήπως αυτό σημαίνει πως συνεπώς χρειάζεται να κάνουμε μερικές προσαρμογές σε αυτόν τον κανονισμό;
<P>
Λυπάμαι που επεκτάθηκα σχετικά με αυτό το θέμα, όμως πρόκειται για ένα ζήτημα που προέκυψε σε έναν κατά τα άλλα αρκετά τεχνικό κανονισμό, ως ένα ζήτημα το οποίο ο κόσμος μπορεί να κατανοήσει και το οποίο απασχολεί πολλούς ανθρώπους. Θα ήμουν λοιπόν ευγνώμων στην κ. Επίτροπο εάν απαντήσει.

<SPEAKER ID=44 NAME="Κοκκόλα">
Κύριε Πρόεδρε, κύριε Επίτροπε, οι οικονομικές δραστηριότητες των ανεπτυγμένων χωρών, δυστυχώς, προξενούν μεγάλους κινδύνους, τόσο στο περιβάλλον, όσο και στη δημόσια υγεία. Τα απόβλητα αποτελούν αναπόσπαστο κομμάτι αυτών των δραστηριοτήτων.
<P>
Τα απόβλητα, τοξικά ή μη, δημιουργούν τεράστια προβλήματα σε όλες τις χώρες, τόσο με την επεξεργασία τους, όσο και με τον τόπο της αποθήκευσής τους. Η μεταφορά των αποβλήτων από τις χώρες παραγωγής σε άλλες χώρες, για την επεξεργασία ή για την οριστική εναπόθεσή τους, είναι μια «λύση» η οποία ενέχει πολλούς κινδύνους, τόσο για το περιβάλλον όσο και για την υγεία των πολιτών της Ένωσης. Γι' αυτό θα πρέπει να διέπεται από αυστηρούς κανόνες και διαδικασίες.
<P>
Η Ευρωπαοκή Ένωση, συνειδητοποιώντας την ανάγκη αυτή, έχει προτείνει σειρά μέτρων και κανόνων για τη μεταφορά των αποβλήτων. Ένας από αυτούς είναι ο κανονισμός που εξετάζουμε σήμερα για τη θέσπιση κοινών διαδικασιών που θα εφαρμόζονται στις μεταφορές αποβλήτων ορισμένου τύπου προς ορισμένες χώρες μη μέλη του ΟΟΣΑ. Ο εν λόγω κανονισμός πρέπει να θέτει όρια και να σέβεται τις αποφάσεις των ενδιαφερομένων χωρών, χωρίς να δημιουργεί διλήμματα.
<P>
Είναι γεγονός ότι η φτηνή εργατική δύναμη, οι χαμηλές προδιαγραφές προστασίας του περιβάλλοντος που ισχύουν στις τρίτες χώρες, καθώς και ένα καθεστώς εισαγωγών αρκετά ελεύθερο συντελούν στη συνεχή εξαγωγή απόβλήτων προς αυτές. Οι οικολογικές οργανώσεις έχουν ξεκινήσει εκστρατείες ενημέρωσης πάνω στο θέμα αυτό, τόσο στις αναπτυγμένες χώρες, όσο και σε αυτές που δέχονται τα απόβλητα για οικονομικούς λόγους. Μόνο που το θέμα της εξαγωγής των αποβλήτων δεν είναι θέμα εμπορικό.
<P>
Η έκθεση του κ. Virgin -και λυπάμαι πάρα πολύ που δεν είναι εδώ σήμερα για να αναπτύξει ο ίδιος την έκθεσή του- μας βρίσκει σύμφωνους στα περισσότερα σημεία. Η δική μας ομάδα δεν συμφωνεί μόνο με την τροπολογία αριθ. 2. Θεωρούμε ότι η διαδικασία ελέγχου που περιλαμβάνεται τώρα στο άρθρο 15 του Κανονισμού ΕΟΚ/259/93 πρέπει να παραμείνει στο άρθρο 2 γιατί η απλούστευση της διαδικασίας ενέχει μεγάλους κινδύνους.
<P>
Θα μου επιτρέψετε επίσης να αναφερθώ και σε ένα άλλο σημαντικό θέμα: στο θέμα του ελέγχου της εφαρμογής του Κανονισμού αυτού. Η Ευρωπαοκή Ένωση θα πρέπει να προβλέψει αυστηρές κυρώσεις για τα κράτη μέλη, τα οποία παραβαίνουν τον κανονισμό και, οπωσδήποτε, να προβλέψει τέτοιες διαδικασίες που να αποτρέπουν την λαθραία μεταφορά που, ως γνωστό, γίνεται.
<P>
Το τελευταίο σημείο στο οποίο θα αναφερθώ έχει σχέση με την προσθήκη νέου παραρτήματος V στον Κανονισμό 259/93/ΕΟΚ. Θεωρώ ότι η συγχώνευση των καταλόγων αποβλήτων της Σύμβασης της Βασιλείας θα απλουστεύσει την εφαρμογή της νομοθεσίας. Θέλω να συγχαρώ τον κ. Virgin -έστω και εν απουσία του- για την έκθεσή του.

<SPEAKER ID=45 LANGUAGE="FR" NAME="Striby">
Κύριε Πρόεδρε, αγαπητοί συνάδελφοι, θα ήθελα απλώς να σας επισημάνω την παρουσία στην αίθουσα αντιπροσωπείας του Περιφερειακού Συμβουλίου της Αλσατίας και του Γενικού Συμβουλίου του Ανω Ρήνου, συνοδευόμενης από τον πρόεδρό της, κ. Constant Goerg.

<SPEAKER ID=46 NAME="Πρόεδρος">
Σας ευχαριστώ πολύ. Τους καλωσορίζουμε, λοιπόν.

<SPEAKER ID=47 LANGUAGE="FR" NAME="Taubira-Delannon (ARE).">
Κύριε Πρόεδρε, το θέμα της μεταφοράς αποβλήτων προς χώρες μη μέλη του ΟΟΣΑ μας παραπέμπει σε προβληματικές κάπως λεπτές και δύσκολες και οι οποίες έχουν όλες το ίδιο κόστος: την προβληματική για τη δημόσια υγεία, δηλαδή για την ικανότητά μας να συμμετέχουμε στην προστασία των πιο ευάλωτων πληθυσμών, ιδιαίτερα των παιδιών και αυτών που, συχνά σε αυτές τις χώρες, αποκαλούμε παιδιά των δρόμων; η προβληματική σχετικά με τους κινδύνους του περιβαλλοντικού ντάμπινγκ, που συνίσταται στη μετατροπή ορισμένων χωρών, κυρίως των λεγόμενων αναπτυσσομένων, σε χώρους απόρριψης αποβλήτων, επειδή οι χώρες αυτές αναγκάζονται συχνά να πραγματεύονται κάθε είδους εμπορική συναλλαγή για να αποκομίσουν εισοδήματα απαραίτητα για τη χρηματοδότηση των αναγκών τους, ιδιαίτερα στον τομέα των δημοσίων εξοπλισμών; επίσης και η προβληματική της εθνικής κυριαρχίας, των ορίων των δυνατοτήτων επιλογής ορισμένων ενεργειών.
<P>
Με άλλα λόγια, είμαστε υποχρεωμένοι να επιδιώξουμε μια ισορροπία μεταξύ αφενός, της επιτακτικής ανάγκης καθορισμού όσο το δυνατόν υψηλότερου επιπέδου προδιαγραφών για τη μεταφορά αυτών των αποβλήτων, και αφετέρου, της απαιτούμενης ελαστικότητας η οποία θα επιτρέπει σε αυτές τις χώρες να επιλέξουν τις ενδεχόμενες δυνατότητες ανακύκλωσης και επομένως της δημιουργίας βιομηχανικών ή ημι-βιομηχανικών δραστηριοτήτων, γεγονός που θα τους επιτρέπει να αποκομίσουν εισοδήματα από αυτές τις δραστηριότητες.
<P>
Είναι προφανές, καθώς εξετάζουμε την αρχή εκπόνησης καταλόγων, ιδιαίτερα τον κόκκινο κατάλογο και τον πράσινο κατάλογο, πως αυτές οι βιομηχανικές δυνατότητες αφορούν κυρίως τα προϊόντα του πράσινου καταλόγου. Η ουσία είναι ότι και η αρχή που συνίσταται στη δήλωση πως το επίπεδο κινδύνου συνδέεται με το προϊόν και όχι με τη δυσκολία που αντιμετωπίζουν κάποιες χώρες να αντιδράσουν, θα πρέπει να διατηρηθεί. Γνωρίζουμε πολύ καλά πως οι χώρες είναι άνισες μεταξύ τους σε ότι αφορά τους διοικητικούς και τεχνικούς ελέγχους σχετικά με την εισαγωγή, αποθήκευση, επεξεργασία αυτών των αποβλήτων. Πρέπει λοιπόν να τους παρασχεθεί στήριξη, κυρίως όμως τίθεται το θέμα επίκλησης της αρχής της διαφάνειας, και το ζήτημα της επέκτασης της ευθύνης των παραγωγών αποβλήτων. Τέλος, θα πρέπει ίσως να αναρωτηθούμε σχετικά με τον όγκο των παραγόμενων αποβλήτων, με άλλα λόγια, σχετικά με τους κινδύνους που εγκυμονεί ο υπερκαταναλωτισμός μας στην κοινή κληρονομιά και το δικαίωμα διεκδίκησης που παίρνουμε από μόνοι μας σχετικά με την κοινή κηρονομιά του πλανήτη και επομένως και με την προστασία του περιβάλλοντος.

<SPEAKER ID=48 NAME="Bjerregaard">
Κύριε Πρόεδρε, θα ήθελα κι εγώ, παρότι ο κ. Virgin δεν είναι εδώ, να ευχαριστήσω για την έκθεση και για το δραστήριο έργο των βουλευτών. Όπως είπε η κ. Jackson, υπήρξε μεγάλη αναταραχή εξαιτίας του καιρού σήμερα, οπότε θα πρέπει να κάνουμε χωρίς τον κ. Virgin.
<P>
Η πρόταση για την έκδοση κανονισμού αφορά την εξαγωγή των αποβλήτων, που υπάγονται στην αποκαλούμενη πράσινη λίστα, σε χώρες μη μέλη του ΟΟΣΑ για ανακύκλωση. Τα απόβλητα της πράσινης λίστας είναι απόβλητα των οποίων η μεταφορά σε γενικές γραμμές δεν θεωρείται ότι παρουσιάζει κίνδυνο για το περιβάλλον καθ' οιονδήποτε τρόπο. Τα απόβλητα της πράσινης λίστας για ανακύκλωση έχουν την ίδια μεταχείριση με τα προϊόντα εμπορίου εντός του ΟΟΣΑ και της ΕΕ. Θέλω επίσης να καταστήσω σαφές ότι η εξαγωγή επικίνδυνων αποβλήτων σε χώρες μη μέλη του ΟΟΣΑ απαγορεύεται βάσει της ισχύουσας κοινοτικής νομοθεσίας.
<P>
Το 1994 η Επιτροπή ρώτησε όλες τις χώρες μη μέλη του ΟΟΣΑ ποιες ενδεχόμενες διαδικασίες ελέγχου ήθελαν να χρησιμοποιηθούν για τη μεταφορά αποβλήτων της πράσινης λίστας. Η πρόταση κανονισμού αφορά μόνο τις χώρες που απάντησαν ότι δεν επιθυμούν να δεχτούν υλικά από την πράσινη λίστα ή κάποια από αυτά τα υλικά, και στη συνέχεια με χώρες που δεν ανταποκρίθηκαν στο ερωτηματολόγιο της Επιτροπής. Η κ. Jackson ζήτησε λεπτομερή ανατροφοδότηση για τις οκτώ τροπολογίες που υποβλήθηκαν κι έτσι θα κάνω ορισμένα σχόλια σχετικά.
<P>
Η Επιτροπή μπορεί να δεχτεί έξι από τις τροπολογίες, πέντε από τις οποίες πλήρως, μία με μια μικρή αλλαγή και μία εν μέρει. Υπάρχει μόνο μία τροπολογία που δεν γίνεται αποδεκτή από την Επιτροπή. Σύμφωνα με την τροπολογία 1 η Επιτροπή θα εvημερώvει τις χώρες πoυ καλύπτovται από τov καvovισμό αυτό για τις αλλαγές στα Παραρτήματα Α και Β σε τακτική βάση. Η Επιτροπή το αποδέχεται αυτό και φυσικά θα φροντίσουμε να γίνει. Η Τρoπoλoγία 2 υποδηλώνει ότι οι εξαγωγές αποβλήτων της πράσινης λίστας σε χώρες που δεν έχουν απαντήσει στο ερωτηματολόγιο θα μπορεί να γίνεται σύμφωνα με τη διαδικασία που ισχύει για την πορτοκαλιά λίστα, με την οποία απαιτείται μόνο η σιωπηρή συναίνεση από τη χώρα εισαγωγής. Χαίρομαι που βλέπω ότι το Κοινοβούλιο δεν απαιτεί πια, όπως κατά την πρώτη ανάγνωση, την απαγόρευση τέτοιων εξαγωγών, διότι θα ήταν ενάντια στους κανόνες του ΠΟΕ. Η πρότασή σας ωστόσο να ακολουθηθεί η διαδικασία που ισχύει για την πορτοκαλιά λίστα, δηλαδή βάσει μόνο της σιωπηρής συναίνεσης, είναι εκ διαμέτρου αντίθετη. Οι διαδικασίες ελέγχου τις οποίες εσείς σήμερα απαιτείτε θα σημαίνουν ότι οι εξαγωγές θα επιτρέπονται όταν δεν υπάρχει κάποια απάντηση από τη χώρα εισαγωγής εντός 30 ημερών, πράγμα δηλαδή που πάει να πει ότι ερμηνεύετε τη σιωπή ως κατάφαση.
<P>
Τον Ιούλιο του 1997 ακούστηκε σε αυτό εδώ το βήμα, και παραθέτω αυτολεξεί, «...είναι απαράδεκτο η Επιτροπή να ερμηνεύει την έλλειψη απάντησης μιας χώρας προς δικό της όφελος». Η Επιτροπή συμφωνεί με αυτόν τον ισχυρισμό και γι' αυτό είναι σκοπιμότερο σε περιπτώσεις που δεν υπάρχει απάντηση από μια χώρα να χρησιμοποιούμε μια διαδικασία που θα βασίζεται σε ρητή γραπτή συναίνεση. Κατ' αυτόν τον τρόπο μπορούμε προ της εξαγωγής να βεβαιωθούμε ότι η χώρα προορισμού είναι πράγματι ενήμερη για την εν λόγω εισαγωγή αποβλήτων. Θα το εκτιμούσα αν τη συγκεκριμένη παρατήρηση τη σημειώνατε καλά. Η Επιτροπή συνεχίζει να προτιμά ως εκ τούτου τη διαδικασία της κόκκινης λίστας, κατά την οποία η εξαγωγή μπορεί να γίνει βάσει ρητής γραπτής συναίνεσης. Με τούτη τη μέθοδο λαμβάνουμε υπόψη το συμφέρον τόσο του εξαγωγέα όσο και του εισαγωγέα κατά τρόπο διαφανή. Το Συμβούλιο ζήτησε στην κοινή θέση του τη χρήση της διαδικασίας ελέγχoυ πoυ ορίζει τo άρθρo 15 τoυ καvovισμoύ του Συμβουλίου αριθ. 259/93, σύμφωνα με το οποίο απαιτείται γραπτή συναίνεση, αλλά και μεγαλύτερη προθεσμία. Η Επιτροπή θεωρεί ότι η λύση της διαδικασίας της κόκκινης λίστας αποτελεί τη χρυσή τομή ανάμεσα στις προτάσεις του Κοινοβουλίου και του Συμβουλίου, και γι' αυτό η Επιτροπή δεν μπορεί να δεχτεί την τροπολογία 2.
<P>
Στη συνέχεια έχουμε τις τροπολογίες 3, 5 και 8 που αφορούν τα απόβλητα που σύμφωνα με το άρθρο 39 της τέταρτης σύμβασης του Λομέ απαγoρεύεται να εξάγονται σε χώρες ΑΚΕ. Πρόκειται για χρήσιμη πρόταση, δεδομένου η άποψη 9 του προοιμίου είναι αρκετά ξεκάθαρη ενώ ακόμα ένα παράρτημα με ακόμη μια λίστα ίσως σταθεί αφορμή για σύγχυση. Η Επιτροπή μπορεί λοιπόν να στηρίξει αυτές τις τρεις τροπολογίες. Επίσης η τροπολογία 4 γίνεται δεκτή από την Επιτροπή, δεδομένου ότι η διατύπωση αντιστοιχεί στη διατύπωση του άρθρου 17, παράγραφος 3 του κανονισμού του Συμβουλίου αριθ. 259/93.
<P>
Τέλος, η Επιτροπή συντάσσεται με την αλλαγή της προθεσμίας για την περιοδική αvαθεώρηση σύμφωνα με την τρoπoλoγία 6, ωστόσο η Επιτροπή δεν μπορεί να δεχτεί ακρόαση του Κοινοβουλίου επί τούτου, δεδομένου ότι θεωρεί πως ο κανονισμός υπάγεται στην κοινή πολιτική εμπορίου και ότι το άρθρο 113 είναι η μοναδική νομική βάση. Η Επιτροπή συμφωνεί με την τροπολογία 7 με την προϋπόθεση ο κανονισμός 2048/98 της Επιτροπής να αναφέρεται ρητώς μαζί με τον κανονισμό 120/97 του Συμβουλίου. Ο κανονισμός της Επιτροπής της 6ης Νοεμβρίου 1998 συνεπάγεται την αλλαγή του παραρτήματος V του κανονισμού του Συμβουλίου.
<P>
Στη συνέχεια θα ήθελα να επιστρέψω στο σημαντικότατο θέμα της εξαγωγής χρησιμοποιημένου ρουχισμού για το οποίο μίλησε ιδιαίτερα η κ. Jackson στην παρέμβασή της και που κι εγώ έχω εγείρει σε διάφορες συνεδριάσεις. Είναι εντελώς σαφές ότι υπάρχουν φιλανθρωπικές οργανώσεις που ανησυχούν ιδιαίτερα για το πώς μπορούν να ερμηνεύσουν την πρόταση που συζητάμε σήμερα. Γνωρίζω ότι υποβλήθηκαν τρεις τροπολογίες στη συνεδρίαση της Επιτροπής Περιβάλλοντος, Δημόσιας Υγείας και Προστασίας των Καταναλωτών τον Ιανουάριο, αλλά δεν εγκρίθηκαν ένεκα διαδικαστικών αιτιών. Ως εκ τούτου προέκυψαν κάποιες παρεξηγήσεις. Είναι επίσης σαφές ότι υπάρχουν πολλές προσφυγές και μεγάλη ανησυχία και αναστάτωση. Είναι αλήθεια, όπως ανέφερε η κ. Jackson, ότι πολύ απλά ο κόσμος φοβάται ότι η θέση της Επιτροπής είναι να παρεμποδιστεί η εξαγωγή χρησιμοποιημένων ρούχων για επαναχρησιμοποίηση. Γι' αυτό θα ήθελα να τονίσω ότι θέση της Επιτροπής είναι ότι ο χρησιμοποιημένος ρουχισμός, όταν διαλέγεται, καθαρίζεται και επιδιορθώνεται προτού εξαχθεί δεν θεωρείται απόβλητα αλλά προϊόν. Δεδομένου ότι η πρόταση κανονισμού αφορά μόνο τα απόβλητα ο εν λόγω κανονισμός δεν βρίσκει εφαρμογή στον μεταχειρισμένο ρουχισμό, και γι' αυτό με τη συζήτηση που κάνουμε εδώ σήμερα θα πρέπει να είμαστε σε θέση πλέον να διασκεδάσουμε πλήρως τις ανησυχίες που εκφράζουν οι φιλανθρωπικές οργανώσεις. Πιστεύω μάλιστα ότι θα τους καθησυχάσει τα μέγιστα.

<SPEAKER ID=49 LANGUAGE="EN" NAME="Jackson">
Κύριε Πρόεδρε, συμφωνεί η κ. Επίτροπος, υπό το φως των όσων είπε, ότι θα χρειαστεί πράγματι να καταθέσει τροπολογία επί του κειμένου για το σημείο αυτό, προκειμένου να αποσαφηνίσει ότι δεν ισχύει για τα μεταχειρισμένα είδη ρουχισμού τα οποία έχουν ξεδιαλεχθεί και απολυμανθεί;

<SPEAKER ID=50 NAME="Bjerregaard">
Στην κ. Jackson θέλω να πω ότι δεν πιστεύουμε ότι είναι απαραίτητη μια τροπολογία, διότι πραγματικά θεωρούμε ότι το κείμενο είναι ήδη αρκετά σαφές. Από μία άποψη όμως συμφωνώ με την κ. Jackson ότι εξαιτίας των τόσων παρανοήσεων που έχουν προκύψει θα έπρεπε τέλος πάντων να βρούμε κάποιον τρόπο για να εξασφαλίσουμε ότι οι φιλανθρωπικές οργανώσεις θα ξέρουν ποιοι είναι οι κανόνες που ισχύουν. Θα προσπαθήσουμε να βρούμε τον κατάλληλο τρόπο για να λύσουμε τούτο το πρόβλημα.

<SPEAKER ID=51 NAME="Πρόεδρος">
Ευχαριστώ πολύ κυρία Bjerregaard
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 11.30.

<CHAPTER ID=8>
Υγειονομική ταφή των αποβλήτων
<SPEAKER ID=52 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (Α4-0028/99) εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την κοινή θέση που καθόρισε το Συμβούλιο για την έκδοση της οδηγίας του Συμβουλίου που αφορά την υγειονομική ταφή των αποβλήτων [6919/98 - C4-0539/98-97/0085(SYN)] (Εισηγήτρια: η κ. Jackson).

<SPEAKER ID=53 NAME="Jackson">
Κύριε Πρόεδρε, ελπίζω κάποιος να σημειώνει το γεγονός ότι η κ. Bjerregaard, εγώ και άλλα μέλη περνούμε το αποψινό μας βράδυ κάνοντας διόλου γοητευτικά πράγματα, όπως το να συζητάμε για την υγειονομική ταφή των αποβλήτων και την εξαγωγή μεταχειρισμένων ζακετών.
<P>
Η οδηγία που αφορά την υγειονομική ταφή των αποβλήτων αποτελεί μία από τις πιο σημαντικές οικολογικές οδηγίες με τις οποίες ασχολήθηκε το Ευρωπαϊκό Κοινοβούλιο κατά τα τελευταία χρόνια. Η οδηγία αυτή σηματοδοτεί την αρχή μιας σημαντικής μεταστροφής στην πρακτική διαχείρισης αποβλήτων στην Ευρώπη. Για τον κόσμο, αυτό είναι το τέλος μιας εποχής κατά την οποία πολλοί άνθρωποι σε πολλές χώρες δεν χρειαζόταν να σκεφτούν και πολύ το τί γίνεται με τα απόβλητα που παράγουν. Στις μέρες μας, εφτά χώρες διαθέτουν πάνω από τη μισή ποσότητα αστικών αποβλήτων που παράγουν σε χώρους υγειονομικής ταφής. Οι χώρες αυτές είναι η Αυστρία, η Φινλανδία, η Ελλάδα, η Ιρλανδία, η Ιταλία, η Ισπανία, και το Ηνωμένο Βασίλειο. Ειδικά για τις χώρες αυτές, η οδηγία σηματοδοτεί το τέλος αυτού που θα αποκαλούσε κάποιος κοινωνία μιας χρήσης. Σηματοδοτεί επίσης την αρχή μιας εντατικής περιόδου νεωτερισμών στην αναδιάρθρωση της διαχείρισης αποβλήτων και κυρίως στις δαπάνες των φορολογουμένων για άλλους τρόπους διάθεσης των αποβλήτων. Εκπροσωπώ ένα τμήμα της νότιο-δυτικής Αγγλίας και από μια πρόσφατη μελέτη που έκανα στις τοπικές αρχές της νότιο-δυτικής Αγγλίας κατέληξα στο συμπέρασμα ότι οι περισσότεροι από αυτούς σκέφτονταν πολύ σοβαρά τα προγράμματα για ανακύκλωση, επαναχρησιμοποίηση και αξιοποίηση των αποβλήτων. Κανένας όμως δεν μπόρεσε πραγματικά να προσεγγίσει το είδος των απαιτήσεων που η οδηγία αυτή τους επιβάλλει για τα επόμενα πέντε με δέκα χρόνια.
<P>
Τα τρία βασικά χαρακτηριστικά της οδηγίας είναι κατά πρώτον, η προώθηση της απομάκρυνσης από την υγειονομική ταφή και της εφαρμογής εναλλακτικών λύσεων οι οποίες θεωρούνται οικολογικά πιο αποδεκτές. Χρησιμοποιώ τις λέξεις «εφαρμογή εναλλακτικών λύσεων οι οποίες θεωρούνται οικολογικά πιο αποδεκτές» εσκεμμένα, δεδομένου ότι εγώ προσωπικά δεν έχω μεγάλη εμπιστοσύνη στην ιεραρχία των εναλλακτικών λύσεων διαχείρισης αποβλήτων.
<P>
Κατά δεύτερον, η οδηγία απαιτεί την επιβολή προδιαγραφών για τη σωστή διαχείριση της υγειονομικής ταφής σε όλη την Ευρωπαϊκή Ένωση; κατά τρίτον, θα πρέπει να οδηγεί στην αποτροπή της διασυνοριακής μεταφοράς αποβλήτων - του λεγόμενου τουρισμού αποβλήτων - εξαλείφοντας τις ανισότητες μεταξύ των πρακτικών και των τιμών που σχετίζονται με την υγειονομική ταφή στα 15 κράτη μέλη έτσι, ώστε τα απόβλητα απλώς να ψάχνουν για τη φθηνότερη χωματερή.
<P>
Η Επιτροπή Περιβάλλοντος, Δημόσιας Υγείας και Προστασίας των Καταναλωτών, χαιρετίζοντας την οδηγία όπως αυτή τροποποιήθηκε από το Συμβούλιο, θέλησε να επιμείνει περισσότερο σε περαιτέρω τροπολογίες, πρόκειται για αυτές τις οποίες υποστηρίζω απόψε, δεδομένου ότι αυτή είναι η δεύτερη ανάγνωση της οδηγίας η οποία προέρχεται από διαδικασία συνεργασίας και επομένως, λυπάμαι που το λέω, δεν θα την ξανασυναντήσουμε.
<P>
Πρώτον, όσον αφορά το χρονοδιάγραμμα εφαρμογής; θα πρέπει να περιμένουμε όχι αργότερα από το έτος 2020, ώστε τα κράτη μέλη που διαθέτουν το 80 % των αποβλήτων τους σε χώρους υγειονομικής ταφής όπως είναι η Ελλάδα, η Ιρλανδία, η Ιταλία, η Ισπανία και το Ηνωμένο Βασίλειο, να μειώσουν τον όγκο των αποβλήτων που προορίζονται για υγειονομική ταφή στο 35 % της συνολικής ποσότητας των αποβλήτων που είχαν παραχθεί το 1995. Αυτό πράγματι αποτελεί μια πολύ μεγάλη αλλαγή. Αναφέρεται όμως στο απώτερο μέλλον. Σκεφτείτε λίγο. Τουλάχιστον τέσσερις κοινοβουλευτικές περίοδοι. Γι' αυτόν τον λόγο εμείς, τα μέλη του Ευρωπαϊκού Κοινοβουλίου, μειώσαμε αυτήν την περίοδο χάρητος κατά δύο χρόνια και ορίσαμε το ποσοστό στο οποίο στοχεύουμε στο 25 %. Αυτό που υποστηρίζουμε είναι πως η οδηγία αυτή, στο μέγιστο, πρέπει να σημαίνει πως το αργότερο το 2018, όλα τα κράτη μέλη της Ευρωπαϊκής Ένωσης θα πρέπει να προορίζουν για υγειονομική ταφή μόνο το 25 % της συνολικής ποσότητας των αποβλήτων που είχαν παραχθεί το 1995.
<P>
Μη γελιέστε, η οδηγία αυτή δεν καταργεί την υγειονομική ταφή ως επιλογή. Η υγειονομική ταφή θα παραμείνει μια σημαντική δυνατότητα, όμως η σημασία του ρόλου που επιτελεί σήμερα θα μειωθεί. Η επίτευξη αυτού του στόχου θα είναι πολύ δύσκολη και έχουμε την αίσθηση ότι οι ποσότητες και τα χρονοδιαγράμματα που ορίζονται στην οδηγία τείνουν να αποτελέσουν, όπως συμβαίνει συχνά σε αυτό το Σώμα, τον θρίαμβο της ελπίδας επί της εμπειρίας. Για αυτόν τον λόγο υποβάλαμε δύο τροπολογίες στο άρθρο 5(2). Η πρώτη θα διασφαλίζει ότι το Κοινοβούλιο εμπλέκεται στην παρακολούθηση, για τα επόμενα 20 χρόνια, της προόδου που σημειώνει πραγματικά η οδηγία. Στην τροπολογία αριθ. 10 του άρθρου 5 προσπαθούμε να διασφαλίσουμε ότι η οδηγία δεν θα μετατραπεί σε ένα είδος νομοθετικού Τιτανικού ο οποίος θα προσκρούσει πάνω στο παγόβουνο της μη συμμόρφωσης. Εφόσον το χρονοδιάγραμμα που αφορά την συμμόρφωση χωρίζεται σε τρία στάδια, θα πρέπει οπωσδήποτε να παρακολουθούμε καθόλη τη διάρκειά του εάν η συμμόρφωση είναι ικανοποιητική σε όλη την Ευρώπη. Εάν δεν είναι, τότε ίσως να χρειαστεί να λάβουμε πρακτικά μέτρα για να βεβαιωθούμε ότι στην πράξη θα έχουμε το υψηλό επίπεδο προστασίας που απαιτεί η οδηγία. Κατά το παρελθόν, η Επιτροπή ήταν απρόθυμη να προχωρήσει με αυτό τον αρκετά περίπλοκο μηχανισμό κατά τον οποίο τα κράτη μέλη υποβάλλουν εκθέσεις στην Επιτροπή και στο Ευρωπαϊκό Κοινοβούλιο, κάτι το οποίο θα θέλαμε να δούμε. Πιστεύουμε πως το σύστημα αυτό υποβολής εκθέσεων αποτελεί τη μεγαλύτερή μας ελπίδα να εγγυηθούμε ότι η ίδια αυτή οδηγία δεν θα βρεθεί μαζί με τις άλλες, στην χωματερή της μη συμμόρφωσης, για να χρησιμοποιήσω μια άλλη μεταφορά.
<P>
Οι τροπολογίες μας αριθ. 14 και αριθ. 16 εκφράζουν την ανησυχία της επιτροπής ότι στην οδηγία υπάρχουν δύο παραθυράκια. Πρώτον, οι χώροι υγειονομικής ταφής που είναι μικρότεροι από ένα καθορισμένο μέγεθος και οι οποίοι υπάρχουν στα νησιά εξαιρούνται από σημαντικούς περιορισμούς που τίθενται συνολικά στην οδηγία. Θεωρούμε πως δεν θα πρέπει να επιτρέπεται η λειτουργία αυτών των χώρων υγειονομικής ταφής χωρίς να μπορεί το κοινό να έχει πρόσβαση στο αρχείο των αποβλήτων που αποτίθενται εκεί. Δεύτερον, επιμένουμε πως τα κράτη μέλη θα πρέπει να σταματήσουν τη λειτουργία οποιουδήποτε χώρου υγειονομικής ταφής για τον οποίο δεν χορηγήθηκε άδεια βάσει της οδηγίας-πλαισίου για τα απόβλητα. Το ότι τέτοιοι χώροι λειτουργούν ακόμη αποτελεί κακό οιωνό. Η τοποθεσία των χώρων υγειονομικής ταφής αποτελεί ένα εξαιρετικά επίμαχο θέμα. Δεν εναπόκειται στις αρμοδιότητές μας να παρέμβουμε σε θέματα τοπικού προγραμματισμού, ωστόσο, η επιτροπή συμφώνησε πως θα πρέπει να αναπτύξουμε στο παράρτημα την δική μας κατευθυντήρια γραμμή σχετικά με την επιθυμητή ελάχιστη αποστάση των ορίων των νέων χώρων υγειονομικής ταφής από κατοικημένες περιοχές.
<P>
Ως εισηγήτρια, πρέπει να παρουσιάσω την έκθεση εκ μέρους της επιτροπής, αν και προσωπικά δεν είμαι υπέρ ορισμένων τροπολογιών της επιτροπής, ειδικότερα όσον αφορά την άρνηση να τεθεί χρονικός περιορισμός σχετικά με την ευθύνη για καταστροφές που προέκυψαν από την ταφή των αποβλήτων. Θα ήμουν ευγνώμων εάν η Επιτροπή λάβει θέση επί της τροπολογίας αριθ. 15 και την δυνατότητα εφαρμογής της.
<P>
Τέλος, εμπιστεύομαι αυτήν την οδηγία στο Κοινοβούλιο. Μόλις εγκριθεί η οδηγία, ωστόσο, αρχίζει η δουλειά, ιδιαίτερα στη χώρα μου. Από τη στιγμή που θα αποδεχτούμε τους στόχους της οδηγίας, πρέπει να εφαρμόσουμε προγράμματα ανακύκλωσης και λιπασματοποίησης - και ελπίζουμε πως θα υπάρξει μια οδηγία σχετικά με τη λιπασματοποίηση πριν από το τέλος αυτής της χρονιάς - η οποία θα εφαρμοστεί και θα έχει καλές αγορές για ό, τι θα παράγει. Πρέπει να μειώσουμε την ποσότητα αποβλήτων που παράγουμε. Θα πρέπει να κάνουμε μια τολμηρή εκτίμηση του ρόλου που μπορούν να παίξουν οι αποτεφρωτές απορριμάτων στην διαχείριση των αποβλήτων που δεν πρέπει να ταφούν και για τα οποία, εάν αποφασίσουμε να ακολουθήσουμε αυτήν την πορεία, θα πρέπει να πάρουμε τις απαραίτητες αποφάσεις να χτίσουμε τέτοιους αποτεφρωτές με πλήρη επίγνωση ότι θα πρέπει πρώτα να πείσουμε την κοινή γνώμη.
<P>
Απόψε και αύριο κατά την ψηφοφορία, δίνουμε τη μπαγκέτα τώρα στα μέλη του Κοινοβουλίου και, κυρίως, στα μέλη των διαφόρων τοπικών συμβουλίων μας στις διάφορες χώρες, από τα οποία ορισμένα ενδεχομένως να είναι απόψε στην αίθουσα. Δεν μπορώ να θυμηθώ κάποια οδηγία η οποία να αποτυπώνει καλύτερα την συνεργασία που πρέπει να υπάρχει μεταξύ των νομοθετών σε ευρωπαϊκό, εθνικό και τοπικό επίπεδο.

<SPEAKER ID=54 NAME="Malone">
Κύριε Πρόεδρε, θα ήθελα να συγχαρώ την κ. Jackson για την έκθεσή της. Θα ήθελα να την διαβεβαιώσω ότι ο κόσμος ενδιαφέρεται για το περιβάλλον, αλλά δεν θα ήθελε να πληρώνει για τις βελτιώσεις που όλοι θέλουμε να δούμε. Υπήρξα μέλος τοπικού συμβουλίου για πολλά χρόνια και δεν πίστευα πως τα κράτη μέλη θα χρειαστούν τόσο πολύ χρόνο για να συντονίσουν τη δράση τους στον τομέα αυτό. Είναι εκπληκτικό το ότι έχει σημειωθεί τόσο λίγη πρόοδος. Εκπροσωπώ μία από τις χώρες που αναφέρθηκε μεταξύ των ενόχων σε ό, τι αφορά την υγειονομική ταφή. Για τον λόγο αυτό μελέτησα την έκθεση πολύ προσεχτικά.
<P>
Αυτό που θεωρώ το πλέον απογοητευτικό είναι η στάση του Συμβουλίου σχετικά με αυτήν τη νομοθεσία. Τα κράτη μέλη έχουν τοποθετήσει τα συμφέροντα των βιομηχανιών και τις δικές τους ανησυχίες για το κόστος πάνω από το συμφέρον των πολιτών μας. Σημειώνω ιδιαιτέρως το γεγονός ότι, το Συμβούλιο παρέλειψε να συμπεριλάβει ένα ελάχιστο όριο απόστασης από κατοικημένες περιοχές των χώρων υγειονομικής ταφής που περιέχουν τόσο επικίνδυνα όσο και μη επικίνδυνα απόβλητα. Αυτό αποτελεί βέβαια ένα διαφιλονικούμενο θέμα στην δική μου περιοχή, στο Δουβλίνο.
<P>
Αντιθέτως, το Συμβούλιο επέμεινε στην αόριστη δέσμευσή του να εξετάσει το ζήτημα όταν η τοποθεσία των μελλοντικών χώρων υγειονομικής ταφής θα έχει επιλεγεί. Επίσης, με βρίσκει αντίθετη η θέση του Συμβουλίου ότι θα πρέπει να δοθούν οχτώ χρόνια και όχι πέντε, όπως πρότεινε το Κοινοβούλιο, προκειμένου τα κράτη μέλη να διασφαλίσουν ότι οι υπάρχοντες χώροι υγειονομικής ταφής λειτουργούν σύμφωνα με τους όρους που παρατίθενται σε αυτήν την οδηγία. Καλωσορίζω την θέση της Επιτροπής Περιβάλλοντος, Δημόσιας Υγείας και Προστασίας των Καταναλωτών, η οποία υποστηρίζει την αρχή «ο ρυπαίνων πληρώνει» και την πρόταση για φορολόγηση των αποβλήτων που καταλήγουν σε χώρους υγειονομικής ταφής.
<P>
Θεωρώ πολύ ειρωνικό το γεγονός ότι η Ιρλανδία υποστήριξε αυτήν την κοινή θέση. Σε ένα πρόσφατο έγγραφό της, η Ιρλανδική κυβέρνηση δεσμεύτηκε να μειώσει τη χρήση υγειονομικής ταφής και να αυξήσει τη χρήση πιο φιλικών προς το περιβάλλον μέσων διάθεσης των αποβλήτων. Όπως αναφέρθηκε, η Ιρλανδία βασίζεται πάρα πολύ στην υγειονομική ταφή των αποβλήτων - νομίζω πως μόνο η Ελλάδα την ξεπερνάει. Συνεπώς, θα πρέπει να αναρωτηθούμε κατά πόσο είναι δεσμευμένη η Ιρλανδική κυβέρνηση να αντιμετωπίσει το πρόβλημα, εάν συνεχίζει να υποστηρίζει τις πολύ αποδυναμωμένες τροπολογίες του Συμβουλίου. Ελπίζω πως η παρευρισκόμενη σήμερα, εδώ, Επίτροπος θα αγωνιστεί στην υπόθεση αυτή υπέρ των καταναλωτών και των πολιτών, οι οποίοι θέλουν να δουν το όλο θέμα της διάθεσης των αποβλήτων και της υγειονομικής ταφής να αντιμετωπίζεται κατά τρόπο που σέβεται το περιβάλλον.

<SPEAKER ID=55 LANGUAGE="DE" NAME="Flemming">
Κύριε Πρόεδρε, κυρία Επίτροπε, αξιότιμοι κυρίες και κύριοι, θα εγκρίνω πολύ ευχαρίστως την έκθεση της κ. Jackson, επειδή πιστεύω πως εδώ κάνουμε πραγματικά ένα μεγάλο βήμα προς τα εμπρός στον περιβαλλοντικό τομέα σε ολόκληρη την Ευρώπη. Μερικά πράγματα θα γίνουν αυστηρότερα και για την Αυστρία, όμως εκείνο που δεν θα ήθελα να μην αναφέρω, αλλά αντίθετα να επισημάνω ιδιαίτερα είναι το γεγονός ότι στην Αυστρία υπάρχουν ήδη διατάξεις που δεν θα μπορούσαν να είχαν εφαρμοσθεί σε όλη την Ευρώπη. Εγώ πάντως προσπάθησα να το επισημάνω αυτό σαφέστατα στην επιτροπή με τη συμπεριφορά που επέδειξα κατά την ψηφοφορία.
<P>
Επιτρέψτε μου να το αποσαφηνίσω αυτό βάσει ενός μοναδικού παραδείγματος: άρθρο 6, κατάταξη των αποβλήτων στις κατηγορίες αποβλήτων. Πρόκειται να επιτραπεί η απόθεση ορισμένων στερεών αδρανών επικίνδυνων αποβλήτων σε χώρους υγειονομικής ταφής για μη επικίνδυνα απόβλητα. Πρόκειται για απόβλητα που κατατάχθηκαν στην κατηγορία των επικίνδυνων λόγω του handling , δηλαδή του κινδύνου που προκύπτει από ακατάλληλους χειρισμούς, η απόθεση όμως των οποίων μαζί με άλλα αδρανή απόβλητα δεν συνιστά κίνδυνο για το περιβάλλον. Στην περίπτωση αυτών των αποβλήτων πρόκειται για απόβλητα με ελάχιστη δυνατότητα αποδόμησης των ενεργών συστατικών. Στην Αυστρία, δεν επιτρέπεται η απόθεση των αποβλήτων αυτών, εκτός άν αποδεικνύεται επιστημονικά ότι είναι ακίνδυνα υπό συνθήκες υγειονομικής ταφής. Αναπτύξαμε και ένα σχέδιο για τον τρόπο με τον οποίο μπορεί να προσκομισθεί αυτή η απόδειξη. Συνήθως πρόκειται για υαλοποιημένα ή συμπιεσμένα επικίνδυνα απόβλητα.
<P>
Πιστεύω πως και αυτό αποτελεί ένα πολύ σημαντικό θέμα το οποίο θα πρέπει να επανεξετάσουμε και στο μέλλον. Εν τούτοις, για την Ευρώπη η οδηγία αυτή σημαίνει ένα τεράστιο βήμα προς τα εμπρός, και, ως εκ τούτου, θα την εγκρίνω με πραγματική ευχαρίστηση.

<SPEAKER ID=56 NAME="Παπαγιαννάκης">
Κύριε Πρόεδρε, κατ'αρχάς να ευχαριστήσω την κυρία Jackson και να της δώσω τα συγχαρητήριά μου για την έκθεσή της. Θα ήθελα, πάντως, να εκφράσω κάποιες σκέψεις, κύριε Πρόεδρε. Αισθάνομαι, ακούγοντας τη συζήτηση, σαν να είμαστε λιγάκι σε έναν άλλον κόσμο, εγώ τουλάχιστον, που ανήκω σε μια χώρα -την ανέφερε η κυρία Jackson- από αυτές που έχουν το ρεκόρ της εξάρτησης από τις χωματερές.
<P>
Πρώτον, συμφωνώ με την πρόταση που λέει ότι πρώτα πρέπει να κάνουν πρόληψη, μετά αξιοποίηση, μετά ανακύκλωση, μετά αποτέφρωση και τελικά ταφή. Θα ήθελα να πω, όμως, κυρία Επίτροπε, στην χώρα μου προσπάθειες για πρόληψη περίπου μηδέν, αξιοποίηση περίπου μηδέν, ανακύκλωση μόνο στα λόγια, όσο για αποτέφρωση, πολλοί μας συστήνουν να το κάνουμε και μάλιστα από την ίδια την Επιτροπή. Είναι η Επιτροπή τόσο υπέρ της αποτέφρωσης; Εγώ θα είχα πολλές αμφιβολίες, βλέποντας μεγάλες πόλεις όπως τις Βρυξέλλες ή άλλες πόλεις του Βελγίου, πρόσφατα την Lille στη Γαλλία, να τάσσονται εναντίον της αποτέφρωσης και να λένε ότι δημιουργεί πολύ σημαντικά προβλήματα τόσο στο περιβάλλον όσο και στη δημόσια υγεία. Θα ήθελα μια καλύτερη απάντηση επ'αυτού του ζητήματος, προτού δηλαδή να ψηφίσω ότι και η αποτέφρωση αποτελεί ένα τρόπο λύσης του προβλήματος.
<P>
'Ενα δεύτερον σημείο, με το οποίο συμφωνώ απολύτως, είναι η φορολόγηση των αποβλήτων που πάνε προς ταφή. Αυτό το βρίσκω πολύ σωστό. Ποιός ορίζει όμως τη φορολόγηση, το ύψος της; Ποιός εισπράττει και τί το κάνει; Μιλώντας μάλιστα για ένα πολύ μεγάλο διάστημα τριών δεκαετιών. Στη χώρα μου π.χ., όπου η τοπική αυτοδιοίκηση δεν έχει τη δυνατότητα να επιβάλλει φόρους, αυτή η πάρα πολύ σωστή, κατά τη γνώμη μου, λύση για την ώρα, τουλάχιστον, αποκλείεται.
<P>
'Ενα τρίτον ζήτημα στο οποίο θα ήθελα να αναφερθώ, είναι η ευθύνη του φορέα για τους τόπους ταφής. Σωστά, νομίζω, λέει η κυρία Jackson ότι θα έπρεπε να υπάρχει κάποιο όριο. Να πω πάντως το εξής; δεν ξέρω εάν συμφωνώ μαζί της ακριβώς. Αλλά, για να είναι ένα φορέας υπεύθυνος επί τριάντα χρόνια μετά το κλείσιμο και πάντοτε, εν πάση περιπτώσει, υπεύθυνος για αποζημιώσεις, πρέπει να είναι, αναγκαστικά και μόνο από αυτό το χρονικό όριο, φορέας δημόσιος. Κεντρικός, αυτόνομος, ανεξάρτητος, αποκεντρωμένος, δεν ξέρω, πάντως δημόσιος. Αποκλείεται κάθε άλλη λύση και πρέπει να το πούμε, γιατί αλλιώς πού θα βρω εγώ σε τριάντα χρόνια τον υπεύθυνο ιδιώτη που εν τω μεταξύ θα έχει κλείσει την εταιρία του, ή την επιχείρησή του;
<P>
Τέλος, ένα σημείο επιπλέον, κύριε Πρόεδρε. Δεν αναφερθήκαμε αρκετά σε παλαιότερες συζητήσεις που είχαμε κάνει. Στα μεγάλα προβλήματα που θα έχουν για την εφαρμογή αυτής της νομοθεσίας ορισμένες περιοχές όπως τα μικρά νησιά και οι απομονωμένες ορεινές περιοχές. Η μεταφορά των αποβλήτων σε τόπους που να μπορούν να δικαιολογούν οικονομικά αυτή τη μεταφορά είναι περίπου αδύνατη και θα έπρεπε να βρούμε όχι, βέβαια, εξαιρέσεις αλλά άλλου τύπου ενισχύσεις ώστε να μπορούν οι περιοχές αυτές να απαλλάσσονται από τα απόβλητα με τρόπο υγιεινό και φιλικό προς το περιβάλλον.

<SPEAKER ID=57 LANGUAGE="EN" NAME="Collins, Gerard">
Κύριε Πρόεδρε, καλωσορίζω τη δυναμική αυτής της έκθεσης, η οποία επιδιώκει την εφαρμογή αυστηρών κανόνων όσον αφορά τη λειτουργία χώρων υγειονομικής ταφής στα εδάφη της Ένωσης.
<P>
Η ουσία της έκθεσης περιλαμβάνει την εφαρμογή των ακόλουθων διατάξεων κλειδιά: διαδικασίες που πρέπει να ακολουθούνται πριν χορηγηθεί άδεια για δραστηριότητες υγειονομικής ταφής; διαδικασία παρακολούθησης κατά τη διάρκεια της λειτουργίας ή παύσης λειτουργίας των χώρων υγειονομικής ταφής; τεχνικές προϋποθέσεις που θα πρέπει να πληρούνται στους χώρους και τις εγκαταστάσεις που θα χρησιμεύουν ως χώροι υγειονομικής ταφής;κατηγοριοποίηση των διαφόρων ομάδων αποβλήτων, οι οποίες είναι δυνατόν να προορίζονται για υγειονομική ταφή σε όλη την Ευρώπη και ορισμός στόχων για τη μείωση των ποσοτήτων διάθεσης βιοαποδομήσιμων αστικών αποβλήτων σε χώρους υγειονομικής ταφής.
<P>
Οι πολιτικές για τα απόβλητα τόσο στην Ευρώπη, όσο και στην Ιρλανδία θα πρέπει να βασίζονται σε μια ιεραρχία επιλογών, με την πρόληψη ως την πιο επιθυμητή επιλογή και την απόρριψη ως τη λιγότερο επιθυμητή. Ωστόσο, αποτελεί αδιαμφισβήτητο γεγονός ότι πάνω από το 90 % των αστικών αποβλήτων στη χώρα μου, προορίζονται για χώρους υγειονομικής ταφής, και ότι κάθε χρόνο παράγονται στην ευρωπαϊκή ήπειρο τέσσερα εκατομμύρια τόνοι αποβλήτων.
<P>
Στο μέλλον η διάθεση αποβλήτων στην Ιρλανδία δεν πρόκειται αλλά ούτε και μπορεί να βασιστεί στην αναζήτηση από τις τοπικές αρχές χώρων ταφής σε όλη την επικράτεια. Υποστηρίζω πλήρως την πρωτοβουλία της κυβέρνησής μου, η οποία ζήτησε την εκπόνηση μιας μελέτης σχετικά με την πιθανή χρήση νέων εναλλακτικών μορφών διαχείρισης και διάθεσης αποβλήτων. Ορθώς η κυβέρνηση κοιτάζει με τόλμη τους νέους τρόπους διάθεσης των αστικών, βιομηχανικών αποβλήτων, των αποβλήτων που προέρχονται από εμπορικές δραστηριότητες και των γεωργικών αποβλήτων.
<P>
Στην Ιρλανδία μόνο το 8 % των αστικών αποβλήτων ανακυκλώνονται και ο αριθμός αυτός είναι απλούστατα πολύ μικρός. Είναι ανάγκη να σκεφτούμε όλες τις καινοτόμες επιλογές για μείωση των αποβλήτων έτσι, ώστε στο μέλλον να ακολουθήσει η μεσοπρόθεσμη ή μακροπρόθεσμη διαδικασία εξάλειψης της χρήσης χώρων ταφής. Αυτό από μόνο του αποτελεί πολύ τολμηρό στόχο. Προς το παρόν η κυβέρνηση διαμορφώνει το εθνικό αναπτυξιακό της σχέδιο, χαράσσοντας το γενικό πλαίσιο των κοινωνικών και επενδυτικών προτεραιοτήτων μας για την περίοδο 2000-2006. Είμαι πολύ αισιόδοξος πως, εάν στο σχέδιο αυτό περιλαμβάνονται και προτάσεις αντιμετώπισης του προβλήματος των αποβλήτων μας με έναν καινούριο τρόπο, η Ευρωπαϊκή Επιτροπή θα στηρίξει οικονομικά τις εναλλακτικές μεθόδους διάθεσης των αποβλήτων κατά τον επόμενο γύρο των κοινοτικών διαρθρωτικών ταμείων. Η Ευρωπαϊκή Επιτροπή και το Ευρωπαϊκό Κοινοβούλιο αδιαμφισβήτητα επιθυμούν όλα τα κράτη μέλη να επωφεληθούν από τις καθαρότερες νέες τεχνολογίες οι οποίες έρχονται να συνδράμουν στην αντιμετώπιση του προβλήματος της διαχείρισης των αποβλήτων.
<P>
Η εφαρμογή της Πράξης Διαχείρισης Αποβλήτων του 1995 αποτελεί επίσης ένα θετικό βήμα προς τη σωστή κατεύθυνση. Βάσει αυτής της νομοθεσίας οι τοπικές αρχές απαιτείται να εκπονήσουν προγράμματα σχετικά με τη διαχείριση των αποβλήτων είτε μεμονωμένα είτε από κοινού, πιστεύω, όμως, πως θα πρέπει να υπάρχει ευρεία κοινωνική συμφωνία στην εκπόνηση τέτοιων προγραμμάτων. Τέλος, είναι σημαντικό ότι καθώς προκύπτουν όλο και νεώτερες τεχνολογίες, η διαδικασία αυτή θα πρέπει να αφορά την συγκατάθεση και την ευρεία συμμετοχή γενικότερα των δημοσίων και τοπικών κοινοτήτων.

<SPEAKER ID=58 LANGUAGE="EN" NAME="McKenna">
Κύριε Πρόεδρε, θα ήθελα να ζητήσω από την Επιτροπή να διευκρινίσει το άρθρο 14. Σε ορισμένες χώρες, συμπεριλαμβανομένης και της δικής μου, οι αρχές προγραμματίζουν ήδη το κλείσιμο χώρων υγειονομικής ταφής για τα επόμενα δύο χρόνια. Μια από τις σημαντικές πτυχές αυτής της νομοθεσίας είναι η μετέπειτα μέριμνα για τον χώρο. Αυτό που θέλω να μάθω είναι το εξής: εάν για παράδειγμα, αυτοί οι χώροι ταφής αποβλήτων σταματήσουν να λειτουργούν πριν από την ενσωμάτωση της οδηγίας στο εθνικό δίκαιο, οι χώροι αυτοί θα εξαιρεθούν από την οδηγία, ειδικότερα όσον αφορά την μετέπειτα μέριμνα του χώρου; Αυτό είναι ένα από τα μείζονα προβλήματα. Ορισμένοι χώροι υγειονομικής ταφής μετά την παύση λειτουργίας τους προκαλούν μείζονα προβλήματα, γι' αυτό είναι σημαντικό αυτοί οι χώροι να εμπίπτουν στην οδηγία αυτή. Φαίνεται πως υπάρχει μια ελαφρά σύγχυση σε αυτό το σημείο.
<P>
Ένα από τα πιο σημαντικά θέματα της έκθεσης αυτής που θα ήθελα να θέσω είναι το όλο ζήτημα της απόστασης των χώρων υγειονομικής ταφής από κατοικημένες περιοχές. Η απάντηση της Επιτροπής Περιβάλλοντος, Δημόσιας Υγείας και Προστασίας των Καταναλωτών και των μελών της, ο ρόλος των οποίων είναι να προστατεύουν τη δημόσια υγεία, μας απογοήτευσε πολύ, γιατί ουσιαστικά υποστηρίζουν ότι στο κείμενο προτείνεται μια ενδεδειγμένη κατευθυντήρια γραμμή. Αυτό είναι απαράδεκτο. Είναι σαν να λέμε πως θα θεσπίσουμε νομοθεσία σύμφωνα με την προτεινόμενη, και εσείς μπορείτε να κάνετε ό, τι επιθυμείτε αργότερα.
<P>
Πρόσφατα υπήρξαν αρκετές εκθέσεις - για παράδειγμα μία πολύ σημαντική μελέτη πέρυσι στο The Lancet - οι οποίες δείχνουν ότι τα βρέφη που γεννιούνται σε ακτίνα τριών χιλιομέτρων από χώρους υγειονομικής ταφής τοξικών αποβλήτων - και ενδεχομένως από όλους τους χώρους υγειονομικής ταφής - έχουν περισσότερες πιθανότητες να υποστούν γενετικές βλάβες από ό, τι τα βρέφη που έχουν γεννηθεί σε άλλες περιοχές. Η έρευνα έδειξε πως οι κάτοικοι περιοχών που βρίσκονται εντός ορίων απόστασης τριών χιλιομέτρων γύρω από χώρους υγειονομικής ταφής διατρέχουν σημαντικά υψηλότερο κίνδυνο να υποφέρουν από συγγενείς ανωμαλίες και πως είναι αναγκαίος ο συστηματικός υγειονομικός έλεγχος του περιβάλλοντος για τους χώρους υγειονομικής ταφής των αστικών αποβλήτων και για άλλες εστίες ρύπανσης.
<P>
Είναι εξαιρετικά σημαντικό να ληφθούν προληπτικά μέτρα σε αυτήν την περίπτωση. Είναι ξεκάθαρο πως η μικρή απόσταση μεταξύ κατοικημένων περιοχών και των χώρων υγειονομικής ταφής αποβλήτων θέτει έναν τεράστιο κίνδυνο. Είναι απαραίτητο η νομοθεσία αυτή να καταστήσει υποχρεωτικό για τις τοπικές αρχές και τις αρχές των κρατών μελών να εμμείνουν στον καθορισμό ελάχιστης απόστασης. Γνωρίζουμε πως υπάρχουν περιπτώσεις απόρριψης τοξικών αποβλήτων σε κράτη μέλη, συμπεριλαμβανομένης και της χώρας μου, σε χώρους οι οποίοι δεν προορίζονταν για υγειονομική ταφή τοξικών αποβλήτων: τοπικές αρχές της χώρας μου κρίθηκαν υπεύθυνες για παράνομη απόρριψη τοξικών ουσιών, όπως υδράργυρος, σε χώρους υγειονομικης ταφής που δεν προορίζονταν για υγειονομική ταφή τοξικών αποβλήτων. Επομένως, υπάρχει μια τεράστια ωρολογιακή βόμβα που περιμένει να εκραγεί, εάν, πρώτον, αυτοί οι χώροι υγειονομικής ταφής δεν συμπεριληφθούν στην οδηγία και παύσουν να λειτουργούν πριν αυτή να τεθεί σε ισχύ και, δεύτερον, εάν δεν ληφθεί κανένα μέτρο προκειμένου να διασφαλισθεί πως κάθε χώρος υγειονομικής ταφής αποβλήτων βρίσκεται πέρα από μια ορισμένη ακτίνα κατοικημένων περιοχών. Είναι απαράδεκτο να διακυβεύεται κατά τέτοιο τρόπο η δημόσια υγεία. Αύριο θα αναμένουμε τη διεξαγωγή ονομαστικής ψηφοφορίας σχετικά με αυτό το θέμα της έκθεσης. Είναι πολύ σημαντικό να γνωρίσουν οι ψηφοφόροι στα κράτη μέλη πόσο σοβαρά αντιμετωπίζουν τα μέλη αυτού του Σώματος την προστασία της υγείας των πολιτών της Ευρωπαϊκής Ένωσης. Μελέτες έδειξαν πως τα βρέφη - τα πιο ευάλωτα μέλη της κοινωνίας μας -κινδυνεύουν. Υπάρχουν και άλλες πτυχές της νομοθεσίας οι οποίες είναι επίσης εξαιρετικά ενοχλητικές. Στη ρύθμιση σχετικά με τους χώρους υγειονομικής ταφής οι οποίοι προορίζονται για μη τοξικά απόβλητα, υπάρχει ένα παραθυράκι το οποίο θα επιτρέπει επιπλέον τη διάθεση και τοξικών αποβλήτων, ανάλογα με το ποια θα είναι η αιτολόγηση που θα δίνεται.
<P>
Παρόλο που η οδηγία αποτελεί βελτίωση της πρότασης της Επιτροπής την οποία απορρίψαμε το 1996, ωστόσο, δεν προχωράει αρκετά στην προστασία του περιβάλλοντος και της δημόσιας υγείας. Για αυτό λοιπόν θα ήθελα απο την Επιτροπή κάποιες διευκρινίσεις σχετικά με το άρθρο 14. Η οδηγία θα πρέπει να καθιστά υποχρεωτική την εγκατάσταση χώρων υγειονομικής ταφής πέρα από μια ορισμένη απόσταση από τις κατοικημένες περιοχές.

<SPEAKER ID=59 LANGUAGE="PT" NAME="Posada">
Κύριε Πρόεδρε, πρώτα απ' όλα οφείλω να συγχαρώ την εισηγήτρια, την κυρία Jackson, για την εξαίρετη έκθεσή της, δηλώνοντας ταυτόχρονα ότι συμφωνώ με τις τροπολογίες που έχουν ήδη ενσωματωθεί από την Επιτροπή Περιβάλλοντος. Η προτεραιότητα με βρίσκει απολύτως σύμφωνο.
<P>
Η μόλυνση συνιστά μία παλιά ανησυχία της Ευρώπης. Και εμείς, στη Γαλικία, στο τμήμα αυτό του ισπανικού κράτους, αντιμετωπίζουμε ένα πρόβλημα διάθεσης αποβλήτων - που κατά τη γνώμη μας δεν έχει επιλυθεί - ένα πρόβλημα το οποίο προέκυψε από ένα πρόγραμμα αποτέφρωσης αστικών αποβλήτων. Μία γνωστή εγκατάσταση (...) σχεδιάζεται να δημιουργηθεί στη Vila Boa. Πρόκειται για μια ατυχή επιλογή από γεωγραφικής άποψης, διότι:
<P>
πρώτον, θα βρίσκεται σε μία παράκτια περιοχή, στις εκβολές των ποταμών της Γαλικίας, που είναι γνωστές παγκοσμίως για τον πλούτο τους σε αλιευτικούς πόρους και για το τουριστικό τους δυναμικό·-δεύτερον, θα βρίσκεται μέσα σε μια πυκνοκατοικημένη κωμόπολη, την Vila Boa, και επίσης κοντά στην Pontevedra, μία πόλη ήδη αρκετά επιβαρυμένη από τη ρύπανση ενός εργοστασίου κυτταρίνης, ενώ για την κατασκευή μιας σιδηροδρομικής γραμμής θα χρειαστεί να εκτραπεί ο ρους ενός ποταμού που δισχίζει μία πανέμορφη και εύφορη κοιλάδα, εκτός του ότι θα καταστραφεί ένα τμήμα της πορτογαλικής διαδρομής του Αγίου Ιακώβου. Ο πληθυσμός της περιοχής έχει αντιταχθεί στη συγκεκριμένη εγκατάσταση με συχνές διαδηλώσεις, που έφθασαν να συγκεντρώνουν μέχρι και 30 χιλιάδες άτομα, καθώς και με αιτήματα διαμαρτυρίας προς την Επιτροπή Περιβάλλοντος, στις Βρυξέλλες.Η Επιτροπή έχει την αρμοδιότητα του ελέγχου αυτών των εγκαταστάσεων διάθεσης και επεξεργασίας αποβλήτων. Από τη στιγμή που η κατασκευή τους δέχεται σημαντικές ευρωπαϊκές χρηματοδοτικές ενισχύσεις, όπως στη συγκεκριμένη περίπτωση αυτού του σχεδίου, που λαμβάνει 78 εκατομμύρια ευρώ, τότε θα πρέπει να υπάρχει έλεγχος όσον αφορά τον τόπο εγκατάστασης, την κατασκευή και τη λειτουργία τους. Διότι η Επιτροπή είναι υποχρεωμένη να γνωρίζει και να ελέγχει αν οι εν λόγω επενδύσεις, που σχεδιάζονται και εκταμιεύονται δεόντως, πράγματι αξιοποιούνται κατά τρόπο αποδοτικό.

<SPEAKER ID=60 LANGUAGE="NL" NAME="Blokland">
Κυρία Πρόεδρε, για την επεξεργασία των αποβλήτων υπάρχουν διάφορες δυνατότητες. Η λύση στο πρόβλημα των αποβλήτων πρέπει να αναζητηθεί στην πρόληψη, στην αξιοποίηση και στην ανακύκλωση. Η ευρωπαϊκή πολιτική για τα απόβλητα πρέπει να προσανατολίζεται όλο και περισσότερο στον μεγαλύτερο δυνατό περιορισμό της ταφής αποβλήτων. Συμφωνώ λοιπόν με την εισηγήτρια, κ. Jackson, ότι η ταφή είναι η τελευταία επιλογή στον κατάλογο των δυνατοτήτων διαχείρισης αποβλήτων.
<P>
Δυστυχώς, κατά το παρελθόν και πιο συγκεκριμένα κατά την περίοδο 1991-1996, απέτυχαν οι προσπάθειες εισαγωγής μίας ρύθμισης για την ταφή αποβλήτων. Ευτυχώς, από τότε άλλαξαν πολλά προς το καλύτερο. Η πρόταση της Επιτροπής αποτελεί αισθητή βελτίωση σε σχέση με την κοινή θέση που απορρίφθηκε το 1995. Δεν εξαιρείται πλέον από την οδηγία το 50 % της επικράτειας της Ευρωπαϊκής Ένωσης.
<P>
Η λιπασματοποίηση και η παραγωγή βιοαερίου από βιοαποδομήσιμα απόβλητα πρέπει να προτιμώνται, στο μέτρο του δυνατού, από την ταφή ή την αποτέφρωση. Με ένα σωστό σύστημα για χωριστή αποκομιδή πρέπει να μπορέσουμε να μειώσουμε ακόμα πιο πολύ το όριο του 25 % για την ταφή τέτοιου είδους αποβλήτων.
<P>
Η πρόταση της εισηγήτριας για φορολογία της ταφής αποβλήτων έχει την υποστήριξή μου. Πρέπει να βασισθεί στο πραγματικό κόστος διαχείρισης, ώστε να μην επιβαρυνθεί και πάλι ο φορολογούμενος. Επί του προκειμένου μας προκαλούν ανησυχίες οι συνεχείς μεταφορές αποβλήτων σε φθηνότερες χωματερές ή εγκαταστάσεις αποτέφρωσης. Στην Ισπανία για παράδειγμα, υπάρχει μία τεράστια χωματερή που θα κλείσει μόνον όταν θα έχει γεμίσει πλήρως, κι αυτό μπορεί να διαρκέσει δεκάδες χρόνια.
<P>
Ως προς την προστασία και τη μετέπειτα φροντίδα των χωματερών, υπάρχουν ασφαλώς πολλές αβεβαιότητες. Οι κίνδυνοι εξάπλωσης της μόλυνσης εδαφών και υδάτων παραμένουν μεγάλοι, ιδίως μακροπρόθεσμα. Εύχομαι τα κράτη μέλη να εφαρμόσουν σωστά την οδηγία, και να δοθεί πράγματι προτεραιότητα στην πρόληψη, στην αξιοποίηση και στην ανακύκλωση.

<SPEAKER ID=61 LANGUAGE="NL" NAME="Eisma">
Κυρία Πρόεδρε, και εμείς οι Φιλελεύθεροι θεωρούμε σωστό να διατυπωθεί μια στρατηγική διαχείρισης αποβλήτων και να θεωρηθεί η ταφή αποβλήτων ως τελευταία επιλογή. Με την απελευθέρωση βλαβερών ουσιών στο υπέδαφος και στα υπόγεια ύδατα, επιβαρύνονται πάρα πολύ τόσο το περιβάλλον όσο και η δημόσια υγεία. Δίνουμε λοιπόν μεγάλη σημασία στην παρούσα οδηγία.
<P>
Θεωρούμε ανεύθυνο να περιμένουμε και άλλο μια σωστή νομοθεσία. Πρέπει λοιπόν να εγκριθεί η κοινή θέση, με την προϋπόθεση βέβαια ότι θα ενσωματωθούν σε αυτήν ορισμένες βελτιώσεις μέσω των τροπολογιών της Επιτροπής Περιβάλλοντος, Δημόσιας Υγείας και Προστασίας των Καταναλωτών.
<P>
Στο θέμα αυτό θεωρώ βασικές τις τροπολογίες για τα βιοαποδομήσιμα απόβλητα. Σωστά επισημαίνει η εισηγήτρια ότι η λιπασματοποίησή τους ή η παραγωγή βιοαερίου από αυτά είναι πολύ καλύτερες για το περιβάλλον από την ταφή ή την αποτέφρωση. Εδώ την υποστηρίζω ολόψυχα.
<P>
Ως προς την τροπολογία όμως για την ελάχιστη απόσταση των χώρων ταφής αστικών λυμάτων, θεωρώ ότι η εισηγήτρια παραείναι διστακτική επισημαίνοντας μόνο μία κατευθυντήρια γραμμή. Δεν συμφωνώ ότι πρόκειται για υπόθεση επικουρικότητας. Στην προκείμενη περίπτωση προτιμούμε τις τροπολογίες της Ομάδας των Πρασίνων, η οποία επιθυμεί να ορισθεί μια ελάχιστη απόσταση 0, 5 χιλιομέτρου για αστικά λύματα και 2 χιλιομέτρων για επικίνδυνα απόβλητα, δίνοντας έτσι το βάρος στην αρχή της πρόληψης και όχι στην αρχή της επικουρικότητας.

<SPEAKER ID=62 LANGUAGE="EN" NAME="Banotti">
Κύριε Πρόεδρε, δεδομένου ότι προέρχομαι από μια μικρή χώρα η οποία διαθέτει το 99 % των αποβλήτων της για υγειονομική ταφή, είμαι ιδιαίτερα ανυπόμονη να κάνω μερικές παρατηρήσεις σχετικά με αυτήν την εξαιρετικά σημαντική οδηγία.
<P>
Η οδηγία αφήνει μία χρονική περίοδο 20 ετών στις χώρες οι οποίες προορίζουν περισσότερο από το 80 % των αποβλήτων τους για υγειονομική ταφή προκειμένου να ευθυγραμμιστούν. Ωστόσο, μικρές χώρες όπως η Ιρλανδία πολύ απλά δεν έχουν 20 χρόνια! Θα χρειαστεί να αντιμετωπίσουμε αυτό το πρόβλημα πολύ πιο νωρίς, συγκεκριμένα, ήρθε η ώρα να αντιμετωπίσουμε το ευαίσθητο θέμα της αποτέφρωσης το οποίο στις περισσότερες χώρες, πιστεύω, προκαλεί τοπικά προβλήματα κάθε φορά που ανακινείται.
<P>
Πριν από αρκετά χρόνια, κάποιος με ρώτησε ποια θεωρούσα πως ήταν τα πέντε πιο σημαντικά περιβαλλοντικά ζητήματα της εποχής μας. Και του απάντησα: το νούμερο ένα είναι τα απόβλητα, το νούμερο δύο είναι τα απόβλητα, το νούμερο τρία είναι τα απόβλητα, το νούμερο τέσσερα είναι τα απόβλητα και το νούμερο πέντε είναι τα απόβλητα. Το ζήτημα αυτό παραμένει ίσως ένα από τα πλέον δυσεπίλυτα προβλήματα που αντιμετωπίζουμε όλοι.
<P>
Θα ήθελα επίσης να πω πως θα ήθελα η οδηγία να ήταν λίγο πιο ισχυρή στο θέμα της προστασίας των χώρων ταφής μετά την παύση λειτουργίας τους, επειδή οι αντιδράσεις τόσο για την ταφή όσο και για την αποτέφρωση συνδέονται πολύ συχνά με τους φόβους όσων ζουν κοντά σε αυτούς τους χώρους ότι δεν θα υποστηριχτούν και δεν θα προστατευθούν επαρκώς. Επίσης είναι ανάγκη να λάβουμε επιτέλους στα σοβαρά το ζήτημα της διαλογής των αποβλήτων σε ομάδες ανακυκλώσιμων αποβλήτων και, φυσικά, το ζήτημα της ανακύκλωσης επεξεργασμένων αποβλήτων.
<P>
Συγχαίρω την εισηγήτρια. Βασιστήκαμε πάρα πολύ στην ηγεσία της Επιτροπής προκειμένου να προωθήθει το θέμα αυτό ως ένα πολιτικό ζήτημα στην χώρα μας. Είμαι πολύ ευτυχής που στηρίζω αυτήν την έκθεση.

<SPEAKER ID=63 LANGUAGE="ES" NAME="Valverde Lσpez">
Κυρία Πρόεδρε, πιστεύω ότι η παρούσα οδηγία είναι υποδειγματική λόγω του ότι απευθύνεται στους πολίτες και αφορά την καθημερινότητά τους. Και επίσης είναι υποδειγματική διότι, όπως διαπιστώνουμε, τα θεσμικά όργανα θεσπίζουν σε κεντρικό επίπεδο μία κοινοτική νομοθεσία την οποία, στη συνέχεια, οφείλουν να εφαρμόσουν οι τοπικές αρχές. Αρα, κατά βάση, απευθυνόμαστε στις τοπικές και περιφερειακές αρχές.
<P>
Υπάρχουν τρία άκρως σημαντικά μηνύματα τα οποία, καίτοι επαναλαμβανόμενα, οφείλουμε να τα υπενθυμίζουμε διαρκώς: πρώτον, ότι μόνον ως ύστατη λύση πρέπει να προσφεύγουμε στην υγειονομική ταφή· δεύτερον, ότι όλες οι εγκαταστάσεις υγειονομικής ταφής πρέπει να είναι ασφαλείς και ελεγχόμενες· και, τρίτον, ότι θα πρέπει να καλύπτονται όλες οι δαπάνες. Φαίνεται απλό το να προβάλλουμε τις τρεις αυτές απαιτήσεις, αλλά η έμπρακτη εφαρμογή τους δεν θα είναι εύκολη.
<P>
Και παρά το γεγονός ότι οι περιφέρειες ζητούν μονίμως την εφαρμογή της αρχής της επικουρικότητας, παρ' ότι ζητούν να τους παρέχουμε αρκετή αυτονομία ώστε να εφαρμόζουν την προσήκουσα νομοθεσία, οφείλουμε να απευθύνουμε έκκληση προς όλους όσοι είναι αρμόδιοι για την τήρηση της παρούσας νομοθεσίας, η οποία είναι πολύ σημαντική αλλά, παρ' όλα αυτά, υπάρχουν πολλές χιλιάδες ανεξέλεγκτοι χώροι υγειονομικής ταφής. Και θα προσέθετα επιπλέον ότι υπάρχουν επίσημες χωματερές μέχρι και σε μικρά χωριά, ακόμη και σε χαντάκια δίπλα σε ρεματιές, ενώ καθημερινώς αποτεφρώνονται απόβλητα, μία πρακτική εντελώς αδιανόητη τη σήμερον ημέρα, που όμως αποτελεί μια πραγματικότητα.
<P>
Πιστεύω ότι εδώ έχουμε ένα σαφέστατο, ιδιαίτερα θετικό μήνυμα του Ευρωπαϊκού Κοινοβουλίου, και νομίζω ότι οφείλουμε να συγχαρούμε την εισηγήτρια για το συνολικό αποτέλεσμα στο οποίο κατέληξε, όπως επίσης, προφανώς, και την Ευρωπαϊκή Επιτροπή, η οποία επί σειρά ετών υπέβαλλε την παρούσα πρόταση παρά τις πάμπολλες δυσκολίες που αντιμετώπιζε, ακόμη και στο Συμβούλιο Υπουργών.

<SPEAKER ID=64 LANGUAGE="EN" NAME="Watson">
Κυρία Πρόεδρε, θα ήθελα και εγώ να συγχαρώ την κ. Jackson για την σημαντική δουλειά που έκανε σχετικά με αυτό το θέμα. Ως Φιλελεύθερος Δημοκράτης, τάσσομαι πάντα υπέρ των μέτρων που προστατεύουν και βελτιώνουν το περιβάλλον μας και τόσο στην οδηγία της Επιτροπής όσο και σε αυτήν την έκθεση υπάρχουν πολλά στοιχεία που κάνουν ακριβώς αυτό.
<P>
Παρόλα αυτά, πιστεύω πως η καλή νομοθεσία πρέπει να είναι εφαρμόσιμη. Εκπλήσσομαι λοιπόν που η εισηγήτρια, αν και κατάγεται από τη νοτιοδυτική Αγγλία, πιστεύει πως η τροπολογία αρίθ. 11 με την οποία μειώνεται ο επιτρεπόμενος για τα κράτη μέλη χρόνος αναβολής της επίτευξης των στόχων από τέσσερα χρόνια σε δύο, καθώς και η τροπολογία αριθ. 17 η οποία μειώνει το χρονοδιάγραμμα συμμόρφωσης κατά τρία χρόνια, από οχτώ χρόνια σε πέντε, είναι πρακτικά εφικτές. Πράγματι, η τροπολογία αριθ. 17 ενδέχεται να οδηγήσει σε γρήγορη υιοθέτηση νέων μέσων διάθεσης τα οποία θα σημαίνουν μικρότερη βιωσιμότητα.
<P>
Στην νοτιοδυτική Αγγλία το 85 % των αποβλήτων μας προορίζεται για υγειονομική ταφή. Το επίπεδο της οικολογικής μας συνείδησης αυξάνει ραγδαία, γεγονός που οδηγεί στη λιπασματοποίηση αρκετών αποβλήτων και στην ταφή αρκετών άλλων προσαρμοσμένων ειδικότερα στην παραγωγή βιοαερίου. Πράγματι, σήμερα το πρωί, κυκλοφόρησα μια έκθεση, την επωνομαζόμενη «Το Πράσινο Somerset» στην οποία καταδείξαμε τα όσα έχουν κάνει οι Φιλελεύθερες Δημοκρατικές αρχές προς αυτήν την κατεύθυνση. Είμαστε περήφανοι για το αρχείο μας. Κάνουμε σπουδαία βήματα, ωστόσο, εγώ θα καταψηφίσω τις τροπολογίες αριθ. 11 και 18 οι οποίες, επειδή πιστεύω πως είναι μάλλον ανέφικτες, θα αποδυναμώσουν τη βιομηχανία και θα επιβαρύνουν σημαντικά το κόστος που επιβάλλεται στους διαχειριστές χώρων ταφής αποβλήτων και στις τοπικές αρχές.
<P>
Εν κατακλείδι, τάσσομαι υπέρ μιας νομοθεσίας η οποία θα προωθεί, θα ευνοεί και θα επιταχύνει την αλλαγή, αλλά υπάρχουν πολλοί τρόποι για να σπάσεις ένα αβγό. Το να χρησιμοποιήσεις βαριοπούλα είναι ο ένας τρόπος. Και οι δύο αυτές τροπολογίες συνιστούν μέθοδο βαριοπούλας.

<SPEAKER ID=65 NAME="Εφραιμίδης">
Κυρία Πρόεδρε, θετική η οδηγία του Συμβουλίου, θετικότερες οι τροπολογίες που προτείνονται με την σύσταση της κ. Jackson.
<P>
'Ομως, ενώ θα βελτιώσουμε την υφιστάμενη μέχρι τώρα κατάσταση, έχω τον φόβο -δεν θέλω να κάνω πρόβλεψη-ότι δεν θα έχουμε ριζικά διαφορετική κατάσταση στο μέλλον. Ακούω μέτρα για τριακονταετία. Και αυτό θα συμβεί γιατί όλα αυτά τα μέτρα έρχονται από την μία μεριά πολύ αργά, ενώ όλα αυτά τα υλικά που είναι προς ταφή, καύση κλπ. πολλαπλασιάζονται πολύ πιο γρήγορα, πολύ πιο επικίνδυνα από ό, τι έρχονται τα μέτρα είτε του Συμβουλίου, είτε της Επιτροπής, είτε εκείνα που εισηγούμαστε εδώ. Διατρέχουμε τον κίνδυνο, δηλαδή, όσοι εισηγούμαστε αυτά τα μέτρα, να ενταφιασθούμε με αυτά τα υλικά λόγω του ρυθμού με τον οποίο κινούμαστε για να τα αντιμετωπίσουμε.
<P>
Κύρε Πρόεδρε, άκουσα για πρόληψη. Τί σημαίνει αυτό; Ποιός παράγει αυτά τα απόβλητα; Ποιός κατά κύριο λόγο είναι η πηγή, ο υπεύθυνος της υπερπαραγωγής αυτών των αποβλήτων; Είναι τα άτομα; Είναι οι πολίτες; Και γιατί σε μία άλλη εποχή δεν είχαμε αυτήν την θηριώδη ανάπτυξη των αποβλήτων; Είναι γνωστό: είναι ορισμένες βιομηχανίες, είναι ορισμένα συγκροτήματα που παράγουν, που «μαρκετάρουν» για το κέρδος, αδιαφορώντας για τα απόβλητα που θα προκύψουν σαν συνέπεια.
<P>
Πρόληψη, λοιπόν, στην πηγή. Να περιορισθεί ο όγκος, το επικίνδυνο των αποβλήτων. Πρόληψη στον τρόπο διαχείρισης των όποιων λιγότερων αποβλήτων θα υπάρχουν, είτε με την αξιοποίηση, είτε με τις εναλλακτικές διαχειρίσεις και ένα ελάχιστο ποσοστό που θα θέλει ενταφιασμό, πάλι με προληπτικά μέτρα, ώστε να μην είναι επικίνδυνα για την υγεία, για το περιβάλλον, για το σύστημα. Τέτοια μέτρα, κύριε Πρόεδρε, δεν βλέπω, δεν άκουσα, και γι'αυτό διατύπωσα τους φόβους που διατύπωσα.
<P>
Και θέλω να ισχυρισθώ ότι αυτός ο δισταγμός από το Συμβούλιο και από την Επιτροπή περισσότερο οφείλεται στην επιφύλαξη να αντιμετωπίσει τους κύριους υπεύθυνους για όλη αυτήν την κακοδαιμονία εξ αιτίας των αποβλήτων. Πάρτε το θάρρος, αντιμετωπίστε τα θαρραλέα, να είναι μαζί σας και το Κοινοβούλιο, να είναι μαζί σας και η κοινή γνώμη γιατί, κύριε Πρόεδρε, δεν υπάρχει περιφέρεια στην Κοινότητα όπου να μην γίνονται ομηρικές μάχες για να αποφευχθούν οι χωματερές στις περιοχές της. Και δεν υπάρχουν από την άλλη μεριά και συμφέροντα που να μη θέλουν να φυτεύουν χωματερές στην Α ή Β περιφέρεια, να εγκαθιδρύουν μονάδες καύσης κλπ. για να έχουν από εκεί προμήθειες, μίζες, κέρδη. Είναι τα πολλαπλά λόμπυ που κινούνται γύρω από την υπόθεση. Απαλλαγείτε από τον εφιάλτη της πίεσης των λόμπυ και αντιμετωπίστε αυτό το πρόβλημα που είναι θέμα ζωής και θανάτου για την κοινωνία μας.

<SPEAKER ID=66 LANGUAGE="EN" NAME="Crowley">
Κυρία Πρόεδρε, θα ήθελα και εγώ όπως και οι συνάδελφοι μου να καλοσωρίσω την έκθεση της κ. Jackson. Καθώς βαδίζουμε προς τη νέα χιλιετία αντιμετωπίζουμε νέα προβλήματα που σχετίζονται με τον πλούτο που δημιουργείται και την πρόσθετη οικονομική ανάπτυξη. Ένα από τα προβλήματα αυτά είναι ο τρόπος με τον οποίο διαθέτουμε τα απόβλητά μας. Για πολλά χρόνια, η υγειονομική ταφή των αποβλήτων θεωρείτο ως η ευκολότερη και λιγότερο ακριβή επιλογή. Ωστόσο, οι μελέτες που εκπονήθηκαν - και οι οποίες αναφέρθηκαν εδώ - σχετικά με την δημόσια υγεία και ιδιαίτερα με την υγεία των παιδιών και των βρεφών, δείχνουν πως υπάρχει μια επιτακτική ανάγκη να λάβουμε μέτρα ώστε να λυθεί αυτό το πρόβλημα.
<P>
Χαιρετίζω την έκθεση της κ. Jackson. Γενικώς, πρόκειται για μια ισορροπημένη προσέγγιση στην αντιμετώπιση του προβλήματος. Ειδικότερα, τονίζει την ανάγκη για διεύρυνση της χρήσης ενός κανονισμού, προκειμένου να εξασφαλισθεί ότι όλα τα κράτη μέλη θα λάβουν μέτρα ταυτόχρονα. Ωστόσο, επισημαίνει ακόμη το γεγονός ότι ορισμένα κράτη μέλη είναι πιο προηγμένα από άλλα, πιστεύω πως θα πρέπει επίσης να επικεντρώσουμε την προσοχή μας στις νέες ευκαιρίες και τις νέες τεχνολογίες που έχουμε στη διάθεσή μας. Η χρήση αποβλήτων για ανανεώσιμες πηγές ενέργειας, η ανακύκλωση ορισμένων άλλων τύπων αποβλήτων και η αποτέφρωση είναι μεταξύ αυτών που αναφέρθηκαν. Οι κίνδυνοι που συνδέονταν με την αποτέφρωση κατά το παρελθόν γενικώς ξεπεράστηκαν ως αποτέλεσμα της τεχνολογικής προόδου. Επίσης, με τα νέα σχέδια χώρων υγειονομικής ταφής, κάποιοι από τους κινδύνους εξαλείφτηκαν.
<P>
Θα ήθελα να επιστήσω την προσοχή των συναδέλφων στην τροπολογία αρίθ. 7 όπου καθορίζονται οι κατευθυντήριες γραμμές, σύμφωνα με τις οποίες τα μη επικίνδυνα και τα αδρανή απόβλητα εξαιρούνται από το πλαίσιο της οδηγίας. Ωστόσο, δεν θα πρέπει να επιτρέψουμε σε αυτήν την τροπολογία εάν εγκριθεί, να αποτελέσει ένα λευκό χαρτί για όσους θελήσουν να παραβούν την οδηγία. Υπάρχει μόνο για να βοηθηθούν τα κράτη μέλη που μένουν πίσω ή που δεν μπορούν να συμβαδίσουν αρκετά γρήγορα με τη νέα τεχνολογία.
<P>
Χαιρετίζω την ενέργεια της ιρλανδικής κυβέρνησης να εισάγει μία διαδικασία με την οποία θα είναι δυνατό να εξεταστούν και άλλες επιλογές. Με τη μεταρρύθμιση, υπό τις προτάσεις της Ατζέντα 2000, για τα διαρθρωτικά ταμεία και το ταμείο συνοχής, ίσως είναι δυνατό να βρεθεί μια ευκαιρία νέας χρηματοδότησης, όχι μόνο για την έρευνα και την ανάπτυξη, όσον αφορά τον τρόπο με τον οποίο οι νέες τεχνολογίες θα προσαρμοστούν κατά τον καλύτερο τρόπο, αλλά επίσης και για προγράμματα συνεργασίας μεταξύ των τοπικών αρχών και των κρατών μελών τόσο σε τοπικό επίπεδο όσο και σε επίπεδο Ευρωπαϊκής Ένωσης, προκειμένου να προσπαθήσουν να επιλύσουν μερικές από αυτές τις δυσκολίες και τα προβλήματα.
<P>
Το τελευταίο σημείο που θα ήθελα να θέσω είναι πως δεν υπάρχει καμία απλή λύση στα προβλήματα που προκύπτουν από τα πλεονάζοντα απόβλητα που δημιουργούνται τώρα. Δεν υπάρχει μία εύκολη λύση. Υπάρχει μια σειρά από πολύπλευρες επιλογές οι οποίες μπορούν να συνδράμουν στην εξομάλυνση του προβλήματος. Τα απόβλητα μπορούν επίσης να μετατραπούν σε χρήσιμο υλικό αφού υποβληθούν σε διάφορες επεξεργασίες. Εάν δεν είμαστε πρόθυμοι να συνεργαστούμε μεταξύ μας και να διδαχθούμε από τις καλύτερες πρακτικές που διαθέτουμε, δεν θα μπορέσουμε να ελπίζουμε στην επίλυση των δυσκολιών. Συνιστώ το μεγαλύτερο μέρος αυτής της έκθεσης στο Σώμα. Η Ομάδα μου θα στηρίξει την γενικότερη κατεύθυνσή της.

<SPEAKER ID=67 LANGUAGE="IT" NAME="Tamino">
Κυρία Πρόεδρε, θέλω να ενώσω και εγώ την φωνή μου με αυτή των συναδέλφων, οι οποίοι επέκριναν την κοινή θέση του Συμβουλίου, που δεν φαίνεται να λαμβάνει υπόψη τις απαιτήσεις των πολιτών και του περιβάλλοντος. Συγκεκριμένα είναι σημαντικό να πούμε ότι η επιλογή για την διαχείριση των αποβλήτων πρέπει να είναι η πρόληψη, η αξιοποίηση και η ανακύκλωση. Κατά βάση η αποτέφρωση και η υγειονομική ταφή, που είναι και οι δύο επικίνδυνες για την υγεία και το περιβάλλον, θα έπρεπε να αποτελούν τις εξαιρέσεις και όχι τον κανόνα. Για τον λόγο αυτόν είναι σημαντικό, όσο το δυνατόν γρηγορότερα, να φροντίσουμε ώστε τα βιοαποδομήσιμα οργανικά συστατικά των αποβλήτων να μην καταλήξουν σε χώρους υγειονομικής ταφής ή στους αποτεφρωτές απορριμάτων. Ο στόχος πρέπει να είναι η λιπασματοποίηση ή η παραγωγή βιοαερίου, και για τον σκοπό αυτό εύχομαι η Επιτροπή να μας στείλει το συντομότερο την πρόταση για οδηγία σχετικά με την λιπασματοποίηση των απορριμάτων.
<P>
Πρέπει να προσθέσω ότι, εάν εφαρμοστεί άναντα μια σοβαρή δράση διαχωρισμού των αξιοποιήσιμων και ανακυκλώσιμων μερών και η λιπασματοποίηση, απομένουν μονάχα αδρανή απόβλητα τα οποία θα μπορούσαμε να διαχειριστούμε ευκολότερα, αποφεύγοντας την αποτέφρωση που άλλωστε παράγει τέφρα, η οποία πρέπει ούτως ή άλλως να οδηγηθεί στους χώρους υγειονομικής ταφής.
<P>
Θέλω να κλείσω δηλώνοντας ότι είναι σημαντικό να εγκρίνουμε τις τροπολογίες της Επιτροπής Περιβάλλοντος του Ευρωπαϊκού Κοινοβουλίου αλλά, κυρίως, είναι αναγκαίο να μην παραλείψουμε να καταστήσουμε υποχρεωτική την ύπαρξη μιας ελάχιστης απόστασης ασφαλείας από τις κατοικήσιμες περιοχές.

<SPEAKER ID=68 LANGUAGE="FI" NAME="Matikainen- Kallstrφm">
Αξιότιμη κυρία Πρόεδρε, ευχαριστώ πολύ την εισηγήτρια της έκθεσης για την πολύπλευρη εξέταση της οδηγίας. Στις τροπολογίες έχουν ληφθεί εκτενώς υπόψη τα θέματα που οφείλει να θίγει μία οδηγία σχετικά με τα απόβλητα. Θα ήθελα να τονίσω ιδιαίτερα δύο σημεία, τις τροπολογίες 6 και 7, στις οποίες τονίζεται η χρήση των μη επικίνδυνων αποβλήτων. Ως μη επικίνδυνα απόβλητα ορίζονται εκείνα τα οποία δεν υφίστανται σημαντικές φυσικές, χημικές ή βιολογικές αλλαγές. Τέτοια είναι, μεταξύ άλλων, τα απόβλητα ή τα υποπροϊόντα που δημιουργούνται κατά την αποκομιδή των στείρων εδαφών ή της περαιτέρω επεξεργασίας στα ορυχεία. Ως υποπροϊόντα θεωρούνται τα αδρανή υλικά των εκσκαφών, οι πέτρες ή τα αμμώδη υλικά που προκύπτουν από τις ανατινάξεις, τα οποία αποθηκεύονται στην περιοχή των ορυχείων ή στους βοηθητικούς χώρους τους και μπορούν να χρησιμοποιηθούν στα ορυχεία, επί παραδείγματι, ως υλικά πλήρωσης των κενών χώρων που δημιουργούν οι εξορύξεις, προκειμένου να αυξηθεί η ασφάλεια, ή ως υλικά που μπορούν να υποστούν περαιτέρω κατεργασία.
<P>
Η αρχή της αειφόρου χρήσης είναι πρωταρχικά σημαντική. Αυτό θα έπρεπε να το γνωρίζουμε όλοι. Θα πρέπει να αξιοποιούμε όσα υλικά μπορούμε. Είναι αδικαιολόγητο να θεωρούνται τέτοιου είδους μη απορροφήσιμα από το υπέδαφος υλικά, τα οποία κατά τα άλλα είναι ακόμα χρήσιμα, ότι ανήκουν στην κατηγορία των αποβλήτων υγειονομικής ταφής. Στην πραγματικότητα, αυτά τα υλικά θα πρέπει να υφίστανται συμπληρωματική επεξεργασία. Η κυρία Jackson το έχει αντιληφθεί καλά, και έχει λάβει υπόψη της το θέμα στην εισήγησή της. Τελειώνοντας, θα ήθελα ακόμα να ρωτήσω την Επιτροπή, γιατί δεν έχει ακόμη ξεχωρίσει στη δική της πρόταση τις σκληρές, μη απορροφούμενες, ακίνδυνες πέτρες, από τα απορροφούμενα υλικά.

<SPEAKER ID=69 NAME="Bjerregaard">
Κυρία Πρόεδρε, χαίρομαι ιδιαίτερα που το Ευρωπαϊκό Κοινοβούλιο έβαλε τις χωματερές στην ημερήσια διάταξη σήμερα, διότι συν τω χρόνω έχουμε προχωρήσει αρκετά με τούτη την πρόταση για την υγειονομική ταφή των απoβλήτωv. Ναι μεν αλλά, διότι όταν ακούει κανείς τη σημερινή συζήτηση ή διαβάζει την έκθεση εύκολα βλέπει ότι έχουμε ακόμα πολύ δρόμο μπροστά μας μέχρι να φτάσουμε σε κάποιο ουσιώδες αποτέλεσμα. Είναι με μεγάλο ενδιαφέρον που διάβασα το σχέδιο πρότασης που ψήφισε η Επιτροπή Περιβάλλοντος και θα ήθελα να εκμεταλλευτώ την ευκαιρία για να ευχαριστήσω την επιτροπή, ιδιαίτερα όμως την κ. Jackson για την τεράστια συμβολή της στην έκθεση αυτή. Ειπώθηκαν πολλές απόψεις σήμερα για τη σημασία της εν λόγω πρότασης, τόσο σε σχέση με τους καταναλωτές αλλά και σε σχέση με όλους τους πολίτες της Ευρώπης συνολικά. Θα εστιαστώ στις τροπολογίες, εν μέρει διότι αυτός είναι πλέον ο τρόπος που συζητάμε τις προτάσεις επειδή είναι σημαντικές και χρήσιμες, αλλά κι επειδή θα κάνουν την κοινή θέση του Συμβουλίου συνεπέστερη και τις διαδικασίες πιο διαφανείς.
<P>
Είμαι σε θέση να σας ανακοινώσω ότι σε γενικές γραμμές η Επιτροπή μπορεί να δεχτεί τις 12 από τις 19 τροπολογίες που ψήφισε η Επιτροπή Περιβάλλοντος. Θα αναλύσω τις διάφορες τροπολογίες. Συμφωνώ απόλυτα με την τροπολογία 1, η οποία σε μια νέα αιτιoλoγική σκέψη κατονομάζει τη σειρά προτεραιοτήτων της Κοινότητας όσον αφορά την υγειονομική ταφή των αποβλήτων. Η Επιτροπή μπορεί επίσης να δεχτεί την τροπολογία 4, η οποία διασαφηνίζει ότι οι δαπάνες για τη χρηματοοικονομική εγγύηση πρέπει να συνυπολογίζονται στην τιμή που χρεώνεται για τη διάθεση απoβλήτωv με τη μέθoδo της υγειovoμικής ταφής. Η ίδια αλλαγή παρουσιάζεται και στην τροπολογία 12 και άρα γίνεται κι αυτή δεκτή. Επίσης γίνεται δεκτή η τροπολογία 3, που αναφέρει ότι η φoρoλόγηση απoβλήτωv πoυ πρooρίζovται για υγειovoμική ταφή μπορεί να συμβάλει στην επίτευξη τωv στόχωv της παρoύσης oδηγίας, στο βαθμό που αναφέρεται σε πρωτοβουλίες σε επίπεδο κρατών μελών.
<P>
Τουναντίον, η Επιτροπή δεν μπορεί να υποσχεθεί ότι θα υποβάλει νέα πρόταση για τη χρήση οικονομικών μέτρων με τη μορφή φoρoλόγησης τωv απoβλήτωv πoυ πρooρίζovται για υγειovoμική ταφή, όπως προτείνεται στην τροπολογία 13. Στην τροπολογία 2 υπάρχει η προτροπή για μια νέα οδηγία για τη λιπασματοποίηση, η οποία τονίστηκε ιδιαίτερα από τον κ. Eisma. Συμφωνώ απόλυτα με το Ευρωπαϊκό Κοινοβούλιο ότι η λιπασματοποίηση βιoαπoδoμήσιμων αποβλήτων είναι μια οικολογική λύση για το συγκεκριμένο τμήμα των αποβλήτων. Η Επιτροπή έχει λοιπόν ήδη ξεκινήσει τις προεργασίες για μια πρωτοβουλία που θα αφορά τη λιπασματοποίηση. Ωστόσο, δεν μπορώ να δεχτώ τον τρόπο που υποβάλλεται αυτή η απαίτηση στην τροπολογία και γι' αυτό η μεν τροπολογία απορρίπτεται, αλλά φυσικά όχι το έργο που έχει ήδη δρομολογηθεί.
<P>
Χαίρομαι που βλέπω ότι το Ευρωπαϊκό Κοινοβούλιο συμφωνεί με την επιθυμία της Επιτροπής και του Συμβουλίου vα μειωθoύv τα βιoαπoδoμήσιμα αστικά απόβλητα πoυ πρooρίζovται για χώρoυς υγειovoμικής ταφής. Πιο συγκεκριμένα, χαίρομαι που το Κοινοβούλιο με την τροπολογία 8 προτείνει να επιστρέψουμε στον τελικό στόχο του 25 % που παρουσιάστηκε στην πρόταση της Επιτροπής. Η κοινή θέση θέτει σχετικά μακροπρόθεσμους στόχους μείωσης για τα κράτη μέλη. Η κ. Jackson ρώτησε ειδικά για την τροπολογία 11. Και με αυτή συμφωνώ. Είναι αυτή που λέει ότι τα κράτη μέλη που σήμερα πραγματoπoιούν διάθεση άvω τoυ 80 % τωv αστικώv τoυς λυμάτωv σε χώρoυς υγειovoμικής ταφής μπoρoύv vα αvαβάλoυv τηv επίτευξη τωv στόχωv τωv παραγράφωv για περίoδo δύo ετώv τo πoλύ.
<P>
Παρ' όλ' αυτά, είναι κομβικής σημασίας οι στόχοι μείωσης για τα βιoαπoδoμήσιμα απόβλητα που αναφέρονται στο άρθρο 5 να παραμείνουν απαράλλαχτοι και νομικώς δεσμευτικοί. Μόνο με αυτόν τον τρόπο μπορούμε να εξασφαλίσουμε ότι τα κράτη μέλη θα έχουν τις καλύτερες δυνατές συνθήκες για να σχεδιάσουν, να ξεκινήσουν και να εφαρμόσουν τις εναλλακτικές μεθόδους διάθεσης των βιοαποδομήσιμων αποβλήτων. Συνεπώς η Επιτροπή δεν μπορεί να δεχτεί τις τροπολογίες 9 και 10.
<P>
Θα ήθελα να υπογραμμίσω ότι Επιτροπή δεν μπορεί να επιτρέψει περισσότερες εξαιρέσεις από όσες περιέχονται στην κοινή θέση. Η κοινή θέση περιέχει ήδη πολλές εξαιρέσεις - κάποιοι ίσως πουν υπερβολικά πολλές - που δεν υπήρχαν στην πρόταση της Επιτροπής. Πιστεύω πραγματικά ότι δεν πρέπει να μεγαλώσουμε κι άλλο τον κατάλογο των εξαιρέσεων. Έχω ειδικά ενδοιασμούς για τις τροπολογίες 6 και 7, στις οποίες αναφέρθηκε κυρίως ο κ. Crowley. Είναι αυτές που αναφέρουν ότι η χρήση μη επικιvδύvωv απoβλήτωv σε εργασίες αvάπλασης/απoκατάστασης και για επιχωματώσεις ή κατασκευαστικoύς σκoπoύς και η υγειονομική ταφή μη επικίvδυvωv απoβλήτωv πoυ πρoέρχovται από τηv εκμετάλλευση λατoμείωv πρέπει να εξαιρεθούν από το πεδίο εφαρμογής της οδηγίας. Η Επιτροπή αδυνατεί να συμβαδίσει με αυτές τις τροπολογίες. Δεν μπορούμε να εγγυηθούμε ικανοποιητική προστασία του περιβάλλοντος εάν γίνεται υγειονομική ταφή των μη επικίνδυνων αποβλήτων χωρίς να λαμβάνονται υπόψη οι διατάξεις της οδηγίας.
<P>
Η τροπολογία 15 διασαφηνίζει τις υποχρεώσεις του φορέα εκμετάλλευσης κατά την περίοδο μετά το κλείσιμο του χώρου ταφής, κι ήταν η κ. Jackson κυρίως που επέστησε την προσοχή μας στη συγκεκριμένη τροπολογία. Συμφωνώ με την πρόθεση της τροπολογίας αυτής. Ωστόσο η διατύπωση της τελευταίας πρότασης, που αφορά την ευθύνη αποζημίωσης δεν είναι αρκετά σαφής. Η Επιτροπή μπορεί να δεχτεί κατ' αρχήν την τροπολογία, εάν η τελευταία πρόταση θεωρηθεί πως εννοεί ότι η εν λόγω ευθύνη για το κλείσιμο και την παρακολούθηση δεν επηρεάζει τους ενδεχόμενους εθνικούς νόμους για την ευθύνη των παραγωγών αποβλήτων.
<P>
Έχουμε σοβαρό πρόβλημα με τις παράνομες χωματερές στην Κοινότητα. Αυτό προκύπτει ξεκάθαρα από τις πολλές προσφυγές και παράπονα που δέχεται η Επιτροπή, και είμαστε της άποψης, όπως και το Κοινοβούλιο αλλά όπως και πολλοί ομιλητές τόνισαν απόψε, ότι η κατάσταση πρέπει να αλλάξει. Η Επιτροπή ως εκ τούτου δέχεται την τροπολογία 16, η οποία υπογραμμίζει ότι οι χωματερές αυτού του τύπου πρέπει να κλείσουν. Η Επιτροπή δεν μπορεί να δεχτεί την τροπολογία 19. Είναι η τεχνική επιτροπή, που αναφέρεται στο άρθρο 16 της πρότασης της Επιτροπής, η οποία θα θεσπίσει τις προδιαγραφές των παραρτημάτων. Τα παραρτήματα πρέπει να τα δούμε στο σύνολό τους, και η Επιτροπή δεν μπορεί να εγγυηθεί την απαραίτητη προστασία του περιβάλλοντος εάν ορισμένες από τις παραμέτρους των παραρτημάτων αλλάξουν σε αυτό το στάδιο. Η Επιτροπή μπορεί ωστόσο να δεχτεί την αλλαγή στο παράρτημα 1, που επιφέρει η τροπολογία 18, τουτέστιν μια εκ νέου θέσπιση της απαίτησης για ελάχιστη απόσταση από τους χώρους υγειονομικής ταφής. Έχω συναίσθηση ότι η τροπολογία δεν επιφέρει νομικώς δεσμευτική ελάχιστη απόσταση όπως στην πρόταση 3 της Επιτροπής. Σε αυτό αναφέρθηκαν και η κ. Malone και η κ. McKenna στις παρεμβάσεις τους.
<P>
Αντιθέτως γίνεται λόγος για μια προταθείσα κατευθυντήρια γραμμή για την ελάχιστη απόσταση από χώρoυς αvαψυχής, υδατoρεύματα, στάσιμα επιφαvειακά ύδατα και άλλες γεωργικές ή αστικές περιoχές. Το Συμβούλιο, ως γνωστό, δεν μπορούσε να δεχτεί μια δεσμευτική ελάχιστη απόσταση, όπως αναφερόταν στην πρόταση της Επιτροπής και στην τροπολογία 20. Ελπίζω το Συμβούλιο να μπορέσει να δεχτεί αυτόν τον λογικότερο τρόπο εξασφάλισης μιας ελάχιστης απόστασης από τους χώρους υγειονομικής ταφής, και γι' αυτό προτιμώ στη συγκεκριμένη χρονική στιγμή την τροπολογία 18 από την τροπολογία 20, προπαντός δε επειδή πιστεύω ότι με αυτόν τον τρόπο έχουμε περισσότερες πιθανότητες να περάσουμε την πρόταση από το Συμβούλιο.
<P>
Κλείνοντας θέλω απλώς να αναφέρω ότι η Επιτροπή δέχεται την τροπολογία 17 για την προθεσμία των υπαρχόντων χώρων υγειονομικής ταφής, την τροπολογία 14 για την παρακολούθηση των χώρων υγειονομικής ταφής που εξαιρούνται από την οδηγία και την τροπολογία 5 για τον ορισμό των υγρών αποβλήτων. Η κ. McKenna με ρώτησε ειδικά για το άρθρο 14, το οποίο καθορίζει ότι οι λειτουργούντες χώροι ταφής θα τηρούν τις απαιτήσεις της οδηγίας. Οι χώροι ταφής που έκλεισαν προτού ενσωματωθεί η εν λόγω οδηγία στην εθνική νομοθεσία δεν καλύπτονται λοιπόν από τις απαιτήσεις της οδηγίας. Αυτό πάει να πει ότι με αυτή την οδηγία δεν έχουμε τη δυνατότητα να κάνουμε κάτι γι' αυτή την κατάσταση, και γι' αυτό ελπίζω φυσικά τα κράτη μέλη να δράσουν υπεύθυνα, ωστόσο θα ήθελα να υπογραμμίσω ότι είναι σημαντικό να θυμόμαστε ότι οι υπάρχοντες χώροι ταφής φυσικά πρέπει να τηρούν το άρθρο 4 της οδηγίας πλαισίου για τα απόβλητα· η εν λόγω οδηγία καθορίζει ότι οι χώροι ταφής πρέπει να έχουν άδεια και ότι τα απόβλητα πρέπει να αποτίθενται χωρίς βλάβη για τους ανθρώπους και το περιβάλλον.
<P>
Ελπίζω λοιπόν το Ευρωπαϊκό Κοινοβούλιο να ψηφίσει το συγκεκριμένο κείμενο που εγγυάται υψηλό επίπεδο προστασίας του περιβάλλοντος. Πολλές από τις τροπολογίες στοχεύουν προς τη σωστή κατεύθυνση και καθιστούν αυστηρότερες τις απαιτήσεις για την προστασία του περιβάλλοντος που περιέχει η κοινή θέση του Συμβουλίου, γι' αυτό και χαίρομαι ιδιαίτερα για την εποικοδομητική υποστήριξη του Ευρωπαϊκού Κοινοβουλίου. Θα βάλω τα δυνατά μου να καταφέρουμε να περάσουμε μια περιβαλλοντικά υπεύθυνη οδηγία για την υγειονομική ταφή των αποβλήτων όσο το δυνατόν ταχύτερα.

<SPEAKER ID=70 LANGUAGE="NL" NAME="Eisma">
Κυρία Πρόεδρε, άκουσα προσεκτικά τις απόψεις της Επιτροπής σχετικά με τις τροπολογίες, αλλά δεν άκουσα τη θέση της Επιτροπής για την τροπολογία αρ. 19.

<SPEAKER ID=71 NAME="Πρόεδρος">
Κυρία Επίτροπε, μπορείτε να απαντήσετε, παρακαλώ, και σε αυτό; Πρόκειται για την τροπολογία 19.

<SPEAKER ID=72 NAME="Bjerregaard">
Ναι, κ. Eisma, νομίζω ότι το ανέφερα γιατί βλέπω ότι ήταν η τροπολογία για την τεχνική επιτροπή που δεν μπορούσα να δεχτώ.

<SPEAKER ID=73 LANGUAGE="EN" NAME="Watson">
Θα μπορούσε η κ. Επίτροπος να διευκρινίσει επίσης εάν είπε πως θα αποδεχτεί την τροπολογία αρίθ. 11; Δεν το έχω καταλάβει.

<SPEAKER ID=74 NAME="Bjerregaard">
Ναι, κυρία Πρόεδρε, σε αυτή την τροπολογία αναφέρθηκα κι εγώ. Αποδεχόμαστε την τροπολογία 11.

<SPEAKER ID=75 NAME="Πρόεδρος">
Ευχαριστώ πολύ, κυρία Επίτροπε Bjerregaard!
<P>
Η συζήτηση έληξε.
<P>
Η ψηφοφορία θα διεξαχθεί αύριο, στις 11.30.
<P>
Η συνεδρίαση λήγει στις 19.35

