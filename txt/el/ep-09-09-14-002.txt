<CHAPTER ID="002">
Δηλώσεις της Προεδρίας
<SPEAKER ID="006" NAME="Πρόεδρος">
Πριν από μόλις δύο εβδομάδες, συμμετείχα στις εορταστικές εκδηλώσεις στο Westerplatte με την ευκαιρία της εβδομηκοστής επετείου από την έναρξη του Δευτέρου Παγκοσμίου Πολέμου. Ο πόλεμος αυτός βύθισε την Ευρώπη σε καθεστώς τρόμου, είχε εκατομμύρια θύματα και χώρισε την ήπειρό μας στα δύο για μισό σχεδόν αιώνα. Δεν πρέπει να ξεχνούμε ποτέ ότι ο πόλεμος και η βία μπορούν να επιστρέψουν για μία ακόμα φορά στην Ευρώπη μας.
<P>

<P>
Θα πρέπει να αναφερθώ και σε μία ακόμα πράξη βίας που σημειώθηκε το φετινό καλοκαίρι. Δύο αξιωματικοί της ισπανικής εθνοφρουράς δολοφονήθηκαν από την ETA κατά την εκτέλεση των καθηκόντων τους.
<P>
Λυπούμαι που οφείλω να ενημερώσω το Κοινοβούλιο για τον θάνατο του κ. Ernest Gline, πρώην βουλευτή του Ευρωπαϊκού Κοινοβουλίου από το Βέλγιο, ο οποίος απεβίωσε στις 10 Αυγούστου σε ηλικία 78 ετών. Ο κ. Gline διετέλεσε βουλευτής του Ευρωπαϊκού Κοινοβουλίου μεταξύ των ετών 1968 και 1994, ενώ υπήρξε και Πρόεδρος της Σοσιαλιστικής Ομάδας μεταξύ 1979 και 1984.
<P>
Με λύπη μου επίσης σας ενημερώνω και για τον θάνατο του Sir Christopher Prout, πρώην βουλευτή του Ευρωπαϊκού Κοινοβουλίου από τη Μ. Βρετανία, ο οποίος απεβίωσε στις 12 Ιουλίου σε ηλικία 67 ετών. Ο Sir Christopher Prout, ο οποίος έγινε στη συνέχεια Λόρδος Kingsland, διετέλεσε βουλευτής του Ευρωπαϊκού Κοινοβουλίου μεταξύ των ετών 1979 και 1994, ενώ υπήρξε και Πρόεδρος της Ομάδας των Ευρωπαίων Δημοκρατών μεταξύ των ετών 1987 και 1994.
<P>
Προτού προχωρήσουμε στις συζητήσεις μας, σας καλώ να τιμήσουμε μαζί τη μνήμη όσων έχασαν τις ζωές τους υπερασπιζόμενοι την Ευρώπη και όσων έθεσαν τη ζωή τους στην υπηρεσία της, πασχίζοντας να την μετατρέψουν σε αυτό που είναι σήμερα.
<P>
(Το Σώμα, όρθιο, τηρεί ενός λεπτού σιγή)
