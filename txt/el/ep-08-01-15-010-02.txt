<CHAPTER ID="010-02">
2. (
<P>

<SPEAKER ID="116" NAME="Christopher Beazley" AFFILIATION="PPE-DE">
(EN) Κύριε Πρόεδρε, επικαλούμαι τα άρθρα 152 και 160 του Κανονισμού, που αφορούν τη διαδικασία ψηφοφορίας και την ψηφοφορία με ονομαστική κλήση. Είναι φανερό ότι ο Κανονισμός παραβιάσθηκε και χρησιμοποιήθηκε με τρόπο τελείως αντίθετο προς τον αρχικό του σκοπό. Θα ήθελα να ζητήσω, μέσω υμών, από ειδικούς όπως ο κ. Corbett και άλλοι να διερευνήσουν πολύ προσεκτικά αυτό που έγινε σήμερα. Αντιλαμβάνομαι ότι ο Πρόεδρος διαθέτει τη διακριτική ευχέρεια να κηρύξει άκυρο κάθε αίτημα για ψηφοφορία με ονομαστική κλήση. Αυτό μπορεί να καταστεί αναγκαίο όταν θα έχουμε μεγαλύτερες ψηφοφορίες στο μέλλον.
<SPEAKER ID="117" NAME="Reinhard Rack" AFFILIATION="PPE-DE">
(DE) Κύριε Πρόεδρε, εδώ στο Σώμα έχουμε -και ορθώς- έναν πολύ φιλελεύθερο και κυρίως φιλικό προς τις μειοψηφίες Κανονισμό. Επιθυμία και καθήκον μας είναι να τον διατηρήσουμε. Αυτό ωστόσο προϋποθέτει επίσης να χρησιμοποιούν οι αντίστοιχες ομάδες τα μειοψηφικά τους δικαιώματα σωστά και να μην γίνεται κατάχρηση. Όταν συμβαίνει αυτό -όπως συνέβη σήμερα- πρέπει να επανεξετάσουμε αυτήν την πρακτική.
<SPEAKER ID="118" NAME="Daniel Hannan" AFFILIATION="PPE-DE">
(EN) Κύριε Πρόεδρε, θα ήθελα να αναφερθώ συγκεκριμένα στις δύο παρατηρήσεις επί της διαδικασίας που μόλις έγιναν. Ο Κανονισμός είναι απολύτως ξεκάθαρος σχετικά με αυτό. Κάθε ομάδα έχει το δικαίωμα να ζητεί ψηφοφορία με ονομαστική κλήση. Ο Πρόεδρος δεν διαθέτει καμία διακριτική ευχέρεια. Πάντα δεχόμασταν ότι, τελικά, σε κάθε δημοκρατικό κοινοβούλιο, η πλειοψηφία έχει το δικαίωμα να περνάει την άποψή της, αλλά αυτό που μόλις ακούσαμε είναι η πλέον αδιάλλακτη θέση που δεν επιτρέπει καμία αντίθετη άποψη και, εάν οι συνάδελφοί μου επιθυμούν να κατανοήσουν για ποιον λόγο η Ευρωπαϊκή Ένωση δεν είναι καθόλου δημοφιλής στους ψηφοφόρους εκεί έξω, λάβετε απλά υπόψη τη δική σας αδιάλλακτη στάση απέναντι σε όποιον εκφράζει διαφορετική άποψη από τη δική σας.
<P>
(Χειροκροτήματα)
<SPEAKER ID="119" NAME="Πρόεδρος">
Κύριε Hannan, απ' όσο γνωρίζω, όλες οι ψηφοφορίες που διενεργήθηκαν σήμερα το πρωί ήταν ψηφοφορίες με ονομαστική κλήση. Επομένως, ο Κανονισμός έχει τηρηθεί σχολαστικά.
<SPEAKER ID="120" NAME="Nigel Farage" AFFILIATION="IND/DEM">
(EN) Κύριε Πρόεδρε, θα ήθελα να επισημάνω στον κ. Beazley και τον κ. Rack, και ίσως και σε εσάς, κύριε Πρόεδρε, ότι σήμερα είναι η πρώτη φορά από τότε που βρίσκομαι στο Ευρωπαϊκό Κοινοβούλιο που μπορούμε να είμαστε πραγματικά βέβαιοι ότι τα αποτελέσματα είναι σωστά, διότι συνήθως θυμίζουν φαρσοκωμωδία! Επομένως, μην παραπονιέστε, σας βοηθούμε να συμμαζέψετε εδώ μέσα, ώστε στο μέλλον το μεγαλύτερο μέρος αυτών των εργασιών να γίνεται από τις επιτροπές και να μην αναγκαζόμαστε να ασχολούμαστε με εκατοντάδες και, σε ορισμένες περιπτώσεις, χιλιάδες τροπολογίες. Ό,τι κάναμε είναι απολύτως εντός των πλαισίων του Κανονισμού και όλοι εσείς -ιδίως όσοι πιστεύετε σε αυτό το Σώμα- θα πρέπει να διδαχθείτε από αυτό.
<SPEAKER ID="121" NAME="Martin Schulz">
εξ ονόματος της Ομάδας PSE. - (DE) Κύριε Πρόεδρε, επικαλούμαι το άρθρο 171 του Κανονισμού και υποβάλλω εξ ονόματος της Σοσιαλιστικής Ομάδας στο Ευρωπαϊκό Κοινοβούλιο το ακόλουθο αίτημα: εξαιτίας της επείγουσας ανάγκης διαβούλευσης για τον Κανονισμό και την ερμηνεία του, ζητώ να διακοπεί τώρα η συνεδρίαση και να μεταφερθούν όλες οι άλλες συζητήσεις -και οι αιτολογήσεις ψήφου- στη συνεδρίαση που θα γίνει απόψε στις 22.00.
<P>
(Χειροκροτήματα)
<SPEAKER ID="122" NAME="Πρόεδρος">
Δεκατέσσερις βουλευτές του Σώματος έχουν ζητήσει αιτιολογήσεις ψήφου για καθεμία από τις επτά συζητήσεις που διεξήχθησαν χθες και σήμερα το πρωί. Δεκατέσσερις βουλευτές, καθένας από τους οποίους έχει ζητήσει μία αιτιολόγηση ψήφου για καθεμία από τις επτά συζητήσεις: δέκα είναι μέλη της Ομάδας IND/DEM, δύο από την Ομάδα PPE-DE και δύο είναι μη εγγεγραμμένοι.
<P>
Αν αυτές οι αιτιολογήσεις ψήφου διεξαχθούν τώρα θα απασχολήσουν πιθανότατα περίπου δύο ώρες από τον χρόνο μας.
<P>
Επομένως υποβάλλω το ακόλουθο θέμα επί της διαδικασίας στο Σώμα: είτε θα συνεχίσουμε με τις αιτιολογήσεις ψήφου και θα μείνουμε εδώ για δύο ώρες ακόμη ή θα διακόψουμε τη συνεδρίαση τώρα όπως πρότεινε ο κ. Schulz και θα διεξαγάγουμε τις αιτιολογήσεις ψήφου απόψε.
<P>
(Το Σώμα εγκρίνει την πρόταση.)
<P>
Κυρίες και κύριοι, η ώρα των αιτιολογήσεων ψήφου θα ανακοινωθεί στις 15.00.
