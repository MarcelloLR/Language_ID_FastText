<CHAPTER ID="019">
Τεχνικές προδιαγραφές και διοικητικές διαδικασίες στον τομέα των εμπορικών αεροπορικών μεταφορών (EU OPS) / χρήση μηχανισμών κράτησης για παιδιά (OPS 1.730) (συζήτηση)
<SPEAKER ID="522" NAME="Πρόεδρος">
" ημερήσια διάταξη προβλέπει τη συζήτηση της προφορικής ερώτησης προς την Επιτροπή σχετικά με τις τεχνικές προδιαγραφές και διοικητικές διαδικασίες στον τομέα των εμπορικών αεροπορικών μεταφορών (EU OPS) / χρήση μηχανισμών κράτησης για παιδιά (OPS 1.730) της Eva Lichtenberger, εξ ονόματος της Επιτροπής Μεταφορών και Τουρισμού - B6-0169/2008).
<SPEAKER ID="523" NAME="Eva Lichtenberger">
εισηγήτρια. - (DE) Κυρία Πρόεδρε, Επίτροπε, κυρίες και κύριοι, την αφορμή για τη σημερινή συζήτηση έδωσε ένα τηλεοπτικό ρεπορτάζ της γερμανικής δημόσιας τηλεόρασης WDR το οποίο έδειχνε ότι οι ζώνες ασφαλείας που χρησιμοποιούνται συχνά σήμερα σε αεροπλάνα για βρέφη και μικρά παιδιά δεν είναι απαραίτητα ασφαλείς. Δοκιμές σύγκρουσης απέδειξαν ότι αυτές οι ζώνες, οι οποίες είναι οι μηχανισμοί που χρησιμοποιούνται συχνότερα από τις ευρωπαϊκές αεροπορικές εταιρείες, μπορούν στην πραγματικότητα να θέσουν σε κίνδυνο τη ζωή των παιδιών και να προκαλέσουν σοβαρούς τραυματισμούς.
<P>
Όταν εξετάζαμε τις EU OPS, δηλαδή τις τεχνικές διατάξεις ασφάλειας, οι οποίες θα τεθούν σύντομα σε ισχύ, προσπάθησα να διασφαλίσω ότι θα επιλύσουμε αυτό το πρόβλημα ασφάλειας, και γι' αυτό έδειξα στους συναδέλφους μου στην Επιτροπή Μεταφορών και Τουρισμού το σχετικό βίντεο. Κατά την άποψή μου, είναι πολύ σημαντικό να εξετάσουμε σοβαρά τις δοκιμές συγκρούσεων που διενεργήθηκαν και απέδειξαν ότι αυτές οι ζώνες δεν σώζουν τη ζωή ενός παιδιού σε περίπτωση που ματαιωθεί η απογείωση ή το αεροπλάνο προσγειωθεί γρήγορα, και να αναζητηθεί άμεση λύση. Πιστεύω ότι αυτό αποτελεί εξαιρετικά επιτακτική ανάγκη.
<P>
Οι τρέχοντες, προτεινόμενοι κανόνες θα συνεχίσουν να επιτρέπουν τη χρήση αυτών των ζωνών, παραβλέποντας το γεγονός ότι πολύ πιο αυστηρές διατάξεις ασφάλειας ισχύουν για τα παιδιά ακόμη και σε αυτοκίνητα, τουλάχιστον στα περισσότερα ευρωπαϊκά κράτη. Ακόμη και εάν οι περιπτώσεις επείγουσας προσγείωσης ή ματαίωσης της απογείωσης είναι πολύ, πολύ σπάνιες - κάτι για το οποίο είμαστε ευγνώμονες και το οποίο σχετίζεται επίσης με τεχνικούς κανόνες - δεν μπορούμε να επιτρέπουμε σε βρέφη και μικρά παιδιά να εκτίθενται σε αυτόν τον κίνδυνο. Όποιος δει αυτή τη δοκιμή σύγκρουσης θα πεισθεί ότι δεν μπορούμε να το επιτρέψουμε αυτό.
<P>
Οι συνάδελφοί μου στην Επιτροπή Μεταφορών διερεύνησαν αυτό το θέμα μαζί μου και χαίρομαι ιδιαιτέρως που το εξέτασαν με μεγάλη σοβαρότητα. Επιθυμούμε να βρεθεί μια ικανοποιητική λύση σε αυτό το πρόβλημα. Λίγοι εμπειρογνώμονες σε θέματα ασφάλειας αντιτείνουν τώρα την άποψη ότι δεν υπάρχει καμία γνωστή περίπτωση όπου αυτού του είδους η ζώνη να έχει αποδειχτεί επικίνδυνη. Δυστυχώς, πίσω απ' αυτή την άποψη κρύβεται κάτι μακάβριο.
<P>
Εάν ένα βρέφος ή ένα παιδί δεν καταλαμβάνει θέση στο αεροπλάνο, δεν καταγράφεται στις στατιστικές. Τα υποκείμενα στοιχεία είναι γνωστά εδώ και χρόνια. Το Υπουργείο Μεταφορών της Γερμανίας έχει επιστήσει την προσοχή σ' αυτό και ανέφερε ότι δεν επιθυμεί να επιστρέψει σε χαμηλότερο επίπεδο ασφάλειας. " ένωση των γερμανικών αεροπορικών εταιρειών, ωστόσο, περιέγραψε την παράθεση των κινδύνων ως λαϊκισμό. Οφείλω να ομολογήσω με πάσα ειλικρίνεια ότι αυτή η προσέγγιση μπορεί να χαρακτηριστεί μόνο ως κυνική.
<P>
Αυτό εγείρει αρκετά σημαντικά ερωτήματα. Ποια αρχή έδωσε πράγματι άδεια σ' αυτήν την κυκλική ζώνη, αυτή την πρόσθετη ζώνη για μικρά παιδιά; Πού βασίστηκε, σύμφωνα με ποια τεχνικά πρότυπα το έπραξε; Γνωρίζω ότι έχει δοθεί άδεια για μια επεκτεινόμενη ζώνη για ευτραφή άτομα, αλλά εξ όσων γνωρίζω δεν έχει δοθεί άδεια για πρόσθετη ζώνη για παιδιά. Το να κρατάει ο γονέας το παιδί στην αγκαλιά του, που ορισμένες αεροπορικές εταιρείες προσφέρουν ως εναλλακτική λύση, είναι πολύ παλαιά μέθοδος. Καταγράφηκε για πρώτη φορά όταν τα αεροπλάνα τη δεκαετία του 1920 απογειώνονταν ακόμη με ταχύτητα 65 χλμ./ώρα περίπου. Δεν πρέπει και δεν μπορούμε να περιμένουμε τόσο πολύ.
<P>
Δεν πιστεύω ότι μπορούμε να αφήσουμε αυτή την απόφαση στα κράτη μέλη επειδή αντιμετωπίζουμε σκληρό ανταγωνισμό στον τομέα της αεροπορίας και φυσικά η πίεση αυτού του ανταγωνισμού δημιουργεί τον κίνδυνο να μην δημιουργήσουμε το καλύτερο σύστημα ασφάλειας. Χρειαζόμαστε μια λύση σε ευρωπαϊκό επίπεδο. Σας ερωτώ: πότε θα την δώσουμε; Υπάρχει περίπτωση να γίνει αυτό σήμερα και υπάρχει περίπτωση να βρούμε μια λογική λύση για τη μεταβατική περίοδο;
<P>
Τέλος, εκατομμύρια δαπανώνται για τα "υγρά στα αεροπλάνα" χωρίς να διεξάγεται σοβαρή συζήτηση. Στην προκειμένη περίπτωση, πρέπει να επενδύσουμε στην ασφάλεια των παιδιών. Οφείλουμε να το κάνουμε.
<P>
(Χειροκροτήματα)
<SPEAKER ID="524" NAME="Antonio Tajani">
Αντιπρόεδρος της Επιτροπής. - (IT) Κυρία Πρόεδρε, κυρία Lichtenberger, θα σας απαντήσω στα ιταλικά γιατί γνωρίζω ότι μιλάτε τη μητρική μου γλώσσα. Είναι χαρά μου να κάνω κάτι τέτοιο.
<P>
Σας ευχαριστώ που θίξατε ένα θέμα που είναι εξαιρετικά επίκαιρο και σχετίζεται με την ασφάλεια των πολιτών μας. Δήλωσα κατά τη διάρκεια της συνάντησης που είχα με την Επιτροπή Μεταφορών ότι η προστασία της υγείας των πολιτών μας αποτελεί προτεραιότητα, όπως και τα δικαιώματα των πολιτών, ιδίως αυτών των μικρότερων πολιτών που δεν μπορούν να υπερασπιστούν οι ίδιοι τα συμφέροντά τους και συνεπώς εξαρτώνται από τις δικές μας προσπάθειες για να προστατεύσουμε την ασφάλειά τους όσο καλύτερα μπορούμε.
<P>
Το πρόβλημα που θίξατε είναι πολύ απτό. Οι αμφιβολίες αφθονούν, και ο ίδιος ο Ευρωπαϊκός Οργανισμός Ασφάλειας της Αεροπορίας είναι ενήμερος για πολλές αντιφατικές μελέτες σύμφωνα με τις οποίες υπάρχουν προβλήματα με τους μηχανισμούς κράτησης για παιδιά. Για αυτόν τον λόγο, αντιμέτωπος με διάφορες αντιφατικές και ελλιπείς πληροφορίες, ο Οργανισμός ξεκίνησε μια μελέτη το 2007 προκειμένου να λάβει πιο αξιόπιστες επιστημονικές απαντήσεις επί του συγκεκριμένου θέματος.
<P>
Οι τρέχουσες διατάξεις - κανονισμός (ΕΟΚ) αριθ. 3922/1991 που απαιτεί τη χρήση μηχανισμών ασφάλειας για παιδιά - αφήνουν τα κράτη μέλη ελεύθερα να επιλέξουν. Εγείροντας αυτό το θέμα, ζητάτε από την Ευρωπαϊκή Ένωση να δώσει στα κράτη μέλη μια οριστική απάντηση, που να λέει: "Προσέξτε, το σύστημα που χρησιμοποιείτε δεν λειτουργεί και δεν εγγυάται την ασφάλεια των παιδιών".
<P>
" επιστημονική αξιολόγηση θα ολοκληρωθεί τον Οκτώβριο του 2008, λίγους μόνο μήνες από τώρα. Συνεπώς, μόλις λάβουμε οριστική απάντηση για το ζήτημα της ασφάλειας - με άλλα λόγια, τι θεωρεί ο Ευρωπαϊκός Οργανισμός Ασφάλειας της Αεροπορίας με βάση επιστημονικά δεδομένα ως το ασφαλέστερο μέσο διασφάλισης ότι τα παιδιά μπορούν να ταξιδεύουν αεροπορικώς με μειωμένο κίνδυνο -, είναι χρέος μου να προτείνω αμέσως τα απαιτούμενα μέτρα προκειμένου να βελτιωθούν οι μηχανισμοί ασφάλειας των παιδιών. Γνωρίζω ότι η προτεινόμενη λύση, συγκεκριμένα αυτή των παιδικών καθισμάτων ασφάλειας, που είναι παρόμοια με αυτά που χρησιμοποιούνται στα αυτοκίνητα, είναι μία από τις επιλογές που εξετάζει ο Ευρωπαϊκός Οργανισμός Ασφάλειας της Αεροπορίας.
<P>
Ωστόσο, προτού να δώσω απάντηση και προτού αναλάβω δράση - κάτι που προτίθεμαι να κάνω γιατί είναι σωστό να ασχολούμαστε με την ασφάλεια των μικρότερων πολιτών μας - θα περιμένω την επιστημονικά έγκυρη απάντηση από τον Ευρωπαϊκό Οργανισμό Ασφάλειας της Αεροπορίας, ο οποίος μέχρι στιγμής έχει αποδείξει την ικανότητά του να κάνει καλή δουλειά και να τηρεί τα αυστηρά επιστημονικά κριτήρια. Συνεπώς, επαναλαμβάνω, όσον αφορά τον χρόνο - μου ζητήσατε ακριβείς ημερομηνίες - η μελέτη του Οργανισμού αναμένεται να ολοκληρωθεί φέτος τον Οκτώβριο· μόλις λάβω τις παρατηρήσεις του Οργανισμού, θα τις εξετάσω, θα ενημερώσω την κοινοβουλευτική επιτροπή και θα παρέμβω άμεσα δίνοντας οδηγίες στα κράτη μέλη σχετικά με τη βέλτιστη μέθοδο προστασίας των παιδιών και διασφάλισης της ασφάλειάς τους.
<SPEAKER ID="525" NAME="Georg Jarzembowski">
εξ ονόματος της Ομάδας PPE-DE. - (DE) Κυρία Πρόεδρε, Επίτροπε, συμφωνούμε όλοι ότι πρέπει να βελτιώσουμε την προστασία των παιδιών κατά τη διάρκεια των πτήσεων. " επιτροπή σίγουρα συμφώνησε μ' αυτό, διαφορετικά δεν θα ετίθετο το ζήτημα στην επιτροπή. Ευχαριστώ επίσης την Επιτροπή που ξεκίνησε τις προκαταρκτικές εργασίες πολύ πιο πριν. Έτσι, συμμετέχουμε τώρα σε μια συζήτηση την οποία έχει ήδη προετοιμάσει η Επιτροπή.
<P>
Τρεις είναι οι ερωτήσεις που ελπίζω να μπορεί να απαντήσει ο Επίτροπος. Ανέφερε ότι τα τεχνικά δεδομένα θα είναι διαθέσιμα τον Οκτώβριο. Το ερώτημα είναι: πότε θα συναγάγει η Επιτροπή συμπεράσματα από αυτά τα δεδομένα, κατά τη διάρκεια αυτής της νομοθετικής περιόδου ή αργότερα;
<P>
Υπάρχουν τρία πολύ ξεκάθαρα ερωτήματα. Το πρώτο αφορά τον βέλτιστο τεχνικό μηχανισμό για την προστασία των παιδιών. Το δεύτερο ερώτημα, αφού λάβουμε την απάντηση στο πρώτο, είναι εάν η Ευρωπαϊκή Ένωση πρέπει να εργαστεί σε νομοθετική βάση ή να ξεκινήσει εκδίδοντας συστάσεις. Πρόκειται συνεπώς για το εάν πρέπει να θεσπιστεί δεσμευτική ευρωπαϊκή νομοθεσία. Στη συνέχεια, υπάρχει το ερώτημα του εάν μπορούμε να το καταφέρουμε αυτό κατά τη διάρκεια της παρούσας νομοθετικής περιόδου ή εάν πρέπει να ξεκινήσουμε με συστάσεις και στη συνέχεια να προχωρήσουμε στη νομοθεσία. Τέλος υπάρχει ένα τρίτο, ακανθώδες ερώτημα, το οποίο δεν τίθεται στην προφορική ερώτηση, αλλά στο οποίο πρέπει να απαντήσετε: ποιος θα πληρώσει; Αυτή η ερώτηση πρέπει να απαντηθεί.
<P>
Ας υποθέσουμε, όπως πρότεινε η κ. Lichtenberger, ότι οι κανόνες απαιτούν κάθε μικρό παιδί να κάθεται σε παιδικό κάθισμα. Εάν συνέβαινε αυτό, το παιδί θα έπιανε μια θέση ενηλίκου, κάτι το οποίο εγείρει το ερώτημα: να αναγκάσουμε τους γονείς να πληρώνουν επιπλέον θέση για τα μικρά παιδιά τους, ή να χρεώνουμε το κόστος ασφάλειας στην κοινότητα, ώστε όλοι οι άλλοι επιβάτες που δεν συνοδεύουν παιδιά να πρέπει να συνεισφέρουν στο κόστος του παιδικού καθίσματος; Συνεπώς, πρέπει να απαντήσουμε στο ερώτημα - υποθέτοντας ότι είμαστε πρόθυμοι να εξοπλίσουμε τα αεροπλάνα κατάλληλα για την ασφάλεια των παιδιών-- ποιος θα πληρώσει για αυτή την προστασία.
<SPEAKER ID="526" NAME="Ulrich Stockmann">
εξ ονόματος της Ομάδας PSE. - (DE) Κυρία Πρόεδρε, Επίτροπε, εάν υπάρχει κάποια πιθανότητα κινδύνου για την ανθρώπινη ζωή, πρέπει να αναλάβουμε ταχεία και προληπτική πολιτική δράση. Δεν υπάρχει άλλη επιλογή. Προφανώς, το ίδιο ισχύει και για τα παιδιά κάτω των δύο ετών που ταξιδεύουν με αεροπλάνο.
<P>
Αρχικά, θα ήθελα να ευχαριστήσω θερμά την κ. Lichtenberger που μας έδωσε πρόσβαση στο βίντεο που δείχνει τις δοκιμές σύγκρουσης για τις κυκλικές ζώνες. Θα ήθελα επίσης να ευχαριστήσω τον Επίτροπο που εξέφρασε μια άποψη που απαντά σε πολύ μεγάλο βαθμό στο ερώτημά μας, αν και ορισμένα σημεία πρέπει να αποσαφηνιστούν.
<P>
Αυτές οι νέες απαιτήσεις για τη μεταφορά μικρών παιδιών με αεροπλάνο θα τεθούν σε ισχύ στα τέλη της επόμενης εβδομάδας. Τα κράτη μέλη θα έχουν τότε τη δυνατότητα να επιλέξουν μεταξύ παιδικών καθισμάτων και κυκλικών ζωνών. Ωστόσο, όπως διαπιστώσαμε, οι κυκλικές ζώνες μπορεί να απειλήσουν τη ζωή του παιδιού. Το πρώτο μου ερώτημα είναι το εξής: πότε το αργότερο θα παρουσιάσει η Επιτροπή πρόταση που να καθιστά υποχρεωτική τη χρήση παιδικών καθισμάτων στα αεροπλάνα; Αυτό ακολουθεί την ίδια λογική με το ερώτημα του κ. Jarzembowski. Το επόμενο ερώτημά μου είναι το εξής: ποια είναι η τρέχουσα στρατηγική εφαρμογής της Επιτροπής; Θα προτείνει κανονισμό ή πώς προτίθεται να εφαρμόσει τα όποια πορίσματα της έρευνας; Τρίτον, εάν συνεχίσουμε να επιτρέπουμε την έγκριση τμημάτων του απαραίτητου κανονισμού EU OPS βάσει της νέας διαδικασίας επιτροπολογίας, πώς μπούμε να είμαστε σίγουροι ότι εξακολουθούμε να μπορούμε να καταρτίσουμε και να εξετάσουμε έναν κανονισμό για τα παιδικά καθίσματα ασφάλειας κατά τη διάρκεια αυτής της νομοθετικής περιόδου;
<SPEAKER ID="527" NAME="Eva Lichtenberger">
εξ ονόματος της Ομάδας Verts/ALE. - (DE) Κυρία Πρόεδρε, εκμεταλλεύομαι την ευκαιρία να απαντήσω σε όσα ανέφερε ο Επίτροπος προκειμένου να θέσω λίγες επιπλέον ερωτήσεις.
<P>
Είναι καίριας σημασίας να εφαρμοστεί εγκαίρως η στρατηγική και θα ήθελα και εγώ να δοθεί μια προσωρινή λύση. Ο λόγος είναι ότι οι τρέχουσες απαιτήσεις της EU OPS ερμηνεύονται έτσι ώστε να σημαίνουν ότι όλες οι αεροπορικές εταιρείες που προσφέρουν ήδη παιδικά καθίσματα πρέπει να επιστρέψουν στη χρήση της κυκλικής ζώνης. Αυτό το σημείο πρέπει να αποσαφηνιστεί. Με αυτόν τον τρόπο ερμηνεύονται. Το γνωρίζω γιατί ρώτησα και ζήτησα από ανθρώπους να τηλεφωνήσουν σε αεροπορικές εταιρείες και να μάθουν για τα συστήματα ασφάλειας παιδιών που χρησιμοποιούν. Αυτές τις πληροφορίες έλαβα. Αυτό είναι σημαντικό. Πρέπει να καταστεί σαφές και πιστεύω ότι είναι πραγματικά σημαντικό.
<P>
Δεύτερον, υπάρχουν παιδικά καθίσματα στην αγορά που εφαρμόζουν στα παραδοσιακά καθίσματα του αεροσκάφους και υπάρχουν αρκετά φθηνοί αερόσακοι για τους συνοδούς επιβάτες που εφαρμόζουν παντού και θα μπορούσαν να αποβούν χρήσιμοι. Σαφώς, εδώ ένα παιδί καταλαμβάνει μια ολόκληρη θέση. Επιτρέψτε μου να σας πω, ωστόσο, ότι οι μητέρες πρέπει να πληρώσουν ακόμη και εάν κρατούν το παιδί στην αγκαλιά τους - μπορώ να σας δείξω τους λογαριασμούς, που αντιστοιχούν πάνω κάτω στο 60% του εισιτηρίου των ενηλίκων, ανάλογα με την αεροπορική εταιρεία.
<P>
Επιθυμώ να επιτρέπεται σε αυτούς που χρησιμοποιούν ήδη καλύτερο σύστημα να συνεχίσουν να το χρησιμοποιούν. Ζητώ από τον Επίτροπο να μου πει εάν συμβαίνει κάτι τέτοιο ή όχι.
<SPEAKER ID="528" NAME="Reinhard Rack" AFFILIATION="PPE-DE">
(DE) Κυρία Πρόεδρε, ο λόγος για τον οποίο ζητώ πάλι τον λόγο δεν είναι επειδή δεν μίλησα αρκετά σήμερα, αλλά επειδή πιστεύω πραγματικά ότι ασχολούμαστε με ένα σημαντικό ζήτημα, για το οποίο οι βουλευτές έθεσαν σχετικά ερωτήματα. Αναμένουμε ότι η Επιτροπή θα μας δώσει μια άμεση απάντηση και ότι θα αναλάβουμε στη συνέχεια την κατάλληλη δράση.
<P>
θα ήθελα να θίξω το θέμα των δαπανών. Βασικά, υποθέτω, αν και δεν γνωρίζω εάν η Ομάδα μου με στηρίζει πλήρως εδώ, ότι η ασφάλεια αποτελεί ζήτημα των κρατών μελών και πρέπει, ως εκ τούτου, να αποφασίζεται και να χρηματοδοτείται σε κρατικό επίπεδο. Επί του παρόντος, έχουμε πολλές ζώνες ασφαλείας στα αεροσκάφη που δεν χρησιμοποιούνται και δεν προορίζονται για κάποιον συγκεκριμένα. Προς όφελος της ασφάλειας των μικρότερων πολιτών μας - ένα ζήτημα που ο Επίτροπος επισήμανε ειδικά - πρέπει, επομένως, να αποφασίσουμε να λάβουμε δράση, να το πράξουμε ταχέως, και να μην αφήσουμε τη χρηματοδότηση να σταθεί εμπόδιο.
<SPEAKER ID="529" NAME="Michael Cramer" AFFILIATION="Verts/ALE">
(DE) Κυρία Πρόεδρε, Επίτροπε δεν απαντήσατε στο καίριο ερώτημα. Τι κάνετε στο μεταξύ; Υπάρχει μια θετική λύση. Τι θα κάνετε εάν ένα παιδί τραυματιστεί θανάσιμα στο μεταξύ και είστε εν μέρει υπεύθυνοι γιατί καθυστερήσατε να αναλάβετε δράση; Πώς θα το αντιμετωπίσετε αυτό; Πρέπει να θέσετε στον εαυτό σας αυτά τα ερωτήματα, όπως και εμείς.
<P>
Όσον αφορά το κόστος, υπάρχει ένα συγκρίσιμο παράδειγμα. Στην περίπτωση των δικαιωμάτων των ανθρώπων με αναπηρία στις αεροπορικές μεταφορές, το κόστος κατανέμεται σε όλους, κάτι το οποίο είναι βεβαίως φυσιολογικό. " σύλληψη, η γέννηση και η ανατροφή ενός παιδιού δεν είναι μόνο ιδιωτική υπόθεση, αποτελεί και δημόσιο καθήκον, κρατικό καθήκον. Όλοι πρέπει να είναι προετοιμασμένοι γι' αυτό, καθώς και να το χρηματοδοτήσουν. Κατά την άποψή μου τουλάχιστον. Όπου τα παιδιά ηλικίας μέχρι 14 ετών μπορούν να ταξιδέψουν με τρένο δωρεάν, και οι άλλοι επιβάτες συνεισφέρουν στην κάλυψη αυτού του κόστους.
<P>
Στον τομέα των αεροπορικών μεταφορών συγκεκριμένα, ο οποίος απαλλάσσεται από τη φορολόγηση των καυσίμων -δηλαδή 14 δισεκατομμύρια ευρώ ετησίως -, σίγουρα μπορούμε να δαπανήσουμε λίγα ευρώ για να παράσχουμε στα παιδιά την καλύτερη δυνατή προστασία που χρειάζονται για το μέλλον.
<SPEAKER ID="530" NAME="Antonio Tajani">
Αντιπρόεδρος της Επιτροπής. - (IT) Κυρία Πρόεδρε, θα ήθελα να μπορώ να απαντήσω ότι έχω ένα μαγικό ραβδί και ότι μπορώ να λύσω όλα τα προβλήματά μας εδώ και τώρα, αυτό το απόγευμα. Δυστυχώς, δεν μπορώ να χρησιμοποιήσω μαγικό ραβδί γιατί δεν έχω. Αντ' αυτού, πιστεύω ότι πρέπει να αντιμετωπίσουμε αυτά τα ζητήματα με ιδιαίτερα υπεύθυνο τρόπο, χωρίς να υποστηρίζουμε ότι θα λυθούν αύριο το πρωί επειδή βρήκαμε μια στιγμιαία λύση.
<P>
Εάν δεν υπάρχει επιστημονική βεβαιότητα σχετικά με το ποιοι είναι οι βέλτιστοι μηχανισμοί προκειμένου να διασφαλιστεί η ασφάλεια των παιδιών, δεν μπορούμε να κάνουμε τίποτα εδώ και τώρα, κυρίως επειδή σύμφωνα με τον ισχύοντα κανονισμό την ευθύνη για τη λήψη αποφάσεων τη φέρουν τα κράτη μέλη: όσα χρησιμοποιούν παιδικά καθίσματα μπορούν φυσικά να συνεχίσουν να τα χρησιμοποιούν εάν τα θεωρούν τον βέλτιστο μηχανισμό. Όπως προείπα, μόλις μου παρουσιαστούν πιο ξεκάθαρα στοιχεία - με επιστημονική απάντηση βασισμένη σε αποδεικτικά στοιχεία που να μου επιτρέπει να ενεργήσω - θα αναλάβω δράση. Διαφορετικά, θα ήταν επιπόλαιο να πω: "Ωραία, αποφάσισα ότι τα παιδικά καθίσματα είναι καλύτερα από τις ζώνες ασφαλείας". Κανείς δεν μπορεί να υποστηρίξει κάτι τέτοιο, εκτός εάν έχει διενεργήσει επιστημονικές δοκιμές, με απτές αποδείξεις ότι το ένα σύστημα είναι καλύτερο από το άλλο.
<P>
Δεν πιστεύω ότι πρέπει να προχωρήσουμε με αυτόν τον τρόπο. Αντιθέτως, πιστεύω ότι πρέπει να δοθούν απαντήσεις αμέσως μόλις βρεθεί η λύση. Κατά τη γνώμη μου, νομοθετική λύση θα επιτευχθεί πριν από το τέλος της παρούσας νομοθετικής περιόδου. Ωστόσο, πιστεύω ότι η Επιτροπή μπορεί να θέσει ως προτεραιότητα την τροποποίηση του ισχύοντα κανονισμού και να προσπαθήσει να θεσπίσει μέτρα που να εναρμονίζουν τις τροπολογίες στον κανονισμό, καθιστώντας τα υποχρεωτικά σε όλα τα κράτη μέλη. Υπενθυμίζω ότι για να γίνει αυτό θα χρειαστεί χρόνος και ίσως να μην μπορούμε να τα εγκρίνουμε πριν από το τέλος της νομοθετικής περιόδου. Θα ήθελα να επαναλάβω ότι έδωσα συγκεκριμένες υποσχέσεις· το να δίνεται υπόσχεση ότι νομοθετικά μέτρα, δεκάδες νομοθετικά μέτρα θα εφαρμοστούν δεν αποτελεί βιώσιμη, ειλικρινή απάντηση. Δεσμεύσεις πρέπει να εξετάζονται, να ανακοινώνονται και να αναλαμβάνονται σε πτυχές που είναι επιτεύξιμες.
<P>
Σχετικά με τη δέσμευσή μου για την ασφάλεια των παιδιών: είμαι πατέρας και, εάν θέλετε το πιστεύετε, το πρόβλημα των παιδιών με απασχολεί ιδιαιτέρως. Φυσικά, δεν μπορώ να θεωρηθώ υπεύθυνος για οτιδήποτε συμβαίνει στον κόσμο. Αντιθέτως, πιστεύω ότι πρέπει να διεξαχθεί προσεκτική έρευνα σε σύντομο χρονικό διάστημα - συμπεράσματα θα εξαχθούν τον Οκτώβριο και θα λάβω μια απάντηση- και μόλις λάβω την απάντηση θα κάνω ό,τι είναι απαραίτητο σε μια προσπάθεια να προστατευθεί η ασφάλεια των ανηλίκων επιβατών με τον καλύτερο δυνατό τρόπο.
<P>
Επί του παρόντος, με απόφαση των κρατών μελών, οι αεροπορικές εταιρείες χρησιμοποιούν όλους τους απαραίτητους μηχανισμούς, είτε πρόκειται για παιδικά καθίσματα είτε για ζώνες ασφαλείας. Μόλις αποκτήσουμε ισχυρά, τεκμηριωμένα επιστημονικά στοιχεία, θα μπορέσουμε να δώσουμε απαντήσεις. Διαφορετικά οι απαντήσεις θα είναι απλές γνώμες, και στο Κοινοβούλιο - έστω και εάν παρίστανται μόνο λίγοι βουλευτές- ο καθένας έχει διαφορετική γνώμη για την επιστήμη. Καθώς κανένας από εμάς, πιστεύω, δεν είναι εμπειρογνώμων επί του θέματος και δεν μπορεί να δώσει επιστημονικά αποδεδειγμένες απαντήσεις, πιστεύω ότι πρέπει να περιμένουμε τα πορίσματα. Δεδομένου ότι τα πορίσματα θα δοθούν μέσα σε δύο μήνες, χάρη στην εργασία του Οργανισμού Ασφάλειας της Αεροπορίας, θα μπορέσουμε τότε να αναλάβουμε δράση για να προστατεύσουμε την ασφάλεια των παιδιών, κάτι το οποίο θεωρώ προτεραιότητα. Επαναλαμβάνω: θεωρώ ότι η ασφάλεια κάθε πολίτη αποτελεί προτεραιότητα, ιδιαίτερα η ασφάλεια των πιο αδύναμων πολιτών μας, και γι' αυτό πιστεύω ότι πρέπει να προσπαθήσουμε να διασφαλίσουμε ότι θα εγκριθούν ειδικά μέτρα προστασίας της ασφάλειας το ταχύτερο δυνατό σύμφωνα με το νομοθετικό χρονοδιάγραμμα.
<SPEAKER ID="531" NAME="Πρόεδρος">
" συζήτηση έληξε.
<P>
Γραπτές δηλώσεις (άρθρο 142)
<SPEAKER ID="986" NAME="Richard Seeber  " AFFILIATION="PPE-DE">
γραπτώς. - (DE) Χαίρομαι ιδιαιτέρως που εγκρίθηκε η οδηγία για τη στρατηγική περιβαλλοντική εκτίμηση (οδηγία ΣΠΕ). Εκτίμηση της περιβαλλοντικής συμβατότητας στο αρχικό στάδιο, όταν αναπτύσσεται ένα έργο, σημαίνει ότι τυχόν δυσμενείς επιπτώσεις μπορούν να προληφθούν αμέσως παρά να περιοριστούν ή να αντιμετωπιστούν σε μεταγενέστερο στάδιο.
<P>
Για το μέλλον, η διαδικασία ΣΠΕ υπόσχεται να λάβει ακόμη περισσότερο υπόψη την προστασία του περιβάλλοντος και πτυχές της υγείας όσον αφορά αποφάσεις έργων. Ο βιώσιμος προγραμματισμός ανάπτυξης πρέπει, από την αρχή έως το τέλος, να περιλαμβάνει όχι μόνο οικονομικές και κοινωνικές πτυχές αλλά και περιβαλλοντικές επιπτώσεις.
