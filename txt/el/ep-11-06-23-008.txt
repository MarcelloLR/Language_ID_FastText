<CHAPTER ID="008">
Διοργανική συμφωνία για το μητρώο διαφάνειας (υπογραφή) 
<SPEAKER ID="125" NAME="Πρόεδρος">
Κυρίες και κύριοι, αγαπητοί συνάδελφοι, ας λάβουμε θέσεις για την επίσημη υπογραφή μιας πολύ σημαντικής συμφωνίας μεταξύ του Ευρωπαϊκού Κοινοβουλίου και της Ευρωπαϊκής Επιτροπής: του "μητρώου των εκπροσώπων συμφερόντων". Ψηφίσαμε επί της έκθεσης Casini κατά την τελευταία σύνοδο της Ολομέλειας στο Στρασβούργο και τώρα θα έχουμε την επίσημη υπογραφή. Ψηφίσαμε στις 11 Μαΐου 2011.
<P>
Για την επίσημη υπογραφή, θα ήθελα να καλωσορίσω τον υπουργό Győri και τον Maroš Šefčovič, Αντιπρόεδρο της Ευρωπαϊκής Επιτροπής, καθώς και τους συναδέλφους μας Diana Wallis, Αντιπρόεδρο του Ευρωπαϊκού Κοινοβουλίου, η οποία ήταν μέλος της ομάδας διαπραγμάτευσης, την Αντιπρόεδρο Isabelle Durant, τον Αντιπρόεδρο Rainer Wieland και τον Carlo Casini, Πρόεδρο της Επιτροπής Συνταγματικών Υποθέσεων και, επίσης, εισηγητή.
<SPEAKER ID="126" NAME="Enikő Győri">
ασκούσα την Προεδρία του Συμβουλίου. - (EN) Κύριε Πρόεδρε, αξιότιμοι βουλευτές, θα ήθελα να σας διαβάσω την πολιτική δήλωση του Συμβουλίου σχετικά με το μητρώο διαφάνειας.
<P>
"Το Συμβούλιο θεωρεί ότι η διαφάνεια είναι μια αρχή ύψιστης σημασίας για την Ευρωπαϊκή Ένωση. Οι συνθήκες προβλέπουν ότι, προκειμένου να προωθηθεί η χρηστή διακυβέρνηση και να διασφαλιστεί η συμμετοχή της κοινωνίας των πολιτών, τα θεσμικά όργανα, οι οργανισμοί, τα γραφεία και οι υπηρεσίες της Ένωσης θα εργάζονται με όσο το δυνατόν μεγαλύτερη διαφάνεια και οι αποφάσεις θα λαμβάνονται με όσο το δυνατόν μεγαλύτερη διαφάνεια και εγγύτητα προς τους πολίτες.
<P>
Σύμφωνα με αυτές τις διατάξεις, το Συμβούλιο εξακολουθεί να δεσμεύεται ότι θα υλοποιήσει στον μεγαλύτερο δυνατό βαθμό την αρχή της διαφάνειας. Αναγνωρίζει επίσης ότι οι πολίτες αναμένουν πως όσοι ενεργούν εξ ονόματός τους σε επίπεδο ΕΕ σέβονται τα υψηλότερα δυνατά πρότυπα.
<P>
Ως εκ τούτου, το Συμβούλιο επιδοκιμάζει και στηρίζει την πρωτοβουλία που ανέλαβαν το Ευρωπαϊκό Κοινοβούλιο και η Επιτροπή για τη δημιουργία ενός κοινού "μητρώου διαφάνειας".
<P>
Το Συμβούλιο θεωρεί ότι η διαφάνεια θα πρέπει να διέπει τις σχέσεις με τους εκπροσώπους συμφερόντων και ότι το μητρώο παρέχει μια χρήσιμη βάση για οικοδόμηση και διάδραση με αυτούς με έναν ανοιχτό, ολοκληρωμένο και συνεπή τρόπο.
<P>
Το Συμβούλιο προσκλήθηκε από το Ευρωπαϊκό Κοινοβούλιο και την Επιτροπή να συμμετάσχει στο μητρώο. Το Συμβούλιο είναι έτοιμο να εξετάσει το ενδεχόμενο να αναλάβει κάποιο ρόλο στο μητρώο και αναμένει τη συζήτηση των πιθανών ρυθμίσεων με τα άλλα δύο θεσμικά όργανα".
<SPEAKER ID="127" NAME="Πρόεδρος">
" καλύτερη λύση θα ήταν όλα τα ευρωπαϊκά θεσμικά όργανα να έχουν το ίδιο μητρώο για τα εξωτερικά συμφέροντα. Θα ήθελα τώρα να καλέσω τους συναδέλφους μου και τον Αντιπρόεδρο της Επιτροπής να προσέλθουν στο βήμα για την υπογραφή του εγγράφου.
