<CHAPTER ID="004">
Το πρόβλημα της περιορισμένης πρόσβασης των υπό ανάπτυξη χωρών σε ορισμένα εμβόλια (συζήτηση) 
<SPEAKER ID="008" NAME="Πρόεδρος">
" ημερήσια διάταξη προβλέπει την προφορική ερώτηση προς την Επιτροπή του κ. Goerens, εξ ονόματος της Ομάδας της Συμμαχίας Φιλελευθέρων και Δημοκρατών για την Ευρώπη, σχετικά με το πρόβλημα της περιορισμένης πρόσβασης των υπό ανάπτυξη χωρών σε ορισμένα εμβόλια - B7-0214/2009)
<SPEAKER ID="009" NAME="Charles Goerens" LANGUAGE="FR">
Κύριε Πρόεδρε, στο πλαίσιο αυτής της ερώτησης προς την Επιτροπή, θα ήθελα να συμβάλω στη διερεύνηση τρόπων που πιθανόν να θέσουν τέρμα σε μια αδικία, η οποία συνίσταται στο γεγονός ότι αρνούμαστε στο 80% του παγκόσμιου πληθυσμού την πρόσβαση ιδίως στο εμβόλιο της γρίπης A (H1N1) και εν γένει στα εμβόλια.
<P>
Το πρόβλημα δεν είναι νέο. Μάλιστα, το ζήτημα ανακύπτει κάθε χρόνο σε σχέση με την εποχική γρίπη. Γενικά, οι νέοι ιοί εποχικής γρίπης εμφανίζονται αρχικά σε αναπτυσσόμενες χώρες. Κατόπιν, εργαστήρια στις βιομηχανικές χώρες ξεκινούν την παραγωγή ενός νέου εμβολίου. Μπορούν να αρχίσουν την παραγωγή μόνο εάν προηγουμένως έχουν λάβει μικροβιακά στελέχη από τη χώρα -κατά κανόνα μια αναπτυσσόμενη χώρα- όπου αρχικά εμφανίστηκε ο νέος τύπος γρίπης. Αφ' ης στιγμής παρασκευασθεί, το εμβόλιο μόλις που αρκεί για να προστατεύσει τους πληθυσμούς των βιομηχανικών χωρών. Το αποτέλεσμα είναι ότι οι πληθυσμοί του Νότου μένουν απροστάτευτοι απέναντι στις πανδημίες.
<P>
Απευθύνομαι στην Επιτροπή προκειμένου να την ρωτήσω τι προτίθεται να πράξει για να τερματίσει αυτή την αδικία. Είναι άραγε δικαιολογημένο από ηθική άποψη να εξαρτάμε το επίπεδο προστασίας της υγείας, το οποίο παρέχουμε σε έναν πληθυσμό, από τους οικονομικούς πόρους της δεδομένης χώρας; Θα ήθελα ως εκ τούτου να μάθω αν η Επιτροπή μπορεί να μας πει τι πόρους δύναται να κινητοποιήσει για να καλύψει αυτό το κενό. Εάν παραστεί ανάγκη, ποια θα είναι η στρατηγική της Επιτροπής και ποιες εταιρικές σχέσεις θα συνάψει με τις ενδιαφερόμενες χώρες και με τα θεσμικά όργανα του συστήματος των "νωμένων Εθνών ή με τον ιδιωτικό τομέα στην προσπάθεια να δώσει στους πολίτες των αναπτυσσόμενων χωρών τη δυνατότητα να έχουν πρόσβαση στο εμβόλιο;
<P>
Συνιστά το σύστημα του ΠΟΕ για την προστασία της πνευματικής ιδιοκτησίας, που δεν το ανέφερα στη γραπτή μου ερώτηση, εμπόδιο στην παραγωγή εμβολίων από αναπτυσσόμενες χώρες; Αν ναι, θα ήταν έτοιμη η Ευρωπαϊκή Ένωση να ξεκινήσει μια συζήτηση εντός του ΠΟΕ με στόχο την άρση αυτού του εμποδίου;
<P>
Θα ήθελα να υποβάλω μία τελευταία ερώτηση. Μπορεί η Επιτροπή να σκιαγραφήσει τα μέτρα που θα πρέπει να ληφθούν για τη βελτίωση του προτύπου της υγειονομικής υποδομής στις αναπτυσσόμενες χώρες, κάτι που αποτελεί ουσιώδη προϋπόθεση για δικαιότερη πρόσβαση στα εμβόλια;
<SPEAKER ID="010" NAME="Leonard Orban">
μέλος της Επιτροπής. - (RO) Θα ήθελα να ευχαριστήσω τον αξιότιμο βουλευτή του ΕΚ, τον κ. Charles Goerens, για την ερώτησή του, που μου δίνει την ευκαιρία να αναφερθώ τόσο στις πτυχές που άπτονται άμεσα της πανδημίας γρίπης A (H1N1) όσο και στις ευρύτερες πτυχές, που αφορούν τη συμβολή της Ευρωπαϊκής Επιτροπής στη βελτίωση των υγειονομικών υποδομών στις αναπτυσσόμενες χώρες.
<P>
" Κοινότητα ανέλαβε δράση κατά της πανδημίας γρίπης A (H1N1) τόσο εντός όσο και εκτός των συνόρων της. Στην πραγματικότητα αντιμετωπίζουμε μια κρίση, που απαιτεί παγκόσμια προσέγγιση, τόσο για λόγους αποτελεσματικότητας όσον αφορά την προστασία των πολιτών μας όσο και για λόγους που συνδέονται με την αλληλεγγύη προς τις λιγότερο ανεπτυγμένες χώρες.
<P>
Μιλάμε για την αποτελεσματικότητα των συστημάτων ταχείας ειδοποίησης, για τη στενή παρακολούθηση της εξέλιξης της πανδημίας, αλλά και του ίδιου του ιού, όπως επίσης για την αξιολόγηση της αποτελεσματικότητας των προληπτικών και θεραπευτικών μέτρων, που λαμβάνονται στις χώρες όπου εμφανίστηκε αρχικά η πανδημία, όλα δε αυτά είναι ζωτικής σημασίας στοιχεία για την προπαρασκευή και την προσαρμογή της δικής μας απόκρισης. Ωστόσο, μιλάμε επίσης για αλληλεγγύη, διότι η Ευρωπαϊκή Ένωση, ως βασικός χρηματοδότης δημόσιας αναπτυξιακής βοήθειας και κρίσιμος εταίρος για πολύ μεγάλο αριθμό αναπτυσσόμενων χωρών, πρέπει να υποστηρίξει αυτές τις χώρες στην αντιμετώπιση αυτών των νέων απειλών.
<P>
Στην απόκριση έναντι αυτών των απειλών, η Επιτροπή και η Ευρωπαϊκή Ένωση συνολικά δεν ξεκινούν τις προσπάθειές τους εκ του μηδενός. Με βάση το προηγούμενο της γρίπης των πτηνών, η οποία προέκυψε από τον ιό H5N1, η ΕΕ μπόρεσε να θεσπίσει, από κοινού με διεθνείς οργανισμούς όπως η Παγκόσμια Οργάνωση Υγείας, η Παγκόσμια Τράπεζα και άλλοι, αποτελεσματικές διαδικασίες για την ανταλλαγή πληροφοριών και τον συντονισμό της τεχνικής βοήθειας, καθώς και χρηματοδοτικά μέσα όπως είναι το καταπιστευματικό ταμείο στην Παγκόσμια Τράπεζα. Όπως λέει η κ. Chan, Γενική Διευθύντρια της Παγκόσμιας Οργάνωσης Υγείας, ποτέ άλλοτε δεν ήταν ο κόσμος τόσο καλά προετοιμασμένος για την αντιμετώπιση πανδημίας. " Επιτροπή διαδραμάτισε ήδη και εξακολουθεί να διαδραματίζει ιδιαίτερα σημαντικό ρόλο σε αυτά τα συστήματα, τα δομικά στοιχεία των οποίων επεκτάθηκαν πλέον προκειμένου να καλύψουν κάθε είδους απειλή γρίπης.
<P>
Σε ό,τι αφορά τη γενικευμένη πρόσβαση των αναπτυσσόμενων χωρών στα εμβόλια, η νέα πανδημία γρίπης αναζωπύρωσε τη συζήτηση που διεξάγεται εδώ και πάνω από δύο χρόνια στο πλαίσιο της ΠΟΥ και της ομάδας εργασίας που κάνει τις προπαρασκευές για την πανδημία γρίπης, η οποία συγκροτήθηκε κατόπιν αιτήματος της Παγκόσμιας Συνέλευσης Υγείας, σε συνέχεια της απόφασης που έλαβε η Ινδονησία και στην οποία αναφέρθηκε ο κ. Goerens.
<P>
Τούτη την εβδομάδα στη Γενεύη, η ΠΟΥ παρουσιάζει τις πρώτες συστάσεις της ομάδας στην οποία η Κοινότητα διαδραμάτισε ενεργό ρόλο. Σύμφωνα με το ψήφισμα της Παγκόσμιας Συνέλευσης Υγείας, οι τελικές συστάσεις πρέπει να υποβληθούν στο Εκτελεστικό Συμβούλιο της ΠΟΥ, το οποίο θα συνέλθει στα τέλη Ιανουαρίου. Σε εκείνη τη συγκυρία πρέπει να εξευρεθεί η βέλτιστη δυνατή ισορροπία μεταξύ αφενός της ώθησης της έρευνας και της ταχείας ανάπτυξης νέων ιατρικών προϊόντων, που κατά μεγάλο μέρος προκύπτουν από την έρευνα του ιδιωτικού τομέα, για τον οποίο τα δικαιώματα πνευματικής ιδιοκτησίας παρέχουν στις μέρες μας ουσιαστικά κίνητρα, αφετέρου δε, της ακριβοδίκαιης στάσης όσον αφορά την παροχή πρόσβασης στα προϊόντα που αναπτύσσονται βάσει αυτής της έρευνας.
<P>
" Ευρωπαϊκή Κοινότητα έχει επιφυλάξεις όσον αφορά τυχόν περιορισμούς στην ανταλλαγή βιολογικού υλικού, το οποίο απαιτείται για τη διενέργεια των σχετικών ερευνών. " ενεργός διεθνής συνεργασία σε ένα πλαίσιο διαφάνειας και υπό τον συντονισμό αναγνωρισμένων θεσμικών οργάνων όπως η ΠΟΥ και το δίκτυό της, είναι κρίσιμη για την ταχεία ανάπτυξη και διάδοση λύσεων προς αντιμετώπιση της πανδημίας.
<P>
Ειδικά σε ό,τι αφορά την γρίπη A (H1N1), για την οποία δεν υπήρχαν διαθέσιμα αποθέματα εμβολίων, προέκυψε επίσης το ζήτημα της παραγωγικής ικανότητας και του ποιος έχει τον πρώτο λόγο όσον αφορά αυτή την ικανότητα, όταν γίνονται τεράστιες παραγγελίες από τις χώρες που έχουν τους αναγκαίους πόρους. " δέσμευση που ανέλαβαν ορισμένοι από τους παρασκευαστές εμβολίων, πιο πρόσφατα δε ορισμένες χώρες, να διαθέσουν το 10% της παραγωγής τους ή των παραγγελιών τους ως δωρεά ή σε χαμηλή τιμή πώλησης προς τις αναπτυσσόμενες χώρες αποτελεί ενθαρρυντικό σημάδι παγκόσμιας αλληλεγγύης.
<P>
Σε ό,τι αφορά την Επιτροπή, η παροχή βοήθειας σε τρίτες χώρες για την αντιμετώπιση της πανδημίας είναι ζωτικής σημασίας και δεν πρέπει να περιοριστεί μόνο στην πρόσβαση στα εμβόλια, όταν αυτά είναι διαθέσιμα. Έχει πρωταρχική σημασία να συνεχιστεί η στήριξη που παρέχουν η Επιτροπή και τα κράτη μέλη με διάφορες μορφές με στόχο την ενίσχυση των υγειονομικών υποδομών, μαζί με τη βοήθεια για έργα, την τομεακή ή γενική δημοσιονομική στήριξη προς τις χώρες εταίρους, καθώς και τη στήριξη προς τους διεθνείς οργανισμούς.
<P>
Θα πρέπει να διαφυλαχθεί η τήρηση της αρχής ότι οι χώρες θα δύνανται να αναλαμβάνουν την ευθύνη της δικής τους ανάπτυξης και η δέσμευση όσον αφορά την παροχή αποτελεσματικής βοήθειας με το να διασφαλιστεί ιδίως ότι η προσοχή θα εξακολουθήσει να επικεντρώνεται στις κύριες ασθένειες και παρεμβάσεις. " απόκριση σε μια πανδημία στην πράξη βασίζεται πρωτίστως στην ύπαρξη υγειονομικών υποδομών που θα είναι καλύτερα εξοπλισμένες και θα αντιμετωπίζουν εγκαίρως τα κρούσματα, ούτως ώστε να έχουν στη διάθεσή τους, με ακριβοδίκαιο τρόπο, προληπτικούς πόρους, όταν αυτοί είναι διαθέσιμοι.
<P>
Σε περίπτωση σοβαρής κρίσης, η Ευρωπαϊκή Επιτροπή θα μπορεί να κινητοποιήσει τους ανθρωπιστικούς της πόρους και τους πόρους της έκτακτης παρέμβασης, θα έχει δε επίσης τη δυνατότητα να επιδείξει ευελιξία στη χρήση των πόρων που έχουν ήδη κατανεμηθεί σε χώρες εταίρους που αιτήθηκαν βοήθεια. Κατά τη διάρκεια τέτοιων σοβαρών κρίσεων, οι μη κυβερνητικές οργανώσεις και μάλιστα μείζονα θεσμικά δίκτυα θα πρέπει οπωσδήποτε να διαδραματίσουν σημαντικό ρόλο. Επομένως, η Επιτροπή γνωρίζει πως μπορεί να βασίζεται στο γεγονός ότι αυτοί οι φορείς θα αναλάβουν πλήρη δράση με αποτελεσματικό τρόπο.
<SPEAKER ID="011" NAME="Gay Mitchell" LANGUAGE="EN">
Κύριε Πρόεδρε, η αναπότρεπτη άφιξη και επανεμφάνιση μιας πανδημίας γρίπης έφερε το ζήτημα του εμβολιασμού στην πρώτη σελίδα της επικαιρότητας. Ωστόσο, αυτό αποτελεί ένα μακροχρόνιο και επίμονο πρόβλημα για τον αναπτυσσόμενο κόσμο. " προφορική ερώτηση σήμερα το πρωί επισημαίνει με έξοχο τρόπο την υποκρισία και την άδικη στάση του δυτικού κόσμου, που ζητεί υλικά για εμβόλια από τις αναπτυσσόμενες χώρες προκειμένου να προστατεύσει τους πλούσιους πολίτες του και έπειτα έχει το θράσος να μεταπωλεί τα ίδια αυτά εμβόλια στους φτωχούς.
<P>
Πολύ περισσότερο από την ανάγκη του αναπτυσσόμενου κόσμου να έχει παρόμοια πρόσβαση στα εμβόλια γρίπης, πρέπει να αγωνιστούμε για τη δημιουργία ενός συστήματος, όπου οι πλέον ενδεείς του κόσμου, που κατά κανόνα είναι περισσότερο εκτεθειμένοι στις ασθένειες, θα έχουν την ευκαιρία -που εμείς στη Δύση θεωρούμε δεδομένη- να προστατεύονται από ασθένειες που προλαμβάνονται. " φυματίωση είναι ένα καλό παράδειγμα της αντίθεσης ανάμεσα σε εμάς και τους γείτονές μας στον αναπτυσσόμενο κόσμο. Στην Ευρώπη είναι σύνηθες να χορηγείται στα παιδιά το εμβόλιο κατά της φυματίωσης, το οποίο έχει αποτελεσματικότητα άνω του 80%. Αυτό διαμόρφωσε μια κατάσταση στην Ευρώπη, όπου η φυματίωση δεν αποτελεί πλέον την επίμονη απειλή που ήταν κάποτε.
<P>
Συγκρίνατέ το αυτό με τον αναπτυσσόμενο κόσμο, όπου το 26% των θανάτων που είναι δυνατό να αποφευχθούν προκαλείται από τη φυματίωση. Οι συνέπειες της φυματίωσης σε αυτές τις χώρες επιτείνονται από το γεγονός ότι πρόκειται για μια άκρως μολυσματική νόσο που μεταδίδεται διά του αέρα, η οποία εξαπλώνεται εύκολα σε κλειστούς χώρους όπως οι άθλιες παραγκουπόλεις, που αποτελούν κυρίαρχο χαρακτηριστικό σε πολλά αναπτυσσόμενα έθνη. Προσθέστε σε αυτό και το γεγονός ότι το 50% των ασθενών που πάσχουν από AIDS στην Υποσαχάρια Αφρική, όπου ενδημεί ο ιός HIV/AIDS, θα προσβληθεί από φυματίωση και τότε μπορούμε να δούμε πόσο τυχεροί είμαστε που βρισκόμαστε στην σχετικά ελεγχόμενη, άνοση περιοχή επειδή διαθέτουμε τα προγράμματα που διαθέτουμε.
<P>
Αν θέλετε να δείτε μια λαμπρή ιστορία επιτυχίας όσον αφορά τη δύναμη της ανοσοποίησης και την ανάγκη για αναπτυξιακή βοήθεια γενικότερα, δεν έχετε παρά να κοιτάξετε το παράδειγμα της ιλαράς στην Αφρική, όπου κυρίως χάρη στα προγράμματα εμβολιασμού οι θάνατοι από τη νόσο έπεσαν κάτω από το 90% από το 2000 έως το 2006.
<P>
Κύριε Πρόεδρε, είναι σαφές ότι ο εμβολιασμός έχει αποτέλεσμα και είναι σαφές ότι έχουμε ευθύνη έναντι των προσώπων που πλήττονται από την απουσία εμβολιασμών. Παρωθώ το Σώμα να συνεχίσει να ασκεί πίεση, ούτως ώστε να διασφαλίσουμε ότι αυτή η διευκόλυνση θα είναι διαθέσιμη στους πλέον ενδεείς.
<P>
Επιτρέψτε μου μια ένσταση επί της διαδικασίας πριν καθήσω: σας παρακαλώ, κάντε κάτι για τους ανελκυστήρες σε αυτό το κτίριο. Ανεβοκατέβαινα με τον ανελκυστήρα, όταν κόλλησαν οι πόρτες και με δυσκολία προσήλθα εγκαίρως για τη συζήτηση. Όλοι παραπονούνται για αυτό. Κάτι πρέπει να γίνει.
<SPEAKER ID="012" NAME="Πρόεδρος">
(ES) Κύριε Mitchell, σε σχέση με το ζήτημα των ανελκυστήρων, το οποίο θίξατε, θα ήθελα να αποκαλύψω κάτι που ενδεχομένως να αποτελεί μυστικό σκέλος των συζητήσεων του Προεδρείου. Στην τελευταία συνάντηση του Προεδρείου επέκρινα την κατάσταση που μόλις περιγράψατε και που είναι ντροπή ότι δεν αποτελεί πρόβλημα μόνο στο Στρασβούργο. Και στις Βρυξέλλες υπήρχαν εβδομάδες, κατά τις οποίες ήταν πραγματικά αδύνατο να μετακινηθεί κανείς ανάμεσα στα δαιδαλώδη κτίρια του Κοινοβουλίου, διότι δεν λειτουργούσαν οι ανελκυστήρες.
<P>
Το Προεδρείο θα ενημερώσει σχετικά τις αρμόδιες υπηρεσίες, προκειμένου να βελτιωθεί η υπηρεσία των ανελκυστήρων με τον έναν ή τον άλλο τρόπο.
<SPEAKER ID="013" NAME="Michael Cashman" LANGUAGE="EN">
Κύριε Πρόεδρε, θα ήθελα να επαναφέρω τη συζήτηση του Σώματος από τους ανελκυστήρες στα εμβόλια που αποτρέπουν θανάτους. Νομίζω ότι σε αυτό ακριβώς θα πρέπει να επικεντρωθούμε. Βεβαίως και υποστηρίζω την έκκληση που ακούσαμε αναφορικά με τον ιό A (H1N1), θέλω όμως να διευρύνω την οπτική: στην πράξη, κύριε Επίτροπε, υπάρχουν συστήματα που έχουν αποτέλεσμα, και τα εμβόλια όντως έχουν αποτέλεσμα. Δείτε την ασθένεια του πνευμονιόκοκκου. Πρόκειται για βακτηριακή λοίμωξη που προκαλεί πνευμονία, μηνιγγίτιδα και σηψαιμία και παραμένει σχετικά άγνωστη, παρά το γεγονός ότι είναι θανατηφόρα, καθώς αποτελεί παγκοσμίως τον κύριο λόγο θανάτου παιδιών κάτω των πέντε ετών που είναι δυνατό να προληφθεί με εμβολιασμό.
<P>
Τα βακτήρια του πνευμονιόκοκκου είναι η κύρια αιτία πνευμονίας, η οποία προκαλεί τον θάνατο δύο εκατομμυρίων παιδιών ετησίως. Πρόκειται για μια παγκόσμια υγειονομική πρόκληση, για την οποία υπάρχουν λύσεις. Ενδεχομένως να σας ενδιαφέρει να μάθετε ότι η Επιτροπή και πολλά κράτη μέλη ανέλαβαν ήδη δεσμεύσεις για τη στήριξη της ανοσοποίησης στις φτωχότερες χώρες του κόσμου μέσω της υποστήριξης προς την Παγκόσμια Συμμαχία για τα Εμβόλια και την Ανοσοποίηση (GAVI), προς το Διεθνές Χρηματοδοτικό Μέσο για την Ανοσοποίηση και προς τη Διεθνή Χρηματοδοτική Διευκόλυνση για τον πνευμονιόκοκκο, κάτι το οποίο δεν αναφέρατε.
<P>
Μπορούμε, όμως, και πρέπει να πράξουμε περισσότερα για να αντιμετωπίσουμε κατά προτεραιότητα την ασθένεια του πνευμονιόκοκκου στο πλαίσιο των υφιστάμενων υγειονομικών και αναπτυξιακών προσπαθειών και για να εργαστούμε από κοινού με τις αναπτυσσόμενες χώρες για τον ίδιο σκοπό. " Διεθνής Χρηματοδοτική Διευκόλυνση για τον πνευμονιόκοκκο παρέχει μια άνευ προηγουμένου ευκαιρία στις χώρες να προστατεύσουν τα παιδιά τους από την θανατηφόρα αυτή λοίμωξη, που μπορεί να προληφθεί με εμβολιασμό. Το λυπηρό γεγονός όμως είναι πως από τις 71 χώρες που είναι επιλέξιμες, λιγότερες από 20 έχουν υποβάλει αίτημα για διεθνή χρηματοδοτική διευκόλυνση, η οποία θα σώσει πάμπολλες ζωές.
<P>
Επιτρέψτε μου να υπενθυμίσω στο Σώμα ότι η ευρύτερη πρόσβαση σε βασικά εμβόλια αποτελεί βασικό μοχλό για την επίτευξη του τέταρτου αναπτυξιακού στόχου της Χιλιετίας: μείωση κατά τα δύο τρίτα της παιδικής θνησιμότητας μέχρι το 2015. Πρέπει να διασφαλίσουμε ότι παραδίδουμε αυτά τα εμβόλια στα χέρια των χωρών που τα χρειάζονται περισσότερο. Είναι ένα απλό βήμα, που πολύ απλά θα σώσει εκατομμύρια παιδικές ζωές. Έχει κατατεθεί ενώπιον του Σώματος γραπτή δήλωση για το θέμα, που μεταξύ άλλων περιλαμβάνει τη συνεκμετάλλευση αδειών ευρεσιτεχνίας. Παρωθώ τους βουλευτές του ΕΚ να την υπογράψουν και να κάνουν κάτι που έχει νόημα.
<SPEAKER ID="014" NAME="Frédérique Ries" LANGUAGE="FR">
Κύριε Πρόεδρε, όπως γνωρίζουμε, τούτη την εβδομάδα στην πλειονότητα των κρατών μελών μας ξεκινά το πρώτο κύμα εμβολιασμού κατά της γρίπης A, ταυτόχρονα δε είμαστε αναγκασμένοι να παραδεχθούμε την ισχνή πρόοδο που σημειώθηκε σε αυτό το πεδίο όσον αφορά την πρόσβαση των αναπτυσσόμενων χωρών στο εμβόλιο.
<P>
Αυτό μόλις ειπώθηκε: εκατομμύρια άνθρωποι και πρωτίστως παιδιά πεθαίνουν κάθε χρόνο σε αυτές τις χώρες από πληθώρα ασθενειών, όπως προανέφερε ιδιαίτερα ο συνάδελφός μου, κ. Mitchell.
<P>
Δεν λέω ότι η λύση είναι απλή, ειδικά -όχι μόνο, ειδικά όμως- επειδή το ζήτημα της πρόσβασης στο εμβόλιο δεν συγκρίνεται κατά κανέναν τρόπο με το ζήτημα της πρόσβασης στα φάρμακα, για δύο τουλάχιστον συγκεκριμένους λόγους: εξαιτίας του μικρού αριθμού παραγωγών και του ελέγχου της ψυκτικής αλυσίδας, που παραμένει δυσχερής. Υπάρχουν, ωστόσο, θετικά στοιχεία: το γεγονός ότι για την ώρα ο ιός δεν μεταλλάσσεται και η ανακοινωθείσα διαθεσιμότητα τριών δισεκατομμυρίων δόσεων κάθε χρόνο. Αυτά είναι προφανή γεγονότα και επιτάσσουν, ενθαρρύνουν την έναρξη μιας στρατηγικής σε παγκόσμια κλίμακα.
<P>
Στον περιορισμένο χρόνο αγόρευσης που μου έχει δοθεί, θα ολοκληρώσω, κύριε Πρόεδρε, λέγοντας ότι πιστεύω πως η Ευρωπαϊκή Ένωση πρέπει να υποστηρίξει ολόψυχα την έκκληση της ΠΟΥ για ακριβοδίκαιη διανομή των εμβολίων, πρωτίστως στις περιοχές υψηλής θνησιμότητας, πρέπει δε επίσης να δημιουργήσουμε τις συνθήκες για συμπράξεις δημοσίου και ιδιωτικού τομέα και να ενθαρρύνουμε την ανάπτυξή τους, ούτως ώστε να καταπολεμηθεί αποτελεσματικά η έλλειψη εμβολίων στον κόσμο.
<SPEAKER ID="015" NAME="Marisa Matias" LANGUAGE="PT">
Κύριε Πρόεδρε, κύριε Επίτροπε, θέλω καταρχάς να υπογραμμίσω τη σημασία της ερώτησης την οποία υπέβαλε ο κ. Goerens και η οποία αποτελεί ζήτημα βασικής δικαιοσύνης. Γνωρίζουμε όλοι άριστα ότι σε περίπτωση πανδημίας γρίπης A οι χώρες του Νότου θα είναι εκείνες που θα επωμιστούν το κύριο βάρος αυτού του προβλήματος και των συνεπειών της εξάπλωσης του ιού, όχι οι χώρες του Βορρά. Κάθε χρόνο παραμένουμε αδρανείς κοιτώντας από απόσταση καθώς χιλιάδες πολίτες πεθαίνουν εξαιτίας πανδημιών που έχουν ήδη εξαλειφθεί ή είναι ιάσιμες στις χώρες του Βορρά, ο δε κατάλογος είναι μακροσκελέστατος: ελονοσία, δάγκειος πυρετός, κίτρινος πυρετός, φυματίωση. Ο κατάλογος είναι ατελείωτος, ωστόσο, εμείς παρακολουθούμε και δεν κάνουμε τίποτα για το πρόβλημα αυτό.
<P>
Στην πράξη, χρησιμοποιούμε τις χώρες του Νότου ως προμηθευτές δωρεάν δειγμάτων για νέα στελέχη ιών, ούτως ώστε να μπορέσουμε να βελτιώσουμε τη θεραπεία στις χώρες του Βορρά, δεν προσφέρουμε όμως μια αποτελεσματική αντιμετώπιση αυτών των προβλημάτων. Συνεπώς, θα ήθελα απλά να υποβάλω ορισμένες ακόμη ερωτήσεις πέραν των όσων ήδη διατυπώθηκαν.
<P>
Θέλουμε όντως να αντιμετωπίσουμε αυτό το πρόβλημα ως πρόβλημα δημόσιας υγείας ή ως επιχειρηματική ευκαιρία; Αν θέλουμε να το αντιμετωπίσουμε ως πρόβλημα δημόσιας υγείας, τότε πρέπει να εξασφαλίσουμε ισότιμη πρόσβαση στη θεραπεία σε όλες τις περιοχές του κόσμου και, επομένως, πρέπει να προσδώσουμε μεγαλύτερη αποτελεσματικότητα στις προσπάθειές μας. Τούτου λεχθέντος, θα ήθελα να ρωτήσω, μολονότι ελπίζω να μην ισχύει κάτι τέτοιο, αν αναμένουμε έως ότου υπάρξουν εντέλει πλεονασματικά αποθέματα εμβολίων στην Ευρώπη ή έως ότου οι παρενέργειες αποδειχθούν εξαιρετικά επιβλαβείς προτού επιδείξουμε τη γενναιοδωρία μας και αρχίσουμε αίφνης να αποστέλλουμε τα αναγκαία εμβόλια στις χώρες του Νότου.
<P>
Τέλος, θα ήθελα απλά να ρωτήσω αν η Ευρωπαϊκή Ένωση, εμείς οι Ευρωπαίοι και η Επιτροπή αισθάνονται άνετα με ένα σύστημα ή με ένα μοντέλο, βάσει του οποίου οι χώρες του Βορρά αντιμετωπίζουν τις πανδημίες μέσω ενός προληπτικού μοντέλου, ενώ στις χώρες του Νότου χορηγούνται καταπραϋντικά ή απλώς υπόλοιπα.
<SPEAKER ID="016" NAME="Πρόεδρος">
Είναι τώρα η σειρά του κ. Guerrero Salom να λάβει τον λόγο και θέλω να πω ότι είμαι πολύ χαρούμενος και ελαφρώς συγκινημένος που μπορώ να δώσω τον λόγο για πρώτη φορά σε κάποιον, ο οποίος υπήρξε πολύτιμος φίλος και συνάδελφος επί πολλά χρόνια.
<SPEAKER ID="017" NAME="Enrique Guerrero Salom" AFFILIATION="S&amp;D">
(ES) Σας ευχαριστώ για τα ευγενικά σας λόγια, κύριε Πρόεδρε. Αποτελεί τιμή για μένα να εργάζομαι για το θεσμικό όργανο στο οποίο επί του παρόντος είστε Αντιπρόεδρος.
<P>
Έλαβα τον λόγο για να υποστηρίξω το ενδιαφέρον που προκαλεί αυτό το ζήτημα, την παροχή δηλαδή στήριξης στις αναπτυσσόμενες χώρες με στόχο την πρόληψη και την καταπολέμηση της πανδημίας γρίπης H1N1.
<P>
Ωστόσο, πέραν του θέματος της πανδημίας, θα ήθελα να επισημάνω ότι αυτές οι ασθένειες επί του παρόντος έχουν μεγαλύτερο αντίκτυπο στις αναπτυσσόμενες χώρες σε σύγκριση με τις ανεπτυγμένες. Πολλές ασθένειες, που εξαλείφθηκαν στις αναπτυσσόμενες χώρες, εξακολουθούν να στοιχίζουν τη ζωή δεκάδων εκατομμυρίων ανθρώπων στον αναπτυσσόμενο κόσμο.
<P>
Αυτές οι χώρες πρέπει να προστατεύσουν την υγεία των κατοίκων τους, την υγεία των πολιτών τους, δεν διαθέτουν όμως τα μέσα για να το πράξουν. Για να καταπολεμήσουν το AIDS, τη φυματίωση, την ελονοσία και άλλες λοιμώδεις νόσους, αυτές οι χώρες χρειάζονται εμβόλια, στα οποία επί του παρόντος δεν έχουν πρόσβαση και τα οποία δεν μπορούν να αγοράσουν.
<P>
Θέλω να παροτρύνω την Επιτροπή, κατά τον τρόπο που περιέγραψε ο Επίτροπος, να επιδιώξει τη σύναψη συμμαχιών, την προώθηση προγραμμάτων, την ενθάρρυνση των δωρητριών χωρών και να εργαστεί προκειμένου να διασφαλίσει ότι οι αναπτυσσόμενες χώρες έχουν πρόσβαση σε γενόσημα φάρμακα σε τιμές προσιτές για τους πολίτες τους.
<SPEAKER ID="018" NAME="Leonard Orban">
μέλος της Επιτροπής. - (RO) Πέραν των όσων είπα στην αρχή της ομιλίας μου, θα ήθελα επίσης να τονίσω τα ακόλουθα σημεία. " Ευρωπαϊκή Επιτροπή παρέχει σε μόνιμη βάση οικονομική βοήθεια για υγειονομικά θέματα σε πολλές αναπτυσσόμενες χώρες στο πλαίσιο έργων, προγραμμάτων και δημοσιονομικής ενίσχυσης.
<P>
Για να συμμορφωθεί προς τις εθνικές προτεραιότητες, η Επιτροπή θα εξετάσει, από κοινού με τους εταίρους της, τον τρόπο με τον οποίο μπορεί να χρησιμοποιήσει αυτούς τους πόρους για να ενισχύσει τις μεθόδους που χρησιμοποιούνται για την καταπολέμηση της πανδημίας. Αυτό που υπονόησα θα το επαναλάβω ρητά: η Ευρωπαϊκή Επιτροπή δεν διαθέτει τα τεχνικά και χρηματοδοτικά μέσα για την αγορά των εμβολίων .
<P>
Ωστόσο, μέσω της στενής της συνεργασίας με την Παγκόσμια Οργάνωση Υγείας και μέσω της διαμόρφωσης συμμαχιών και της υπογραφής συμφωνιών με διάφορους ενδιαφερόμενους φορείς, θα εργαστούμε από κοινού για την προπαρασκευή των απαντήσεών μας στα αιτήματα που υποβλήθηκαν επί του συγκεκριμένου θέματος.
<SPEAKER ID="019" NAME="Πρόεδρος">
" συζήτηση επί του συγκεκριμένου σημείου της ημερήσιας διάταξης έληξε.
