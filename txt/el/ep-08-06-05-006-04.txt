<CHAPTER ID="006-04">
4. Δίκτυο σημείων επαφής κατά της διαφθοράς (
<P>
- Πριν από την ψηφοφορία:
<SPEAKER ID="088" NAME="Hubert Pirker">
εισηγητής. - (DE) Κύριε Πρόεδρε, κύριε Επίτροπε, κυρίες και κύριοι, προτού όλοι σας, όσο το δυνατόν περισσότεροι, ψηφίσετε υπέρ αυτής της έκθεσης, θέλω να σας δώσω μερικές σύντομες πληροφορίες και να προβώ σε έκκληση προς το Συμβούλιο, που και πάλι απουσιάζει. Τα κράτη μέλη και η Ευρωπαϊκή Ένωση επιθυμούν και πρέπει να αναλάβουν φιλόδοξη και αποτελεσματική δράση κατά της διαφθοράς. Αυτός είναι ο λόγος που το Ευρωπαϊκό Κοινοβούλιο επιδοκίμασε τη δημιουργία δικτύου σημείων επαφής για την καταπολέμηση της διαφθοράς. " καθ' ύλην αρμόδια επιτροπή, τουλάχιστον, ψήφισε ομόφωνα υπέρ αυτής της κίνησης.
<P>
Ο στόχος του δικτύου είναι, πρώτον, η προώθηση της συνεργασίας μεταξύ των αρχών και των υπηρεσιών των κρατών μελών και, δεύτερον, η ενθάρρυνση της ανταλλαγής στοιχείων σχετικά με αποτελεσματικές στρατηγικές. Ωστόσο, η πρόταση του Συμβουλίου που εξετάζουμε πολύ απλά στερείται επίσης φιλοδοξίας και είναι ξεδοντιασμένη και, άρα, περιττεύει ως έχει. Το Κοινοβούλιο κατέθεσε, επομένως, σειρά λίαν σημαντικών τροπολογιών, αφού επιτεύχθηκε ομόφωνη στήριξη στην επιτροπή.
<P>
Καταρχάς, η OLAF, η Ευρωπόλ και η Eurojust πρέπει να αποτελέσουν αναπόσπαστα μέρη του εν λόγω δικτύου, γι' αυτό και ζητούμε να είναι υποχρεωτική η συμμετοχή τους. Δεύτερον, το δίκτυο πρέπει να υποβάλλει ετήσια έκθεση στο Ευρωπαϊκό Κοινοβούλιο για τις δραστηριότητές του, με πρακτικές προτάσεις αναφορικά με τον τρόπο βελτίωσης της πρόληψης και της καταπολέμησης της διαφθοράς. Τρίτον, τα κόστη όλων των μελών του δικτύου πρέπει να καλύπτονται από τον κοινοτικό προϋπολογισμό, ώστε να διασφαλιστεί η ανεξαρτησία του δικτύου, συνολικά.
<P>
Παρωθώ, επομένως, το Συμβούλιο να ενσωματώσει τις προτάσεις του Κοινοβουλίου και να δημιουργήσει τάχιστα το δίκτυο σημείων επαφής, διότι αυτό θα μας δώσει μια μοναδική ευκαιρία να εξασφαλίσουμε επιτέλους κοινή στρατηγική για την Ευρωπαϊκή Ένωση και να θεσπίσουμε κατάλληλο μηχανισμό για την καταπολέμηση της διαφθοράς.
