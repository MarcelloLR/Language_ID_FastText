<CHAPTER ID="006">
Μεταβατικές διαδικαστικές κατευθυντήριες γραμμές για θέματα προϋπολογισμού ενόψει της έναρξης ισχύος της Συνθήκης της Λισαβόνας (συζήτηση)
<SPEAKER ID="046" NAME="Πρόεδρος">
" ημερήσια διάταξη προβλέπει τη συζήτηση της έκθεσης (Α7-0045/2009) του κ. Alain Lamassoure, εξ ονόματος της Επιτροπής Προϋπολογισμών, σχετικά με τις μεταβατικές διαδικαστικές κατευθυντήριες γραμμές για θέματα προϋπολογισμού ενόψει της έναρξης ισχύος της Συνθήκης της Λισαβόνας [2009/2168(ΙΝΙ)].
<SPEAKER ID="047" NAME="Alain Lamassoure" LANGUAGE="FR">
Κύριε Πρόεδρε, καταρχάς θα ήθελα να ευχαριστήσω τον Πρόεδρο Barroso και τον Επίτροπο Šemeta για την απόφασή τους να αναβάλουν τη δημοσίευση των προτάσεων της Επιτροπής σχετικά με τη μελλοντική πολιτική επί του προϋπολογισμού και την επικαιροποίηση των δημοσιονομικών προοπτικών για το επόμενο εξάμηνο.
<P>
Είναι αλήθεια ότι το Ευρωπαϊκό Συμβούλιο και το Κοινοβούλιο είχαν συμφωνήσει ότι η επικαιροποίηση θα πραγματοποιούνταν το 2008-2009, αλλά αυτό συνέβη πριν από τέσσερα χρόνια, ήτοι προ αμνημονεύτων χρόνων. Μεσολάβησε η Συνθήκη της Λισαβόνας, το πρώτο δημοψήφισμα στην Ιρλανδία, η χρηματοοικονομική κρίση, η καθυστερημένη έναρξη ισχύος της νέας Συνθήκης και ούτω καθεξής.
<P>
Είναι συνεπώς συνετότερο να ανατεθεί στη νέα Επιτροπή το έργο της υποβολής του πολιτικού της προγράμματος μαζί με τη μετάφρασή του υπό δημοσιονομικούς όρους εντός διαστήματος μερικών μηνών.
<P>
Από την άλλη πλευρά, δεδομένου ότι η Συνθήκη της Λισαβόνας πρόκειται να τεθεί σε εφαρμογή την 1η Δεκεμβρίου, δεν πρέπει να καθυστερήσουμε καθόλου την έγκριση των μεταβατικών μέτρων που απαιτούνται για την αντικατάσταση της μίας Συνθήκης από την άλλη στον τομέα του προϋπολογισμού.
<P>
" σουηδική Προεδρία έχει προτείνει να αξιοποιηθεί η επιτροπή συνεννόησης της 18ης Νοεμβρίου ώστε τα τρία θεσμικά όργανα να καταλήξουν σε μία πολιτική συμφωνία σχετικά με αυτό το θέμα. Εναπόκειται λοιπόν τώρα στο Κοινοβούλιο να δώσει διαπραγματευτική εντολή στην αντιπροσωπεία του στην επιτροπή συνεννόησης.
<P>
Τέσσερα είναι να θέματα που πρέπει να επιλυθούν το συντομότερο δυνατόν· κανένα από αυτά δεν αναμένεται να αποτελέσει σοβαρό πολιτικό πρόβλημα.
<P>
Πρώτον, η διαδικασία μεταφορών: η κατάργηση της διάκρισης μεταξύ υποχρεωτικών και μη υποχρεωτικών δαπανών απαιτεί την έγκριση μίας ενιαίας διαδικασίας, στο πλαίσιο της οποίας οι δύο αρμόδιες για τον προϋπολογισμό αρχές θα είναι ισότιμες, χωρίς να περιοριστεί η ευελιξία που πρέπει να επιδεικνύει η Ευρωπαϊκή Επιτροπή κατά τη διαχείριση του προϋπολογισμού.
<P>
Δεύτερον, οι συμπληρωματικοί προϋπολογισμοί: από τις αρχές του 2010 θα απαιτηθεί ένα πρώτος συμπληρωματικός προϋπολογισμός προκειμένου όλα τα εμπλεκόμενα όργανα να έχουν στη διάθεσή τους τούς απαραίτητους δημοσιονομικούς πόρους για την άσκηση των νέων εξουσιών που προβλέπει η Συνθήκη της Λισαβόνας. Χρειαζόμαστε, συνεπώς, μία απλοποιημένη διαδικασία, εμπνευσμένη από τη νέας διαδικασία που προβλέπει η Συνθήκη για τον κυρίως προϋπολογισμό αυτόν καθεαυτόν.
<P>
Τρίτον, το χρονοδιάγραμμα για τις προπαρασκευαστικές συναντήσεις των τριών οργάνων, αυτό που αποκαλούμε "ρεαλιστικό χρονοδιάγραμμα": ως προς αυτό το θέμα, δεν χρειάζεται να κάνουμε τίποτα διαφορετικό από ό,τι κάναμε στο παρελθόν.
<P>
Τέταρτον και τελευταίο, η διαδικασία προσφυγής στο σύστημα των προσωρινών δωδεκατημορίων, σε περίπτωση που, ο μη γένοιτο, δεν καταφέρουμε να καταλήξουμε σε συμφωνία για τον προϋπολογισμό του 2010: ως προς αυτό το θέμα, είμαστε της άποψης ότι οι διατάξεις της Συνθήκης της Λισαβόνας είναι αρκετά συγκεκριμένες ώστε να αποκλειστεί το ενδεχόμενο συμπληρωματικού προϋπολογισμού.
<P>
" Επιτροπή Προϋπολογισμών του Κοινοβουλίου ενέκρινε αυτές τις προτάσεις με πολύ μεγάλη πλειοψηφία. Καλώ το παρόν Σώμα να κάνει το ίδιο, ούτως ώστε να περατωθούν οι διαπραγματεύσεις με το Συμβούλιο και την Επιτροπή εντός της ταχθείσας προθεσμίας.
<SPEAKER ID="048" NAME="Algirdas Šemeta">
Μέλος της Επιτροπής. - (ΕΝ) Κύριε Πρόεδρε, θα ήθελα να ευχαριστήσω τον κ. Lamassoure για την έκθεσή του.
<P>
" έναρξη ισχύος της Συνθήκης της Λισαβόνας θα μεταβάλει τους κανόνες στον τομέα του προϋπολογισμού, διότι το Ευρωπαϊκό Κοινοβούλιο και το Συμβούλιο θα αποφασίζουν πλέον από κοινού και επί ίσοις όροις για όλες τις δαπάνες. Αυτό συνεπάγεται ένα νέο νομικό πλαίσιο το οποίο θα απαιτήσει προσεκτική, μεταξύ των θεσμικών οργάνων.
<P>
Δεδομένου ότι είναι κοινή μας ευθύνη να διασφαλίσουμε ότι οι διαδικασίες και οι εργασίες του προϋπολογισμού εξελίσσονται απρόσκοπτα και ομαλά, συμμερίζομαι την άποψη του εισηγητή ότι πρέπει να συμφωνήσουμε επειγόντως επί των μεταβατικών κατευθυντηρίων γραμμών. Αυτοί οι μεταβατικοί κανόνες είναι τεχνικής κυρίως φύσης και θα παραμείνουν σε ισχύ μόνο μέχρι την έναρξη ισχύος του νέου νομικού πλαισίου.
<P>
Ο εισηγητής εντόπισε στην έκθεσή του τα σωστά θέματα προς συζήτηση. Θα χρειαστούμε νέους κανόνες για τη διενέργεια των μεταφορών και νέους κανόνες για την έγκριση των διορθωτικών προϋπολογισμών. Θα χρειαστούμε ένα χρονοδιάγραμμα το οποίο να επιτρέπει την ικανοποιητική συμμετοχή όλων των ενδιαφερόμενων μερών. Θα πρέπει επίσης να συμφωνήσουμε επί ορισμένων σαφών αρχών συνεργασίας, και, εφόσον απαιτηθεί, θα χρειαστούμε ορισμένους κανόνες για τα προσωρινά δωδεκατημόρια.
<P>
Μπορώ να σας βεβαιώσω αυτήν τη στιγμή ότι είμαι έτοιμος να καταθέσω τις αναγκαίες προτάσεις για την επίτευξη ισόρροπης συμφωνίας. Προτείνω να αρχίσουμε τη συζήτηση επί αυτών των θεμάτων στον τριμερή διάλογο που θα έχουμε σήμερα απόγευμα. Ελπίζω τα τρία θεσμικά όργανα να καταλήξουν σε συμφωνία στο πλαίσιο της επιτροπής συνεννόησης του Νοεμβρίου.
<SPEAKER ID="049" NAME="Salvador Garriga Polledo" LANGUAGE="ES">
Κύριε Πρόεδρε, η Λισαβόνα θα φέρει πολλές αλλαγές, αλλά οι πιο δραματικές θα είναι αυτές που θα επέλθουν στη διαδικασία του προϋπολογισμού.
<P>
Κάθε γενικός εισηγητής για τους προϋπολογισμούς γνωρίζει πώς λειτουργεί η τρέχουσα διαδικασία της διαπραγμάτευσης σε δύο γύρους: είναι προφανές ότι η κάλυψη του παρόντος πεδίου σε έναν γύρο θα απαιτήσει επιπλέον προσπάθειες από πλευράς συνεργασίας και συναίνεσης μεταξύ των διαφόρων θεσμικών οργάνων.
<P>
Αυτή η νέα κατάσταση επηρεάζει ήδη την υπό εξέλιξη διαπραγμάτευση της διαδικασίας του προϋπολογισμού και τη διαδικασία συνεννόησης την επόμενη εβδομάδα, διότι γνωρίζουμε ότι αυτή είναι η τελευταία φορά που ο προϋπολογισμός θα καταρτιστεί με τον συγκεκριμένο τρόπο. Θα ήθελα να συγχαρώ την Επιτροπή Προϋπολογισμών για την ταχύτητα και την ευελιξία που επέδειξε για την κατάθεση αυτών των μεταβατικών κανόνων ενώπιόν μας.
<P>
Οι επόμενοι μήνες θα είναι κρίσιμοι για τη δημοσιονομική πολιτική: θα έχουμε επείγουσες μεταφορές· επείγοντες διορθωτικούς προϋπολογισμούς, οι οποίοι αναμένονται κατά τους επόμενους μήνες, και στους οποίους θα κληθούμε να απαντήσουμε μέσω μίας νέας διαδικασίας· και θα κληθούμε επίσης να συζητήσουμε, μεταξύ άλλων, έναν διορθωτικό προϋπολογισμό για τα υπόλοιπα του προϋπολογισμού μέσω μίας νέας διαδικασίας που θα απαιτήσει μεγάλη υπευθυνότητα από όλα τα θεσμικά όργανα.
<P>
Όσον αφορά αυτούς τους μεταβατικούς κανόνες, η Ομάδα μου είναι της άποψης ότι θα πρέπει όλοι να καταβάλουμε μεγαλύτερη προσπάθεια, αλλά ο μελλοντικός Πρόεδρος του Συμβουλίου θα πρέπει να διαδραματίσει πολύ σημαντικό ρόλο, ιδίως ως προς την τήρηση της τρέχουσας "συμφωνίας κυρίων". Είναι πιθανό το Συμβούλιο να θελήσει να ενεργήσει με τρόπο ώστε να ευνοηθεί το ίδιο σε πολύ επείγοντα δημοσιονομικά θέματα, π.χ. για την Ευρωπαϊκή Υπηρεσία Εξωτερικής Δράσης, αλλά, προφανώς, τα τρία θεσμικά όργανα θα λειτουργούν επί ίσοις όροις και, από την πλευρά του Κοινοβουλίου, αυτό που θα κυριαρχήσει είναι ένα βαρύ αίσθημα ευθύνης.
<SPEAKER ID="050" NAME="Göran Färm" LANGUAGE="SV">
Κύριε Πρόεδρε, η Συνθήκη της Λισαβόνας θα επιφέρει μεγάλες αλλαγές, μεταξύ άλλων και στον τομέα του προϋπολογισμού. Όπως επεσήμαναν ήδη αρκετοί, η πιο σημαντική αλλαγή είναι η κατάργηση της διάκρισης μεταξύ υποχρεωτικών και μη υποχρεωτικών δαπανών. Το Ευρωπαϊκό Κοινοβούλιο θα έχει συνεπώς την εξουσία συναπόφασης για το σύνολο του προϋπολογισμού και θα έχουμε πλέον μία νέα, απλοποιημένη διαδικασία προϋπολογισμού. " συνθήκη είναι πλέον έτοιμη και εγκεκριμένη αλλά αυτό δεν σημαίνει ότι μπορούμε να μεταβούμε απευθείας στη νέα διαδικασία.
<P>
Καταρχάς, συμφωνούμε όλοι ότι ο φετινός προϋπολογισμός θα εγκριθεί βάσει των παλαιών κανόνων, διότι εάν επιχειρούσαμε να αλλάξουμε τη διαδικασία εν μέσω της ανάγνωσης του προϋπολογισμού θα δημιουργούνταν χάος. Δεύτερον, προτού μπορέσουμε να εφαρμόσουμε πλήρως τη νέα συνθήκη χρειαζόμαστε μία νέα διοργανική συμφωνία. Χρειαζόμαστε έναν αναθεωρημένο δημοσιονομικό κανονισμό και έναν νέο, μακροπρόθεσμο προϋπολογισμό, τον οποίο θα διαπραγματευτούμε εκ νέου υπό τη μορφή ενός πολυετούς δημοσιονομικού πλαισίου, ως μέρος αυτής της νέας νομοθεσίας.
<P>
" εν λόγω διαδικασία απαιτεί χρόνο. Συνεπώς, για να μπορέσουμε να ξεκινήσουμε τις εργασίες για τον προϋπολογισμό το 2010, χρειαζόμαστε ορισμένες μεταβατικές διατάξεις. Θα ήθελα με αυτήν την αφορμή να ευχαριστήσω τον πρόεδρο της Επιτροπής Προϋπολογισμών, κ. Lamassoure, που έλαβε αμέσως την πρωτοβουλία γι' αυτήν την έκθεση και την εκπόνησε σε χρόνο ρεκόρ, συνεργαζόμενος ωστόσο πολύ στενά με τις διάφορες ομάδες στην επιτροπή του. Σας ευχαριστώ.
<P>
Συμπεριλάβαμε επίσης στην έκθεση ορισμένες απόψεις σχετικά με τη φύση των νέων μόνιμων λύσεων. Ειδικότερα, εμείς οι Σοσιαλδημοκράτες καταθέσαμε συγκεκριμένες απόψεις. " πιο σημαντική από αυτές είναι να διασφαλισθεί ότι οι νέες εξουσίες του Κοινοβουλίου θα ισχύσουν ήδη από τη μεταβατική περίοδο, ότι οι προτάσεις που πρέπει να κατατεθούν θα οδηγήσουν σε μία νέα διοργανική συμφωνία στο μέλλον και ότι ο αναθεωρημένος δημοσιονομικός κανονισμός θα εκληφθεί συνολικά ως δέσμη, προκειμένου να επιτευχθεί ένα ενιαίο λειτουργικό σύνολο χωρίς αλληλεπικαλύψεις και προβλήματα ερμηνείας.
<P>
Ελπίζω ότι στον σημερινό τριμερή διάλογο θα μπορέσουμε να συμφωνήσουμε επί των τριών πρώτων στοιχείων αυτής της διαδικασίας. Κλείνοντας, θέλω απλώς να πω ότι η αλλαγή που θα επέλθει στη διαδικασία του προϋπολογισμού είναι ένα καλό παράδειγμα της απλοποίησης και του περιορισμού της γραφειοκρατίας που αποτελούν επιτακτική ανάγκη για ολόκληρη την ΕΕ.
<SPEAKER ID="051" NAME="Anne E. Jensen" LANGUAGE="DA">
Κύριε Πρόεδρε, και εγώ με τη σειρά μου θα ξεκινήσω δηλώνοντας πόσο χαίρομαι που η Συνθήκη της Λισαβόνας τίθεται επιτέλους σε ισχύ, καθώς πρόκειται για μία Συνθήκη, η οποία εκχωρεί στο Κοινοβούλιο περισσότερες εξουσίες σε θέματα προϋπολογισμού, και η οποία θα αλλάξει τον τρόπο με τον οποίο εγκρίνουμε τον ετήσιο προϋπολογισμό της ΕΕ. Διανύουμε μία μεταβατική φάση κατά την οποία ο προϋπολογισμός για το 2010 εγκρίνεται βάσει της παλαιάς Συνθήκης, αλλά η εκτέλεσή του θα παρακολουθηθεί και θα αξιολογηθεί βάσει της νέας. Όποιον τρόπο και αν επιλέξουμε για τον χειρισμό αυτής της κατάστασης στην πράξη, η έκθεση του κ. Lamassoure αποτελεί ένα πρώτο βήμα και τον ευχαριστώ που έσπευσε να λάβει αυτήν την πρωτοβουλία. " Ομάδα της Συμμαχίας Φιλελευθέρων και Δημοκρατών για την Ευρώπη υποστηρίζει πλήρως την εν λόγω έκθεση, η οποία υποδεικνύει πώς πρέπει να χειριστούμε το θέμα των διορθωτικών προϋπολογισμών και των μεταφορών, καθώς και των λοιπών στοιχείων που ήδη επισημάνθηκαν.
<P>
" Ομάδα της Ευρώπης Ελευθερίας και Δημοκρατίας έχει καταθέσει μία σειρά τροπολογιών για την κατάργηση των διορθωτικών προϋπολογισμών και των μεταφορών. Μπορώ ήδη να σας πω ότι η Ομάδα ALDE θα καταψηφίσει όλες τις προτάσεις της Ομάδας EFD. Συμφωνούμε με τον κ. Lamassoure ότι ο αριθμός των διορθωτικών προϋπολογισμών πρέπει να μειωθεί. Ωστόσο, στη διάρκεια ενός έτους μπορεί να συμβούν αναπάντεχα πράγματα και άρα χρειαζόμαστε ένα τέτοιο μέσο. Επιπλέον, τα εθνικά κοινοβούλια διαθέτουν επίσης αυτήν τη δυνατότητα. Είναι δυνατό να γίνουν αλλαγές στη διάρκεια του έτους. Ο αυξανόμενος αριθμός αιτήσεων για χρήματα από το Ταμείο Προσαρμογής στην Παγκοσμιοποίηση, σε συνδυασμό με τον μεγάλο αριθμό απολύσεων, είναι αναπόφευκτο ότι θα οδηγήσει σε ορισμένους διορθωτικούς προϋπολογισμούς. Δεν πρέπει να καταργήσουμε ούτε τη δυνατότητα μεταφορών μεταξύ λογαριασμών. Υπάρχουν πολύ συγκεκριμένοι κανόνες σχετικά με το πόσα χρήματα μπορεί να μεταφέρει η Επιτροπή και πώς μπορεί να γίνει αυτό - η Επιτροπή δεν μπορεί να το πράττει κατά βούληση. Πρέπει να ζητήσει προηγουμένως την έγκριση του Κοινοβουλίου και του Συμβουλίου.
<P>
" έκθεση τονίζει εξίσου ότι ο δημοσιονομικός κανονισμός και η διοργανική συμφωνία πρέπει επίσης να τροποποιηθούν, και ανυπομονώ να λάβουμε τη σχετική πρόταση της Επιτροπής.
<SPEAKER ID="052" NAME="Helga Trüpel" LANGUAGE="DE">
Κύριε Πρόεδρε, κυρία Επίτροπε, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, θα ήθελα να δηλώσω ότι υποστηρίζουμε ρητά την εντολή του προέδρου της Επιτροπής Προϋπολογισμών, κ. Alain Lamassoure. Είμαστε βέβαιοι ότι θα ηγηθεί των διαπραγματεύσεων κατά τη μεταβατική περίοδο την οποία διανύουμε με αποτελεσματικότητα και αυτοπεποίθηση. Γνωρίζουμε ότι, κατά τη μετάβαση από τη Συνθήκη της Νίκαιας στη Συνθήκη της Λισαβόνας -την οποία όλοι αναμέναμε και την οποία χρειαζόμαστε για να καταστήσουμε την Ευρώπη πιο δημοκρατική και πιο διαφανή- χρειαζόμαστε σαφείς κανόνες.
<P>
" Επιτροπή Προϋπολογισμών είναι υπεύθυνη, από κοινού, μεταξύ άλλων, με το Συμβούλιο, για την κατάρτιση του προϋπολογισμού της ΕΕ, και δηλώνουμε κατηγορηματικά στο Συμβούλιο ότι θα προασπίσουμε και θα ενισχύσουμε τα κοινοβουλευτικά μας δικαιώματα. Δεν θα επιτρέψουμε -και αυτό ισχύει επίσης για τον ηγετικό ρόλο του κ. Lamassoure στις διαπραγματεύσεις- τον περιορισμό αυτών των δικαιωμάτων με οποιονδήποτε τρόπο, διότι είμαστε πεπεισμένοι ότι δεν πρέπει επ' ουδενί λόγω να μετατοπιστεί η ισχύς προς το Συμβούλιο.
<P>
Θα ήθελα να σας θυμίσω ότι είναι απολύτως αναγκαίο, όσον αφορά την κατάρτιση των νέων προϋπολογισμών κατά τα επόμενα χρόνια, ο προϋπολογισμός της ΕΕ να αποτελεί καρπό της κοινής προσπάθειας των κρατών μελών και του Ευρωπαϊκού Κοινοβουλίου, με γνήσιο ευρωπαϊκό πνεύμα. Μόνο έτσι η Ευρωπαϊκή Ένωση θα μπορέσει να αντιμετωπίσει το μέλλον. Θα ήθελα επίσης να σας θυμίσω, σε σχέση με τους δημοσιονομικούς κανονισμούς, και, πιο συγκεκριμένα, σε σχέση με τη διάθεση των πόρων προς τα κράτη μέλη και εντός αυτών, ότι πρέπει να προβλεφθούν δικλίδες ασφαλείας κατά των καταχρήσεων. Δεν πρέπει να έχουμε σκάνδαλα και απάτες, και, επιπλέον, οι δημοσιονομικοί κανόνες πρέπει να απλοποιηθούν και να γίνουν πιο διαφανείς, ούτως ώστε τα ευρωπαϊκά μας προγράμματα να μην αποτελούν πηγή όχλησης για τις τοπικές κοινωνίες, αλλά να ωφελούν ουσιαστικά τους πολίτες. Κατ' αυτόν τον τρόπο πρέπει να διαμορφώσουμε την ευρωπαϊκή δημοσιονομική πολιτική μας τα επόμενα χρόνια.
<SPEAKER ID="053" NAME="Marta Andreasen" LANGUAGE="EN">
Κύριε Πρόεδρε, μετά την έκθεση του Απριλίου 2008 που εκπόνησε η αξιότιμη συνάδελφος κ. Guy-Quint, το νέο νομοθετικό πλαίσιο για τα δημοσιονομικά θέματα πρέπει να είναι πλέον έτοιμο προς έγκριση. Όλα τα θεσμικά όργανα συμφώνησαν ότι αυτό ήταν αναγκαίο, προκειμένου να αποφευχθούν τυχόν νομικά κενά. Δεν θα έπρεπε συνεπώς να χρειαζόμαστε μεταβατικές κατευθυντήριες γραμμές για τα θέματα του προϋπολογισμού.
<P>
" έκθεση του αξιότιμου βουλευτή κ. Lamassoure επικεντρώνεται στην έγκριση των διορθωτικών προϋπολογισμών και των μεταφορών, δύο πρακτικών εξίσου επικίνδυνων και ανεπαρκών, οι οποίες υποδηλώνουν έλλειψη επαγγελματισμού όσον αφορά τη διαδικασία του προϋπολογισμού και του σχεδιασμού, και είναι μοιραίο να γίνονται ακόμη πιο επικίνδυνες σε μεταβατικές περιόδους.
<P>
Ο τρέχων αριθμός διορθωτικών προϋπολογισμών είναι υπερβολικά μεγάλος και δεν συνάδει καν με τους όρους που τίθενται στο άρθρο 37 του δημοσιονομικού κανονισμού.
<P>
Ο τρέχων αριθμός μεταφορών είναι επίσης υπερβολικός και δεν θα παρατηρούνταν αν ο σχεδιασμός του προϋπολογισμού βασιζόταν στην καλύτερη κατανόηση των αναγκών των διαφόρων τομέων στις διάφορες χώρες.
<P>
Ως μέλος της Επιτροπής Προϋπολογισμών, είδα με λύπη μου όλα σχεδόν τα μέλη της, πλην εμού, να εγκρίνουν το σύνολο όλων αυτών των αιτημάτων για μεταφορές.
<P>
Κατά συνέπεια, δεν θα πρέπει να εγκριθεί κανένας διορθωτικός προϋπολογισμός ούτε μεταφορές κατά τη μεταβατική περίοδο, και όλες οι προσπάθειες πρέπει να επικεντρωθούν στην έγκριση του νομικού πλαισίου μέσω του οποίου θα αποφευχθούν περαιτέρω πλήγματα στα συμφέροντα των φορολογουμένων.
<SPEAKER ID="054" NAME="Daniël van der Stoep" AFFILIATION="NI">
(NL) Κύριε Πρόεδρε, το ολλανδικό Κόμμα για την Ελευθερία (PVV) συμμετέχει για πρώτη φορά στις εργασίες του Ευρωπαϊκού Κοινοβουλίου και έχουμε σοκαριστεί από την ιδιοτελή συμπεριφορά των βουλευτών. Υπό αυτό το πρίσμα, το Κοινοβούλιο προσιδιάζει μάλλον σε αντι-κοινοβούλιο. Ο στόχος φαίνεται πως είναι η απόσπαση όσο το δυνατόν περισσότερων χρημάτων από τις τσέπες των σκληρά εργαζόμενων πολιτών της Ευρώπης, και, ειδικότερα, των Κάτω Χωρών.
<P>
Δαπανώνται δισεκατομμύρια για τους προσφιλείς στην Αριστερά τομείς, όπως το κλίμα και η αναπτυξιακή βοήθεια, ενώ την ίδια στιγμή στις Κάτω Χώρες ο κόσμος δεν μπορεί να λάβει την περίθαλψη που χρειάζεται στους οίκους ευγηρίας, τα όρια ηλικίας για τις κρατικές συντάξεις αυξάνονται στα 67 χρόνια και η αστυνομία αναγκάζεται να κάνει περικοπές. Κύριε Πρόεδρε, το Κοινοβούλιο θα έπρεπε να προασπίζει τα συμφέροντα των πολιτών, αλλά, αντί αυτού, αναλώνεται στην υλοποίηση μιας σειράς πολιτικά ορθών, μεγαλεπήβολων σχεδίων του ιδίου και των ελιτιστών που το περιβάλλουν.
<P>
Δυστυχώς, ο Ιρλανδοί αποδέχθηκαν τελικά την κατακριτέα Συνθήκη της Λισαβόνας, αλλά τουλάχιστον εκείνοι είχαν τη δυνατότητα της επιλογής. Το PVV καταδικάζει το γεγονός ότι αυτή η απαράδεκτη Συνθήκη επιβλήθηκε με το έτσι θέλω στους ολλανδούς πολίτες. Δυστυχώς, αυτή είναι η νέα πραγματικότητα και πρέπει μετά λύπης μας να την υπομείνουμε.
<P>
Το PVV συνεργάζεται εποικοδομητικά στην παρούσα Αίθουσα. Δεν μπορούμε όμως να δεχθούμε την υπό συζήτηση έκθεση. Οι Κάτω Χώρες είναι η χώρα με τη μεγαλύτερη κατά κεφαλήν συνεισφορά στον προϋπολογισμό της ΕΕ και αυτό είναι κάτι που θέλουμε να αλλάξει άμεσα. Το αίτημά μου προς τον εισηγητή είναι να συμπεριλάβει στην έκθεση έκκληση από την πλευρά του Ευρωπαϊκού Κοινοβουλίου προς το Συμβούλιο να πάψουν πλέον οι Κάτω Χώρες να αποτελούν τον μεγαλύτερο κατά κεφαλήν χρηματοδότη του προϋπολογισμού.
<P>
Αν αυτό δηλωθεί ρητά στην έκθεση, θα δείτε τέσσερα επιπλέον πράσινα φωτάκια κατά την σημερινή ψηφοφορία. Νομίζω ότι παρέχεται στον εισηγητή μια χρυσή ευκαιρία. Θα ήθελα να προσθέσω ότι θα υποστηρίξουμε όλες τις τροπολογίες που έχει καταθέσει η Ομάδα της Ευρώπης Ελευθερίας και Δημοκρατίας.
<SPEAKER ID="055" NAME="László Surján" AFFILIATION="PPE">
(HU) Κυρίες και κύριοι, μετά τον Πρώτο Παγκόσμιο Πόλεμο στην Ουγγαρία, στήθηκαν πρόχειρα νοσοκομεία στη Βουδαπέστη για την περίθαλψη των αιχμαλώτων πολέμου που θα επέστρεφαν στην πατρίδα τους. Αυτά τα πρόχειρα νοσοκομεία λειτουργούν ακόμα και σήμερα.
<P>
Είμαστε υπέρ της θέσπισης μεταβατικών διαδικαστικών κανονισμών για τη διασφάλιση της διαδικασίας του προϋπολογισμού. Πιστεύω ότι ο κ. Lamassoure, εισηγητής και πρόεδρος της επιτροπής, επιθυμεί τη θέσπιση αρχών οι οποίες θα είναι τόσο μακρόβιες όσο και οι προσωρινές υποδομές 90ετίας που ανέφερα στο παράδειγμά μου. Είναι πολύ σημαντικό το γεγονός ότι το τίμημα που πληρώσαμε για τη Συνθήκη της Λισαβόνας είναι υψηλό. Θυσιάσαμε ορισμένες αρχές και οι πολίτες μίας χώρας, της Τσεχικής Δημοκρατίας, θα επωφεληθούν λιγότερο από την προστασία των ανθρωπίνων δικαιωμάτων σε σχέση με την πλειονότητα των Ευρωπαίων. Είναι θεμελιώδες καθήκον μας να θέσουμε αυτήν τη Συνθήκη σε εφαρμογή ομαλά, απρόσκοπτα και αποτελεσματικά, ιδίως εφόσον την πληρώσαμε τόσο ακριβά. Κατά τη γνώμη μου, ο προτάσεις που ζητεί τώρα να εγκριθούν ο εισηγητής εξυπηρετούν επαρκώς αυτόν τον σκοπό. Για αυτόν τον λόγο, η Ομάδα μου θα ήθελε να γίνουν δεκτές από σημαντική πλειοψηφία στο Κοινοβούλιο, χωρίς τροποποιήσεις.
<P>
Τέλος, μια και μιλάμε για προσωρινότητα, πριν από μερικές δεκαετίες δημοσιεύτηκε μία αγγελία για διαμερίσματα που προορίζονταν για μόνιμη ιδιοκτησία και είχαν κατασκευαστεί για σοβιετικούς στρατιωτικούς που αποστέλλονταν προσωρινά στην Ουγγαρία. Αυτό σημαίνει ότι όσο μόνιμο και αν θεωρούμε κάτι, κάποια στιγμή πεπαλαιώνεται. Ελπίζω ότι όταν οι κανονισμοί που συζητούμε χάσουν την ισχύ τους, θα τους αντικαταστήσουμε με νέους και βελτιωμένους. Με αυτήν την ελπίδα, ζητώ από όλους τους συναδέλφους να υπερψηφίσουν την πρόταση.
<SPEAKER ID="056" NAME="Eider Gardiazábal Rubial" AFFILIATION="S&amp;D">
(ES) Κύριε Πρόεδρε, όπως ειπώθηκε ήδη, η Συνθήκη της Λισαβόνας τίθεται επιτέλους σε ισχύ και ορισμένα από τα αποτελέσματα αυτής της έναρξης ισχύος θα γίνουν αισθητά αμέσως μετά την υπογραφή της· για παράδειγμα, ορισμένες από τις εργασίες της Επιτροπής Προϋπολογισμών πρέπει να διέπονται από τους νέους κανόνες ήδη από τον Ιανουάριο. Κατά συνέπεια, όλοι εμείς στα τρία θεσμικά όργανα εργαζόμαστε ήδη για τη θέσπιση προσωρινών κανόνων που θα διέπουν τις εργασίες μας ενώ οι νέοι κανονισμοί που προβλέπονται στη Συνθήκη τελούν ακόμη υπό συζήτηση και έγκριση.
<P>
Υποστηρίζουμε πλήρως την έκθεση του κ. Lamassoure. Δεν πιστεύουμε ότι πρέπει να προστεθεί κάτι στα συμπεράσματά της. Ελπίζω μόνο ότι ο διάλογος που αρχίζει τώρα μεταξύ των τριών θεσμικών οργάνων θα καταλήξει σε συναίνεση και ότι κανείς δεν θα προσπαθήσει να γείρει την πλάστιγγα προς το μέρος του.
<P>
Εάν μου επιτρέπετε, θα ήθελα να κάνω μερικές παρατηρήσεις γιατί έχω την εντύπωση ότι ορισμένες φορές κυριαρχεί η αισιοδοξία σε ένα τμήμα της Επιτροπής Προϋπολογισμών και ότι η αισιοδοξία αυτή μας ώθησε να εγκρίνουμε μία αιτιολογική σκέψη, σύμφωνα με την οποία η Συνθήκη της Λισαβόνας απλοποιεί σημαντικά τη διαδικασία του προϋπολογισμού.
<P>
Ξεκίνησα πρόσφατα τη θητεία μου σε αυτό το Κοινοβούλιο και προφανώς δεν είχα καμία πρότερη εμπειρία σχετικά με τον προϋπολογισμό της ΕΕ, αλλά, ειλικρινά, όσα διάβασα στις νέες διατάξεις σχετικά με τον προϋπολογισμό δεν μου επιτρέπουν να συμμερισθώ αυτήν την αισιοδοξία. " διαδικασία θα είναι περίπλοκη και, ανάλογα με τον βαθμό συμφωνίας ή, μάλλον, ασυμφωνίας μεταξύ Κοινοβουλίου και Συμβουλίου, θα γίνεται ακόμη περιπλοκότερη. Ωστόσο, δεν μπορούμε να είμαστε βέβαιοι για αυτό προτού ολοκληρωθούν κάποιες διαδικασίες του προϋπολογισμού βάσει των νέων κανόνων.
<P>
Αυτό που μπορούμε να γνωρίζουμε ήδη από τώρα είναι η στάση του Συμβουλίου και, ως προς αυτό, η αλήθεια είναι ότι δεν είμαι πολύ αισιόδοξη διότι βλέπω ότι το Συμβούλιο προσπαθεί να εξασφαλίσει όσο τον δυνατόν μεγαλύτερη εξουσία προκειμένου να μπορεί να μπλοκάρει οποιαδήποτε απόφαση παρεκκλίνει από την πεπατημένη. Με άλλα λόγια, θέλει να μπορεί να μπλοκάρει, εν πάση περιπτώσει, κάθε απόφαση που θα είχε ως αποτέλεσμα τη δαπάνη έστω και ενός ευρώ παραπάνω από το προβλεπόμενο. Εάν όντως ισχύει αυτό, εάν το Συμβούλιο θέλει να διατηρήσει τον πλήρη έλεγχο, πιστεύω ότι πρόκειται για μεγάλο σφάλμα από την πλευρά του, γιατί αυτό που χρειάζεται το Συμβούλιο είναι ένα ισχυρό Κοινοβούλιο στο πλευρό του.
<SPEAKER ID="057" NAME="Timo Soini" AFFILIATION="EFD">
(FI) Κύριε Πρόεδρε, υποστηρίζω τις καλά τεκμηριωμένες προτάσεις που κατέθεσε η συνάδελφός μου κ. Andreasen. Στην έκθεση αυτή επικροτείτε την κύρωση της Συνθήκης της Λισαβόνας. Αυτό είναι δικαίωμά σας, αλλά εγώ, από την πλευρά, μου θα επαναλάβω ότι βλέπω με λύπη μου την εθνική μας κυριαρχία να καταλύεται. Πετύχατε αυτό που θέλατε, αλλά εμείς θα είμαστε εδώ και θα είμαστε το βάρος στη συνείδησή σας, διότι ο τρόπος με τον οποίο επιβλήθηκε η Συνθήκη της Λισαβόνας ήταν άδικος. Το θέμα της εθνικής κυριαρχίας δεν θα φύγει ποτέ από το τραπέζι. " έκθεση αναφέρει ότι θα απαιτηθούν πολλές τροποποιήσεις της νομοθεσίας προκειμένου αυτό το δημοσιονομικό σύνταγμα -έτσι αποκαλείται- να τεθεί σε ισχύ. Το παραδέχεστε λοιπόν. Πρόκειται για σύνταγμα: οικονομικά, πολιτικά και νομικά. Είχαμε δίκαιο. και ο αγώνας μας για τη διαφύλαξη της εθνικής κυριαρχίας θα συνεχιστεί εδώ.
<P>
(Χειροκροτήματα)
<SPEAKER ID="058" NAME="Czesław Adam Siekierski" AFFILIATION="PPE">
(PL) Κύριε Πρόεδρε, δεν υπάρχει αμφιβολία ότι η Συνθήκη της Λισαβόνας επιφέρει μεγάλες αλλαγές στον τομέα του προϋπολογισμού και των διαδικασιών έγκρισής του. Θα αναφέρω μόνο την άρση της διάκρισης μεταξύ υποχρεωτικών και μη υποχρεωτικών δαπανών, η οποία ενισχύει τη θέση του Κοινοβουλίου, και την αναγνώριση του πολυετούς δημοσιονομικού πλαισίου ως νομικά δεσμευτικής νομοθετικής πράξης. Εξίσου σημαντική είναι και η απλοποίηση της διαδικασίας του προϋπολογισμού.
<P>
Αναλογιζόμενοι αυτές τις αλλαγές, δεν πρέπει ωστόσο να αγνοήσουμε τη σημασία της αποτελεσματικής τους εφαρμογής, προκειμένου να διασφαλίσουμε την πλέον ομαλή μετάβαση στις νέες αρχές. Αυτό είναι ιδιαιτέρως σημαντικό από την άποψη των δικαιούχων των κονδυλίων της ΕΕ.
<P>
Τώρα οφείλουμε να προσδιορίσουμε τους τομείς στους οποίους απαιτούνται κατά κύριο λόγο προσωρινές κατευθυντήριες γραμμές. Θα ήθελα, συνεπώς, να εκφράσω την υποστήριξή μου προς αυτήν την έκθεση αλλά και όλες τις προσπάθειες για την έγκριση μέτρων που θα επιτρέψουν τη διευθέτηση των δημοσιονομικών θεμάτων σε συμφωνία με τη νέα Συνθήκη.
<SPEAKER ID="059" NAME="Reimer Böge" AFFILIATION="PPE">
(DE) Κύριες Πρόεδρε, κυρίες και κύριοι, εκφράζω την ικανοποίησή μου -εγώ προσωπικά, αλλά και ως εισηγητής για τον πολυετή δημοσιονομικό σχεδιασμό- για την έκθεση του κ. Lamassoure, διότι οικοδομεί τις αναγκαίες γέφυρες, μεταξύ άλλων, και από την άποψη της ασφάλειας δικαίου, που χρειαζόμαστε μέχρι να συμφωνήσουμε σχετικά με την απαιτούμενη προσαρμογή της διοργανικής συμφωνίας και σχετικά με άλλες τεχνικές διαδικασίες που πρέπει να ρυθμιστούν σύμφωνα με τη νέα Συνθήκη. Θέλω να δηλώσω ρητά ότι αυτή η απόφαση καθιστά σαφές ότι, σε ό,τι μας αφορά, η συνολική δέσμη μέτρων θα παραμείνει ως έχει για τις μελλοντικές διαπραγματεύσεις - από το θέμα της προσαρμογής της διοργανικής συμφωνίας έως το θέμα του πώς θα αλληλεπιδρούμε με τη μελλοντική Υπηρεσία Εξωτερικής Δράσης, για παράδειγμα, σε καθαρά δημοσιονομικούς όρους.
<P>
Δεδομένης της υπάρχουσας συμφωνίας, πιστεύω επίσης ότι ορθώς η σχετική αξιολόγηση της λειτουργίας της υπάρχουσας διοργανικής συμφωνίας -τόσο από τεχνικής άποψης όσο και από την άποψη της δημοσιονομικής πολιτικής- πρέπει να ενσωματωθεί στη διαδικασία της συνολικής δέσμης των αλλαγών βάσει της Συνθήκης της Λισαβόνας. Αυτό δεν αφορά απλώς το ζήτημα των τεχνικών λεπτομερειών και των διαδικασιών, αλλά επίσης την εξέταση της αναγκαίας ευελιξίας και του περιθωρίου αποκλίσεων εντός του προϋπολογισμού, εάν θέλουμε πραγματικά να εφαρμόσουμε τη Συνθήκη της Λισαβόνας στον τομέα της δημοσιονομικής πολιτικής.
<SPEAKER ID="060" NAME="Jiří Havel" AFFILIATION="S&amp;D">
(CS) Κύριε Πρόεδρε, καταρχάς θα ήθελα να ευχαριστήσω τον κ. Lamassoure για την έκθεσή του. Κατά τη γνώμη μου, το έγγραφο αυτό είναι αναγκαίο και συντάχθηκε με τη δέουσα ταχύτητα. Γνωρίζουμε ότι η Συνθήκη της Λισαβόνας θα τεθεί ουσιαστικά σε ισχύ τον Δεκέμβριο του τρέχοντος έτους και η έκθεσή αυτή ήταν απολύτως αναγκαία. Θα ήθελα να σχολιάσω τα λεγόμενα ορισμένων ομιλητών που αναφέρθηκαν στην εγκυρότητα της Συνθήκης της Λισαβόνας. " Συνθήκη της Λισαβόνας έχει πλέον κυρωθεί και δεν έχει νόημα να συζητούμε πλέον αυτό το θέμα. Θα ήθελα επίσης να αναφερθώ σε ένα σχόλιο του László Surján. Εξ ονόματος της Τσεχικής Δημοκρατίας, δίνω τον λόγο μου στον κ. Surján ότι οι τσέχοι Σοσιαλδημοκράτες θα κάνουν ό,τι περνά από το χέρι τους για την απόσυρση της εξαίρεσης που ζήτησε ο πρόεδρος Klaus για την Τσεχική Δημοκρατία, διότι την θεωρούμε απαράδεκτη.
<SPEAKER ID="061" NAME="Lajos Bokros" AFFILIATION="ECR">
(HU) " Ομάδα των Ευρωπαίων Συντηρητικών και Μεταρρυθμιστών εκφράζει επίσης την ικανοποίησή της για τις μεταβατικές διαδικαστικές κατευθυντήριες γραμμές στον τομέα του προϋπολογισμού, αλλά με την ουσιαστική επισήμανση ότι ούτε εμείς θα θέλαμε οι μεταβατικές διαδικαστικές κατευθυντήριες γραμμές να καταστούν μόνιμες. Από την άλλη, πιστεύουμε ότι απαιτείται μία μεταβατική φάση μεταξύ των δύο διαφορετικών συστημάτων και άρα είναι απαραίτητη η εκπόνηση μεταβατικών διαδικαστικών κατευθυντήριων γραμμών. Αυτό δεν συνεπάγεται υποχρεωτικά μία διαδικασία ευάλωτη στον κίνδυνο των περιττών ανακατανομών των πόρων. Αντίθετα, πρέπει να αποφύγουμε μελλοντικά μία κατάσταση στην οποία οι ανακατανομές θα αποτελούν εβδομαδιαίο και μηνιαίο φαινόμενο. Για αυτόν τον λόγο, πρέπει να προβλεφθεί στις οριστικές κατευθυντήριες γραμμές ότι τέτοιου είδους ανακατανομές επιτρέπονται μόνο δύο φορές ετησίως, προκειμένου να διαφυλαχθεί η ενότητα, η σταθερότητα και η διαφάνεια του προϋπολογισμού.
<SPEAKER ID="062" NAME="Πρόεδρος">
Κύριε Lamassure, αυτή είναι ίσως η πρώτη φορά που σας συμβαίνει, αλλά σας παραχωρώ χρόνο αγόρευσης 15 λεπτών για να κλείσετε, εφόσον το επιθυμείτε, αυτήν τη συζήτηση.
<P>
Μπορείτε να πείτε οτιδήποτε θέλετε ή μπορείτε να περιοριστείτε στα δύο λεπτά που προβλέπει η ημερήσια διάταξη για τις τελικές σας παρατηρήσεις!
<SPEAKER ID="063" NAME="Alain Lamassoure">
εισηγητής. - (ΕΝ) Κύριε Πρόεδρε, δεν σκοπεύω να καταχραστώ του εξαιρετικού δικαιώματος που μου παραχωρείτε.
<P>
Θα ήθελα να ευχαριστήσω όλους τους εκπροσώπους των Ομάδων που υποστηρίζουν τις βασικές προτάσεις της έκθεσης και να διαβεβαιώσω όλες τις Ομάδες ότι θα συνεχίσουμε το έργο μας, από κοινού με την Ευρωπαϊκή Επιτροπή και το Συμβούλιο, για την επιτυχή ολοκλήρωση αυτών των διαπραγματεύσεων, με το ίδιο πάντα ομαδικό πνεύμα. Πιστεύω ότι η συζήτηση μάς έδειξε ότι μία μεγάλη πλειοψηφία τάσσεται υπέρ αυτών των αρχών. " κ. Andreasen -που δεν είναι παρούσα- υπέβαλε μία σειρά τροπολογιών που δεν μπορούμε να εξετάσουμε μία προς μία λόγω έλλειψης χρόνου.
<P>
Θέλω να τονίσω ότι από την 1η Δεκεμβρίου θα έχουμε μερικές σημαντικές θεσμικές αλλαγές στους κόλπους της Ένωσης: το Ευρωπαϊκό Συμβούλιο αποκτά Πρόεδρο, η ΕΕ αποκτά Ύπατο Εκπρόσωπο με εντελώς νέες αρμοδιότητες και θα έχουμε μία Ευρωπαϊκή Υπηρεσία Εξωτερικής Δράσης. Κατά συνέπεια, πρέπει να λάβουμε ταχύτατα ορισμένες αποφάσεις σχετικά με τον προϋπολογισμό εάν θέλουμε η νέα Συνθήκη να τεθεί σε ισχύ την προβλεπόμενη ημερομηνία.
<P>
Δυστυχώς, έχουμε ήδη σπαταλήσει πολύτιμο χρόνο για την επίτευξη συμφωνίας μεταξύ των 27 κρατών μελών, για την κύρωση από τα 27 κοινοβούλια ή τους 27 λαούς μας, προκειμένου η Συνθήκη της Λισαβόνας να τεθεί σε ισχύ έως το τέλος του έτους· το καθήκον μας τώρα είναι να διασφαλίσουμε ότι οι μεταβατικές διατάξεις μπορούν να οριστικοποιηθούν και να εφαρμοστούν το συντομότερο δυνατό.
<P>
Οφείλω να συμφωνήσω με την κ. Gardiazábal Rubial ότι η οριστική συμφωνία δεν θα βασίζεται ενδεχομένως στην απλοποίηση που θα θέλαμε και την οποία έχουμε ανάγκη, αλλά, σε κάθε περίπτωση, θα προσπαθήσουμε να εξασφαλίσουμε ότι η εν λόγω συμφωνία θα ικανοποιεί όλα τα θεσμικά όργανα και ότι θα διασφαλίζει την αποτελεσματικότητα, τη διαφάνεια και τη δημοκρατικότητα που τόσο χρειάζεται η Ευρωπαϊκή Ένωση.
<SPEAKER ID="064" NAME="Πρόεδρος">
" συζήτηση έληξε.
<P>
" ψηφοφορία θα διεξαχθεί στις 11.00.
<P>
Γραπτές δηλώσεις (άρθρο 149 του Κανονισμού)
<SPEAKER ID="065" NAME="Γεώργιος Σταυρακάκης  " AFFILIATION="S&amp;D">
γραπτώς. - Καταρχήν θα ήθελα να συγχαρώ τον εισηγητή για την εξαιρετική δουλειά του και μάλιστα σε πολύ σύντομο χρόνο. " έναρξη ισχύος της Συνθήκης της Λισαβόνας αποτελεί ένα σημαντικό βήμα για την ενοποίηση της Ευρωπαϊκής Ένωσης, για την ενίσχυση των θεσμών της και την εμβάθυνση της ευρωπαϊκής μας ταυτότητας. Παράλληλα, η Συνθήκη της Λισαβόνας εισάγει σημαντικές τροποποιήσεις στην διαδικασία έγκρισης του κοινοτικού προϋπολογισμού. Λαμβάνοντας υπόψη τις ιδιαιτερότητες της διαδικασίας του προϋπολογισμού πρέπει κατά την διάρκεια των προσεχών συναντήσεων με το Συμβούλιο να πετύχουμε την έγκριση μεταβατικών κατευθυντήριων γραμμών μέχρις ότου εγκριθούν τα προβλεπόμενα από την νέα Συνθήκη νομικά κείμενα. Οι μεταβατικές αυτές διατάξεις οφείλουν να διασφαλίζουν την ισότιμη μεταχείριση των οργάνων -και ειδικότερα του Κοινοβουλίου- σύμφωνα με τις νέες αρμοδιότητες που θα αποκτήσει με βάση την νέα Συνθήκη. Όμως, πέρα από την έγκριση των μεταβατικών διατάξεων, αυτό που οφείλει να αποτελέσει προτεραιότητα μας είναι η όσο το δυνατόν πιο άμεση πρόταση και στην συνέχεια έγκριση του Κανονισμού που θα περιλαμβάνει τόσο το Πολυετές Δημοσιονομικό Πλαίσιο της Ένωσης όσο και τον δημοσιονομικό κανονισμό. Οι προτάσεις της Ευρωπαϊκής Επιτροπής για τα δύο αυτά κείμενα θα πρέπει να παρουσιαστούν ως πακέτο το οποίο θα αποτελέσει αντικείμενο κοινών διαπραγματεύσεων με το Συμβούλιο.
