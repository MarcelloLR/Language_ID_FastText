<CHAPTER ID="001">
Έναρξη της συνεδρίασης
<P>
(" συνεδρίαση αρχίζει στις 10.05)
<P>
Πρόεδρος. Σύμφωνα με την Πράξη περί της εκλογής των βουλευτών του Ευρωπαϊκού Κοινοβουλίου με άμεση και καθολική ψηφοφορία, κηρύσσω την έναρξη της συνεδρίασης.
<P>
Αυτή είναι η δεύτερη φορά που, χωρίς να το αξίζω, έχω την τιμή να προεδρεύω της εκλογής του Προέδρου του Ευρωπαϊκού Κοινοβουλίου. Φυσικά, ο Πρόεδρος είναι εκείνος που θα εκφωνήσει την κεντρική ομιλία. Τα χειροκροτήματα, με τα οποία καλωσορίσαμε χθες τα νέα κράτη μέλη (Βουλγαρία και Ρουμανία), καθώς και οι θερμές τιμές που αποδόθηκαν στον κ. Borrell αποτελούν δείγματα εμπιστοσύνης και συνέχειας. Σε λίγες εβδομάδες είναι η 50ή επέτειος της Συνθήκης της Ρώμης, η οποία σηματοδοτεί τη γέννηση της ευρωπαϊκής οικογένειας, ενός νέου υποκειμένου στη διεθνή πολιτική και οικονομική σκηνή. Θα τη γιορτάσουμε με υπερηφάνεια:
<P>
λόγω της ασυνήθιστης εξηκονταετούς περιόδου αδιάκοπης, ουσιαστικά, ειρήνης στην ήπειρό μας'
<P>
λόγω των κοινών μας αξιών: της ελευθερίας, της δημοκρατίας και της κοινωνικής δικαιοσύνης' και, τέλος,
<P>
λόγω των ελπίδων που ενέπνευσε η πολιτική Ευρώπη σε πολλά μέρη του κόσμου.
<P>
Μόνο αν κοιτάζουμε μπροστά θα μπορέσουμε να ανταποκριθούμε σε αυτές τις προσδοκίες, τις απαιτήσεις καθώς και τις επικρίσεις των Ευρωπαίων όσον αφορά θεσμικά και κοινωνικά ζητήματα. Αναφέρομαι σε έναν παγκοσμιοποιημένο κόσμο, στην πρόοδο που έχει επιτελέσει και στην συνεχώς αυξανόμενη αδικία που τον διακρίνει. Αναφέρομαι στη μεγάλη ευθύνη που φέρουμε απέναντι στο μέλλον της ενέργειας και του περιβάλλοντος, δηλαδή απέναντι στην επιβίωση του πλανήτη και στις μελλοντικές γενιές. Αναφέρομαι στις νέες ευκαιρίες που συνδέονται με τις εξελίξεις στην επιστήμη, στον τρόπο με τον οποίο διαχειριζόμαστε τις εφαρμογές αυτών των εξελίξεων, καθώς και στα πλεονεκτήματα και στα ηθικά διλήμματα που γεννιούνται στη σκέψη του καθενός και τα οποία συνεπάγονται συνειδητές αποφάσεις.
