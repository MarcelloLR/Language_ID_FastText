<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί στις 20 Φεβρουαρίου 1998.

<CHAPTER ID=2>
Έγκριση των συνοπτικών πρακτικών
<SPEAKER ID=2 NAME="Πρόεδρος">
Τα συνοπτικά πρακτικά της συνεδρίασης της 20ής Φεβρουαρίου 1998 έχουν διανεμηθεί.
<P>
Υπάρχουν παρατηρήσεις;

<SPEAKER ID=3 LANGUAGE="DE" NAME="Habsburg-Lothringen">
Κύριε Πρόεδρε, θα ήθελα να επανέλθω για ακόμα μια φορά στο θέμα της εγκληματικότητας στις Βρυξέλλες που είχε επανειλημμένα συζητηθεί κατά τις διάρκεια των συνεδριάσεων της Ολομέλειας, την περασμένη εβδομάδα. Είχαμε τη διαβεβαίωση του Προεδρείου ότι θα διεξαχθούν αντίστοιχες συνομιλίες με τις διάφορες υπηρεσίες των Βρυξελλών, μέσω των οποίων θα μπορούσε πραγματικά να επιτευχθεί κάτι. Θα ήμασταν ευγνώμονες, εάν καταστεί ενδεχομένως δυνατόν να ενημερωθεί και η Ολομέλεια για τις συνομιλίες που έγιναν και τα αποτελέσματα που επετεύχθησαν.
<P>
Γεγονός είναι ότι την περασμένη εβδομάδα δύο ακόμα μέλη του Κοινοβουλίου, η κυρία Pack και ο κύριος Schiedermeier, υπήρξαν θύματα επιθέσεων. Προσωπικά γνωρίζω μόνο αυτές τις δύο περιπτώσεις, αλλά πιθανόν να υπάρχουν και πολλές άλλες. Και δεν υπερβάλλω καθόλου λέγοντας σήμερα ότι αυτή η κατάσταση είναι αφόρητη. Έχουν από καιρό ξεπερασθεί τα όρια της ανοχής. Θα ήμουν ευγνώμων, εάν το Προεδρείο μας έδινε περισσότερες πληροφορίες για το πώς ακριβώς αντιμετωπίζονται αυτά τα περιστατικά, και για το τί μπορούμε να κάνουμε, ώστε να ενισχυθεί η ασφάλεια στις Βρυξέλλες. Θα ήθελα να ενημερώσω για άλλη μια φορά τους συναδέλφους ότι υπάρχει μία προφορική αίτηση και να τους παρακαλέσω να την υπογράψουν εδώ, ώστε να γίνουν πραγματικά κάποιες ενέργειες για την καταπολέμηση της εγκληματικότητας στις Βρυξέλλες.
<P>
(Xειροκροτήματα)

<SPEAKER ID=4 NAME="Πρόεδρος">
Ευχαριστώ πολύ. Όπως καταλαβαίνετε, δεν πρόκειται για ζήτημα σχετικό με τα συνοπτικά πρακτικά, ούτε για ζήτημα για το οποίο απαιτείται συζήτηση ενώπιον της Ολομέλειας. Πολύ ευχαρίστως θα σας ενημερώσω εγγράφως για τα διαβήματά μας προς τις βελγικές αρχές, ώστε να εξασφαλισθεί, στο μέτρο του δυνατού, η ασφάλεια στην περιοχή των κτηρίων του Ευρωπαϊκού Κοινοβουλίου, δεδομένου ότι οι Βρυξέλλες είναι πολύ μεγάλη πόλη.

<SPEAKER ID=5 NAME="Rόbig">
) Kύριε Πρόεδρε, θα ήθελα να αναφερθώ στα συνοπτικά πρακτικά της Παρασκευής, όπου σε μια επιστολή σας μου γράψατε το εξής. "Σας διαβεβαιώνω ότι παρ'όλα αυτά συμμερίζομαι την ανησυχία σας και θα εισηγηθώ στις βελγικές αρχές την εξεύρευση μιας ικανοποιητικής λύσης όσον αφορά την ασφάλεια των μελών και του προσωπικού του Ευρωπαϊκού Κοινοβουλίου». Θα ήθελα να σας ευχαριστήσω θερμά γι' αυτά σας τα λόγια.
<P>
Θέλω επίσης να επισημάνω ότι ολοκλήρωσα μια έρευνα: μια συνεργάτιδά μου επισκέφθηκε πάνω από 300 γραφεία, δηλαδή περισσότερα από τα μισά γραφεία των βουλευτών του Ευρωπαϊκού Κοινοβουλίου, και μου ανέφερε ότι στο 1/3 ακριβώς των γραφείων είχαν αναφερθεί κρούσματα εγκληματικών ενεργειών στις Βρυξέλλες.
<P>
Θέλω ακόμα να ανακοινώσω ότι συνελήφθησαν οι δράστες που επετέθησαν στον βοηθό μου και ότι αυτή την εβδομάδα θα διεξαχθεί η κατ'αντιπαράθεση εξέταση. Σας ευχαριστώ, λοιπόν, για τις ενέργειές σας ως προς το θέμα αυτό.
<P>
(Χειροκροτήματα)

<SPEAKER ID=6 NAME="Πρόεδρος">
Ευχαριστώ πολύ, κύριε Rόbig. Ισχύει και για εσάς η απάντηση που μόλις έδωσα στον κ. HabsburgLothringen.
<P>
(Εγκρίνονται τα συνοπτικά πρακτικά)

<SPEAKER ID=7 LANGUAGE="IT" NAME="Tatarella">
Κύριε Πρόεδρε, δυστυχώς στην έναρξη κάθε συνεδρίασης του Ευρωπαϊκού Κοινοβουλίου καλείσθε να εκφράσετε τη θλίψη του Σώματος για τα θύματα ποταπών τρομοκρατικών επιθέσεων. Μόλις πριν από μερικές μέρες ένας καθολικός και ένας προτεστάντης έπεσαν θύματα του φανατισμού που χρησιμοποιεί τη γλώσσα των όπλων παρά την έκφραση απόψεων. Πρόσφατα επίσης η γαλλική κυβέρνηση εξέφρασε, μέσω δήλωσης του πρωθυπουργού της Lionel Jospin, την πρόθεση της να μην εκδώσει, κατόπιν αιτήματος της Ιταλίας και παρά τη συμφωνία του Schengen, διακόσιους Ιταλούς τρομοκράτες που κατέφυγαν στη Γαλλία μετά από τα χρόνια βίας που βύθισαν την Ιταλία σε μεγάλο πένθος. Αυτή η άρνηση μπορεί να ερμηνευθεί ως έμμεση ενθάρρυνση στην ατιμωρησία και στην ασυλία των τρομοκρατών του παρελθόντος, του παρόντος και του μέλλοντος. Σήμερα και η Γαλλία κινδυνεύει να βρεθεί στο στόχαστρο των τρομοκρατών.....
<P>
(Ο Πρόεδρος αφαιρεί τον λόγο από τον ομιλητή)

<SPEAKER ID=8 NAME="Πρόεδρος">
Κύριε Tatarella, το Ευρωπαϊκό Κοινοβούλιο δεν είναι αρμόδιο για θέματα δικαίου όσον αφορά την έκδοση μεταξύ των κρατών μελών. Επιπλέον, εξαντλήσατε το ένα λεπτό που δίδεται ως χρόνος αγόρευσης για τα ζητήματα αυτά.

<SPEAKER ID=9 LANGUAGE="FI" NAME="Matikainen-Kallstrφm">
Αξιότιμε κύριε Πρόεδρε, την προηγούμενη Παρασκευή έγινε στη Φινλανδία ένα τραγικό σιδηροδρομικό δυστύχημα με δέκα νεκρούς και 40 σχεδόν τραυματίες. Εκ μέρους της φινλανδικής αντιπροσωπείας της Ομάδας του Ευρωπαϊκού Λαϊκού Κόμματος, ζητώ από εσάς, κύριε Πρόεδρε, να υποβάλετε τα συλλυπητήριά σας, εξ ονόματος του Κοινοβουλίου.

<SPEAKER ID=10 NAME="Πρόεδρος">
Έτσι θα γίνει.

<CHAPTER ID=3>
Παραίτηση Αντιπροέδρου
<SPEAKER ID=11 NAME="Πρόεδρος">
Σας πληροφορώ, κυρίες και κύριοι βουλευτές, ότι ο κ. Capucho μου ανακοίνωσε γραπτώς την παραίτησή του από το αξίωμα του αντιπροέδρου του Κοινοβουλίου από 10ης Μαρτίου 1998.
<P>
Θέλω να ευχαριστήσω τον κ. Capucho για το έργο του κατά την διάρκεια της αντιπροεδρίας του.
<P>
Η προθεσμία κατάθεσης υποψηφιοτήτων για την πλήρωση της κενής θέσης του αντιπροέδρου λήγει σήμερα το απόγευμα στις 18.00.
<P>
Η εκλογή του νέου αντιπροέδρου θα διεξαχθεί την Τετάρτη στις 11.30.

<CHAPTER ID=4>
Διάταξη των εργασιών
<SPEAKER ID=12 NAME="Πρόεδρος">
Η ημερήσια διάταξη προβλέπει τον καθορισμό της διάταξης των εργασιών.
<P>
Το τελικό σχέδιο της ημερήσιας διάταξης, που κατάρτισε η Διάσκεψη των Προέδρων, σύμφωνα με το άρθρο 95 του Κανονισμού, έχει διανεμηθεί, και επ'αυτού έχουν προταθεί ή ενσωματωθεί οι ακόλουθες τροποποιήσεις:
<P>
Δευτέρα: δεν υπάρχουν τροποποιήσεις.
<P>
Τρίτη:

<SPEAKER ID=13 NAME="Πρόεδρος">
Προκειμένου να εξασφαλισθεί η συμμετοχή του αρμόδιου Επιτρόπου στη συζήτηση της έκθεσης (A4-0073/98) του κ. Kreissl-Dorfler, εξ ονόματος της Επιτροπής Εξωτερικών Οικονομικών Σχέσεων, σχετικά με τις διαπραγματεύσεις στο πλαίσιο του ΟΟΣΑ για τη σύναψη Πολυμερούς Συμφωνίας για τις Επενδύσεις (ΠΣΕ), η συζήτηση για το σημείο αυτό θα πρέπει να διεξαχθεί στις 16.00. Οι Ομάδες του ΕΣΚ και του ΕΛΚ υποστηρίζουν αυτή την πρόταση.
<P>
(Το Σώμα εγκρίνει την πρόταση)

<SPEAKER ID=14 NAME="Πρόεδρος">
Προκειμένου να εξασφαλισθεί η συμμετοχή του αρμόδιου Επιτρόπου στη συζήτηση της έκθεσης (Α4-0065/98) του κ. Cornelissen, εξ ονόματος της Επιτροπής Μεταφορών και Τουρισμού, σχετικά με την οδική ασφάλεια στην ΕΕ, η οποία είχε αρχικά προβλεφθεί για την Τετάρτη, η Ομάδα του ΕΛΚ ζητεί την επανεγγραφή της στη ημερήσια διάταξη της Τρίτης πριν από τις άλλες τρεις εκθέσεις της Επιτροπής Μεταφορών και Τουρισμού, των κ.κ. Watts, Novo Belenguer και Bazin, αντίστοιχα.
<P>
(Το Σώμα εγκρίνει την αίτηση)
<P>
Τετάρτη:

<SPEAKER ID=15 NAME="Πρόεδρος">
Σας υπενθυμίζω ότι η έκθεση του κ. Cornelissen είναι εγγεγραμμένη στην ημερήσια διάταξη της Τρίτης.
<P>
Πέμπτη: δεν υπάρχουν τροποποιήσεις.
<P>
Παρασκευή:

<SPEAKER ID=16 NAME="Πρόεδρος">
Η Ομάδα της ΕΡΣ ζητεί την απόσυρση από την ημερήσια διάταξη της έκθεσης του κ. Cunha, εξ ονόματος της Επιτροπής Αλιείας, σχετικά με την ετήσια έκθεση της Επιτροπής προς το Συμβούλιο και το Ευρωπαϊκό Κοινοβούλιο, όσον αφορά τα αποτελέσματα των πολυετών προγραμμάτων προσανατολισμού των αλιευτικών στόλων στα τέλη του 1996.

<SPEAKER ID=17 LANGUAGE="EN" NAME="Macartney">
Κύριε Πρόεδρε, υποστηρίζω το αίτημα αυτό, όχι μόνο γιατί πρόκειται για σημαντικό ζήτημα, αλλά και γιατί το Κοινοβούλιο κινδυνεύει να γελοιοποιηθεί λέγοντας ότι οι ψηφοφορίες της Παρασκευής δεν είναι σημαντικές. Πρόκειται για μια έκθεση που εκπόνησε ο καλός μου φίλος κ.Cunha, στην οποία νομίζω ότι υπάρχουν ορισμένα ουσιαστικά σφάλματα, κυρίως, δε, τίθεται υπό αμφισβήτηση η νομική βάση της Κοινής Αλιευτικής Πολιτικής σε μία έκθεση πρωτοβουλίας.
<P>
Δεν υπάρχει άλλος μηχανισμός αμφισβήτησης, και πιστεύω ότι το θέμα πρέπει να αντιμετωπισθεί από το Κοινοβούλιο στο σύνολό του. Προτείνω, λοιπόν, να αναβληθεί η συζήτηση επ'αυτής της έκθεσης, έως ότου εξασφαλίσουμε την πλήρη συμμετοχή των βουλευτών, κάτι το οποίο γνωρίζετε ότι δεν συμβαίνει την Παρασκευή.
<P>
Διαπιστώνω ότι η υπεύθυνη για την αλιευτική πολιτική Επίτροπος είναι παρούσα. Ελπίζω να λάβει υπόψη της την παρατήρηση, διότι πρόκειται για σημαντικό σημείο. Θα ήταν φρικτό μήνυμα προς την αλιευτική βιομηχανία και προς την Επιτροπή να δοθεί η εντύπωση ότι το Ευρωπαϊκό Κοινοβούλιο δεν ενδιαφέρεται για τη βάση της Συνθήκης της Κοινής Αλιευτικής Πολιτικής. Παρακαλώ να πραγματοποιηθεί αυτή η αναβολή.

<SPEAKER ID=18 LANGUAGE="IT" NAME="Baldarelli">
Κύριε Πρόεδρε, εμείς συζητήσαμε την έκθεση αυτή επαρκώς στο πλαίσιο της Επιτροπής Αλιείας και είμαστε πεπεισμένοι ότι υπάρχουν οι προϋποθέσεις ώστε το Κοινοβούλιο να αποφανθεί τώρα. Συνεπώς, δεν καταλαβαίνουμε γιατί να υπάρξει αναβολή.

<SPEAKER ID=19 LANGUAGE="EN" NAME="Nicholson">
Κύριε Πρόεδρε, θα ήθελα να υποστηρίξω την πρόταση του κ. Macartney. Φαίνεται ότι υπερβολικά συχνά το Κοινοβούλιο και όσοι καταρτίζουν την ημερήσια διάταξη θέτουν τις συζητήσεις για την αλιεία την Παρασκευή. Είναι καιρός να σταματήσει αυτό. Πρόκειται για μια πολύ σημαντική έκθεση και η αλιεία είναι τομέας εξαιρετικής σημασίας για τις περιφέρειες της Κοινότητας. Συμφωνώ με τον κ.Macartney και στηρίζω την άποψη του στο ζήτημα αυτό.

<SPEAKER ID=20 NAME="Πρόεδρος">
Θέτω σε ψηφοφορία την αίτηση της Ομάδας της ΕΡΣ.
<P>
(Το Σώμα απορρίπτει την αίτηση)

<SPEAKER ID=21 LANGUAGE="EN" NAME="Green">
Κύριε Πρόεδρε, ζήτησα ενωρίτερα την άδεια να θέσω δύο ζητήματα. Ως προς τη δήλωση για το Κοσσυφοπέδιο, που έχει εγγραφεί στην ημερήσια διάταξη της Τετάρτης, η ομάδα επαφής συνεδριάζει απόψε για να συζητήσει την κατάσταση. Αναρωτιέμαι, λοιπόν, εάν μπορεί να δοθεί παράταση της προθεσμίας κατάθεσης προτάσεων ψηφίσματος έως αύριο το μεσημέρι, ώστε να μπορούμε να λάβουμε υπόψη μας το αποτέλεσμα της συνεδρίασης αυτής. Αυτό είναι το πρώτο αίτημά μου εξ ονόματος της ομάδας μου.
<P>
Δεύτερον, η ομάδα μου σας ενημέρωσε για την επιθυμία μας να ψηφίσει η ολομέλεια σχετικά με την απόσυρση από την ημερήσια διάταξη της προφορικής ερώτησης για το μεσογειακό πρόγραμμα, η οποία έχει προγραμματισθεί για την Παρασκευή. Το γνωστοποίησα στη Διάσκεψη των Προέδρων την προηγούμενη εβδομάδα. Όπως ανέφερα στη Διάσκεψη των Προέδρων, η κοινοβουλευτική Επιτροπή Ελέγχου του Προϋπολογισμού ασχολείται ακριβώς με τα ζητήματα που τίθενται στην προφορική αυτή ερώτηση. Είναι εντελώς ανάρμοστο ορισμένες ομάδες του Σώματος να θέτουν στο Σώμα την εν λόγω ερώτηση ακριβώς με τον ίδιο τρόπο, πριν η προαναφερθείσα επιτροπή ολοκληρώσει τη συζήτηση.
<P>
Η ομάδα μου επιθυμεί να αποσυρθεί η ερώτηση αυτή από την ημερήσια διάταξη αυτής της εβδομάδας. Εάν η ολομέλεια αποφασίσει να μην υποστηρίξει αυτή την άποψη - αν και πιστεύω ολόψυχα ότι θα την υποστηρίξει -και δεδομένου ότι η ομάδα μου θεωρεί ότι πρόκειται για ένα πολύ σημαντικό και ευαίσθητο πολιτικό ζήτημα, θα ήθελα να ζητήσω να εφαρμοσθεί η συμφωνία κυρίων για τη συζήτηση παρομοίων θεμάτων την Παρασκευή το πρωί και να μετατεθεί η ψηφοφορία για μεταγενέστερη συνεδρίαση.

<SPEAKER ID=22 NAME="Πρόεδρος">
Σας ευχαριστώ κ.Green. Ως προς το πρώτο ζήτημα, η υπηρεσία αναφέρει ότι είναι απολύτως δυνατόν να παραταθεί η προθεσμία για τις προτάσεις ψηφίσματος έως αύριο το μεσημέρι.

<SPEAKER ID=23 LANGUAGE="NL" NAME="Aelvoet">
Κύριε Πρόεδρε, όπως είπε και η κ. Green, η υπόθεση είναι υπό συζήτηση στην Επιτροπή Ελέγχου του Προϋπολογισμού. Μας φαίνεται εντελώς ανάρμοστο να τη θέσουμε επί τάπητος στο Σώμα υπό μορφήν προφορικής ερώτησης. Ως γνωστόν, κατά την τελευταία συνεδρίαση ανέκυψε διαφορά μεταξύ του κ. Fabra Vallιs και του Επιτρόπου, ο οποίος παραδεχόμαστε ότι δεν απάντησε ευγενικά. Αυτό όμως δεν αποτελεί λόγο για να πραγματοποιηθεί βεβιασμένη συζήτηση την Παρασκευή το πρωί. Ζητάμε να διευθετηθεί η υπόθεση στην Επιτροπή Ελέγχου του Προϋπολογισμού, αντί να συζητήσουμε την Παρασκευή το πρωί εν τάχει κάτι που κατά βάθος δεν έχει καμία σχέση με την ουσία του θέματος.

<SPEAKER ID=24 LANGUAGE="ES" NAME="Fabra Vallιs">
Κύριε Πρόεδρε, είμαι πλήρως σύμφωνος ότι πρόκειται για ένα σημαντικό θέμα. Αλλά είναι εξίσου σημαντικό να λάβει μια απόφαση το Ευρωπαϊκό Κοινοβούλιο όσον αφορά μια κατηγορία που μας προσάπτουν...Ο Επίτροπος την ημέρα που παρουσιάσθηκε ενώπιον της Επιτροπής Ελέγχου του Προϋπολογισμού κατηγόρησε το Κοινοβούλιο για τη δέσμευση των προγραμμάτων MED. Την επόμενη ημέρα, 26 του μηνός, παρενέβη ένας Γενικός Διευθυντής σε ορισμένες ημέρες εργασιών MED-MEDA και, ενώπιον 12 Πρεσβευτών κρατών της Μεσογείου, κατηγόρησε το Ευρωπαϊκό Κοινοβούλιο ως υπεύθυνο για τη δέσμευση των προγραμμάτων MED. Το βράδυ της ίδιας ημέρας ήμουν στη Μαδρίτη και ο Τούρκος πρέσβης με επέπληξε αυστηρά ως βουλευτή του Ευρωπαϊκού Κοινοβουλίου, επειδή μας θεωρεί υπεύθυνους για τη δέσμευση των προγραμμάτων MED.
<P>
Το μόνο που προσπαθούμε να επιτύχουμε με αυτήν την ερώτηση, και γι'αυτό πιστεύω ότι επείγει, είναι να διασαφηνισθεί ότι το Κοινοβούλιο δεν φέρει ευθύνη. Υπεύθυνος είναι ο Επίτροπος, ο οποίος από τις 17 Ιουλίου έχει δεσμεύσει τα εν λόγω προγράμματα. Επομένως, προκειμένου να διασωθεί η τιμή του Ευρωπαϊκού Κοινοβουλίου, δεν μπορούμε να δεχθούμε την επίρριψη της ευθύνης για τη δέσμευση των προγραμμάτων MED.

<SPEAKER ID=25 LANGUAGE="EN" NAME="Green">
Κύριε Πρόεδρε, ελπίζω ο κ. Fabra Vallιs να απάντησε στον Τούρκο πρεσβευτή και στους άλλους που του έθεσαν το ζήτημα. Μπορούμε να ασχοληθούμε με το ζήτημα αυτό στην Επιτροπή Ελέγχου του Προϋπολογισμού και δεν υπάρχει κανένας λόγος να μην το εξετάσουμε σε αυτό το πλαίσιο. Είναι τόσο..
<P>
(Ο Πρόεδρος αφαιρεί τον λόγο από την ομιλήτρια)

<SPEAKER ID=26 LANGUAGE="NL" NAME="Martens">
Κύριε Πρόεδρε, αξιότιμοι συνάδελφοι, σε περίπτωση που το θέμα παραμείνει εγγεγραμένο στην ημερήσια διάταξη, συμφωνούμε να μετατεθεί η ψηφοφορία από την Παρασκευή σε μεταγενέστερη συνεδρίαση. Θα ήθελα να προσθέσω ότι δεν κατανοώ πολύ καλά γιατί σε ένα δημοκρατικό Κοινοβούλιο δεν μπορούμε να το συζητήσουμε, κι ας πρόκειται για θέμα ευαίσθητο. Το νόημα ενός δημοκρατικού Κοινοβουλίου είναι ότι μπορούν να συζητούνται και δύσκολα και ευαίσθητα θέματα. Υποβάλαμε μια προφορική ερώτηση και θέλουμε να γίνει συζήτηση. Καλούμε το Κοινοβούλιο να μας δώσει αυτή τη δυνατότητα, και δεχόμαστε να ψηφίσουμε αργότερα.

<SPEAKER ID=27 NAME="Πρόεδρος">
Θέτω σε ψηφοφορία την αίτηση των Ομάδων του ΕΣΚ και της ΕΕΑ/ΑρΠρΒΧ.
<P>
(Το Σώμα εγκρίνει την αίτηση)

<CHAPTER ID=5>
Δικαιώματα της Γυναίκας
<SPEAKER ID=28 NAME="Πρόεδρος">
Η ημερήσια διάταξη προβλέπει την κοινή συζήτηση μιας δήλωσης και μιας προφορικής ερώτησης:
<P>
Δήλωση της Επιτροπής, με την ευκαιρία της Διεθνούς Ημέρας της Γυναίκας, σχετικά με την παραβίαση των δικαιωμάτων των γυναικών, -Προφορική ερώτηση (Β4-0177/98 - Ο-0044/98/αναθ.) της κ. van Dijk, εξ ονόματος της Επιτροπής για τα Δικαιώματα της Γυναίκας, προς την Επιτροπή, σχετικά με τη Διεθνή Ημέρα της Γυναίκας - 8 Μαρτίου 1998: παραβίαση των δικαιωμάτων των γυναικών.
<SPEAKER ID=29 NAME="Van Dijk">
Κύριε Πρόεδρε, στο Αφγανιστάν οι γυναίκες μπορούν να εμφανίζονται στους δρόμους μόνον εφόσον δεν φαίνεται η σιλουέτα τους. Στο Αφγανιστάν των Ταλιμπάν δεν επιτρέπεται πια να βλέπουν τις γυναίκες. Τα παράθυρα των σπιτιών τους πρέπει να έχουν προπέτασμα, διαφορετικά θα μπορούσαν να φανούν από τον δρόμο. Στο Αφγανιστάν οι γυναίκες δεν έχουν πλέον δικαίωμα να εκπαιδεύονται, και στερούνται πλέον σχεδόν ολοκληρωτικά την περίθαλψη.
<P>
Το καθεστώς των Ταλιμπάν επέβαλε στις γυναίκες πιο παράλογους κανόνες. Το αποτέλεσμα είναι ότι οι γυναίκες στο Αφγανιστάν δεν μπορούν πια να συμμετέχουν στη δημόσια ζωή. Δημοσίως οι γυναίκες δεν υπάρχουν πια. Οι Ταλιμπάν χρησιμοποιούν τη θρησκεία ως προκάλυμμα για να αφαιρούν από τις γυναίκες όλα τα δικαιώματά τους. Οι ίδιοι οι πιστοί Ταλιμπάν, όμως, διατηρούν το καθεστώς τους με το εμπόριο σκληρών ναρκωτικών, και συγκεκριμένα ηρωΐνης. Για τους Ταλιμπάν ο σκοπός αγιάζει τα μέσα, ακόμα και όταν αυτό σημαίνει παραβίαση των δικαιωμάτων των γυναικών, άρα των ανθρωπίνων δικαιωμάτων.
<P>
Χθες, 8 Μαρτίου, γιορτάσαμε την 88η Διεθνή Ημέρα της Γυναίκας. Παντού στην Ευρώπη έγιναν συνελεύσεις όπου συζητήθηκε και η κατάσταση των γυναικών στο Αφγανιστάν. Τον περασμένο Φεβρουάριο το Κοινοβούλιο ενέκρινε ένα σαφές ψήφισμα για το εν λόγω θέμα και, συνεπώς, δεν θα ασχοληθούμε σήμερα με επαναλήψεις.
<P>
Το Αφγανιστάν δεν είναι φυσικά η μόνη χώρα όπου παραβιάζονται τα δικαιώματα των γυναικών, είναι όμως η χώρα όπου παραβιάζονται τα εν λόγω δικαιώματα κατά τον πιο βάναυσο τρόπο που μπορεί να φαντασθεί κανείς. Αναφέρω, όμως, και άλλες περιπτώσεις.
<P>
Και στο Ιράν καταπατούνται τα δικαιώματα των γυναικών. Με το Κοράνι στο χέρι παντρεύουν εκεί κορίτσια εννέα ετών και κατόπιν ο νέος σύζυγος βιάζει το κορίτσι-σύζυγο, πάντα με το Κοράνι στο χέρι.
<P>
Αλλο παράδειγμα αποτελεί η κατάσταση στην Αλγερία, όπου οι γυναίκες δυσκολεύονται όλο και περισσότερο να διατηρήσουν τις ελευθερίες που απέκτησαν. Ανέφερα τρεις ισλαμικές χώρες: και στις τρείς είναι γεγονός ότι στο παρελθόν οι γυναίκες είχαν πολύ περισσότερες ελευθερίες απ' όσες έχουν τώρα. Κι όμως πρόκειται για χώρες που διακηρύσσουν το Ισλάμ εδώ και αιώνες, χωρίς όμως η καταπίεση των γυναίκων να είναι πάντα τόσο έντονη και τόσο βάναυση βίαιη όπως σήμερα.
<P>
Τόσο για τα ισλαμιστικά καθεστώτα, όσο και για τον δυτικό κόσμο, είναι λοιπόν πάρα πολύ εύκολο να επιρρίπτεται η ευθύνη για την καταπίεση των γυναικών στο Ισλάμ, σαν να μην είμαστε κι εμείς υπεύθυνοι. Διότι δεν πρόκειται μόνο για ισλαμιστές φονταμενταλιστές που κλέβουν από τη γυναίκα τα δικαιώματά της. Υπάρχουν παγκοσμίως κι άλλες, μη ισλαμικές χώρες, όπου η θρησκεία ασκεί τόσο μεγάλη επιρροή ώστε οι γυναίκες να μη μπορούν να κάνουν χρήση των δικαιωμάτων τους. Μπορώ να αναφέρω δεκάδες περιπτώσεις, αλλά θα περιορισθώ σε μία: την περίπτωση των Φιλιππίνων, όπου είναι σχεδόν αδύνατον να βρει κανείς προφυλακτικά, με το επιχείρημα ότι η καθολική εκκλησία απαγορεύει τη χρήση τους. Αυτό αφαιρεί από τις γυναίκες το δικαίωμα να ορίζουν το σώμα τους και τη ζωή τους και τις υποχρεώνει να ζουν εξαρτημένες από άλλους.
<P>
Για την κατάσταση αυτή εμείς οι Δυτικοευρωπαίοι είμαστε συνυπεύθυνοι, διότι διατηρούμε επαφές και σχέσεις με καθεστώτα που είτε λίγο είτε πολύ επηρεάζουν αρνητικά τη θέση της γυναίκας και των δικαιώμάτων της. Φέτος γιορτάζουμε την πενηντακοστή επέτειο της Οικουμενικής Διακήρυξης των Ανθρώπινων Δικαιωμάτων. Τονίζω, όπως τώρα τελευταία τονίσαμε κατ'επανάληψη, ότι τα δικαιώματα της γυναίκας αποτελούν απόλυτο και αναπόσπαστο μέρος αυτής της Οικουμενικής Διακήρυξης των Ανθρώπινων Δικαιωμάτων..
<P>
Είναι εξαιρετικά ταπεινωτικό να φοράει κάποιος αυτήν την ενδυμασία - την οποία πρέπει να θεωρήσουμε σύμβολο της παραβίασης των δικαιωμάτων της γυναίκας. Εύχομαι λοιπόν ολόψυχα να απαλλαγούμε από αυτήν.
<P>
Η Επιτροπή για τα Δικαιώματα της Γυναίκας θα ήθελε να μάθει από την Επίτροπο κ. Bonino πώς σκοπεύει να αγωνισθεί η Επιτροπή σε παγκόσμια κλίμακα για την καταστολή των παραβιάσεων των δικαιωμάτων των γυναικών, έχοντας υπόψη τη βάση δράσης του Πεκίνου όπου όλοι προσυπογράψαμε, καθώς και τη συνθήκη του ΟΗΕ για την εξάλειψη κάθε μορφής διάκρισης εναντίον των γυναικών.

<SPEAKER ID=30 NAME="Bonino">
Κύριε Επίτροπε, κύριοι συνάδελφοι, όπως σωστά θυμάται η αξιότιμη κ. van Dijk, χθες ήταν η Διεθνής Ημέρα της Γυναίκας. Η Επιτροπή συμμερίζεται πλήρως την ανάλυση και τη δήλωση ότι τα δικαιώματα των γυναικών αποτελούν αναπόσπαστο, αναπαλλοτρίωτο και ουσιαστικό τμήμα της Οικουμενικής Διακήρυξης των Ανθρώπινων Δικαιωμάτων. Τα δικαιώματα των γυναικών αποτελούν ανθρώπινα δικαιώματα και πιστεύω ότι η Επιτροπή ξεκινάει από αυτήν ακριβώς τη θέση για να κινηθεί στα ίχνη της Διάσκεψης του Πεκίνου, με μια σειρά από πρωτοβουλίες τις οποίες θα υπενθυμίσω με τον έναν ή τον άλλον τρόπο.
<P>
Ας μου επιτρέψει, ωστόσο, η κ. van Dijk να ξεκινήσω τη σύντομη αυτή παρέμβαση ευχαριστώντας το Ευρωπαϊκό Κοινοβούλιο για την ιδέα που εκφράσθηκε στο ψήφισμά του της 23ης Οκτωβρίου να αφιερώσει την 8η Μαρτίου στις γυναίκες της Καμπούλ, σύμβολο των παραβιάσεων και των διακρίσεων που υπάρχουν ακόμη σε πολλές περιοχές του κόσμου.
<P>
Με ενδιαφέρει να υπογραμμίσω ότι πρόκεται για πολύ ιδιαίτερη περίπτωση και τούτο γιατί, με πολλές δυσκολίες, οι γυναίκες της Καμπούλ - ή τουλάχιστον των αστικών περιοχών, και βεβαίως της περιοχής της Καμπούλ - παρά την εμπόλεμη κατάσταση στην οποία βρίσκεται η χώρα εδώ και είκοσι χρόνια, η οποία είναι, συνεπώς εξαιρετικά δύσκολη, κυρίως για τον αστικό πληθυσμό και ιδιαίτερα για τις γυναίκες και τα παιδιά, απέκτησαν εντούτοις μια σειρά από δικαιώματα, συμπεριλαμβανομένης και της ελευθερίας του φερετζέ, ήδη από το 1960, και της πρόσβασης στο πανεπιστήμιο, και έγιναν το πλέον ενεργό τμήμα της κοινωνίας, εργαζόμενες ως καθηγήτριες, γιατροί, νοσοκόμες και μαίες, ίσως γιατί εδώ και είκοσι χρόνια ο ανδρικός πληθυσμός απασχολούνταν κυρίως με τον πόλεμο. Όποια κι αν είναι τα κίνητρα, οι γυναίκες της Καμπούλ και των άλλων αστικών περιοχών απετέλεσαν το πιο δραστήριο τμήμα του πληθυσμού. Ξαφνικά, σε εικοσιτέσσερις ώρες, τα δικαιώματα αυτά χάθηκαν και έπαψαν να γίνονται αποδεκτά, όχι πιστεύω στο όνομα της θρησκείας. Θα ήθελα να υπογραμμίσω ότι η θρησκεία δεν έχει καμία σχέση με την κατάσταση αυτή, διότι η πραγματικότητα είναι ότι γίνονται νόμος οι έμμονες ιδέες οποιουδήποτε. Αλλά, όπως ακριβώς δεν δίστασαν να υπογραμμίσουν οι μουσουλμάνες που συμμετείχαν σε αυτή την εκστρατεία, δεν ετέθη θέμα ούτε της θρησκείας, ούτε του Ισλάμ, ούτε της παράδοσης πάστο των γυναικών αυτών.
<P>
Πιστεύω ότι ένα σημαντικό στοιχείο είναι ότι, ξεκινώντας από μια ιδέα του Ευρωπαϊκού Κοινοβουλίου, με την υποστήριξη της Επιτροπής, ιδιαίτερα του γραφείου ανθρωπιστικής βοήθειας, διαδήλωσαν σε όλη την Ευρώπη, αλλά και στο Σεράγεβο, στις αφρικανικές χώρες, στις Ηνωμένες Πολιτείες και στην Ιαπωνία, γυναίκες κάθε θρησκείας, πολιτισμού και κλίσης, ακριβώς για να δηλώσουν την άρνησή τους σε αυτή την οπισθοδρόμηση.
<P>
Πιστεύω ότι πρέπει να μας χαροποιεί το γεγονός, ότι για μία φορά, πραγματοποιήθηκαν διαδηλώσεις υπέρ μιας ιδέας της Ευρώπης και του Ευρωπαϊκού Κοινοβουλίου, αντίθετα με τις συνηθισμένες διαδηλώσεις όπου η κοινή γνώμη διαδηλώνει κατά των πρωτοβουλιών ενός ευρωπαϊκού πολιτικού θεσμικού οργάνου, είτε πρόκειται για την Επιτροπή, το Συμβούλιο ή το Κοινοβούλιο. Έχουμε συνηθίσει υπερβολικά να βλέπουμε τους πολίτες μας να διαδηλώνουν κατά των ευρωπαϊκών πρωτοβουλίων και πιστεύω ότι είναι απαραίτητο να υπογραμμίσουμε, για μια φορά, ότι πολίτες, και κυρίως γυναίκες, διαδήλωσαν υπέρ μιας ιδέας που γεννήθηκε στο Ευρωπαϊκό Κοινοβούλιο.
<P>
Ως προς την ερώτηση σας, πιστεύω ότι πρέπει να υπογραμμισθούν πολλά σημεία: να διατυπωθεί σαφώς ότι οι παραβιάσεις μπορούν να πάρουν διάφορες μορφές, ότι ο αποκλεισμός από την πολιτική συμμετοχή, την εκπαίδευση και την απασχόληση αποτελεί παραβίαση των ανθρωπίνων δικαιωμάτων, ότι η σωματική βία και οι επιβλαβείς και βίαιες πρακτικές αποτελούν παραβίαση των ανθρωπίνων δικαιωμάτων γιατί θίγουν τα βασικότερα από αυτά. Πρέπει επίσης να επιβεβαιωθεί εκ νέου ότι ο σεβασμός των ανθρωπίνων δικαιωμάτων και των θεμελιωδών ελευθεριών είναι ένας από τους κυριότερους στόχους της πολιτικής της Επιτροπής, είτε πρόκειται για τους τομείς της εσωτερικής πολιτικής, είτε για τις πολιτικές που υιοθετούνται έναντι τρίτων χωρών, ξεκινώντας από την κοινοτική συνεργασία για την ανάπτυξη.
<P>
Η Επιτροπή ανέλαβε και υποστηρίζει μια σειρά από πρωτοβουλίες στα πλαίσια της βάσης δράσης που τέθηκε στη Διάσκεψη του Πεκίνου και του ψηφίσματος του Συμβουλίου της 20ής Δεκεμβρίου 1995. Προκειμένου να τηρηθεί η δέσμευση αυτή, η Επιτροπή ασκεί την πολιτική της επιρροή όπου χρειάζεται για την επιβολή του σεβασμού των δικαιωμάτων των γυναικών, επικαλείται και μπορεί πάντα να επικαλείται τις ρήτρες περί ανθρωπίνων δικαιωμάτων που περιέχονται στις διεθνείς συμφωνίες συνεργασίας και οι οποίες επιτρέπουν να τίθεται ως προϋπόθεση για τη συνεργασία σε επίσημο επίπεδο η τήρηση των θεμελιωδών δικαιωμάτων των γυναικών. Θα αγωνισθεί επίσης για να εισαγάγει την ισότητα στις πολιτικές της, ιδιαίτερα στις δραστηριότητές της για την ανάπτυξη, σε επίπεδο στρατηγικών, προγραμμάτων και σχεδίων, υιοθετώντας νομικά πρότυπα, όπως την πρόταση κανονισμού του Συμβουλίου για την ολοκλήρωση του ζητήματος άνδρας/γυναίκα, καθώς και κατάλληλες διοικητικές διαδικασίες.
<P>
Η Επιτροπή προβαίνει εξάλλου σε θετικές ενέργειες, βοηθώντας π.χ. τις χώρες εταίρους να προετοιμάσουν και να υλοποιήσουν σε εθνικό επίπεδο όσα ξεκίνησαν στη Διάσκεψη του Πεκίνου μέσω του UNIFEM στις μεσογειακές χώρες, καθώς και δημιουργώντας ένα παρατηρητήριο, με έδρα την Αιθιοπία, για την πολιτική ίσων ευκαιριών όσον αφορά την Αφρική.
<P>
Η Επιτροπή συμβάλλει στη βελτίωση της θέσης των γυναικών στηρίζοντας μη κυβερνητικούς οργανισμούς και ομάδες πολιτών που δραστηριοποιούνται για την προώθηση των ανθρωπίνων δικαιωμάτων, ενθαρρύνοντας την πλήρη συμμετοχή στην πολιτική, οικονομική και κοινωνική ανάπτυξη των χωρών τους, και προσπαθεί να ενθαρρύνει την προαγωγή της θέσης της γυναίκας σε διάφορους τομείς, εντάσσοντας την πολιτική αυτή στα προγράμματα για τις χώρες ΑΚΕ.Η Επιτροπή χρηματοδοτεί επιπλέον μικροπιστώσεις για τις γυναίκες, εκστρατείες ευαισθητοποίησης για τον ρόλο και τις σχέσεις γυναικών/ανδρών, καθώς και τη βάση δράσης της Διάσκεψης του Πεκίνου.
<P>
Θεωρώ ότι θα ήταν χρήσιμο να καταρτισθεί αναλυτικός κατάλογος, ακόμη και γραπτώς, των προγραμμάτων, της χρηματοδότησής τους και του βαθμού υλοποίησής τους, για τον οποίο θα χρειαζόταν υπερβολικά πολύς χρόνος προκειμένου να τον αναπτύξω λεπτομερώς από αυτή τη θέση, αλλά πιστεύω κυρίως ότι αυτή η πολιτική ίσων ευκαιριών θα πρέπει να είναι εγκάρσια, διέποντας όλες τις πολιτικές της Ένωσης, τόσο τις εσωτερικές όσο και τις εξωτερικές. Η πολιτική για τις γυναίκες δεν είναι ένα απομονωμένο γκέτο, δεν είναι κάτι εντελώς μεμονωμένο, αλλά πρέπει να αποτελεί, σύμφωνα με την Επιτροπή, την αρχή που θα εμπνέει όλες τις πολιτικές που θα προτείνονται από αυτή.
<P>
Θα ήθελα επίσης να υπενθυμίσω ότι η Ευρωπαϊκή Επιτροπή θα αναλάβει δράση με αφετηρία τα συμπεράσματα της επιτροπής των Ηνωμένων Εθνών για την παρακολούθηση των δράσεων μετά το Πεκίνο, επιτροπή στην οποία απομένει ακόμη μια εβδομάδα εργασιών. Η Ευρωπαϊκή Επιτροπή επιφυλάσσεται, συνεπώς, να ξεκινήσει από τα συμπεράσματα αυτής της συμβουλευτικής επιτροπής και να καταφέρει να υλοποιήσει τις υποδείξεις και τις συγκεκριμένες δράσεις που μπορούν να προκύψουν.
<P>
(Χειροκροτήματα)

<SPEAKER ID=31 LANGUAGE="DE" NAME="Grφner">
Κύριε Πρόεδρε, κυρία Bonino, σας εκφράζω τις ευχαριστίες μου για την εκστρατεία σας με θέμα τις γυναίκες της Καμπούλ. Το 1911 ανακηρύχθηκε στην Κοπενχάγη από το συνέδριο των σοσιαλιστριών η πρώτη διεθνής ημέρα της γυναίκας ως ημέρα αγώνα για τα δικαιώματα των γυναικών. Είχαν ήδη σημειωθεί οι πρώτες επιτυχίες. Στις σκανδιναβικές χώρες οι γυναίκες είχαν ήδη αποκτήσει δικαίωμα ψήφου, το οποίο σε άλλες χώρες καθυστερούσε. Εισβάλαμε σε ένα ανδροκρατούμενο πεδίο - στην πολιτική. Βήμα βήμα, εμείς οι γυναίκες πετύχαμε με αγώνες την πρόσβασή μας στα πανεπιστήμια και στα κοινοβούλια. Ωστόσο, μείναμε σε μεγάλο βαθμό έξω από τα ανώτατα κλιμάκια της οικονομίας, των μέσων ενημέρωσης και μακριά από ηγετικούς κοινωνικούς ρόλους.
<P>
Παρά τα τέσσερα παγκόσμια συνέδρια με θέμα τα δικαιώματα των γυναικών, ο κατάλογος των ανισοτήτων και των διακρίσεων εις βάρος τους είναι ακόμα μακρύς. Κάθε χρόνο στις 8 Μαρτίου φέρνουμε το θέμα αυτό στο παγκόσμιο προσκήνιο. Εφέτος, όμως, η διεθνής ημέρα της γυναίκας σκιάσθηκε από κατάφωρες παραβιάσεις των δικαιωμάτων των γυναικών στο πλαίσιο φονταμενταλιστικών καθεστώτων και κινημάτων, που απετέλεσαν το αντικείμενο χιλιάδων εκδηλώσεων. Αναφέρθηκαν συγκεκριμένα το Αφγανιστάν και η Αλγερία. Συζητήσαμε ήδη για τούτο το θέμα στην τελευταία σύνοδο, συντάξαμε ένα ψήφισμα και η εκστρατεία άρχισε. Ωστόσο, παντού σημειώνονται παραβιάσεις των γυναικείων δικαιωμάτων. Ως γυναίκες-μέλη του σοσιαλδημοκρατικού κόμματος, θα υψώνουμε παντού τη φωνή μας ενάντια στις παραβιάσεις αυτές, όπως π.χ. ενάντια στην περίπτωση της χθεσινής διαδήλωσης των γυναικών στην Κωνσταντινούπολη την οποία διέλυσε η αστυνομία με δακρυγόνα, στερώντας τους το δικαίωμα ελεύθερης έκφρασης.
<P>
Σε ένα συμβιβαστικό ψήφισμα συνοψίσαμε για άλλη μια φορά τα πιο επείγοντα αιτήματα σχετικά με τις γυναίκες. Προσωπικά δεν θα σταματήσω να κηρύττω ότι τα δικαιώματα των γυναικών αποτελούν εγγενές και αναπόσπαστο συστατικό στοιχείο των οικουμενικών ανθρώπινων δικαιωμάτων, και τούτο συνεπάγεται επίσης υποχρεώσεις για την ΕΕ και τα κράτη μέλη.
<P>
Τα αποτελέσματα των διαπραγματεύσεων επί της βάσης δράσης του Πεκίνου πρέπει πλέον να υλοποιηθούν. Εκ μέρους της ομάδας μου δηλώνω ότι θα επιμείνουμε, ούτως ώστε το δικαίωμα των γυναικών να διαθέτουν όπως θέλουν το σώμα τους να καταστεί θέμα πρώτης προτεραιότητας. Πρέπει να απαιτήσουμε τη σεξουαλική αυτοδιάθεση της γυναίκας και να την αφήνουμε να αποφασίζει εκείνη πότε και πόσα παιδιά θα κάνει. Πρόκειται για μια απόφαση που λαμβάνει αποκλειστικά και μόνο κάθε γυναίκα για τον εαυτό της.
<P>
Ο ακρωτηριασμός των γεννητικών οργάνων συγκαταλέγεται στις πλέον αποτρόπαιες παραβιάσεις αυτού του δικαιώματος αυτοδιάθεσης. Πρέπει να κάνουμε το παν, προκειμένου να μην υπάρχουν τέτοια περιστατικά στην Ευρωπαϊκή Ένωση, αλλά και για να δοθεί τέλος σε αυτήν την απάνθρωπη πρακτική σε παγκόσμια κλίμακα, ει δυνατόν. Μερικές φορές φαίνεται ότι εμείς στην Ευρώπη έχουμε προχωρήσει περισσότερο από ό, τι σε άλλες περιοχές όσον αφορά την προώθηση των δικαιωμάτων των γυναικών. Χρειάσθηκαν αγώνες για να προχωρήσουμε βήμα βήμα. Ωστόσο, έχουν απομείνει ακόμα πολλά που πρέπει να γίνουν.
<P>
Σε ποιό μέρος της Ένωσης έχουμε επιτύχει ίση αμοιβή για την ίδια ή ισότιμη εργασία; Πουθενά στην Ευρώπη! Και πουθενά στην Ευρώπη δεν έχει εκλείψει η άσκηση ανδρικής βίας σε γυναίκες. Η άσκηση ανδρικής βίας εναντίον γυναικών είναι ένα φαινόμενο που, σύμφωνα με ανεξάρτητες έρευνες, αντιμετωπίζει μία στις τρεις ή στις τέσσερις γυναίκες μία φορά στη ζωή της στην ευρωπαϊκή επικράτεια.
<P>
Για τον λόγο αυτόν, στρέφομαι ακόμα μια φορά, και μάλιστα πιεστικά, προς την Επιτροπή και το Συμβούλιο, προτρέποντάς τους να προχωρήσουν σε πράξεις. Το 1999 πρέπει να ανακηρυχθεί ευρωπαϊκό έτος κατά της βίας εναντίον των γυναικών, και, όπως εισηγήθηκε η κυρία Bonino, θα πρέπει να ξεκινήσει μια πανευρωπαϊκή εκστρατεία για την αποκήρυξη της βίας και στο εσωτερικό της Ένωσης. Μέχρι τις 30 Ιουνίου πρέπει να έχουμε απαιτήσει αυτή την απόφαση από το Συμβούλιο των Υπουργών και να την έχουμε υλοποιήσει, διαφορετικά θα χάσουμε την προθεσμία. Όταν πρόκειται για το καλό των γυναικών και των παιδιών της Ευρώπης, δεν πρέπει να αντιτάσσονται επιχειρήματα τεχνικού χαρακτήρα, δημοσιονομικά, ή άλλα.
<P>
Το Ευρωπαϊκό Κοινοβούλιο έχει ταχθεί στο πλευρό των καταπιεσμένων. Δεν μας επιτρέπεται να σιωπήσουμε. Όσο η ισότητα μεταξύ ανδρών και γυναικών δεν έχει εδραιωθεί παντού, η δημοκρατία δεν έχει πραγματική ισχύ.
<P>
(Xειροκροτήματα)

<SPEAKER ID=32 LANGUAGE="FR" NAME="Lulling">
Κύριε Πρόεδρε, κατά τη διάρκεια της συνόδου του Φεβρουαρίου, εγκρίναμε ένα ψήφισμα προκειμένου να εκφράσουμε την αλληλεγγύη μας στις γυναίκες της Καμπούλ, στις γυναίκες του Αφγανιστάν, από τις οποίες το απεχθές καθεστώς των Ταλιμπάν, αυτών των ανδρών που διακατέχονται από έμμονες ιδέες, υστερεί τα βασικότερα ανθρώπινα δικαιώματα.
<P>
Η δράση "Ένα λουλούδι για τις γυναίκες της Καμπούλ», για την οποία εκφράζω τις ευχαριστίες μου στην κυρία Bonino και η οποία είχε μεγάλη απήχηση στα πλαίσια της Ευρωπαϊκής Ένωσης αλλά και πέραν αυτής, ελπίζω να καταστήσει σαφές στο καθεστώς των Ταλιμπάν ότι πρέπει να αποκατασταθούν τα θεμελιώδη δικαιώματα των γυναικών και να επιτραπεί η μεταφορά ανθρωπιστικής βοήθεια χωρίς διακρίσεις. Πρέπει να μάθουν οι γυναίκες του Αφγανιστάν ότι συμπάσχουμε μαζί τους, αλλά και ότι αγωνιζόμαστε ώστε να ανακτήσουν το δικαίωμά τους για μια αξιοπρεπή ζωή.
<P>
Η δράση που έχουμε αναλάβει προκειμένου να ευαισθητοποιηθεί η κοινή γνώμη έναντι του κινδύνου που διατρέχουν οι γυναίκες του Αφγανιστάν δεν πρέπει να μας κάνει να λησμονούμε ότι υπάρχουν στον κόσμο χιλιάδες γυναίκες θύματα διακρίσεων και ακρωτηριασμών, ιδιαίτερα σε περιοχές όπου υπάρχουν φονταμενταλιστικά καθεστώτα. Ας μην ξεχνάμε, όμως, τι συμβαίνει στις χώρες μας. Αναμφισβήτητα η πολιτική ισότητας που υιοθέτησε η Κοινότητα από το 1975, μας βοήθησε πολύ στην εξάλειψη των πιο κατάφωρων διακρίσεων όσον αφορά τις αμοιβές, την κοινωνική ασφάλιση και την πρόσβαση στην απασχόληση. Όμως, είμαστε εξίσου απογοητευμένοι από το γεγονός ότι η Επιτροπή δεν προωθεί πολύ τις εκθέσεις πρωτοβουλίας της Επιτροπής για τα Δικαιώματα της Γυναίκας, τις οποίες εγκρίνει το Κοινοβούλιο και οι οποίες περιέχουν διεκδικήσεις και προτάσεις που θα έθεταν τέλος στις διακρίσεις θύματα των οποίων είναι χιλιάδες γυναίκες στην Ευρωπαϊκή Ένωση, και κυρίως οι γυναίκες που εργάζονται χωρίς να αμοίβονται.
<P>
Διεκδικήσαμε, για παράδειγμα, μια κοινοτική πρωτοβουλία με στόχο την εισαγωγή σε όλα τα κράτη μέλη μιας νομοθετικής ρύθμισης που προβλέπει τον διαχωρισμό των δικαιωμάτων σύνταξης σε περίπτωση διαζυγίου, για να μην στερούνται ουσιαστικά την κοινωνική ασφάλιση γυναίκες οι οποίες για είκοσι, τριάντα, σαράντα χρόνια αφιερώθηκαν στις οικογενειακές υποχρεώσεις και στη μόρφωση των παιδιών, και οι οποίες πάρα πολύ συχνά τη στερούνται, σε περίπτωση διαζυγίου. Διεκδικήσαμε, στα πλαίσια μιας τροποποίησης της οδηγίας του 1986, ένα νομικό καθεστώς για την ελεύθερη συμβίωση. Εκφράζουμε την απογοήτευσή μας που το πρόγραμμα της Επιτροπής αγνοεί αυτές τις προτάσεις που υποβάλαμε εδώ και πολύ καιρό, και θέλουμε να τις υπενθυμίσουμε σήμερα.
<P>
Η Διεθνής Ημέρα της Γυναίκας δεν πρέπει να αποτελεί άλλοθι για ωραίες δηλώσεις. Αναμένουμε μόνιμη δράση και συγκεκριμένες πράξεις, θετικές ενέργειες, προκειμένου να ενισχυθεί η θέση της γυναίκας στην κοινωνία μας.
<P>
(Χειροκροτήματα)

<SPEAKER ID=33 NAME="Δασκαλάκη">
Κύριε Πρόεδρε, γιορτάζουμε κάθε χρόνο την Ημέρα της Γυναίκας και κάθε χρόνο καταλήγουμε στο ίδιο μελαγχολικό συμπέρασμα: ότι η ισότητα, εάν υπάρχει και εκεί όπου υπάρχει, αφορά μία μειοψηφία γυναικών σε όλο τον κόσμο. Για τις περισσότερες γυναίκες, ακόμα και τα βασικά ανθρώπινα δικαιώματα είναι στόχος ανέφικτος, μόνον και μόνον επειδή γεννήθηκαν γυναίκες.
<P>
Εφέτος αποφασίσαμε να αφιερώσουμε την Ημέρα της Γυναίκας σε εκείνες τις γυναίκες που καταπιέζονται από τον θρησκευτικό φονταμενταλισμό. Δεν είναι καθόλου τυχαίο, λοιπόν, ότι δίνουμε ιδιαίτερη προσοχή στην πρωτοφανή καταπίεση στο Αφγανιστάν, όπου οι γυναίκες βρίσκονται στην χειρότερη κατάσταση από όλες, αιχμάλωτες των Ταλιμπάν. Κατά τούτο, η πρωτοβουλία της Επιτροπής αξίζει συγχαρητήρια. Αξίζει συγχαρητήρια και η κυρία Bonino και για την πάρα πολύ ωραία αφίσα που εκδόθηκε για την περίσταση.
<P>
Για τις γυναίκες αυτές όμως μιλήσαμε εκτενώς και στην προηγούμενη Ολομέλεια. Κρατώντας πάντοτε κατά νου την σκληρή τους μοίρα, έχοντας διαρκώς υπ'όψη ότι δεν πρέπει ούτε στιγμή να σταματούμε τις προσπάθειές μας για να τις βοηθήσουμε, δεν πρέπει παράλληλα να λησμονούμε ότι πολλά έχουν να γίνουν ακόμα και για τις γυναίκες που ζουν και σε πιο εξελιγμένες κοινωνίες, όπου ο θρησκευτικός φανατισμός, και όχι μόνον αυτός, εισαγόμενος ή όχι, είναι υπαρκτός. Πέρα από τον φανατισμό αυτόν, η εκμετάλλευση των γυναικών από τα διεθνή εγκληματικά δίκτυα, η παραβίαση των στοιχειωδών ανθρωπίνων δικαιωμάτων με θύματα γυναίκες που για ποικίλους λόγους είναι περισσότερο ευάλωτες και απροστάτευτες από άλλες, είναι καταστάσεις που εξακολουθούν να υπάρχουν σε ολόκληρο τον κόσμο και δεν πρέπει να ξεχνάμε, νομίζω, και τις περιοχές εκείνες του πλανήτη όπου δεν επιτρέπεται στις γυναίκες να συνεχίζουν να υπάρχουν στην ζωή, μόνον και μόνον για να αντιμετωπισθεί ένα πρόβλημα υπερπληθυσμού.
<P>
Έχουμε πάρα πολλές γυναίκες να σκεφθούμε σήμερα. 'Εχουμε να σκεφθούμε τις γυναίκες πρόσφυγες των καινούργιων πολέμων. 'Εχουμε να σκεφθούμε τις γυναίκες που απειλούνται από τον αποκλεισμό, από την ανεργία, από την ένδεια, και όλες τις γυναίκες σε όλο τον κόσμο που δυστυχούν και βρίσκονται σε δεύτερη μοίρα. Και πρέπει ξανά και ξανά, επαναληπτικά και μονότονα ίσως, να μην κουραζόμαστε να ζητούμε το αυτονόητο για όλες: τα βασικά ανθρώπινα δικαιώματα, τα οποία είναι δικαιώματα των γυναικών.

<SPEAKER ID=34 LANGUAGE="NL" NAME="Larive">
Κύριε Πρόεδρε, τα δικαιώματα της γυναίκας αποτελούν ανθρώπινα δικαιώματα, άρα και παγκόσμια δικαιώματα για όλες τις γυναίκες, ασχέτως εάν ζουν στην Ευρωπαϊκή Ένωση ή όχι και εάν είναι υπήκοοι κρατών μελών ή όχι. Η διεθνής κοινότητα, όπως και η Ευρωπαϊκή Ένωση, έχει προβεί σε συγκινητικές δηλώσεις. Αλλά τί πρέπει, τί μπορούμε να κάνουμε εμείς, η Ευρωπαϊκή Ένωση, η Επιτροπή, το Συμβούλιο και τα κράτη μέλη, για να μετατραπούν αυτές οι χάρτινες τίγρεις, τα χάρτινα δικαιώματα, οι δηλώσεις αρχής και λοιπά σε απτή πραγματικότητα; Η ομάδα μου, η Ομάδα των Φιλελευθέρων, επικεντρώνει τώρα το ενδιαφέρον της στους μη υπηκόους της Ευρωπαϊκής Ένωσης.
<P>
Το πρώτο θέμα αφορά τις μη Ευρωπαίες γυναίκες που ζουν στην Ευρωπαϊκή Ένωση. Θεωρώ ουσιαστικό Επιτροπή και κράτη μέλη να ακολουθήσουν μια πολύ πιο δραστήρια πολιτική ενημέρωσης, με πολύ μεγαλύτερη απήχηση, σχετικά με τα δικαιώματα αυτής της κατηγορίας γυναικών. Οι μη Ευρωπαίες γυναίκες που ζουν στην Ευρωπαϊκή Ένωση πρέπει να τύχουν ενεργού συμπαράστασης για την υλοποίηση των δικαιωμάτων τους. Αυτό συμπεριλαμβάνει και την απαγόρευση σεξουαλικού ακρωτηριασμού σε ευρωπαϊκό έδαφος και την τήρηση αυτής της απαγόρευσης, καθώς και τα δικαιώματα γι'αυτές τις γυναίκες να τυγχάνουν της ίδιας μεταχείρισης που δικαιούνται και οι γυναίκες των κρατών μελών και τη διατήρηση αυτών των δικαιωμάτων.
<P>
Το δεύτερο θέμα αφορά την παραβίαση ανθρωπίνων δικαιωμάτων πολλών εκατομμυρίων γυναικών εκτός Ευρωπαϊκής Ένωσης. Κυρία Bonino, αναρωτιέμαι τί θα έκανε η Επιτροπή χωρίς εσάς. Περιττό να πω ο, τιδήποτε άλλο, εκτός του ότι υποστηρίζουμε ολόψυχα την πρωτοβουλία σας. Οι γυναίκες της Καμπούλ αποτελούν σύμβολο για όλες τις χώρες όπου παραβιάζονται τα ανθρώπινα δικαιώματα. Επιβάλλεται η άσκηση διεθνών πιέσεων, ιδίως σε φονταμενταλιστικά καθεστώτα. Δεν πρόκειται, βεβαίως, μόνο για το ντύσιμο, κυρία Van Dijk, αλλά για ένα γενικότερο πρόβλημα, ούτε πρόκειται για το Κοράνι, αλλά για την ερμηνεία του.
<P>
Όπως επεσήμανε η κ. Bonino, η Επιτροπή πρέπει να επιδεικνύει πολύ μεγαλύτερη συνέπεια ως προς την εφαρμογή των αρμοδιοτήτων της. Αποτελεί, βέβαια, επιθυμία της Επιτρόπου, αλλά εμείς θέλουμε να το υποστηρίζει κατά τρόπο μόνιμο ολόκληρη η Επιτροπή. Οι διατάξεις για τα ανθρώπινα δικαιώματα στις συμφωνίες σύνδεσης πρέπει λοιπόν να υποβάλλονται συνεχώς και ενσυνείδητα σε κριτικό έλεγχο ως αναπόσπαστο μέρος των συμφωνιών, και να καταλήξουμε στα ανάλογα πορίσματά μας. Το ίδιο ισχύει και για τη συνεργασία στον τομέα της ανάπτυξης. Αποτελεί επιθυμία της κ. Bonino, αλλά προσωπικά θέλω να το επιθυμεί ολόκληρη η Επιτροπή. Πιστεύω ότι η κυρία Bonino θα χρειασθεί όλη την υποστήριξη του Κοινοβουλίου, ώστε τα ωραία λόγια να γίνουν και πράξη, ώστε να επιμένουμε στον έμπρακτο σεβασμό των ανθρωπίνων δικαιωμάτων στο πλαίσιο των συμφωνιών σύνδεσης και της συνεργασίας στον τομέα της ανάπτυξης. Διαφορετικά, ό, τι κι αν λέμε το γράφουν στα παλιά τους τα παπούτσια.

<SPEAKER ID=35 LANGUAGE="ES" NAME="Sornosa Martνnez">
Κύριε Πρόεδρε, κυρία Bonino, χαίρομαι πραγματικά που παρευρίσκεσθε σήμερα γιατί πρέπει να σας ευχαριστήσουμε για πολλά, εφόσον το έργο σας συνέβαλε ώστε κατά τη φετινή 8η Μαρτίου όλα τα ευρωπαϊκά θεσμικά όργανα να τηρήσουμε μια πολύ θετική, πολύ ενεργή στάση στον εορτασμό και να διαπιστωθεί, σε επίπεδο κοινής γνώμης, ότι η στέρηση δικαιωμάτων για τις γυναίκες στο Αφγανιστάν σημαίνει στέρηση δικαιωμάτων για τις γυναίκες όλου του κόσμου.
<P>
Εν πάση περιπτώσει, ήθελα να πω ότι εμείς εδώ, στα ευρωπαϊκά θεσμικά όργανα, συνεχίζουμε να αντιμετωπίζουμε δυσκολίες και διαπιστώνουμε, για έναν ακόμα χρόνο, ότι τα προβλήματα των γυναικών σχετικά με την εργασία παραμένουν η έλλειψη δικαιωμάτων αυτών των γυναικών και ότι η βία στην οικογένεια εξακολουθεί να αποτελεί στίγμα αυτής της κοινωνίας, για το οποίο επίσης πρέπει να κάνουμε αυτοκριτική.
<P>
Εφόσον έχω στη διάθεση μου μόλις ένα λεπτό για την παρέμβαση αυτή, θα ήθελα να επισημάνω κυρίως σε εσάς, στην Επιτροπή για τα Δικαιώματα της Γυναίκας, σε όλους τους κυρίους και τις κυρίες ευρωβουλευτές, ότι εργαζόμαστε προκειμένου το 1999 να αποτελέσει έτος ενάντια στη βία κατά των γυναικών. Γιατί, εφόσον με τον εορτασμό μίας μόνο ημέρας, όλα τα ευρωπαϊκά θεσμικά όργανα έχουμε επιτύχει να δει η κοινωνία την κατάσταση και να συμπαρασταθεί σε εμάς τις γυναίκες για την υπεράσπιση των δικαιωμάτων μας, πιστεύω ότι μεγάλο μέρος της κοινής γνώμης θα μας συμπαρασταθεί, εάν καταφέρουμε να κηρύξουμε το 1999 έτος ενάντια στη βία κατά των γυναικών. Εφόσον πρέπει να συνεχίσουμε τον αγώνα, αυτός είναι ένας καλός στόχος.

<SPEAKER ID=36 LANGUAGE="FR" NAME="Leperre-Verrier">
Κύριε Πρόεδρε, θα ήθελα κατ'αρχάς να εκφράσω την ικανοποίηση μου διαπιστώνοντας ότι με το πέρασμα του χρόνου η Ημέρα της Γυναίκας απέκτησε πραγματική σημασία, αξιοσημείωτη σε σχέση με αυτή που είχε πριν από λίγο καιρό. Θυμηθείτε τα κρυφά χαμόγελα, τον σκεπτικισμό, τον χλευασμό με τον οποίο αντιμετωπίζονταν στο παρελθόν. Αναρωτιέμαι εάν νίκησαν επιτέλους οι εργάτριες που κάποια 8η Μαρτίου έγραψαν στην ιστορία, με τον ιδρώτα και το αίμα τους, τον καθημερινό αγώνα των γυναικών.
<P>
Δυστυχώς, μετά από τόσα χρόνια, παρά τις γνωστές προόδους, παρά τις σημαντικές προσπάθειες, δεν μπορούμε παρά να διαπιστώσουμε την ανεπάρκεια των επιτευχθέντων αποτελεσμάτων, τα οποία βρίσκονται μερικές φορές ακόμη και στον αντίποδα όσων ελπίζαμε. Ο κατάλογος είναι μακρύς και, δυστυχώς, είναι γνωστές οι σημερινές πράξεις βίας ανά τον κόσμο με θύματα τις γυναίκες. Πρέπει, λοιπόν, η Ευρωπαϊκή Ένωση να συνεχίσει να αγωνίζεται καθημερινά ώστε να γίνεται σεβαστή η ισότητα των δικαιωμάτων, ακόμα και στην ίδια την επικράτειά της, και για τον λόγο αυτό η ομάδα μου υποστηρίζει ενεργά το ψήφισμα συμβιβασμού που παρουσιάζεται σήμερα.
<P>
Ωστόσο, πιστεύω ότι θα πρέπει να εκμεταλλευθούμε την Ημέρα της Γυναίκας για να τονίσουμε τον αγώνα ορισμένων γυναικών που έχουν ιδιαίτερη ανάγκη από την ενεργό υποστήριξή μας. Αναφέρομαι κυρίως στην κατάσταση των γυναικών του Αφγανιστάν. Ως προς το σημείο αυτό, θα ήθελα να σας συγχαρώ και να σας ευχαριστήσω, κυρία Επίτροπε, για το αξιοσημείωτο έργο σας υπέρ των γυναικών της χώρας αυτής, προκειμένου να επανακτήσουν τα θεμελιώδη δικαιώματα τους. Αναφέρομαι επίσης στις γυναίκες της Αλγερίας, των οποίων ο αγώνας είναι υποδειγματικός. Δεν θα ήθελα επίσης να παραλείψω τις γυναίκες στο Κοσσυφοπέδιο, οι οποίες κατέβηκαν χθες στους δρόμους προκειμένου να διαμαρτυρηθούν κατά της καταπίεσης της οποίας είναι σήμερα θύματα. Επιτρέψτε μου επίσης να προβώ σε αυτή την εκδήλωση σωβινισμού, αποτίοντας φόρο τιμής στις γυναίκες της Κορσικής, οι οποίες, με θάρρος και αξιοπρέπεια, εξεγέρθηκαν κατά της τρομοκρατίας που εξακολουθεί να πλήττει την περιοχή αυτή. Εκεί οι γυναίκες κατάφεραν να εκφράσουν την ανάγκη τους για φως, για ελπίδα και για ελευθερία, αξίες τόσο οικουμενικές όσο και τα δικαιώματα του ανθρώπου, τα οποία, όπως όλοι γνωρίζουμε, αποτελούν και δικαιώματα της γυναίκας.

<SPEAKER ID=37 NAME="Πρόεδρος">
Έχω λάβει 6 προτάσεις ψηφίσματος, σύμφωνα με την παράγραφο 5 του άρθρου 40 του Κανονισμού.

<SPEAKER ID=38 LANGUAGE="PT" NAME="Torres Marques">
Κυρία Πρόεδρε, οι γυναίκες υφίστανται διάφορες και πολλαπλές μορφές βίας, που ενίοτε εκδηλώνονται με σιωπηρό και καλυμμένο τρόπο, υφίστανται πιέσεις και απειλές, είναι θύματα εξάρτησης, ή κραυγαλέων κρουσμάτων παραβίασης των δικαιωμάτων τους, επιθέσεων ή ολοκληρωτικής καταπίεσης. Και ζουν μέσα σε διαρκές κλίμα τρόμου εφόσον βλέπουν αυτή τη βία να ασκείται εναντίον τους, εναντίον των παιδιών, εναντίον των ηλικιωμένων, πολλές φορές δίχως καν να γνωρίζουν το γιατί! Η ζωή τους, όπως και η ζωή των αγαπημένων τους προσώπων, βρίσκονται διαρκώς και συνεχώς σε κίνδυνο, χωρίς να έχουν φταίξει σε τίποτα και δίχως να μπορούν να κάνουν τίποτα για να αποτρέψουν αυτό τον κίνδυνο. Οφείλουμε να καταγγείλουμε με όλες μας τις δυνάμεις αυτή την κατάσταση. Και θα πρέπει κυρίως να καταγγείλουμε τα όσα συμβαίνουν στις γυναίκες της Αλγερίας, του Αφγανιστάν, ή ακόμη του Τιμόρ, του τόσο μακρινού αυτού μέρους αλλά που είναι πάντα τόσο κοντά στις καρδιές μας. Είναι ανάγκη να υψώσουμε εμείς τη φωνή μας και να υπερασπιστούμε τις γυναίκες αυτές, που κάποιοι τους αρνήθηκαν το δικαίωμα να έχουν φωνή.
<P>
Είχα ζητήσει από την κ. Επίτροπο Emma Bonino να μου δανείσει το μανδύα που αναγκάζονται να φορούν στην καθημερινή τους ζωή οι γυναίκες του Αφγανιστάν, ώστε όλοι οι παριστάμενοι να δουν με τα ίδια τους τα μάτια σε τι είδους δεσμά υποχρεούται να κλείνεται η κάθε γυναίκα. Για μένα, η ενέργεια να φορέσω αυτό το ρούχο είχε περισσότερη αξία απ' ότι οποιοδήποτε διάγγελμα. Αισθάνθηκα δέσμια και απομονωμένη ανάμεσα στους άλλους, έβλεπα τον γύρω κόσμο πίσω από κάγκελα, μη μπορώντας να διακρίνω πιο μακριά από τα ίδια μου τα πόδια, σχεδόν δεν μπορούσα να αναπνεύσω, ούτε να κουνήσω τα χέρια μου κατά τρόπο ώστε να καταφέρω να γράψω τα λόγια που σας διαβάζω, αλλά ούτε καν για να μπορέσω να προβώ σε αυτή την τόσο φυσιολογική χειρονομία για μια γυναίκα, που είναι να πάρει ένα παιδί στην αγκαλιά της.
<P>
Θα πρέπει να το διαλαλήσουμε ολόψυχα: απελευθερώστε εκείνες τις γυναίκες από τα δεσμά τους, από αυτό το βασανιστήριο, από αυτή τη βία! Είναι επιτακτική ανάγκη να φθάσει σε εκείνες τις γυναίκες η καταγγελία μας, η ένδειξη της αλληλεγγύης μας και της φιλίας μας, ώστε να αισθανθούν ότι δεν είναι μόνες. Τους αρνήθηκαν τα πάντα: το δικαίωμα να μορφωθούν και να διδάξουν, το δικαίωμα στην ιατρική περίθαλψη, το δικαίωμα να έχουν μια ελεύθερη και υπεύθυνη εργασία, το δικαίωμα του αυτοσεβασμού, το δικαίωμα να ζουν ελεύθερα και ειρηνικά, το ίδιο το δικαίωμα να βλέπουν και να αναπνέουν ελεύθερα. Κανένα ανθρώπινο ον δεν μπορεί να σιωπά μπροστά σε αυτή την ανήκουστη εκδήλωση βίας. Και βεβαίως, εμείς δεν πρόκειται να σωπάσουμε. Θα αγωνιστούμε ώστε το 1999 να ανακηρυχθεί ως έτος κατά της βίας εναντίον των γυναικών.

<SPEAKER ID=39 LANGUAGE="DE" NAME="Mann, Thomas">
Κυρία Πρόεδρε, τα ανθρώπινα δικαιώματα αποτελούν τη βάση για το σύνταγμα του κάθε κράτους και είναι σημαντικό αγαθό για κάθε γυναίκα και για κάθε άντρα. Ωστόσο, στη δύση του 20ού αιώνα, και παρά τις επιτυχίες που έχουν ήδη σημειωθεί, οι προθέσεις που διατυπώνονται εξακολουθούν να απέχουν πολύ από την πραγματικότητα. Η Διεθνής Ημέρα της Γυναίκας, στην διάρκεια της οποίας δεν κατέβηκαν στους δρόμους μόνο γυναίκες αλλά και αρκετοί άντρες, μεταξύ των οποίων κι εγώ, φέρνει στο προσκήνιο τον ισλαμικό φονταμενταλισμό.
<P>
Η κοινή εκστρατεία του Ευρωπαϊκού Κοινοβουλίου και της Επιτροπής με το σύνθημα "Ένα λουλούδι για τις γυναίκες της Καμπούλ» καταδικάζει το κράτος τρομοκρατίας στο Αφγανιστάν, το οποίο - όπως είδαμε σήμερα - στερεί από τις γυναίκες την αυτοσυνείδησή τους και τη θέση τους στην κοινωνία. Πρέπει να κυκλοφορούν καλυμμένες. Η όρασή τους περιορίζεται από υφασμάτινα κάγκελα, παρόμοια με κλουβιά. Έχουν γίνει άνθρωποι δεύτερης κατηγορίας που δεν μπορούν πλέον να εκφρασθούν δημόσια. Και να σκεφτεί κανείς ότι το Αφγανιστάν ήταν κάποτε μια προοδευτική χώρα!
<P>
Δεν επιτρέπεται να ασκήσουν τις μέχρι πρό τινος δραστηριότητές τους ως ιατροί, δασκάλες, βουλευτές. Το ισλαμικό καθεστώς έχει υποβαθμίσει τις γυναίκες σε ανθρώπους δεύτερης κατηγορίας. Εσείς, κυρία Bonino, το βιώσατε από κοντά. Σας εκφράζουμε τον σεβασμό και όλη μας τη συμπάθεια. Θα κάνουμε το παν για να κινητοποιήσουμε την παγκόσμια κοινή γνώμη κατά του καθεστώτος των Ταλιμπάν και να επιτύχουμε αποτελεσματικές ενέργειες.
<P>
Ωστόσο, ας μην ξεχνάμε σήμερα ότι η ιδέα της ισότητας θα πρέπει να πραγματωθεί κι εδώ, στην Ευρώπη. Έχει γίνει μια αρχή με την οδηγία για τη ρύθμιση της βαρύτητας των αποδείξεων σε περιπτώσεις διάκρισης εις βάρος των γυναικών, με το νέο άρθρο περί ισότητας που περιέχει η Συνθήκη του Αμστερνταμ, καθώς και με την απόφαση Marshall για την υποστήριξη των γυναικών στην επαγγελματική τους σταδιοδρομία. Η γεμάτη αυτοπεποίθηση προέλαση των γυναικών είναι ακάθεκτη. Η απόφαση για την υποστήριξη των γυναικών, που ελήφθη στη συνάντηση κορυφής του Λουξεμβούργου με θέμα την απασχόληση, αποτελεί μια καλή βάση για την ευρύτερη ενσωμάτωση των γυναικών στον επαγγελματικό κόσμο, όμως η επανένταξή τους στην αγορά εργασίας, όταν φτάσουν τα παιδιά τους σε σχολική ηλικία, εξακολουθεί να παραμένει ένα πολύ σοβαρό πρόβλημα. Η σταδιοδρομία σε ηγετικές θέσεις αποτελεί εξαίρεση και απέχουμε πάρα πολύ από την αρχή: ίση αμοιβή για ισότιμη εργασία.
<P>
Κατά συνέπειαν, η 8η Μαρτίου αποτελεί έναυσμα για να επιβληθεί η έννοια του main-streaming σε όλους τους τομείς της κοινωνικής ζωής. Μια ευχή μου που θα ήθελα να εκπληρωθεί είναι τα λουλούδια για τις γυναίκες της Καμπούλ να ανθίσουν σε όλα τα μέρη του κόσμου, στο ανατολικό και στο δυτικό ημισφαίριο, και να μην μπορεί πια κανείς να τα παραβλέψει!

<SPEAKER ID=40 LANGUAGE="SV" NAME="Eriksson">
Κυρία Πρόεδρε, χθές, σε διάφορες πόλεις της Σουηδίας, βγήκαν χιλιάδες γυναίκες και μερικές εκατοντάδες άνδρες, έτσι πιστεύω εν πάσει περιπτώσει, και στήριξαν την ενημερωτική εκστρατεία "Ένα λουλούδι για τις γυναίκες της Καμπούλ» με πολλούς και διάφορους τρόπους. Την ίδια ημέρα σχεδόν άλλοι τόσοι άναψαν κεριά για τις γυναίκες που πέθαναν κατά τη διάρκεια του έτους, εξ αιτίας των τραυμάτων, ή σκοτώθηκαν άμεσα, από τον άνδρα που ισχυριζόταν ότι αυτός την αγάπησε περισσότερο από ό, τιδήποτε άλλο στον κόσμο. Γι' αυτό θέλω πραγματικά να συμφωνήσω με την κ. Grφner και άλλους που είπαν ότι θα έχουμε τις γυναίκες της ΕΕ μαζί μας, και πολλούς άνδρες επίσης, αν μπορέσουμε να πραγματοποιήσουμε μια ενημερωτική εκστρατεία κατά της βίας ενάντια στις γυναίκες και εντός της Ευρωπαϊκής Ένωσης επίσης.

<SPEAKER ID=41 LANGUAGE="NL" NAME="Van Lancker">
Κυρία Πρόεδρε, ευχαριστώ κι εγώ θερμά την Επίτροπο κ. Bonino για τη δράση της υπέρ των γυναικών της Καμπούλ. Όχι μόνον έφερε επιτέλους το θέμα των γυναικών του Αφγανιστάν στο φως της δημοσιότητας, άλλα και έδωσε νέα ώθηση στη Διεθνή Ημέρα της Γυναίκας, με αποτέλεσμα να καταστεί το γυναικείο κίνημα πιο δυναμικό από ό, τι στο παρελθόν. Όπως είπατε η ίδια, κυρία Επίτροπε, το Αφγανιστάν αποτελεί σύμβολο της καταπίεσης των γυναικών σε ολόκληρο τον κόσμο. Κατανοείτε, λοιπόν, τη βούλησή μας να εκφράσουμε την ιδιαίτερη αλληλεγγύη μας προς τις δεκάδες χιλιάδες γυναίκες στην Αλγερία που χρόνια τώρα πέφτουν θύματα αποτρόπαιων βιασμών και σφαγών από φονταμενταλιστικές τρομοκρατικές ομάδες του GIA. Δεν πρόκειται για κανονικούς μουσουλμάνους αλλά για θεοκράτες φανατικούς που με τις σφαγές τους, όπου αριθμούνται πάνω από 80.000 θύματα, μεταξύ των οποίων πολλές γυναίκες, παιδιά και ηλικιωμένοι, θέλουν να εξαλείψουν από την Αλγερία για πάντα την ειρήνη και τη δημοκρατία.
<P>
Η βία είναι το όπλο φανατικών και τρομοκρατών, αλλά ας μη ξεχνάμε ότι η βία ευδοκιμεί ιδίως σε μια χώρα όπου, έτσι κι αλλιώς, η δημοκρατία καταπιεζόταν από καιρό, όπου επικρατεί τεράστια ανεργία και μεγάλη φτώχεια, όπου ένα μεγάλο μέρος των κατοίκων στερούνται, ούτως ή άλλως, τα ανθρώπινα δικαιώματα. Κι αναφέρομαι ιδίως στις γυναίκες, τα δικαιώματα των οποίων καταπατούνται εδώ και πολλά χρόνια. Διότι, από το 1984, η Αλγερία έχει έναν από τους πιο αναχρονιστικούς οικογενειακούς αστικούς κώδικες: Οι γυναίκες υποβαθμίζονται σε όντα χωρίς δικαιώματα, πλήρως υποταγμένα στους συζύγους και κηδεμόνες τους. Αυτός ο κώδικας έρχεται σε πλήρη αντίφαση με τις διεθνείς συμβάσεις, τις οποίες η Αλγερία υπέγραψε μεν, αλλά δεν εφαρμόζει.
<P>
Στην Αλγερία υπάρχει εκτεταμένο κίνημα γυναικείων οργανώσεων όλων των τάξεων, το οποίο με εξαιρετικό θάρρος αγωνίζεται χωρίς βία για την ειρήνη, τη δημοκρατία, τα ανθρώπινα δικαιώματα, άρα και τα δικαιώματα της γυναίκας, και κατά του εν λόγω κώδικα. Ελπίζω ότι και γι'αυτόν τον αγώνα, για την κατάσταση στην Αλγερία, για τις Αλγερινές και την καρτερικότητά τους, μπορούμε να βασισθούμε, κυρία Επίτροπε, και στη δική σας συμπαράσταση. Μόνον υποστηρίζοντας τη δημοκρατία μπορούμε να καταπολεμήσουμε την αποτρόπαιη βία. Και δεν μπορεί να υπάρχει δημοκρατία χωρίς σεβασμό των ανθρώπινων δικαιωμάτων και των δικαιωμάτων της γυναίκας. Πρέπει να υποστηρίξουμε, λοιπόν, με όλες μας τις δυνάμεις τα γυναικεία κινήματα στην Αλγερία.

<SPEAKER ID=42 LANGUAGE="PT" NAME="Ribeiro">
Κυρία Πρόεδρε, κυρία Επίτροπε, σήμερα αυτό το Κοινοβούλιο καταγράφει τον εορτασμό της Ημέρας της Γυναίκας, επιδιώκοντας να επικεντρώσει την προσοχή του σε μία ειδική κατάσταση: αυτήν που βιώνουν οι γυναίκες του Αφγανιστάν. Εκφράζουμε την ολόψυχη αλληλεγγύη μας προς τα θύματα αυτής της ιδόμορφης και ακραίας εκδήλωσης μιας διάκρισης η οποία προσδίδει ολοκληρωτικά το νόημα της ανακήρυξης της σημερινής ημέρας και του αγώνα που είναι συνυφασμένος.
<P>
Όμως, παρά το γεγονός ότι η συγκεκριμένη ένδειξη αλληλεγγύης πρέπει να παραμείνει αμείωτη, αυτή δεν πρέπει ωστόσο να μας κάνει να ξεχνάμε ότι η ανακήρυξη της Ημέρας της Γυναίκας συνδέεται με ένα ζήτημα που αφορά το χρόνο εργασίας των εργατριών κλωστοϋφαντουργίας της Νέας Υόρκης και ότι - κάτι που μας αφορά περισσότερο - είναι επίσης απαραίτητο να κατευθύνουμε και αλλού την αλληλεγγύη μας, όπως στην Πορτογαλία, όπου το θέμα της εκουσίας διακοπής της εγκυμοσύνης έχει καταντήσει ένα πεδίο πολιτικάντικης αντιπαράθεσης ξένο προς τα δικαιώματα των γυναικών, όπου ορισμένοι υπεραμύνονται υποκριτικά, στο βωμό κάποιων ηθικών αρχών που διακηρύσσουν ως απαράβατες, της διατήρησης μιας απαράδεκτης κατάστασης από νομικής, υγειονομικής και ηθικής άποψης.
<P>
Ο αγώνας υπέρ των δικαιωμάτων των γυναικών είναι ένας αγώνας που αφορά όλους, τόσο τους άνδρες όσο και τις γυναίκες, σε κάθε γωνιά του κόσμου.

<SPEAKER ID=43 LANGUAGE="IT" NAME="Marinucci">
Κυρία Πρόεδρε, πενήντα χρόνια μετά από την Οικουμενική Διακήρυξη των Ανθρωπίνων Δικαιωμάτων, υπερβολικά συχνά τα δικαιώματα της γυναίκας δεν έχουν εδραιωθεί, δεν εφαρμόζονται και παραβιάζονται. Τρία χρόνια και πλέον μετά από την έγκριση της βάσης δράσης του Πεκίνου, δυστυχώς δεν μπορούμε να θεωρήσουμε ικανοποιητικές τις δράσεις της Ευρωπαϊκής Ένωσης και των κρατών μελών της έναντι των γυναικών-πολιτών της Ευρωπαϊκής Ένωσης και των γυναικών σε παγκόσμιο επίπεδο.
<P>
Δεν ευθύνεται ούτε το Κοινοβούλιο, ούτε, ουσιαστικά, η Επιτροπή, για το γεγονός ότι το τέταρτο πρόγραμμα δράσης - αν και ενστερνίστηκε τις υποδείξεις του Πεκίνου - δεν διαθέτει προϋπολογισμό ικανό να χρηματοδοτήσει τον μεγάλο αριθμό των απαραίτητων πρωτοβουλιών που προγραμματίζονται, συχνά μάταια, από τις γυναικείες οργανώσεις των κρατών μας. Σε πολλές χώρες είτε δεν έχουν παρουσιασθεί ακόμα τα εθνικά προγράμματα δράσης με στόχο να εντάξουν στην εθνική πραγματικότητα τη βάση του Πεκίνου, είτε την παρουσίαση δεν ακολούθησε δράση.
<P>
Τα χρόνια περνούν και οι γυναίκες συνεχίζουν να υφίστανται διάφορες μορφές βίας, σωματικής, σεξουαλικής συμπεριλαμβανομένης και της παρενόχλησης στον χώρο εργασίας. Εξακολουθούν οι βίαιες πρακτικές των πολιτιστικών και πατριαρχικών παραδόσεων. Εξακολουθούν οι διακρίσεις όσον αφορά την πρόσβαση στην εκπαίδευση, στην κατάρτιση και στην ένταξη στον χώρο εργασίας, στη σταδιοδρομία, την πρόσβαση στη δικαιοσύνη, στις υγειονομικές υπηρεσίες, στην παρουσία σε θέσεις λήψης αποφάσεων. Θα μπορούσε να πει κανείς ότι ορισμένες από αυτές τις διακρίσεις αφορούν τις γυναίκες των αναπτυγμένων κρατών και άλλες τις γυναίκες των αναπτυσσόμενων, όμως αυτό δεν ισχύει, διότι όλες οι διακρίσεις αφορούν όλες τις γυναίκες σε ολόκληρο τον πλανήτη, αν και οφείλουμε να υπενθυμίσουμε ότι πλήττονται περισσότερο οι γυναίκες των φτωχών κρατών, που υφίστανται κατάσταση βίαιης δικτατορίας ή εμπόλεμη.
<P>
Σε αυτό το απογοητευτικό θέαμα προστίθενται ήδη γνωστά φαινόμενα, τα οποία έχουν πλέον αποκτήσει τεράστια αριθμητική και κοινωνική σημασία, όπως η σεξουαλική εκμετάλλευση των γυναικών και το σημαντικότερο από τα προβλήματα: η ανεργία. Υπάρχουν, βέβαια, πρωτοβουλίες και πρέπει να υπενθυμίσουμε - όπως αναφέρθηκε ήδη κατ'επανάληψη - τον ζήλο της Επιτρόπου κ.Bonino και όσα έπραξαν το Ευρωπαϊκό Κοινοβούλιο καθώς και εθνικοί και διεθνείς οργανισμοί, οι γυναικείες οργανώσεις σε πολλές χώρες, και πέραν της Ένωσης, υπέρ των γυναικών του Αφγανιστάν, όπως η ουσιαστική δέσμευση της Επιτρόπου κ.Gradin κατά της σεξουαλικής εκμετάλλευσης των γυναικών με πολλά θύματα γυναίκες στο Νότο, αλλά και σε ευρωπαϊκές χώρες και σε χώρες που βρίσκονταν κατά το παρελθόν υπό την κυριαρχία της Σοβιετικής Ένωσης.
<P>
Αυτή την ημέρα, όμως, η οποία βρίσκεται πολύ κοντά στην ογδοηκοστή επέτειο της 8ης Μαρτίου, οφείλουμε να πούμε στους εαυτούς μας, στην Επιτροπή και στο Συμβούλιο ότι πρέπει να πράξουμε περισσότερα και να εφαρμόσουμε την αρχή σύμφωνα με την οποία τα δικαιώματα των γυναικών είναι δικαιώματα των ανθρώπινων όντων και ως τέτοια πρέπει να ερμηνευθούν, να αναγνωρισθούν και να υλοποιηθούν πάση θυσία.

<SPEAKER ID=44 LANGUAGE="FR" NAME="Ainardi">
Κυρία Πρόεδρε, αν και κατά τον 20ό αιώνα πραγματοποιήθηκε πολύ σημαντική πρόοδος ως προς τα δικαιώματα των γυναικών, απομένει να γίνουν ακόμα πολλά προκειμένου να υπάρξει πλήρης και ολοκληρωμένη ισότητα και να αναγνωρισθεί η θέση των γυναικών στην κοινωνία μας.
<P>
Έτσι, σε πολλές χώρες της Ευρωπαϊκής Ένωσης οι γυναίκες πρέπει να αγωνίζονται κατά των διακρίσεων στην εργασία και κατά των μισθολογικών ανισοτήτων, και να παλεύουν ενάντια στην ανεργία και την προσωρινή απασχόληση που τις πλήττει ιδιαίτερα. Πρέπει επίσης να ανθίστανται στις συνήθεις προσπάθειες αμφισβήτησης του ελέγχου της γονιμότητας, που αποτελεί βασικό κεκτημένο.
<P>
Εκφράζω την ικανοποίησή μου που η απαίτηση για ισότητα βρίσκεται στην ημερήσια διάταξη στην Γαλλία. Θα μπορούσε να αποτελέσει μέσο για να εκφρασθεί με τρόπο απτό η βούληση για ολοκλήρωση και πληρότητα της ιθαγένειας των γυναικών, για την πρόσβαση τους στις πολιτικές ευθύνες, σε όλες τις πολιτικές ευθύνες.
<P>
Η μοίρα των γυναικών της Καμπούλ συγκλονίζει όλες τις γυναίκες, και εκφράζω από την άποψη αυτή την ικανοποίησή μου για την πρωτοβουλία που ανέλαβε η Επιτροπή. Η μοίρα αυτή εκφράζει όλη τη φρικαλεότητα της εικόνας που έχουν οι οπαδοί του ολοκληρωτισμού για τη γυναίκα. Αυτός ακριβώς ο ολοκληρωτισμός εξακολουθεί να βιάζει και να σκοτώνει τις τόσο γενναίες γυναίκες της Αλγερίας. Ο κατάλογος των χωρών όπου οι γυναίκες περιφρονούνται και πέφτουν θύματα κακομεταχείρισης είναι δυστυχώς πολύ μεγαλύτερος.
<P>
Λέγεται ότι ο πολιτισμός μιας χώρας εκτιμάται με βάση τη μοίρα των γυναικών. Αυτό μας δείχνει το μέγεθος του αγώνα που έχουμε μπροστά μας, πέρα από τη συμβολική ημερομηνία της 8ης Μαρτίου.

<SPEAKER ID=45 LANGUAGE="ES" NAME="Izquierdo Rojo">
Κυρία Πρόεδρε και πάλι όλα μοιάζουν να είναι έτοιμα για την ανικανότητα. Όλο και περισσότερο στην Ευρωπαϊκή Ένωση τα θεσμικά όργανα μοιάζουν σαν ένας μεγάλος μηχανισμός ο οποίος έχει προετοιμασθεί επιμελώς για την ανικανότητα·κι εμείς, μέσα σε αυτά, είμαστε υποκριτικά διχασμένοι ανάμεσα στη θέλησή μας και τα γεγονότα.
<P>
Γι' αυτόν τον λόγο, κυρία Πρόεδρε, μπροστά στη μνήμη της Ana Orantes, της γυναίκας από τη Γρανάδα που δολοφονήθηκε με τραγικό τρόπο, πυρπολούμενη ζωντανή από τον πρώην συζυγό της, καθώς και μπροστά στα σκανδαλώδη στοιχεία της χώρας μου, της Ισπανίας, όσον αφορά τη βία εκ μέρους των ανδρών - 91 περιπτώσεις πέρυσι, πολύ περισσότερες αριθμητικά από όσες αφορούν τις πράξεις βίας της τρομοκρατικής ομάδας ΕΤΑ (Βασκική Πατρίδα και Ελευθερία) - αναρρωτιέμαι κατά πόσον αυτή η διάκριση που γίνεται σήμερα, κατά πόσον αυτή η σημερινή υποκριτική μη διάκριση, είναι ενδεχομένως προτιμότερη από τη διάκριση του παρελθόντος. Αποτελεί επίσης υποκρισία, που φθάνει ακόμα και τα όρια της γελοιότητας, το γεγονός ότι φθάνουμε σε σημείο να μην μπορούμε να δούμε, να μην είμαστε ικανοί να δούμε, τη διάκριση που γίνεται όσον αφορά τους μισθούς. Πώς είναι δυνατόν να μπορούμε να βλέπουμε νερό στη Σελήνη και να μην μπορούμε να δούμε ότι οι διακρίσεις που γίνονται στην εργασία γίνονται με τη συναίνεση και την άδεια αυτής της Ευρώπης της υποκρισίας, χωρίς να γνωρίζουμε πως να την εκτιμήσουμε; Συναινούμε. Είναι απαγορευμένη, αλλά δεν θέλουμε να τη δούμε.
<P>
Κυρία Πρόεδρε, χθες εκατομμύρια γυναικών μας ζήτησαν να είμαστε, έστω για μια φορά, συνεπείς, να περάσουμε στην πράξη.

<SPEAKER ID=46 LANGUAGE="EN" NAME="Banotti">
Κυρία Πρόεδρε, πριν τελειώσουμε τη συζήτηση θα ήθελα να επιστήσω την προσοχή του Κοινοβουλίου στις πολλές γυναίκες των οποίων τα παιδιά έχουν απαχθεί σε χώρες όπου οι γυναίκες αυτές δεν έχουν κανένα απολύτως δικαίωμα ενώπιον των δικαστηρίων. Πρόκειται για ανοιχτό ζήτημα ανθρώπινων δικαιωμάτων και συμφωνώ με την κυρία Larive ότι, όταν εξετάζουμε τις σχέσεις μας με πολλές από τις χώρες όπου έχουν απαχθεί αυτά τα παιδιά, πρέπει να το αντιμετωπίζουμε ως ένα από τα θεμελιώδη ανθρώπινα δικαιώματα.

<SPEAKER ID=47 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί την Τετάρτη, στις 11.30.

<CHAPTER ID=6>
Πώληση και εγγυήσεις καταναλωτικών αγαθών
<SPEAKER ID=48 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0029/98) της κ. Kuhn, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου για την πώληση και τις εγγυήσεις καταναλωτικών αγαθών (COM(95)0520 - C4-0455/96-96/0161(COD)).

<SPEAKER ID=49 NAME="Kuhn">
Κυρία Πρόεδρε, αγαπητοί συνάδελφοι, για τα καταναλωτικά αγαθά διαθέτουμε μια ενιαία εσωτερική αγορά. Το 2002 θα ισχύει στα περισσότερα κράτη της ΕΕ το ευρώ. Οι καταναλωτές θα μπορούν τότε να προβαίνουν πολύ ευκολότερα σε συγκρίσεις των τιμών. Η τηλεαγορά, οι διασυνοριακές αγορές, καθώς και οι προσφορές του Internet θα μπορούσαν να επωφεληθούν από το ενιαίο ευρωπαϊκό νόμισμα. Ωστόσο, σύμφωνα με μία δημοσκόπηση, οι περισσότεροι καταναλωτές έχουν ενδοιασμούς να αγοράσουν καταναλωτικά αγαθά εκτός της χώρας που διαμένουν, επειδή φοβούνται τις δυσκολίες που θα συναντήσουν, εάν το προϊόν αυτό παρουσιάσει κάποιο ελάττωμα. Αυτή η ανησυχία είναι για την ώρα απόλυτα δικαιολογημένη. Εντός των συνόρων της Ευρωπαϊκής Ένωσης δεν διαφέρει μόνο η διάρκεια ισχύος της νομοθετικά προβλεπόμενης εγγύησης, αλλά και ο ορισμός της έννοιας του ελαττώματος. Επίσης, δεν υπάρχει ενιαία νομοθεσία σχετικά με τα νομοθετικά προβλεπόμενα δικαιώματα για την εξάλειψη ενός ελαττώματος, ούτε ενιαίοι όροι για τη διεκδίκηση της εγγύησης.
<P>
Στην Πράσινη Βίβλο για τις εγγυήσεις των καταναλωτικών αγαθών και την εξυπηρέτηση των πελατών μετά την πώληση, η Επιτροπή κατέδειξε τις διαφορές που υπάρχουν ανάμεσα στα κράτη μέλη. Σε ψήφισμα σχετικά με την Πράσινη Βίβλο, το Κοινοβούλιο ζήτησε από την Επιτροπή να καταθέσει πρόταση οδηγίας για μια ελάχιστη εναρμόνιση της νομοθετικά προβλεπόμενης εγγύησης και ένα νομικό πλαίσιο για την εμπορική εγγύηση. Εισηγήτρια ήταν τότε η κυρία Oomen-Ruijten.
<P>
Η πρόταση που κατέθεσε η Επιτροπή θα πρέπει να είναι ευπρόσδεκτη από την πλευρά των καταναλωτών. Προβλέπει μια ελάχιστη εναρμόνιση της νομοθεσίας των επιμέρους κρατών σχετικά με τη νομοθετικά προβλεπόμενη εγγύηση, καθώς και μεγαλύτερη διαφάνεια σχετικά με την εμπορική εγγύηση. Η νομοθετικά προβλεπόμενη εγγύηση θα ισχύει για δύο έτη. Κατά τη διάρκεια του πρώτου έτους, ο καταναλωτής μπορεί να επιλέξει τη διεκδίκηση ενός από τους ακόλουθους τύπους επανόρθωσης από τον πωλητή: μπορεί να ζητήσει τη δωρεάν επισκευή, την αντικατάσταση, τη μείωση του τιμήματος ή τη λύση της σύμβασης αγοράς. Κατά το δεύτερο έτος ισχύει μόνο το δικαίωμα για δωρεάν επισκευή ή για μείωση του τιμήματος.
<P>
Ως εισηγήτρια, είχα από την αρχή επισημάνει ότι αυτή η ελευθερία επιλογών είναι υπερβολικά ευνοϊκή προς τους καταναλωτές και υπερβολικά αυστηρή για τους πωλητές ή αντίστοιχα για τους κατασκευαστές. Πολλοί από τους καταναλωτές δεν θα επέλεγαν ενδεχομένως την επισκευή, αλλά θα απαιτούσαν την αντικατάσταση ή ακόμα και τη λύση της σύμβασης. Οι πωλητές θα γέμιζαν τότε με σχεδόν καινούρια μεταχειρισμένα προϊόντα που, μετά την επισκευή τους, θα έπρεπε πλέον να πωλούνται ως αγαθά από δεύτερο χέρι. Γι'αυτόν τον λόγο, οι γνωμοδοτικές επιτροπές, καθώς και η αρμόδια επί της ουσίας επιτροπή, προτείνουν κάποια ιεράρχηση για τη διετή εγγύηση. Προτείνουν να ισχύσει αρχικά η δωρεάν επισκευή, χωρίς μείωση του τιμήματος, στις περιπτώσεις που η επισκευή έχει νόημα και είναι εφικτή. Εάν η επισκευή είτε δεν έχει νόημα, είτε δεν είναι εφικτή, τότε το αγαθό αντικαθίσταται, και αποκλείονται οι περιπτώσεις της λύσης της σύμβασης και της μείωσης του τιμήματος.
<P>
Με αυτή την πρόταση θα πρέπει να εκλείψουν και οι ενδοιασμοί που εξέφρασαν μαζικά οι πωλητές. Συνεπώς, οι λανθασμένοι υπολογισμοί κόστους δεν θα πρέπει πλέον να στέλνονται στους βουλευτές, όπως έγινε και σήμερα. Παρ' όλη την κατανόηση που έχουμε για ορισμένους εκπροσώπους της βιομηχανίας, μερικοί από τους οποίους μας προμήθευσαν με έναν πλήρη κατάλογο προς ψήφιση - κάτι το εντελώς καινούριο, γιατί, καθώς φαίνεται, θεωρούν ανεγκέφαλα τα μέλη του Κοινοβουλίου - πρέπει να τονίσουμε ότι ο καταναλωτής δικαιούται να αγοράζει αγαθά χωρίς ελαττώματα. Εν τω μεταξύ, θα μπορούσε κανείς να αποκομίσει σχεδόν την εντύπωση ότι τα ελαττωματικά προϊόντα αποτελούν τον κανόνα.
<P>
Η πρόταση οδηγίας ισχύει και για μεταχειρισμένα αγαθά, γεγονός που χαιρέτισαν οι αυτοκινητιστικές λέσχες. Η Επιτροπή Περιβάλλοντος, Δημόσιας Υγείας και Προστασίας των Καταναλωτών προτείνει, ωστόσο, οι αγοραστές και οι πωλητές μεταχειρισμένων αγαθών να έχουν τη δυνατότητα να αποδεχθούν αμοιβαίους περιορισμούς που θα περιλαμβάνονται στη μεταξύ τους σύμβαση. Επιτρέψτε μου ακόμα μία παρατήρηση: τα περισσότερα από τα κράτη μέλη επιθυμούν να συμπεριληφθούν στην οδηγία αυτή και τα μεταχειρισμένα προϊόντα, διότι τούτο ισχύει μέχρι σήμερα και στις εθνικές νομοθετικές διατάξεις. Από θιγόμενους κύκλους ασκήθηκε κριτική ως προς το γεγονός ότι, κατά τον προσδιορισμό της έννοιας του ελαττώματος, λαμβάνονται υπόψη και οι δημόσιες δηλώσεις του παραγωγού. Κατά την άποψή μου, αυτό είναι δικαιολογημένο, επειδή πολύ συχνά οι καταναλωτές ωθούνται στην αγορά ενός συγκεκριμένου αγαθού από τις διαφημίσεις.
<P>
Σύμφωνα με την πρόταση της Επιτροπής, το ελάττωμα που εμφανίζεται κατά τους πρώτους έξι μήνες μετά την παράδοση τεκμαίρεται ότι υπήρχε ήδη κατά την αγορά. Ωστόσο, αυτό ισχύει με περιορισμούς, και ο πωλητής έχει τη δυνατότητα να αποδείξει το αντίθετο. Συνεπώς, ο αγοραστής δεν μπορεί, όπως λέγεται μερικές φορές, να διεκδικήσει επανόρθωση για τα ψάθινα σανδάλια του πέντε μήνες μετά την αγορά τους, επειδή εμφάνισαν κάποιο ελάττωμα από τη χρήση. Αλλά και η εμφανής ρωγμή ενός βάζου, ανεξαρτήτως πόσο ακριβό είναι, δεν μπορεί να παρουσιασθεί έξι μήνες μετά από την αγορά του ως ελάττωμα που υπήρχε ήδη κατά την παράδοση.
<P>
Παρακαλώ τους επικριτές της οδηγίας να αναλογισθούν ότι, σε αντίθεση με τα προβλεπόμενα στην εμπορική εγγύηση, ο αγοραστής μπορεί να κάνει χρήση του δικαιώματος που του προσφέρει η νομοθετικά προβλεπόμενη εγγύηση μόνον όταν το ελάττωμα που δεν ανταποκρίνεται στους όρους της σύμβασης αγοράς υπήρχε ήδη κατά την παράδοση του αγαθού. Παρακαλώ τους επικρίνοντες να αναλογισθούν επίσης ότι η ενιαία αγορά έχει προσφέρει μεγάλα πλεονεκτήματα στους πωλητές, αλλά υπάρχουν ακόμη πολλές ανεκπλήρωτες ανάγκες των καταναλωτών που θα πρέπει να ικανοποιηθούν. Είμαι της γνώμης ότι οι καταναλωτές δικαιούνται αφενός να ισχύουν για αυτούς ενιαία ελάχιστα δικαιώματα σε όλη την ΕΕ και αφετέρου οι νομοθετικά προβλεπόμενες εγγυήσεις να μην εξαρτώνται από τη χώρα αγοράς. H οδηγία θα είχε ως αποτέλεσμα μια πιο ισορροπημένη σχέση μεταξύ αγοραστών και πωλητών, καθώς σε πολλά κράτη μέλη, όπως και στην πατρίδα μου, οι καταναλωτές θα έχουν περισσότερα δικαιώματα. Κατ'αυτόν τον τρόπο, θα ενισχυθεί και η εμπιστοσύνη των καταναλωτών στις διασυνοριακές αγορές. Υπ' αυτήν την έννοια, η προτεινόμενη οδηγία αποτελεί ένα σημαντικό βήμα για την άνοδο του επιπέδου προστασίας των καταναλωτών στην Ευρωπαϊκή Ένωση.

<SPEAKER ID=50 NAME="Lehne">
Κυρία Πρόεδρε, κυρίες και κύριοι συνάδελφοι, συμμερίζομαι κατ'αρχήν την άποψη της εισηγήτριας ότι η οδηγία αυτή διαθέτει ουσιαστικά σωστό προσανατολισμό. Οδηγεί στην εναρμόνιση ενός σημαντικού τομέα στο πλαίσιο της Ευρωπαϊκής Ένωσης, ο οποίος έχει οπωσδήποτε σημασία και για τη λειτουργία της ενιαίας αγοράς. Αρκεί μόνο να σκεφθώ τα προβλήματα στον τομέα της διασυνοριακής κυκλοφορίας. Ας πάρουμε για παράδειγμα έναν αγοραστή που κατοικεί σήμερα στη Γερμανία, αλλά θέλει να ψωνίζει στην Ολλανδία ή το Βέλγιο, και ο οποίος δεν έχει επίγνωση των δικαιωμάτων που κανονικά έχει ως αγοραστής σε αυτές τις χώρες. Έως εδώ η οδηγία αποτελεί μια πραγματική συμβολή στην εναρμόνιση.
<P>
Δεν θέλω να αποκρύψω το γεγονός ότι αντιμετωπίζω την οδηγία με κάποια συμπάθεια, επειδή, τώρα που θα έχουμε μια ευρωπαϊκή νομοθεσία, θα δοθεί μέσω αυτής στην πατρίδα μου, τη Γερμανία, ένα νέο εναρκτήριο λάκτισμα για τη συζήτηση περί ενοχικού δικαίου, η οποία εδώ και αρκετό καιρό έχει ατονήσει. Παρ'όλα αυτά, θεωρώ ότι η πρόταση που υπέβαλε η Επιτροπή στερείται ισορροπίας σε μια σειρά σημείων. Για τον λόγο αυτόν, πρέπει το Κοινοβούλιο να προβεί σε αναγκαίες τροποποιήσεις, ιδιαίτερα μάλιστα ως προς τη δυνατότητα περιορισμού του δικαιώματος επιλογών, όπως ανέφερε και η κυρία Kuhn.
<P>
Σύμφωνα με την πρόταση της Επιτροπής, θα μπορούσε κανείς να φαντασθεί θεωρητικά κάποιον που αγοράζει ένα αυτοκίνητο, ταξιδεύει με αυτό για μερικούς μήνες, κάνοντας ίσως 50.000 χιλιόμετρα, και, αφού διαπιστώσει κάποια βλάβη στη μηχανή, πηγαίνει και λέει ότι θέλει καινούργιο αυτοκίνητο. Αυτό θα ήταν αναμφίβολα αδικαιολόγητο, γιατί, φυσικά, ένα αγαθό τόσο ακριβό θα πρέπει κανονικά πρώτα να επισκευασθεί.
<P>
Τώρα το αντίθετο παράδειγμα μιας εξίσου προβληματικής περίπτωσης: αγοράζω από ένα φθηνό πολυκατάστημα ένα στεγνωτήρα για τα μαλλιά αξίας 30 μάρκων. Σύμφωνα με το κείμενο της οδηγίας, ο καταναλωτής έχει θεωρητικά το δικαίωμα να επιμείνει για την επισκευή του μετά από 11 μήνες. Φυσικά, αυτό δεν θα είχε κανένα νόημα γιατί αγαθά τέτοιας μικρής αξίας δεν επισκευάζονται, αλλά αντικαθίστανται. Ως εκ τούτου, θεωρώ πραγματικά αποφασιστικής σημασίας την τροπολογία που αφορά το δικαίωμα επιλογών του καταναλωτή.
<P>
Είμαι όμως επίσης της γνώμης, και τούτο αποτελεί πρόταση της ομάδας μου, ότι δεν θα πρέπει να προβλέψουμε περιοριστικές ρυθμίσεις μόνο στην περίπτωση των μεταχειρισμένων αγαθών, αλλά και στην περίπτωση αγαθών μικρής αξίας. Δεν θεωρώ σωστό να εκδώσουμε μια οδηγία της οποίας το τελικό αποτέλεσα θα ήταν να αυξηθεί η τιμή ορισμένων μικρής αξίας αγαθών, ώστε να καλυφθούν έτσι πιθανοί οικονομικοί κίνδυνοι που προκαλούνται από την εγγύηση. Σε τελευταία ανάλυση, αυτό θα επιβάρυνε τον καταναλωτή. Για τον λόγο αυτόν, θα παρακαλέσουμε μέσω μιας τροπολογίας να συμπεριληφθούν και τα μικρής αξίας αγαθά στις εξαιρέσεις για τις οποίες προβλέπεται ότι μπορεί κάποιος να παρεκκλίνει από τις εγγυήσεις.
<P>
Προβλήματα δημιουργεί η απόφαση της Επιτροπής Περιβάλλοντος, Δημόσιας Υγείας και Προστασίας των Καταναλωτών ως προς την ευθύνη των παραγωγών. Ως Ομάδα του Ευρωπαϊκού Λαϊκού Κόμματος δεν θα προσυπογράψουμε το σημείο αυτό, το οποίο, εξάλλου, δεν υποστηρίχθηκε ούτε στην Επιτροπή Νομικών Θεμάτων και Δικαιωμάτων των Πολιτών. Στην επιτροπή αυτή βρήκαμε μια καλύτερη λύση όσον αφορά την αντιστροφή του βάρους απόδειξης. Είναι καλύτερη, διότι δεν προβλέπει τη δραστική ρύθμιση που περιέχεται στην οδηγία, από την οποία δεν υπάρχει καμία δυνατότητα παρέκκλισης, ακόμα και σε περιπτώσεις που σημειώνονται αδικίες.
<P>
Παρά τις τροποποιήσεις που εν μέρει ανέφερα - καθώς υπάρχουν κι άλλες προτάσεις στον φάκελο τροπολογιών - είμαστε κατ'αρχήν της γνώμης ότι η οδηγία αυτή ακολουθεί τη σωστή κατεύθυνση και, συνεπώς, υποστηρίζουμε κατ'αρχήν την πρόταση της Επιτροπής, αλλά με τις διορθώσεις που ανέφερα και οι οποίες προκύπτουν από τις τροπολογίες που καταθέτουμε.

<SPEAKER ID=51 LANGUAGE="EN" NAME="Whitehead">
Κυρία Πρόεδρε, η ομάδα μου χαιρετίζει θερμά το γεγονός ότι κατατίθεται επιτέλους η οδηγία αυτή ενώπιον του Κοινοβουλίου, και συγχαίρει τη συνάδελφο κ.Kuhn για τη συγκροτημένη εργασία της προκειμένου να επιτύχει το επιθυμητό αποτέλεσμα.
<P>
Η πρόταση αυτή θα προσφέρει κάποιες στοιχειώδεις προδιαγραφές για την ορθή πώληση αγαθών σε ολόκληρη την ενιαία αγορά. Υπό ευνοϊκές συνθήκες, θα τεθεί σε εφαρμογή όταν επιτευχθεί η οριστική πραγμάτωση της ενιαίας αγοράς, με τις νομισματικές μεταρρυθμίσεις στο τέλος του αιώνα. Εάν ευοδωθεί αυτό, οι καταναλωτές θα έχουν, για πρώτη φορά σε όλα τα κράτη μέλη, την ευκαιρία για αποζημίωση και αποκατάσταση σε ό, τι δικαιωματικά τους ανήκει και τους έχουν πάρα πολύ συχνά αρνηθεί.
<P>
Στην ΠράσινηΒίβλο του 1993 για τις εγγυήσεις και τις υπηρεσίες μετά την πώληση, το Ευρωπαϊκό Κοινοβούλιο ζήτησε από την Επιτροπή να παρουσιάσει πρόταση οδηγίας. Εκφράζουμε τη μεγάλη μας ικανοποίηση που τώρα έχουμε μπροστά μας την οδηγία. Στη χώρα μου οι νομικές διατάξεις εξελίσσονται ήδη δυναμικά προς αυτήν την κατεύθυνση, και συνεπώς, κατά τη διάρκεια της προεδρίας του Ηνωμένου Βασιλείου θα υπάρχει η διάθεση να θεσπισθεί ο σχετικός νόμος, και μάλιστα πολύ σύντομα. Κατά τα τελευταία έξι χρόνια διαπιστώσαμε ότι στις διευρωπαϊκές συναλλαγές, οι οποίες αποτελούν πλέον συνεχώς αυξανόμενο τμήμα των ενδοκοινοτικών συναλλαγών μεταξύ ιδιωτών, στο 70 % των περιπτώσεων δημιουργούνται ανησυχίες για ελαττωματικά προϊόντα. Ποσοσοστό 52 % των καταναλωτών αναφέρει ότι το κυριότερο εμπόδιο που αντιμετώπισε σε διασυνοριακές αγορές αγαθών ήταν οι δυσκολίες στην αλλαγή των αγαθών ή στην επισκευή τους. Ο αριθμός των ατόμων που αναφέρθηκαν σε αυτήν τη δυσκολία ήταν πολύ μεγαλύτερος από τον αριθμό όσων αναφέρθηκαν στις δυσκολίες της γλώσσας. Είναι βέβαιο, λοιπόν, ότι υπάρχει κάποιο πρόβλήμα.
<P>
Η εργασία της κ. Kuhn είναι εξαιρετική όσον αφορά την αντιμετώπιση του προβλήματος στο πλαίσιο της Επιτροπής Περιβάλλοντος, Δημόσιας Υγείας και Προστασίας των Καταναλωτών, προκειμένου να αναζητηθούν τρόποι εξεύρεσης συμβιβαστικών λύσεων. Διαθέτουμε πλέον μια εύλογη συμβιβαστική λύση ως προς τη χρονική διάρκεια των εγγυήσεων. Ένας χρόνος δεν επαρκεί και όσοι προτείνουν πέντε ή έξι χρόνια δεν είναι ρεαλιστές. Καταψηφίσθηκαν και οι λόγοι θα παρουσιασθούν αναμφίβολα και πάλι από την κ.Bonino.
<P>
Πιστεύουμε σε μια λογική ιεράρχηση των λύσεων, στο πλαίσιο της οποίας καταβάλλεται, φυσικά, προσπάθεια να διατηρηθούν και να προστατευθούν τα δικαιώματα του καταναλωτή, χωρίς ταυτόχρονα να επιβαρύνεται ο πωλητής με εντελώς εξωπραγματικές προτάσεις, όπως η υποχρέωση να αντικαταστήσει ένα αυτοκίνητο το οποίο επιστρέφεται με γρατζουνιές μετά από κυκλοφορία μερικών μηνών.
<P>
Η διατύπωση της Τροπολογίας 45 είναι καλύτερη από την EMAC 9 - την τροπολογία η οποία εγκρίθηκε στην Επιτροπή Περιβάλλοντος - γιατί, όσον αφορά τη διατύπωση, τα οικονομικά συμφέροντα του αγοραστή και του πωλητή πρέπει να συμπίπτουν, προκειμένου η ιεράρχηση των λύσεων να σημαίνει επισκευή και όχι αντικατάσταση. Εξετάσθηκε επίσης και πάλι το θέμα του χρονοδιαγράμματος ως προς την καταγγελία της σύμβασης ή τη μείωση του τιμήματος.
<P>
Υπάρχουν ένα ή δύο σημεία για τα οποία πιστεύω ότι χρειαζόμαστε περισσότερο χρόνο και ίσως περαιτέρω εξέταση. Αλλωστε, αυτή δεν είναι παρά η πρώτη ανάγνωση. Το ένα αφορά το θέμα των μεταχειρισμένων αγαθών. Υπάρχουν τομείς στους οποίους η οδηγία αυτή θα πρέπει να εφαρμόζεται απολύτως στα μεταχειρισμένα αγαθά, και τομείς όπου όλοι μπορούμε να διαπιστώσουμε, παρ'όλα τα σχετικά παράπονα, ότι δεν αρμόζει η πλήρης εφαρμογή της οδηγίας, ακόμη κι αν πρόκειται για καινούρια αγαθά.
<P>
Η τελευταία παρατήρησή μου αφορά την ενημέρωση των καταναλωτών, όπου η βιομηχανία διαμαρτυρήθηκε με πικρία ότι ιδρύονται υπηρεσίες σε κάθε κράτος μέλος. Πιστεύουμε ότι βρήκαμε μια κατάλληλη τροπολογία η οποία προτείνει το σωστό επίπεδο ενημέρωσης που χρειάζεται ο καταναλωτής σε κάθε κράτος.

<SPEAKER ID=52 LANGUAGE="NL" NAME="Oomen-Ruijten">
Κυρία Πρόεδρε, κατ'αρχάς ευχαριστώ θερμά την κ. Kuhn για την εξαιρετική συνεργασία μας, προκειμένου να επιτύχουμε ένα καλό αποτέλεσμα για την οδηγία. Ελπίζω ότι αυτή η συνεργασία θα συνεχισθεί και μέχρι την αυριανή ψηφοφορία για την πρώτη ανάγνωση, διότι η ομάδα μας αναγνωρίζει ότι η οδηγία έχει πολλά θετικά σημεία. Ο καταναλωτής θα καταστεί ισότιμος εταίρος της αγοράς, και πολύ σωστά, διότι η ενιαία αγορά οφείλει να παρέχει στον καταναλωτή τη δυνατότητα να προβαίνει σε αγορές παντού στην Ευρώπη, οι οποίες να συνοδεύονται από εξυπηρέτηση πελατών.
<P>
Η ομάδα μου αναγνωρίζει ότι ο καταναλωτής πρέπει να είναι ισότιμος εταίρος της αγοράς, χωρίς, όμως, αυτό να σημαίνει ότι πρέπει να επιβαρυνθούν κατά τρόπο δυσανάλογο οι μικρομεσαίες επιχειρήσεις. Γι'αυτόν τον λόγο, επιχειρήσαμε να εισαγάγουμε μερικές βελτιώσεις, στις οποίες περιλαμβάνεται και η τροπολογία μας για το άρθρο 3, παράγραφος 4, με την οποία προβλέπουμε μια σειρά προτεραιότητας, μια ιεράρχηση ως προς τον τρόπο με τον οποίο ο καταναλωτής μπορεί να βρει το δίκιο του σε περίπτωση που οι προμηθευτές δεν ανταποκρίνονται στις υποχρεώσεις τους. Με αυτή τη σειρά προτεραιότητας πιστεύουμε ότι επιλύουμε πολλά προβλήματα για τις μικρομεσαίες επιχειρήσεις.
<P>
Όπως απαντήσαμε και σε σχετική ερώτηση δημοσιογράφου, παραδεχόμαστε ότι, σε σύγκριση με την αρχική πρόταση της Ευρωπαϊκής Επιτροπής, αφαιρέσαμε όσον αφορά τη σειρά προτεραιότητας ορισμένα δικαιώματα από τον καταναλωτή, γεγονός που, ωστόσο, υποστηρίζουμε διότι φροντίζουμε για τους πολίτες. Με την τροπολογία αριθ. 45 εξαλείφονται από το σχέδιο ψηφίσματος τα οικολογικά και ενεργειακά κακώς κείμενα της οικονομίας της μιας χρήσης. Διότι αυτό θα ήταν σίγουρα το αποτέλεσμα, εάν όλα μπορούσαν να επιστραφούν. Πιστεύω ότι, από άποψη κατανάλωσης ενέργειας και από οικολογική άποψη, η τροπολογία αριθ. 45 είναι ευεργετική, και ότι ωφελεί επίσης τις μικρομεσαίες επιχειρήσεις.
<P>
Για τις ΜΜΕ αποτελεί μεγάλη επιβάρυνση το ότι κατά την πώληση αγαθών πρέπει να δίνονται στον καταναλωτή από άλλη χώρα ολόκληροι καταλόγοι με τις διάφορες διευθύνσεις όπου μπορεί να διεκδικήσει τα χρήματά του.Ζητώ, λοιπόν, από την κ. Kuhn να ξαναμελετήσουμε πολύ προσεκτικά τις τροπολογίες. Σας συνιστούμε οπωσδήποτε να τις καταψηφίσετε.
<P>
Υπάρχει επίσης πρόβλημα με τους μεσάζοντες πωλητές λιανικού εμπορίου, οι οποίοι εξαρτώνται από παραγωγούς που είτε τους παρέδωσαν ελαττωματικά προϊόντα, είτε τους παρείχαν εσφαλμένες πληροφορίες και τους οποίους πρέπει να βοηθήσουμε. Πιστευώ ότι, εάν η τροπολογία αριθ. 31 υποστηριχθεί από το Σώμα, θα έχουμε μια λύση γι'αυτά τα προβλήματα.
<P>
Αλλο θέμα αποτελεί το βάρος της αποδείξεως και η αντιστροφή του. Το κείμενο στην παρούσα μορφή του μπορεί να δώσει λαβή για καταχρήσεις, ενώ θεωρώ πολύ καλύτερες τις τροπολογίες που υπέβαλε η Επιτροπή Νομικών Θεμάτων. Αυτό αναφέρθηκε, εξάλλου, εν συντομία και από τον κ. Lehne.
<P>
Προτείνουμε τις τροπολογίες μας και για την αγορά των μεταχειρισμένων αγαθών. Θέλουμε μεν τα μεταχειρισμένα προϊόντα να εμπίπτουν στην οδηγία, αλλά σε λογικό βαθμό. Δηλαδή, για την αγορά ενός καλού αυτοκινήτου έναντι σημαντικού ποσού, πρέπει να υπάρχουν εγγυήσεις. Μια οργάνωση, όπως η Bovag στην Ολλανδία, θα συμφωνούσε οπωσδήποτε. Πρέπει λοιπόν να εμπίπτουν στην οδηγία ακριβά προϊόντα και να προβλεφθούν εξαιρέσεις για άλλα.
<P>
Υπάρχουν και άλλες τροπολογίες στις οποίες εφιστώ την προσοχή της Επιτροπής, του Κοινοβουλίου και των άλλων ομάδων. Αναφέρω τις τροπολογίες αριθ. 6, 8 και 9, καθώς και το ολλανδικό κείμενο για τις τροπολογίες 22, 25, 28, 29, 34 - για την οποία τώρα μόλις μίλησα - 35, 36 και 37, καθώς και τη νέα τροπολογία προς αντικατάσταση της τροπολογίας αριθ. 41. Εάν όλα αυτά μπορούν να ρυθμισθούν, πιστεύω ότι θα αποκτήσουμε ένα καλό κείμενο το οποίο μπορούμε να παρουσίασουμε τόσο στις μικρομεσαίες επιχειρήσεις, όσο και στους καταναλωτές για τους οποίους προορίζεται η οδηγία.

<SPEAKER ID=53 LANGUAGE="EN" NAME="Fitzsimons">
Κυρία Πρόεδρε, υπάρχουν διατάξεις στη νομοθεσία περί καταναλωτικής πίστης (1995) οι οποίες εξασφαλίζουν την ενημέρωση των καταναλωτών για οποιαδήποτε πιστωτική συμφωνία ή χρηματοδοτική διευκόλυνση η οποία αναγγέλλεται από τραπεζικά ιδρύματα.
<P>
Επιπλέον, οι αναγγελίες για καταναλωτικές πιστώσεις πρέπει να περιλαμβάνουν λεπτομέρειες για τυχόν επιπλέον χρέωση στην πληρωμή του κεφαλαίου και των τόκων, δήλωση για τυχόν απαιτούμενη εγγύηση, σαφή ένδειξη περιορισμών στη διαθεσιμότητα της πίστωσης και της τιμής μετρητοίς των σχετικών αγαθών και υπηρεσιών, το συνολικό κόστος της πίστωσης, λεπτομέρειες για τον αριθμό, το ποσό και τον χρόνο καταβολής των δόσεων, το ποσό προκαταβολής και τον αριθμό των δόσεων οι οποίες πρέπει ενδεχομένως να καταβληθούν πριν από την παράδοση των αγαθών. Το περιεχόμενο και οι απαιτήσεις σχετικά με τις συμβάσεις πίστωσης καθορίζονται και αναλύονται στο πλαίσιο της νομοθεσίας. Οι καταναλωτές είναι σε θέση να αξιολογούν κάθε σύμβαση πριν τη συνάψουν και να ενημερώνονται για το είδος της σύμβασης: π.χ. συμβάσεις μίσθωσης - πώλησης, συμβάσεις μίσθωσης κ.λπ.
<P>
Υπό το φως των επερχόμενων εναρκτήριων ημερομηνιών για την οικονομική και νομισματική ένωση μας, όλες αυτές οι διατάξεις πρέπει να αναλυθούν, να επανεξετασθούν και να ενημερωθούν στα πλαίσια των μελλοντικών τραπεζικών συναλλαγών για τους Ιρλανδούς και τους Ευρωπαίους καταναλωτές. Από την 1η Ιανουαρίου 1999 όλες οι συναλλαγές που δεν αφορούν μετρητά μπορούν να πραγματοποιούνται σε ευρώ. Οι δικαιούχοι υποθηκών και όσοι καταναλωτές συνάπτουν μελλοντικά ενυπόθηκα δάνεια πρέπει να έχουν εμπιστοσύνη στους όρους που προσφέρονται στο νέο νόμισμα ευρώ από εθνικά και ευρωπαϊκά τραπεζικά ιδρύματα.
<P>
Συγχαίρω την κ.Kuhn για την έκθεση της.

<SPEAKER ID=54 LANGUAGE="NL" NAME="Kestelijn-Sierens">
Κυρία Πρόεδρε, αγαπητοί συνάδελφοι, η Ομάδα των Φιλελευθέρων είναι όντως υπέρ μιας εναρμόνισης των ρυθμίσεων για την εγγύηση μετά την πώληση, αλλά είναι κάπως απογοητευμένη από την πρόταση της Επιτροπής για τους ακόλουθους λόγους: πρώτον, το θέμα της ενιαίας αγοράς για τον καταναλωτή παρουσιάζει ακόμα κενά.
<P>
Δεύτερον, η πρόταση επιβάλλει επιπλέον έξοδα στους καταστηματάρχες, έξοδα δύσαναλογα σε σχέση με την προστασία που παρέχεται στον καταναλωτή. Μπορεί ακόμα να οδηγήσει στην απώλεια θέσεων εργασίας στον τομέα των επισκευαστικών υπηρεσιών, που αποτελούν δραστηριότητες εντατικής απασχόλησης.
<P>
Τέλος, θα οδηγήσει σε αύξηση των απορριμμάτων, ενώ η Επιτροπή επεξεργάζεται τώρα ένα υπόμνημα για την ανταγωνιστικότητα στον τομέα ανακύκλωσης, όπου εκφράζει την ανησυχία της για τα μεταλλικά απορρίμματα από ηλεκτρονικές συσκευές.
<P>
Μαζί με τους φιλελεύθερους συναδέλφους μου, διατύπωσα μερικές προτάσεις για να αποκτήσουμε ένα διαφανές και ισορροπημένο νομοθετικό κείμενο, ιδίως ως προς τις δυνατότητες επανόρθωσης. Η ομάδα μου δεν συμφωνεί να παρέχονται τέσσερις δυνατότητες επανόρθωσης έναντι του καταναλωτή σε περίπτωση ελαττώματος ενός αγαθού. Γι'αυτόν τον λόγο προτείνουμε κι εμείς μια ιεράρχηση. Σε περίπτωση ελαττώματος, ο πωλητής είναι υποχρεωμένος να αποκαταστήσει πλήρως το αγαθό εντός λογικής προθεσμίας. Το πώς είναι δική του υπόθεση, αρκεί να εγγυάται ότι αυτός είναι ο πιο γρήγορος και ο καλύτερος τρόπος, και να μείνει ο πελάτης ικανοποιημένος. Εάν τούτο δεν είναι δυνατόν, ο καταναλωτής έχει κάθε δικαίωμα να ζητήσει μείωση του τιμήματος ή ακύρωση της αγοράς.
<P>
Δεύτερον, ο καταναλωτής πρέπει να μπορεί να έλθει απευθείας σε επαφή με τον παραγωγό σε τρεις περιπτώσεις: στην περίπτωση που ο πωλητής είναι εγκατεστημένος στο εξωτερικό, ή σταμάτησε τις δραστηριότητές του ή όταν είναι αδύνατη η επικοινωνία μαζί του. Παραπέμπω στην τροπολογία μας αριθ. 25, η οποία εγκρίθηκε με μεγάλη πλειοψηφία στην Επιτροπή Περιβάλλοντος, Δημόσιας Υγείας και Προστασίας των Καταναλωτών.
<P>
Τέλος, θεωρούμε ότι τα μεταχειρισμένα αγαθά πρέπει να αποκλεισθούν γιατί δεν έχουν θέση στην παρούσα οδηγία. Θέλουμε μια σαφή εξαίρεση αναφορικά με αυτά τα εμπορεύματα, χωρίς να αποκλείουμε τη μελλοντική ύπαρξη χωριστών ρυθμίσεων γι'αυτά.
<P>
Κυρία Πρόεδρε, αγαπητοί συνάδελφοι, η ομάδα μας επιζητεί ένα σαφές και ισορροπημένο κείμενο, προς όφελος όχι μόνον του καταναλωτή, αλλά και της απασχόλησης, του επιχειρηματικού κόσμου και του περιβάλλοντος.

<SPEAKER ID=55 LANGUAGE="DE" NAME="Breyer">
Κυρία Πρόεδρε, αξιότιμοι συνάδελφοι, χαιρετίζουμε την πρόταση οδηγίας της Επιτροπής στο βαθμό που προβλέπει τουλάχιστον διετείς εγγυήσεις. Αυτό είναι ένα βήμα προς τη σωστή κατεύθυνση, αλλά δεν επαρκεί. Θα αποτελούσε βέβαια κάποια βελτίωση για τους ουραγούς της ευρωπαϊκής αγοράς στο θέμα αυτό, όπως η Γερμανία, όπου η ισχύς των εγγυήσεων καλύπτει το υπερβολικά βραχύ διάστημα των έξι μηνών. Ωστόσο, αυτό που επιθυμούμε είναι ένα άνοιγμα προς τη βιωσιμότητα της παραγωγής και για τον λόγο αυτό θεωρούμε αναγκαία την πενταετή εγγύηση. Πρέπει να απομακρυνθούμε από την αντίληψη ότι τα αγαθά θα πρέπει να είναι μικρής διάρκειας ή μιας χρήσης και να προσανατολισθούμε προς μια αειφόρο παραγωγή.
<P>
Οι παραγωγοί και οι διανομείς δεν θα πρέπει, επίσης, να απαλλαγούν από την ευθύνη. Δεν έχω καμία απολύτως κατανόηση για τους κλαυθμούς και οδυρμούς που περιέχουν μερικές επιστολές που απευθύνονται σε μας από τη βιομηχανία. Η βιομηχανία μας λέει πάντα ότι είναι πρόθυμη να αναλάβει ευθύνες. Νομίζω ότι πρέπει επιτέλους να αναλάβουν ευθύνες και οι παραγωγοί και οι διανομείς.
<P>
Πρέπει, λοιπόν, να περιορίσουμε τους σωρούς απορριμμάτων και να απαιτήσουμε τη μεγάλη διάρκεια των προϊόντων. Ως εκ τούτου, έχουμε υποβάλει μια τροπολογία που προβλέπει πενταετή εγγύηση, προκειμένου να επιτευχθεί αυτό το άνοιγμα προς την αειφορία. Τούτο το αίτημα υποστηρίζεται, εξάλλου, και από τη Φιλανδία. Κατ'αυτόν τον τρόπο, καθίσταται πλέον εμφανές ότι και το ίδιο το Συμβούλιο των Υπουργών υποστηρίζει την πορεία προς μεγαλύτερη αειφορία στην παραγωγή.
<P>
Υποστηρίζουμε ότι πρέπει να υπάρχει διαφάνεια αναφορικά με την κατασκευή και τη χρήση των προϊόντων, τόσο ως προς τον μέσο όρο ζωής των προϊόντων, όσο και ως προς την κατανάλωσή τους. Είναι για μας προφανές ότι η επισκευή πρέπει να κατέχει την πρώτη θέση. Θέλουμε να σταματήσει η σπατάλη των πόρων και να δημιουργηθούν κίνητρα για να μην παράγονται αγαθά μιας χρήσης. Από αυτή την άποψη, πιστεύουμε ότι με την οδηγία που έχουμε στα χέρια μας, το Κοινοβούλιο θα πρέπει να δείξει επιτέλους αύριο κατά την ψηφοφορία πόσο σοβαρά αντιμετωπίζει το θέμα της αειφορίας της παραγωγής.

<SPEAKER ID=56 LANGUAGE="NL" NAME="Blokland">
Κυρία Πρόεδρε, στα περισσότερα κράτη μέλη υπάρχει ήδη νομοθεσία για τον χρόνο εγγύησης και τα δικαιώματα του καταναλωτή. Οι νομοθεσίες διαφέρουν εντούτοις αρκετά. Με την συνεχώς αυξανόμενη διεθνοποίηση της παραγωγής και της κατανάλωσης, ήρθε η ώρα για την εναρμόνιση της προστασίας του καταναλωτή. Υποστηρίζουμε, λοιπόν, την επιλογή μιας ευρωπαϊκής οδηγίας για τις εγγυήσεις που συνοδεύουν την πώληση. Κάθε φορά που διαπιστώνεται ελάττωμα ενός αγαθού τίθεται το ερώτημα εάν ήταν εξ αρχής ελαττωματικό ή εάν το ελάττωμα προκλήθηκε από τον καταναλωτή. Στην πράξη αποδείχθηκε ότι δεν μπορεί πάντα να διευκρινισθεί ποιος φταίει. Καμιά φορά ψεύδεται ο καταναλωτής. Γνωρίζει ότι προκάλεσε το ελάττωμα ο ίδιος, αλλά κάνει τον ανήξερο. Πρέπει τότε να κινηθεί μια ευρεία διαδικασία εξέτασης των αποδείξεων; Εφόσον δεν πρόκειται για μεγάλο ποσόν, η επιχείρηση δεν θα έχει πολλή διάθεση για κάτι τέτοιο. Καμιά φορά υπάρχει όντως ελάττωμα κατά την πώληση, ή εμφανίζεται πολύ σύντομα μετά από αυτήν ελάττωμα για το οποίο δεν φταίει ο καταναλωτής. Προφανώς, σε αυτή την περίπτωση πρέπει να υπάρχει ρύθμιση για την αποζημίωση του καταναλωτή.
<P>
Η πρώτη περίπτωση είναι βέβαια η πιο δύσκολη. Η Επιτροπή Περιβάλλοντος, Δημόσιας Υγείας και Προστασίας των Καταναλωτών τάσσεται στην έκθεσή της σαφώς υπέρ του καταναλωτή όταν πρόκειται για το βάρος της αποδείξεως. Ο καταναλωτής απαλλάσσεται. Αυτό έχει σχέση με τη διαφορά ισχύος μεταξύ αγοραστών και πωλητών. Μπορούμε να δεχθούμε αυτήν την επιλογή, η οποία. μπορεί κάποιες φορές να δημιουργήσει πράγματι επιπλέον δαπάνη για τους παραγωγούς. Από την άλλη πλευρά, οι παραγωγοί επωφελούνται από μια καλή φήμη, τόσο για το προϊόν, όσο και για την εξυπηρέτηση των πελατών τους. Δεν υπάρχει καλύτερη διαφήμιση από την ταχεία αντικατάσταση του αγαθού. Δεν με συγκίνησαν και τόσο οι πολλές επιστολές από τον επιχειρηματικό κόσμο όπου αναφέρεται ότι όλα αυτά είναι πολύ ακριβά και κοστίζουν τελικά και στον καταναλωτή πολλά χρήματα. Χρειάζεται πάντως να διαθέτει και ο πωλητής λιανικής πώλησης το δικαίωμα της αγωγής, ώστε να μπορεί να ανακτήσει τα έξοδά του από τον παραγωγό. Εάν γίνεται πράγματι υπερβολική χρήση της νόμιμης εγγύησης, κάτι συμβαίνει με το προϊόν. Μπορούμε, επομένως, να υποστηρίξουμε πολλές από τις τροπολογίες της έκθεσης Kuhn.

<SPEAKER ID=57 LANGUAGE="DE" NAME="Hager">
Κυρία Πρόεδρε, η παρούσα πρόταση οδηγίας αποτελεί παράδειγμα για το πώς μπορεί κανείς να απωθήσει τους πολίτες με ενιαίες ρυθμίσεις ευρωπαϊκής εμβέλειας και να κλονίσει τη εμπιστοσύνη τους στην Ένωση. Τα ανοικτά σύνορα και η ανοικτή αγορά απαιτούν ενιαίες οδηγίες για την προστασία των καταναλωτών. Αυτό ισχύει και για την προβλεπόμενη από τον νόμο προστασία του αγοραστή σε σχέση με τα ελαττωματικά αγαθά που αγόρασε, ισχύει λοιπόν για τη δημιουργία ενιαίας νομοθεσίας σχετικά με τις εγγυήσεις.
<P>
Όταν, όμως, - όπως συμβαίνει εδώ - υποβάλλεται μια πρόταση οδηγίας σύμφωνα με την οποία ο χρόνος που ισχύει η ευθύνη του πωλητή για τα ελαττώματα του αγαθού τετραπλασιάζεται - σε σχέση π.χ. με τα ισχύοντα στην Αυστρία - αυτό δείχνει πολύ λίγη ευαισθησία. Πολύ λίγη ευαισθησία εμφανίζει και η προβλεπόμενη ρύθμιση σχετικά με την ελευθερία του καταναλωτή να επιλέξει κατά τον πρώτο χρόνο ανάμεσα στη δωρεάν επισκευή, στη μείωση του τιμήματος, στη λύση της σύμβασης αγοράς και στην αντικατάσταση.
<P>
Προφανώς, στις περισσότερες των περιπτώσεων ο αγοραστής θα προτιμήσει την αντικατάσταση από την επισκευή του παλιού προϊόντος και πιστεύουμε ότι τούτο δεν αποτελεί λογική λύση, ούτε από οικονομική, αλλά ούτε και από οικολογική άποψη. Εάν μάλιστα σε αυτούς τους υπολογισμούς ληφθεί υπόψη και η προταθείσα αντιστροφή του βάρους απόδειξης, δηλαδή η παραδοχή ότι το ελάττωμα υπήρχε ήδη κατά τη στιγμή της αγοράς, τότε η όλη ρύθμιση θα συνεπαγόταν για τις μικρές και μεσαίες επιχειρήσεις μια επιπλέον οικονομική επιβάρυνση δυσανάλογη προς το βαθμό βελτίωσης της προστασίας των καταναλωτών η οποία θα προέκυπτε από τη ρύθμιση αυτή.
<P>
Ειδικά στην παρούσα δύσκολη κατάσταση που επικρατεί στον τομέα της απασχόλησης, όμως, αυτή η επιπλέον οικονομική επιβάρυνση θα ήταν δυσβάστακτη, και μακροπρόθεσμα θα μειωνόταν και ο αριθμός των καταναλωτών που θα έπρεπε να προστατευθούν. Συνεπώς, σύμφωνα με το πνεύμα της γνωμοδότησης της Επιτροπής Οικονομικής, Νομισματικής και Βιομηχανικής Πολιτικής, υποστηρίζουμε κι εμείς ότι πρέπει να περιμένουμε πρώτα τα συμπεράσματα της μελέτης για την οποία δόθηκε εντολή λόγω των διχογνωμιών γύρω από την παρούσα θεματική, δηλαδή της μελέτης που θα ερευνήσει τις επιπτώσεις αυτής της οδηγίας. Δεν διαφαίνεται κανένας λόγος για βεβιασμένες κινήσεις σχετικά με το εν λόγω θέμα. Αντίθετα, οι κινήσεις αυτές θα έβλαπταν περισσότερο παρά θα ωφελούσαν.

<SPEAKER ID=58 LANGUAGE="DE" NAME="Rothley">
Κυρία Πρόεδρε, δεν έχω χειρόγραφο και θα διατυπώσω μόνο δύο παρατηρήσεις. Η Ευρωπαϊκή Κοινότητα δεν είναι αρμόδια να εναρμονίσει το αστικό δίκαιο. Εξάλλου, δεν πραγματοποιείται καμία εναρμόνιση. Ορίζονται μόνο κάποιες ελάχιστες προϋποθέσεις, δηλαδή πιθανόν να έχουμε κατόπιν ένα νομικό συνονθύλευμα. Αναρωτιέμαι πού είναι, λοιπόν, η εναρμόνιση η οποία θα μπορούσε ίσως να δικαιολογηθεί. Αλλωστε, όσον αφορά την ενιαία αγορά, δεν πιστεύω ότι εντός των ορίων της Ευρωπαϊκής Ένωσης έχει ποτέ πραγματοποιηθεί ή αποτραπεί διασυνοριακή αγορά αγαθών μόνο και μόνο επειδή σε μια άλλη χώρα ισχύει διαφορετική νομοθεσία για τις εγγυήσεις. Αυτό είναι εντελώς γελοίο.
<P>
Μία ακόμα πρόταση σχετικά με την αντιστροφή του βάρους της αποδείξεως, καθώς δεν μπορώ να πω περισσότερα επί του περιεχομένου. Η αντιστροφή του βάρους της αποδείξεως έχει γίνει μαγική φόρμουλα. Είναι πασιφανές ότι δεν μπορούμε να αλλάξουμε τίποτα στο ότι εκείνος που διεκδικεί κάτι έχει και την υποχρέωση να αποδείξει τα γεγονότα που δικαιολογούν την απαίτησή του. Για αντιστροφή του βάρους της αποδείξεως μπορεί να γίνει λόγος μόνον όταν εκείνος που εγείρει την απαίτηση δεν είναι καθόλου σε θέση να δώσει στοιχεία που να δικαιολογούν την απαίτησή του. Μόνο τότε μπορεί κανείς να μιλήσει για αντιστροφή του βάρους της αποδείξεως. Και εδώ, προφανώς, δεν έχουμε τέτοια περίπτωση. Αυτή η αντιστροφή του βάρους της αποδείξεως οδηγεί στο ότι ο πωλητής, ουσιαστικά, δεν μπορεί ποτέ να παρουσιάσει την απόδειξη αυτή. Παίρνει το συσκευασμένο ηλεκτρικό σίδερο από το ράφι και το δίνει στον αγοραστή - και πιστεύετε ότι είναι δυνατόν να αποδείξει τρεις μήνες αργότερα ότι το εν λόγω ηλεκτρικό σίδερο δεν είχε κανένα ελάττωμα; Τουλάχιστον από νομική άποψη αυτό είναι λίγο περίεργο.

<SPEAKER ID=59 LANGUAGE="NL" NAME="Thyssen">
Κυρία Πρόεδρε, με την ενιαία αγορά ο καταναλωτής απέκτησε τη δυνατότητα να προμηθεύεται αγαθά ή να απολαμβάνει υπηρεσίες από ένα άλλο κράτος μέλος, ελευθερία που αξιολογείται ως ένα από τα μεγαλύτερα πλεονεκτήματα της ενιαίας αγοράς. Αλλά υπάρχει φυσικά ένα σημαντικό εμπόδιο στο να χαρεί πλήρως αυτή την ελευθερία: η αβεβαιότητα για τις εγγυήσεις μετά την αγορά και για τη δυνατότητα αγωγής, εάν το προϊόν παρουσιάσει ένα κρυμμένο ελάττωμα.
<P>
Θεωρούμε, λοιπόν, θετικό το ότι εκπονήθηκε μια πρόταση οδηγίας για κάποια εναρμόνιση των πραγμάτων. Θεωρούμε ακόμα σωστό το ότι η οδηγία προσφέρει στους καταναλωτές υψηλό βαθμό προστασίας. Υψηλή προστασία δεν ισοδυναμεί όμως με απόλυτη κάλυψη για το καθετί, όσο κι αν κοστίζει. Και η νομοθεσία για τους καταναλωτές οφείλει να είναι υπεύθυνη, οικονομικά και νομικά. Δυστυχώς, σε αρκετά σημεία δεν υπάρχει ισορροπία, όπως στο σημείο που η Επιτροπή παραχωρεί στον καταναλωτή συστηματικά πλήρη ελευθερία επιλογής των μέσων αγωγής για την αποκατάσταση ενός ελαττώματος, καθώς και στο σημείο που προβλέπεται η απόλυτη αντιστροφή του βάρους της αποδείξεως. Συμφωνώ απόλυτα με την παρατήρηση του συναδέλφου κ. Rothley ότι σε αυτά τα δύο σημεία πρέπει να γίνουν ριζικες βελτιώσεις.
<P>
Η έλλειψη ισορροπίας γίνεται δυστυχώς ακόμη πιο αισθητή σε ορισμένες τροπολογίες της Επιτροπής Περιβάλλοντος. Αναφέρω ενδεικτικά τις τροπολογίες αριθ. 6 και 34 για τα σημεία διεκδίκησηςστα άλλα κράτη μέλη. Η ομάδα μου έμεινε κατάπληκτη με την προφανή παραποίηση της οικονομικής και νομικής πραγματικότητας ως προς την οργάνωση της διανομής αγαθών στην ενιαία αγορά. Για να πούμε όμως και του στραβού το δίκιο, υποστηρίζουμε απόλυτα την τροπολογία αριθ. 31. Με την τροπολογία αυτή αποφεύγεται η σύνθλιψη του πωλητή, συνήθως μιας ΜΜΕ, μεταξύ σφύρας και άκμονος, μεταξύ αναποφεύκτων ευθυνών απέναντι στον καταναλωτή, αφενός, και τον παραγωγό, αφετέρου, ο οποίος ρίχνει όλες τις ευθύνες στον πωλητή. Επιμένουμε στο να καταστεί το δικαίωμα αγωγής του πωλητή απτή πραγματικότητα. Δηλώνουμε μάλιστα ότι αυτό αποτελεί μια από τις βασικές προϋποθέσεις που θέτουμε για να εγκρίνουμε τελικά το ψήφισμα. Η ισορροπία δεν αντίκειται στην υψηλή προστασία του καταναλωτή. Με αφετηρία αυτήν τη σκέψη, πρέπει να υπάρξει διαβούλευση μεταξύ των πολιτικών ομάδων, ώστε να επιτευχθεί συμφωνία.

<SPEAKER ID=60 LANGUAGE="DA" NAME="Sandbζk">
Κυρία Πρόεδρε, επιτρέψτε μου να τονίσω ότι δεν είμαι ενθουσιασμένη με τη συγκεκριμένη πρόταση οδηγίας, ούτε όπως υποβλήθηκε από την Επιτροπή, ούτε με τις τροπολογίες της Επιτροπής Περιβάλλοντος. Παρ'όλο που η έκθεση της Επιτροπής Περιβάλλοντος βελτιώνει και αποσαφηνίζει ορισμένα σημεία, συνεχίζουν να υπάρχουν πολλές ασάφειες και πολλά προβλήματα, τόσο σε σχέση με τον καταναλωτή και τον πωλητή, όσο και σχετικά με τη νομική παράδοση της Δανίας στον τομέα του νομικού καθεστώτος πώλησης καταναλωτικών αγαθών. Είναι ανησυχητικό το γεγονός ότι, ακόμα και χωρίς να είναι κανείς νομικός, βρίσκει στο κείμενο πολλές γλωσσικές ασάφειες και άλλα προβληματικά σημεία, όπως, για παράδειγμα, τί σημαίνει "κατάλληλη εξυπηρέτηση πελατών μετά την πώληση». Σημαντικότερο, όμως, είναι ότι η πρόταση οδηγίας επιχειρεί μια μεγάλη παρέμβαση στο νομικό καθεστώς πώλησης αγαθών, το οποίο αποτελεί τον πλέον κεντρικό τομέα του εμπορίου. Οι διάφορες ευρωπαϊκές χώρες παρουσιάζουν μεγάλες διαφορές ως προς τις πρακτικές εμπορίου, και, κατά συνέπεια, θεωρώ ότι αυτός ο τομέας ούτε μπορεί ούτε και πρέπει να ρυθμιστεί. Εξάλλου, η πρόταση οδηγίας δεν επιλύει τα προβλήματα των καταναλωτών όσον αφορά το διασυνοριακό εμπόριο. Στις διάφορες χώρες παρουσιάζονται μεγάλες αποκλίσεις μεταξύ των καταναλωτών και των πωλητών, τόσο γεωγραφικές όσο και γλωσσικές. Μπορούμε, συνεπώς, να αναρωτηθούμε εάν η εναρμόνιση έχει τελικά κάποιο στόχο ή κάποιο αποτέλεσμα στον συγκεκριμένο τομέα. Με άλλα λόγια, δεν επιθυμώ την εναρμόνιση για την εναρμόνιση.
<P>
Σε αυτό το σημείο προλαβαίνω να αναφέρω ένα μόνο από τα συγκεκριμένα προβλήματα της έκθεσης: τα δικαιώματα των καταναλωτών σε περιπτώσεις έλλειψης συμμόρφωσης. Η πρόταση της Ευρωπαϊκής Επιτροπής στο εν λόγω σημείο είναι απαράδεκτη. Θα προκληθούν τεράστιες δαπάνες, εάν μεγάλος αριθμός καταναλωτών απαιτήσει τη λύση μιας σύμβασης, χωρίς κάτι τέτοιο να είναι πραγματικά αναγκαίο. Επιπλέον, οι εν λόγω δαπάνες θα επιβαρύνουν, σε τελική ανάλυση, τους ίδιους τους καταναλωτές. Αλλά και από περιβαλλοντική άποψη είναι εντελώς επισφαλές. Ομοίως, ούτε και η πρόταση της κοινοβουλευτικής επιτροπής είναι αποδεκτή από τη σκοπιά του καταναλωτή. Στην πραγματικότητα πρόκειται για ένα δικαίωμα επισκευής ή αντικατάστασης όσον αφορά τον πωλητή, χωρίς να ληφθεί υπόψη εάν αυτό ουσιαστικά ζημιώνει τον καταναλωτή. Η ελάχιστη απαίτηση είναι να υπάρχει ελεύθερη δυνατότητα επιλογής για τον καταναλωτή, εάν σημειώνονται επανειλημμένες ελλείψεις συμμόρφωσης, και ο καταναλωτής πρέπει πάντα να έχει δικαίωμα να επιλέγει την αντικατάσταση έναντι της επισκευής. Αυτή η πρόταση πρέπει, συνεπώς, να απορριφθεί, ούτως ώστε να μπορέσουμε να επιτύχουμε μια λογική κατανομή των βαρών μεταξύ καταναλωτών και πωλητών.

<SPEAKER ID=61 NAME="Bonino">
Αξιότιμα μέλη του Κοινοβουλίου, όπως γνωρίζετε, μετά από την Πράσινη Βίβλο, η οποία δημοσιεύθηκε τον Νοέμβριο του 1993, η Επιτροπή ενέκρινε στις 18 Ιουνίου 1996, την πρόταση οδηγίας για την πώληση και τις εγγυήσεις των καταναλωτικών αγαθών.
<P>
Η πρόταση οδηγίας στοχεύει στην παροχή εγγύησης προς τον καταναλωτή για μια ελάχιστη κοινή βάση δικαιωμάτων, που μπορούν να ασκηθούν υπό όμοιες συνθήκες, ανεξάρτητα από τον τόπο απόκτησης του αγαθού στην Ευρωπαϊκή Ένωση. Αυτό γίνεται απλά για να επιτραπεί στους καταναλωτές και τους οικονομικούς φορείς να επωφεληθούν πλήρως από τα πλεονεκτήματα της κοινής αγοράς και προκειμένου να υπάρχουν εγγυήσεις για ένα υψηλό επίπεδο προστασίας των οικονομικών συμφερόντων των καταναλωτών. Μεταξύ άλλων, προκαλεί κατάπληξη, τουλάχιστον σ'εμένα, η διαπίστωση ότι στο πλαίσιο της συζήτησης αυτής παρουσιάζονται κατά κάποιο τρόπο οι καταναλωτές ως ανεύθυνοι ή ανίκανοι να κατανοήσουν κάτι εύλογο ή το γεγονός ότι είναι καταναλωτές, δηλαδή πολίτες οι οποίοι, όπως περιγράφονται εδώ, θα πρέπει να επωφελούνται ή να θέλουν να επωφελούνται από ο, τιδήποτε.
<P>
Όσον αφορά την ισορροπία, αξιότιμοι βουλευτές, ανάμεσα στη βιομηχανία και τους καταναλωτές, ειλικρινά δεν θα ήθελα να μιλήσω περισσότερο για να εξηγήσω στο Σώμα που βρίσκεται η ισορροπία ανάμεσα στον παραγωγό ή τον πωλητή και τους καταναλωτές. Τώρα, χωρίς καμία επιθυμία να ρυθμίζονται πάντοτε τα πάντα, εδώ απλά συζητούμε για την εδραίωση κάποιων ελαχίστων δικαιωμάτων των καταναλωτών και των Ευρωπαίων πολιτών, που θα είναι ίδια για όλους, ανεξάρτητα από τον τόπο όπου αποκτάται το συγκεκριμένο καταναλωτικό αγαθό.
<P>
Τον Νοέμβριο του 1996 η Επιτροπή Οικονομικής, Νομισματικής και Βιομηχανικής Πολιτικής εξέδωσε ευνοϊκή γνωμοδότηση για την πρόταση αυτή. Από την άλλη πλευρά, ακούσθηκαν στο Σώμα αναφορές σε υψηλό κόστος. Τα μέλη του Κοινοβουλίου έχουν στη διάθεση τους, και άρα γνωρίζουν, την τελική έκθεση της μελέτης που ξεκίνησε η Επιτροπή σχετικά με τις οικονομικές επιπτώσεις της πρότασης αυτής, μελέτη που διαβιβάσθηκε στο Κοινοβούλιο και σε διαλογική μορφή και ως τελικό κείμενο: συνεπώς όλα τα μέλη του Κοινοβουλίου μπορούν να διαπιστώσουν ότι το κόστος δεν είναι τεράστιο. Η Επιτροπή θα ήθελε επίσης να υπογραμμίσει ότι η πίστη του καταναλωτή είναι σημαντική για τον πωλητή, και μάλιστα στο πλαίσιο μιας ανταγωνιστικής αγοράς, και, επομένως, σε ορισμένες περιπτώσεις αξίζει να γίνονται επενδύσεις σε αυτή.
<P>
Ως προς τις τροπολογίες που τίθενται σε συζήτηση και σε ψηφοφορία, θα ήθελα κατ'αρχάς να συγχαρώ την εισηγήτρια, την κ. Kuhn, για την εργασία αυτή, γιατί πιστεύω ότι χάρη στο έργο της η Επιτροπή θα μπορέσει να αποδεχθεί σημαντικό τμήμα των τροπολογιών που συνέταξε. Για να είμαι πιό σαφής, η Επιτροπή μπορεί να αποδεχθεί τις τροπολογιές αριθ. 7, 8, 9, 11, 14, 15, 17, 19, 20, 21, 23, και 29, εάν η τροπολογία 46 δεν γίνει αποδεκτή. Αποδέχεται επίσης τις τροπολογίες αριθ. 30, 32, 35, 36, 37, 38, 42, 45, και 46 σε συνδυασμό με την τροπολογία αριθ. 29, όπως ανέφερα πριν από λίγο.
<P>
Οι τροπολογίες αριθ. 12, 16, και 40 θα γίνουν αποδεκτές με την επιφύλαξη αλλαγών στη διατύπωση, ενώ, ως προς την τροπολογια αριθ. 33, η Επιτροπή θεωρεί ότι απαιτείται αλλαγή επί της ουσίας. Όσον αφορά τις τροπολογίες αριθ. 41 και 54, η Επιτροπή αποδέχεται τη λογική τους και τις αποδέχεται με την επιφύλαξη μερικών αλλαγών στη διατύπωση.
<P>
Τέλος, οι τροπολογίες αριθ. 2, 13, 24, 26, 31 και 41 γίνονται εν μέρει αποδεκτές.
<P>
Θα αναφερθώ τώρα σε ορισμένες παρατηρήσεις σχετικά με την τροπολογία αριθ. 45, την οποία θεωρώ βασική στην παρούσα συζήτηση, για να τονίσω αφενός τη σημασία που αποδίδει η Επιτροπή στη δυνατότητα του καταναλωτή να επιλέγει, μεταξύ των δικαιωμάτων του, σε δύο διαφορετικά επίπεδα στην ιεραρχική κλίμακα που του επιτρέπει να ασκεί τα δικαιώματα αυτά.: θεωρούμε ουσιαστικής σημασίας η επιλογή αυτή να ανήκει στον καταναλωτή και όχι στον πωλητή που δεν σεβάσθηκε τη συμβατική υποχρέωση να παραδώσει ένα αγαθό ανταποκρινόμενο στις προδιαγραφές της σύμβασης. Εάν, για παράδειγμα, έχω αγοράσει μια φωτογραφική μηχανή για ένα ταξίδι και διαπιστώσω ένα ελάττωμα τρεις ημέρες πριν από το ταξίδι, δεν εξυπηρετεί ειλικρινά κανέναν σκοπό η επισκευή από τον πωλητή, εάν αυτή η επισκευή πρόκειται να διαρκέσει τρεις εβδομάδες. Σε αυτή την περίπτωση, θεωρώ λογικό να απαιτήσω μια αλλαγή πριν από την αναχώρηση. Το ίδιο ισχύει για μια σειρά από άλλα παραδείγματα που μπορούμε να αναφέρουμε.
<P>
Η βρετανική προεδρία προτίθεται να καταλήξει σε μια πολιτική συμφωνία στο Συμβούλιο "Καταναλωτές», στις 23 Απριλίου. Η Επιτροπή, από την πλευρά της, θα εργασθεί ώστε να παρουσιάσει στο Ευρωπαϊκό Κοινοβούλιο και στο Συμβούλιο μια τροποποιημένη πρόταση για τη ρύθμιση των τροπολογιών του Κοινοβουλίου, σύμφωνα με όσα μόλις ανέφερα. Εύχομαι, τέλος, ο φάκελος αυτός, τον οποίο θεωρώ σημαντικό, να προχωρήσει γρήγορα για να μπορέσει η Ευρωπαϊκή Κοινότητα να υλοποιήσει ένα σημαντικό στοιχείο της κοινής αγοράς και της προστασίας των καταναλωτών.

<SPEAKER ID=62 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=7>
Πράσινη Βίβλος για την νομοθεσία περί τροφίμων
<SPEAKER ID=63 NAME="Πρόεδρος">
Η ημερήσια διάταξη προβλέπει τη συζήτησητης έκθεσης (Α4-0009/98) της κ. Graenitz, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την Πράσινη Βίβλο της Επιτροπής για τις γενικές αρχές της νομοθεσίας τροφίμων στην Ευρωπαϊκή Ένωση (COM(97)0176C4-0213/97).

<SPEAKER ID=64 NAME="Graenitz">
Κυρία Πρόεδρε, κυρία Επίτροπε, κύριε Επίτροπε, αξιότιμοι συνάδελφοι, η Πράσινη Βίβλος της Επιτροπής για τις γενικές αρχές της νομοθεσίας στον τομέα των τροφίμων στην Ευρωπαϊκή Ένωση υπεβλήθη μετά από μακροχρόνιες διαβουλεύσεις σε περίοδο που χαρακτηρίζεται από την αλλαγή της οργανωτικής δομής των υπηρεσιών της Επιτροπής και των επιστημονικών συμβουλευτικών υπηρεσιών. Αυτό δεν έγινε εμφανές μόνο από τη μακροχρόνια συζήτηση, την οποία ανέφερα προηγουμένως, που διεξήχθη εντός των Γενικών Διευθύνσεων που ασχολήθηκαν με το θέμα αυτό, αλλά και από το γεγονός ότι, ενώ στις αρχικές μορφές της Πράσινης Βίβλου η ελεύθερη κυκλοφορία των αγαθών στην ενδοκοινοτική αγορά είχε διατυπωθεί ως ο πρωταρχικός στόχος της νομοθεσίας, μετά την υποβολή της έκθεσης της εξεταστικής επιτροπής για τη Σπογγώδη Εγκεφαλοπάθεια των Βοοειδών (ΣΕΒ) και τις αντίστοιχες υποσχέσεις του Προέδρου της Επιτροπής κ. Santer, δόθηκε προτεραιότητα στην προστασία της υγείας των καταναλωτών και στην ασφάλεια των τροφίμων.
<P>
Από τότε, η προτεραιότητα της προστασίας της υγείας αποτελούσε πλέον το βασικό ζήτημα κατά τη συζήτηση για τη νομοθεσία στον τομέα των τροφίμων. Η αρχή που υιοθετήθηκε είναι αυτονόητη τόσο για το Ευρωπαϊκό Κοινοβούλιο, όσο και για τα εθνικά κοινοβούλια, αλλά, ουσιαστικά, και για κάθε άτομο: κάθε νομοθεσία στον τομέα των τροφίμων οφείλει να διασφαλίζει ότι τα εγκεκριμένα τρόφιμα, όλες οι επιπρόσθετες ουσίες, καθώς και οι μέθοδοι παραγωγής, δεν βλάπτουν την υγεία. Τούτο είναι αυτονόητο και μάλλον δεν είναι ανάγκη να τονίζεται κάθε φορά.
<P>
Ωστόσο, ιδιαίτερα τα συμβάντα των δύο τελευταίων ετών έδειξαν πόσο πολύ εξαρτάται η αγορά από την εμπιστοσύνη των καταναλωτών και πόσο επικίνδυνο, και τελικά ακριβό είναι για όλους τους εμπλεκομένους στον τομέα της ασφάλειας των τροφίμων να επιτρέπονται χαλαρές προδιαγραφές. Η ισοδυναμία των διαδικασιών ελέγχου μπορεί να ελεγχθεί και να καταμετρηθεί πολύ πιο εύκολα στον μηχανικό και στον τεχνικό τομέα, από ό, τι στον τομέα οργανικών ουσιών. Βάσει των παραπάνω, πιστεύω ότι το Κοινοβούλιο - και αύριο θα συζητήσουμε περαιτέρω για το θέμα αυτό - θα επικροτήσει και την τροποποίηση που αποφασίσθηκε στη Διάσκεψη Κορυφής του Αμστερνταμ σχετικά με τα άρθρα 129 και 129α της Συνθήκης, και ελπίζω ότι τα εθνικά κοινοβούλια σύντομα θα την εγκρίνουν.
<P>
Γνωρίζουμε όλοι ότι η ολοκλήρωση της ενδοκοινοτικής αγοράς απαιτεί σαφήνεια και διαφάνεια της νομοθεσίας, η τήρηση της οποίας θα πρέπει να εποπτεύεται ανάλογα. Όχι μόνο η εισηγήτρια, αλλά και τα περισσότερα κράτη μέλη και πολλοί από όσους διατύπωσαν τις παρατηρήσεις τους για την Πράσινη Βίβλο της Επιτροπής, είναι της γνώμης ότι μια οδηγία-πλαίσιο για τη νομοθεσία στον τομέα των τροφίμων θα αποτελούσε τον ορθό δρόμο για τη δημιουργία μιας ευκρινούς νομοθεσίας και ενός σαφούς πλαισίου όπου θα μπορούσαν να ενσωματωθούν οι ισχύοντες νόμοι και, εάν χρειασθεί, να αφαιρεθούν ή να εναρμονισθούν επικαλύψεις και αντιφάσεις, και επίσης για να διαμορφωθεί η νομοθεσία έτσι, ώστε να εξασφαλίζεται εξ ίσου η ασφάλεια δικαίου για τους καταναλωτές και για τους παραγωγούς και να γνωρίζουν πώς θα πρέπει να ενεργήσουν σε κάθε συγκεκριμένη περίπτωση.
<P>
Μια τέτοια οδηγία-πλαίσιο για τα τρόφιμα θα πρέπει φυσικά να αντιστοιχεί επακριβώς στη νομοθεσία για την υγεία, ούτως ώστε να γνωρίζει κανείς με ακρίβεια ποιές υγειονομικές διατάξεις ισχύουν σε σχέση με τη νομοθεσία τροφίμων σε έναν ορισμένο τομέα. Πιστεύω ότι ειδικά μια οδηγία-πλαίσιο είναι κάτι που η Επιτροπή μπορεί να επιτύχει σε σύντομο χρονικό διάστημα. Από όσα γνωρίζω, έχουν ήδη γίνει κάποιες προεργασίες και πιστεύω ότι δεν χρειάζεται να περιμένουμε περαιτέρω διαπιστώσεις και διαβουλεύσεις ή επιπλέον ανακοινώσεις της Επιτροπής.
<P>
Ως προς το θέμα αυτό, θεωρώ επίσης αναγκαία μια ρύθμιση για την προσθήκη βιταμινών στα τρόφιμα και τον τρόπο σήμανσής της. Επίσης, όπως προτείνει η Επιτροπή και όπως μπορεί κατόπιν να αποφασιστεί επίσης από το Κοινοβούλιο, η ρύθμιση αυτή θα πρέπει να αφορά και την αντιμετώπιση των health claims , δηλαδή των ισχυρισμών για την επίδραση που έχουν ορισμένα τρόφιμα στην υγεία.
<P>
Ένας πολύ σημαντικός τομέας είναι και το σύστημα HACCP, το σύστημα ανάλυσης κινδύνων και κρισίμων στοιχείων ελέγχου. Πιστεύω ότι η σημασία και η αποτελεσματικότητα αυτού του συστήματος δεν είναι ευρύτερα γνωστές και ότι θα πρέπει να γίνουν περαιτέρω έρευνες στον τομέα αυτόν. Εδώ θα πρέπει να βοηθηθούν προπάντων οι μικρές και οι μεσαίες επιχειρήσεις, ειδικότερα δε οι αγροτικές επιχειρήσεις. Είμαι της γνώμης ότι η συμμετοχή των καταναλωτών θα διευκολύνει τα πράγματα.
<P>
Για τους καταναλωτές, το σημαντικότερο απ΄όλα είναι η ενημέρωση. Το ζητούμενο είναι η σαφής και ευνόητη σήμανση των τροφίμων, καθώς και η παροχή σχετικών πληροφοριών. Εκτός από τη σήμανση, μπορούν να δίνονται και άλλες πληροφορίες μέσω άλλων μέσων ενημέρωσης, ενδεχομένως βάσει εκούσιων συμφωνιών, καθώς όλοι μας κατανοούμε ότι η σήμανση έχει τα όριά της.
<P>
Ο τομέας είναι ευρύτατος και τα έξι λεπτά που έχω στη διάθεσή μου δεν είναι αρκετός χρόνος για να αναφερθώ με λεπτομέρειες στη συνολική του σημασία, τόσο από οικονομικής πλευράς, όσο και σε σχέση με τον Παγκόσμιο Οργανισμό Εμπορίου και τον Codex Alimentarius . Θεωρώ επίσης απαραίτητο να συνεχισθούν οι διαβουλεύσεις, εν ανάγκη μάλιστα μέσω μιας επιπλέον ανακοίνωσης για τον τρόπο με τον οποίο μπορεί να προωθηθεί από την Επιτροπή μια πολιτική για τα τρόφιμα και την υγεία, υπό την έννοια μιας πολιτικής για τη διατροφή και μιας διαπαιδαγώγησης σχετικά με την υγεία.
<P>
Τέλος, θέλω να εκφράσω την πεποίθησή μου ότι η νομοθεσία οφείλει να τάσσεται σαφώς υπέρ της προληπτικής προστασίας των καταναλωτών, μια και τούτο θα αποτελούσε την πολιτική διάσταση για την ενίσχυση της εμπιστοσύνης των καταναλωτών στην ενδοκοινοτική αγορά τροφίμων. Σε κάθε περίπτωση πάντως απαιτείται η ασφάλεια των τροφίμων και ως εξισορρόπηση της οικονομικής διάστασης και της δυναμικής της ενδοκοινοτικής αγοράς στον τομέα των τροφίμων.

<SPEAKER ID=65 NAME="Hardstaff">
Κύριε Πρόεδρε, εξ ονόματος της Επιτροπής Γεωργίας θα ήθελα να συγχαρώ την εισηγήτρια για την εξαιρετική της έκθεση και να την ευχαριστήσω για την αποδοχή των περισσοτέρων σημείων της γνωμοδότησης της Επιτροπής Γεωργίας. Αυτή η ομοφωνία ανάμεσα στις Επιτροπές Περιβάλλοντος και Γεωργίας σχετικά με τις αρχές οι οποίες πρέπει να αποτελέσουν τη βάση για την ευρωπαϊκή νομοθεσία περί τροφίμων αποτελεί μέτρο της πρόοδου που σημειώσαμε κατά τα δύο ή τρία τελευταία χρόνια.
<P>
Αναγνωρίζεται πλέον ευρέως η ανάγκη να επανεκτιμηθούν ορισμένες πτυχές των σύγχρονων μεθόδων γεωργίας, ιδιαίτερα της εντατικής παραγωγής με χρήση υψηλής τεχνολογίας, που μπορούν να οδηγήσουν, μεταξύ άλλων, σε απώλεια πολλών θέσεων εργασίας στις αγροτικές κοινότητες. Τί ακριβώς θα πρέπει να περιέχουν οι πρωτεϊνούχες ζωοτροφές; Πρέπει να υπάρχει σαφής σήμανση των συστατικών, που θα πρέπει να είναι επίσης κατάλληλα για τα ζώα για τα οποία προορίζονται. Πόσο μεγάλα πρέπει να είναι τα κοπάδια ζώων και πουλερικών- εφόσον αυτό μπορεί να οδηγήσει σε ταχεία μετάδοση ασθενειών; Η απάντηση δεν πρέπει να είναι η συνήθης χορήγηση αντιβιοτικών, τα οποία περνάνε στη συνέχεια στην ανθρώπινη τροφική αλυσίδα, παρά συνίσταται στο να εξασφαλίσουμε ότι τα ζώα και τα πουλερικά αναπτύσσονται σε ανθρώπινες συνθήκες όπου δεν υπάρχει συνωστισμός. Πρέπει να υπάρχουν αυστηροί κανόνες στα σφαγεία, ώστε να τηρούνται τα υψηλότερα δυνατά επίπεδα υγιεινής.
<P>
Επιπλέον, οι κανόνες για τη συλλογή και την ταξινόμηση των ζωονόσων πρέπει να βελτιωθούν, προκειμένου να εξασφαλισθεί σε ολόκληρη την Ευρωπαϊκή Ένωση ότι η αντιμετώπιση των ζωονόσων δεν εγκυμονεί κινδύνους για την υγεία του ανθρώπου. Η μεγάλη χρήση τεχνητών λιπασμάτων, εντομοκτόνων και ζιζανιοκτόνων μπορεί να δημιουργήσει επικίνδυνα κατάλοιπα στα φρούτα και τα λαχανικά και σε άλλα φυτικά προϊόντα, και θα πρέπει να ελέγχεται και να παρακολουθείται προσεκτικά. Η καλή γεωργική πρακτική και η προστασία των ζώων συνδέεται στενά με τη νομοθεσία περί τροφίμων στο σύνολό της. Τα υγιεινά πρωτογενή υλικά από τα αγροκτήματα αποτελούν τη βάση για ασφαλή και καλής ποιότητος τρόφιμα.
<P>
Καλωσορίζω θερμά την αποδοχή εκ μέρους της Επιτροπής Περιβάλλοντος της σύστασης από την Επιτροπή Γεωργίας όπου αναφέρεται ότι η ευθύνη του παραγωγού θα πρέπει να σταματά στο στάδιο της αλυσίδας τροφίμων όπου προκύπτουν πράγματι ευθύνες για τυχόν παραλείψεις. Αυτό θα καθησυχάσει τις ανησυχίες πολλών γεωργών. Ομοίως, η Επιτροπή Γεωργίας, ενώ καλωσορίζει τις προτάσεις για τα συστήματα ανάλυσης κινδύνων και κρισίμων στοιχείων ελέγχου, εκφράζει το μέλημά της για την ανάγκη εκτίμησης των επιπτώσεών τους στους μικρούς παραγωγούς και επεξεργαστές τροφίμων, οι οποίοι θα πρέπει να εξακολουθήσουν να καθοδηγούνται από σαφείς κανονισμούς. Αυτό που είναι σημαντικό για τους καταναλωτές είναι να γνωρίζουν ότι η τροφή τους προέρχεται από υγιή φυτά και ζώα και ότι για κάθε στάδιο ολόκληρης της αλυσίδας τροφίμων εφαρμόζεται ορθολογική και φιλική προς τον χρήστη νομοθεσία με αποτελεσματικούς ελέγχους, καθώς και ότι τα τρόφιμα που πωλούνται στα καταστήματα φέρουν σήμανση με σαφείς πληροφορίες που εξασφαλίζουν ότι πρόκειται για υγιεινά προϊόντα. Έχουμε όλοι συνηθίσει υπερβολικά τον φόβο σαλμονέλας στα αυγά, τον κίνδυνο από τη ΣΕΒ και το βακτηρίδιο e-coli στα βοοειδή, καθώς και τα κατάλοιπα ενομοκτόνων στα καρότα.Ελπίζω ότι η αναθεώρηση της νομοθεσίας της ΕΕ περί τροφίμων, συμπεριλαμβάνοντας τις προτάσεις του Ευρωπαϊκού Κοινοβουλίου, θα βοηθήσει στην εξάλειψη αυτών των φόβων.

<SPEAKER ID=66 LANGUAGE="EN" NAME="Whitehead">
Κύριε Πρόεδρε, σήμερα ξεκινάει στο Λονδίνο η έρευνα Phillips για τη ΣΕΒ και τη σχέση της με την ασθένεια Creutzfeldt Jakob. Αποτελεί μεγάλη τιμή για την κ.Graenitz το γεγονός ότι παρουσίασε αυτές τις σαφείς και διαυγείς προτάσεις ενώπιον του Κοινοβουλίου τη στιγμή που θυμόμαστε τη σκοτεινή πλευρά της παραγωγής τροφίμων στην τραγωδία της ΣΕΒ και τις μεγάλες ελπίδες που είχαμε μετά από τη Συνθήκη του Αμστερνταμ ως προς το ότι θα μπορούσαμε να αναθεωρήσουμε πλήρως τις ευθύνες μας για την υγεία και την ασφάλεια στον τομέα των τροφίμων. Κύριε Επίτροπε, υπό αυτό ακριβώς το πνεύμα του Αμστερνταμ απευθυνόμαστε σ'εσάς όλοι μας σήμερα.
<P>
Η πρόοδος που σημειώθηκε ως προς την ΠράσινηΒίβλο στο Ευρωπαϊκό Κοινοβούλιο συνοδεύθηκε από εκτενείς συνεδριάσεις και σημαντικές συζητήσεις. Πιστεύω ότι είναι καιρός να ακούσουμε τώρα τις απόψεις της Επιτροπής.
<P>
Θα ήθελα να αναφερθώ εν συντομία μόνο σε δύο-τρία σημεία, τα οποία θα παρουσιάσω από την πλευρά του καταναλωτή στο πλαίσιο της Επιτροπής Περιβάλλοντος, Δημόσιας Υγείας και Προστασίας των Καταναλωτών.
<P>
Πρώτον, επιθυμούμε να δηλώσει εδώ η Επιτροπή ότι θα υπάρξει οδηγία-πλαίσιο περί τροφίμων και να ανακοινώσει το χρονοδιάγραμμα της οδηγίας. Υποστηρίζουμε - κι ελπίζω η Επιτροπή να λάβει δυναμική θέση ως προς αυτό - την απόψη ότι τα πρωτογενή προϊόντα θα πρέπει να συμπεριληφθούν σε κάθε οδηγία περί ευθύνης προϊόντων. Ακούγοντας τη συνάδελφο κ.Hardstaff, ελπίζουμε ότι οι συνάδελφοι μας στην Επιτροπή Γεωργίας και Ανάπτυξης της Υπαίθρου θα ακούσουν τα λεγόμενά μας για την ανάγκη ενίσχυσης της εμπιστοσύνης των καταναλωτών στα τρόφιμα, το οποίο είναι και προς το συμφέρον των ίδιων των πρωτογενών παραγωγών.
<P>
Επιθυμούμε επίσης να ακουσθεί και η άποψη του καταναλωτή στις διαδικασίες κατάρτισης της ευρωπαϊκής πολιτικής. Στην αφύπνηση για τη ΣΕΒ, η ΓΔ ΧΧΙV διαδραμάτισε σημαντικό ρόλο στον τομέα της πολιτικής των τροφίμων. Ωστόσο, βλέπουμε ότι η Διεύθυνση Γεωργίας και Βιομηχανίας εξακολουθεί να έχει πρωτεύοντα ρόλο. Δεν αμφισβητούμε ούτε για μια στιγμή ότι όλες αυτές οι διευθύνσεις έχουν τις δικές τους ευθύνες, αλλά ζητούμε από τον Επίτροπο Bangemann και τους συναδέλφους του να μας διαβεβαιώσουν ότι η φωνή και τα συμφέροντα των καταναλωτών θα πρέπει να λαμβάνονται πάντοτε υπόψη - επισήμως - όταν συζητώνται στην Επιτροπή και το Κοινοβούλιο θέματα νομοθεσίας περί τροφίμων και ασφάλειας των τροφίμων.
<P>
Η τελευταία παρατήρησή μου αφορά τη σήμανση. Πριν από λίγες εβδομάδες πραγματοποιήθηκε στο Λονδίνο μεγάλη πορεία των αγροτών. Όμως η αναφορά που κατατέθηκε στη Downing Street αυτή την εβδομάδα, με εκατομμύρια υπογραφές, αναφερόταν στην ανάγκη για σωστή σήμανση των τροφίμων, που μπορεί να λειτουργήσει κατά των παραπλανητικών ισχυρισμών που διατυπώνονται συχνά. Πιστεύουμε ότι οι διατάξεις περί σήμανσης οι οποίες βρίσκονται σήμερα ξεχασμένες σε μυριάδες διαφορετικές οδηγίες χρειάζεται να ανευρεθούν και να ενωθούν, προκειμένου να υπάρξει ορθός και αποτελεσματικός έλεγχος στον τομέα αυτό. Πρέπει να υποστηρίξουμε την Ευρωπαϊκή Ένωση ως μείζονος σημασίας παραγωγό και εξαγωγέα τροφίμων. Ο καλύτερος τρόπος να το επιτύχουμε είναι ο καθορισμός προτύπων που θα προκαλέσουν τον θαυμασμό όλου του κόσμου.

<SPEAKER ID=67 LANGUAGE="DE" NAME="Flemming">
Κύριε Πρόεδρε, κύριε Επίτροπε, κυρίες και κύριοι, όλοι χαιρόμαστε για την Πράσινη Βίβλο, και όλοι όσοι παρευρισκόμαστε επιθυμούμε μια οδηγία-πλαίσιο - και τούτο θα θέλαμε να το ακούσουμε και από τον κύριο Επίτροπο. Επιτρέψτε μου, όμως, να προσθέσω ότι η έκθεση που έχουμε μπροστά μας πρέπει να αξιολογηθεί πολύ θετικά. Επιθυμώ να συγχαρώ κι εγώ την κυρία Graenitz, αλλά θέλω να αποσαφηνίσω ένα σημείο της έκθεσής της, και συγκεκριμένα το σημείο 59 στο οποίο γίνεται λόγος για την οδηγία 79/112/ΕΟΚ.
<P>
Στην πρότασή της για την τροποποίηση της οδηγίας αυτής, η Επιτροπή προβλέπει ότι το αρμόδιο όργανο για την έκδοση αντίστοιχων διατάξεων σχετικά με την υγειονομική σήμανση του οίνου είναι η Επιτροπή Διαχείρισης Οίνου της Ευρωπαϊκής Επιτροπής, και όχι η Μόνιμη Επιτροπή για τα Τρόφιμα που έχει συγκροτηθεί βάσει της οδηγίας αυτής. Στο πρώτο σχέδιο γνωμοδότησης η Οικονομική και Κοινωνική Επιτροπή (ΟΚΕ) προέβλεπε ότι υπεύθυνη για τη σήμανση θα πρέπει να είναι η Μόνιμη Επιτροπή για τα Τρόφιμα. Στην τελική της γνωμοδότηση τάχθηκε υπέρ της πρότασης της Επιτροπής, υπέρ της οποίας τάσσεται και το Κοινοβούλιο στο σχέδιο γνωμοδότησής του.
<P>
Επιτρέψτε μου να επισημάνω στο σημείο αυτό, ότι, πέρα από τους πρακτικούς λόγους που συνηγορούν στον ειδικό χειρισμό που απαιτεί η υγειονομική σήμανση του οίνου και των παραγώγων του - και εδώ έχουν περίπου την ίδια γνώμη όλοι οι οινοπαραγωγοί και όλα τα κράτη που παράγουν οίνο - υπάρχουν και πάρα πολλά νομικά επιχειρήματα υπέρ της πρότασης της Επιτροπής. Δεν θα ήθελα να δημιουργηθεί μια διαφορετική άποψη, λόγω μίας παρανόησης που υπάρχει στην έκθεση που έχουμε μπροστά μας.
<P>
Τον Μάρτιο του 1997, η Νομική Υπηρεσία συνέταξε γνωμοδότηση με θέμα τη νομική βάση της πρότασης για τον κανονισμό που αφορά την εισαγωγή ενός συστήματος σήμανσης και καταγραφής των βοοειδών, καθώς και τη σήμανση του βοείου κρέατος. Επρόκειτο για το ερώτημα ποιά είναι η ορθότερη νομική βάση, το άρθρο 43 της Συνθήκης ΕΚ (γεωργική πολιτική) ή το άρθρο 100 Α (ενιαία αγορά ΕΚ). Στη γνωμοδότηση αυτή διαπιστώθηκε με παραπομπές σε πολυάριθμες αποφάσεις του Ευρωπαϊκού Δικαστηρίου ότι η ορθή νομική βάση είναι το άρθρο 43 της Συνθήκης ΕΚ.
<P>
Νομικές πράξεις σχετικές με την παραγωγή και την εμπορία των γεωργικών προϊόντων, τα οποία αναφέρονται στο παράρτημα ΙΙ της Συνθήκης, μπορούν να περιέχουν διατάξεις για την εναρμόνιση των εθνικών νομοθεσιών, χωρίς αναφορά στο στο άρθρο 100 ή στο άρθρο 100 Α της Συνθήκης. Κατά την επιδίωξη των στόχων της Κοινής Γεωργικής Πολιτικής δεν θα πρέπει να παραβλέπονται αιτήματα γενικού συμφέροντος, όπως εκείνο της προστασίας των καταναλωτών ή της προστασίας της υγείας και της ζωής ανθρώπων και ζώων. Στο πλαίσιο λήψης μέτρων για την οικονομία του γεωργικού τομέα, η προστασία της υγείας έχει πρωτεύουσα σημασία. Αυτό προέβλεπε και η τελευταία απόφαση του Ευρωπαϊκού Δικαστηρίου για την περίπτωση του εμπάργκο κατά του βοείου κρέατος από τη Μεγάλη Βρετανία.
<P>
Λόγω των ενδοιασμών που αναφέρθηκαν πιο πάνω, για την ακριβέστερη διαμόρφωση διατάξεων στον τομέα της σήμανσης των συστατικών του οίνου θα πρέπει να τηρούνται οι εκάστοτε ρυθμιστικοί κανόνες της αγοράς και οι μέθοδοι που περιγράφονται σε αυτούς. Μου απομένει μόνο να ελπίζω ότι η πλειοψηφία του Σώματος θα συμμερισθεί την άποψή μου και ευελπιστώ ότι, στο πλαίσιο της συζήτησης της έκθεσης αυτής, δεν θα δοθεί λάθος μήνυμα.

<SPEAKER ID=68 LANGUAGE="NL" NAME="Eisma">
Κύριε Πρόεδρε, μετά από τριάντα χρόνια εναρμόνισης της νομοθεσίας περί τροφίμων, η Ευρωπαϊκή Επιτροπή με την Πράσινη Βίβλο της επιδιώκει να ξεκινήσει τη συζήτηση για το τί πρέπει να κάνουμε από εδώ κι εμπρος. Αρκεί άραγε η σημερινή νομική κατάσταση σχετικά με τους κανονισμούς για τα τρόφιμα; Έχοντας υπόψη την κρίση της ΣΕΒ στο Ηνωμένο Βασιλείο και την πανώλη των χοίρων στην πατρίδα μου, την Ολλανδία, το ερώτημα είναι επίκαιρο. Η έκθεση Graenitz αποτελεί μια καλή προσπάθεια να δοθεί στη συζήτηση περισσότερη ουσία. Χρειάζεται περισσότερη προσοχή ως προς τον τρόπο σήμανσης των προϊόντων και πρέπει να αποκτήσει ο καταναλωτής περισσότερη εμπιστοσύνη στη λεγόμενη προσέγγιση farm to table , από το αγρόκτημα στο τραπέζι, συνοδευόμενη από πλήρη ενημέρωση για τη διαδικασία παραγωγής. Το θέμα της ευθύνης χρειάζεται επίσης περισσότερη επεξεργασία. Η Ευρωπαϊκή Επιτροπή εκπόνησε μια σχετική πρόταση. Δικαιολογημένα έγινε επίκληση των διατάξεων του ΠΟΕ, του λεγομένου Codex Alimentarius, του κώδικα τροφίμων, αλλά αυτό δεν πρέπει να οδηγήσει σε χαμηλότερο επίπεδο προστασίας των τροφίμων μας.
<P>
Στην έκθεση γίνεται λόγος, μεταξύ άλλων, για διαφάνεια. Φυσικά είναι απαραίτητο να ελέγχονται τα πορίσματα και οι προτάσεις διαφόρων εξειδικευμένων και επιστημονικών επιτροπών, αλλά η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών (ΦΙΛ) τάσσεται κατά της πρότασης δημιουργίας ειδικού φόρουμ όπου θα συμμετέχουν και μέλη του Ευρωπαϊκού Κοινοβουλίου, ώστε να ελέγχουν τη μετατροπή σε εθνικό δίκαιο και την εφαρμογή των κοινοτικών διατάξεων. Οι ευθύνες του Ευρωπαϊκού Κοινοβουλίου βρίσκονται αλλού και δεν πρέπει να έχει ανάμειξη σε τέτοιο φόρουμ. Είμαστε, λοιπόν, κατά της τελευταίας προτάσης της παραγράφου 18 της έκθεσης, όπως ήδη γνωστοποιήσαμε στην Επιτροπή Περιβάλλοντος, Δημόσιας Υγείας και Προστασίας των Καταναλωτών.
<P>
Τέλος, κύριε Πρόεδρε, παρά την προαναφερθείσα αντίρρηση, εκφράζω εξ ονόματος της ομάδας μου την υποστήριξή μας στην έκθεση της συναδέλφου κ. Graenitz.

<SPEAKER ID=69 LANGUAGE="ES" NAME="Gonzαlez Αlvarez">
Κύριε Πρόεδρε, θα ήθελα εν συντομία, κατ' αρχάς, να ευχαριστήσω την εισηγήτρια και, κατά δεύτερον, να χαιρετήσω αυτήν την πρόταση της Πράσινης Βίβλου η οποία ανοίγει μια συζήτηση απαραίτητη για δύο λόγους: πρώτον, λόγω του αποτελέσματος της επιτροπής έρευνας σχετικά με τη ΣΕΒ, καθώς και της επιτροπής παρακολούθησης, αλλά, κυρίως, λόγω της Ατζέντας 2000 και της μεταρρύθμισης της Κοινής Γεωργικής Πολιτικής.
<P>
Είναι, λοιπόν, απαραίτητο να γνωρίζουμε τα αποτελέσματα αυτής της συζήτησης και να περάσουμε στην πράξη. Ωστόσο, πιστεύω ότι υπάρχουν ήδη κάποιες σαφείς ιδέες οι οποίες συμπεριλαμβάνονται στην έκθεση της κυρίας Graenitz. Για παράδειγμα, η ανάγκη για σαφή και διαφανή σήμανση, ιδίως όσον αφορά τα νέα προϊόντα, τα νέα τρόφιμα. Δεύτερον, αναφέρεται επίσης σαφώς η συμμετοχή των οργανώσεων των καταναλωτών σε αυτήν τη συζήτηση. Τρίτον, εκφράζεται μια σαφέστατη έννοια του τί πρέπει να είναι το κοινοτικό δίκαιο στον τομέα της διατροφής, δεδομένου ότι υπάρχουν πολλοί κανόνες, μερικές φορές αντιφατικοί, όπως συμβαίνει σε άλλους τομείς, οι οποίοι πρέπει να απλουστευθούν και να διασαφηνισθούν. Και, τέλος, πρέπει να χαιρετίσουμε τη σχετική ταχύτητα με την οποία η Επιτροπή έθεσε σε εφαρμογή τις νέες επιστημονικές επιτροπές και τον νέο τρόπο επιθεώρησης.
<P>
Μόνο έμπρακτα θα φανεί εάν αυτό το έργο είναι αποτελεσματικό, αλλά θα χρειασθεί οι εργασίες των επιστημονικών επιτροπών να είναι σαφείς και διαφανείς και να υπάρχει επίσης μια σαφής ημερήσια διάταξη σε όλες τις συνεδριάσεις τους.

<SPEAKER ID=70 LANGUAGE="FR" NAME="Lannoye">
Κύριε Πρόεδρε, η έκθεση της κ.Graenitz είναι καλή. Γενικά, η Ομάδα των Πρασίνων υποστηρίζει τις προτάσεις της. Η κ.Graenitz τονίζει ιδαίτερα τους διάφορους κινδύνους που παρουσιάζει ο τομέας αυτός.
<P>
Θα ήθελα από την πλευρά μου να επιστήσω την προσοχή του Επιτρόπου και του Σώματος σε ένα σημαντικό σημείο, δηλαδή στις σχέσεις ανάμεσα στην κοινοτική νομοθεσία και τους κανόνες του Παγκόσμιου Οργανισμού Εμπορίου. Πριν από μερικές ημέρες μάθαμε ότι η αυξητική ορμόνη των βοοειδών - η οποία έχει απαγορευθεί στην Ευρωπαϊκή Ένωση - είχε τη θετική γνωμοδότηση του ΟΤΓ και της ΠΟΥ η οποία καταλήγει στο συμπέρασμα ότι η αυξητική αυτή ορμόνη δεν προκαλεί βλάβες όταν χορηγείται σωστά. Θα πρέπει να αναμένουμε, λοιπόν, μια νέα επίθεση των Ηνωμένων Πολιτειών κατά της σχετικής νομοθετικής απαγόρευσης στην Ευρωπαϊκή Ένωση. Ωστόσο, η συμφωνία για τα υγειονομικά και τα φυτοϋγειονομικά μέτρα που ισχύει τα τελευταία χρόνια δεν μας ευνοεί. Πράγματι, η συμφωνία αυτή δεν στηρίζεται στην αρχή της προφύλαξης και θα πρέπει συνεπώς να παράσχουμε τα κατάλληλα στοιχεία και τις πληροφορίες που θα οδηγήσουν στο συμπέρασμα για την ύπαρξη κινδύνων για την υγεία, πέρα από την επιστημονική αβεβαιότητα που υπάρχει ακόμη γύρω από το θέμα.
<P>
Πρόκειται λοιπόν για ένα εξαιρετικά σοβαρό πρόβλημα που αφορά ιδιαίτερα τα γενετικά τροποποιημένα τρόφιμα και την έκθεση των τροφίμων σε ακτινοβολία. Για να επιστρέψουμε στις τρελές αγελάδες, θα ήθελα να σας υπενθυμίσω ότι το πρόβλημα οφειλόταν κυρίως σε αμφιβολίες. Εάν δεν τροποποιηθούν αυτοί οι κανόνες, πιστεύω ότι αργά ή γρήγορα όλη η ευρωπαϊκή νομοθεσία θα απειλείται από τον Παγκόσμιο Οργανισμό Εμπορίου.

<SPEAKER ID=71 LANGUAGE="FR" NAME="Dell' Alba">
Κύριε Πρόεδρε, αντικαθιστώ την κ. Barthet-Mayer η οποία επρόκειτο να εκφωνήσει την ομιλία αυτή, αλλά δεν μπορεί να το πράξει για λόγους υγείας. Επιτρέψτε μου, κύριε Επίτροπε, αγαπητοί συνάδελφοι, να σας διαβάσω την παρέμβαση της.
<P>
Η κ.Graenitz πραγματοποίησε μια σημαντική εργασία, για την οποία μπορούμε να την συγχαρούμε. Με την Πράσινη Βίβλο η Επιτροπή επισημαίνει πράγματι επισήμως μεγάλες ελλείψεις στο κοινοτικό σύστημα όσον αφορά τον τομέα των τροφίμων. Ενώ, επί παραδείγματι, η Ευρωπαϊκή Ένωση διαθέτει ισχυρή γεωργική πολιτική, η πολιτική της στο τομέα των τροφίμων δεν έχει ακόμα καθορισθεί. Πέρα από ό, τι μπορεί να φανεί δευτερεύον, υπάρχουν αληθινοί οικονομικοί και κίνδυνοι, καθώς και κίνδυνοι σχετιζόμενοι με τη δημόσια υγεία. Η παρουσία ορμονών στο κρέας, η περιεκτικότητα λιπαρών ουσιών στη σοκολάτα, η κατανάλωση τυριού από νωπό γάλα, η χρήση διαγονιδιακών σπόρων δεν αποτελούν ανώδυνα ζητήματα ούτε για τους πολίτες, ούτε για τους εκλεγμένους εκπροσώπους, ούτε για τον παραγωγό, και κυρίως ούτε για τον νομοθέτη.
<P>
Η κύρια δυσκολία έγκειται στον ορισμό της ασφάλειας και της ποιότητας, γιατί, χωρίς κοινό ορισμό, δεν μπορεί να υπάρξει πιθανή εναρμόνιση. Ποιά κριτήρια να χρησιμοποιήσει κανείς, σε ποιά επιστημονική βάση να αναφερθεί; Πώς να υπολογίσει κανείς το παράλογο ή το συναίσθημα; Ποιό είναι το όριο ανάμεσα σε πολιτιστικές διαφορές και σε ενέργειες προστατευτισμού ή εμπορικής καιροσκοπίας;
<P>
Η Επιτροπή προτείνει να νοικοκυρευθούν οι πολυάριθμοι κανονισμοί και οδηγίες που έχουν άμεση ή έμμεση σχέση με τον τομέα των τροφίμων, γεγονός απολύτως απαραίτητο, γιατί σήμερα φαίνεται ότι, χωρίς να έχει κατορθώσει να ορίσει μια πραγματική πολιτική στον τομέα των τροφίμων, η Ένωση εκπόνησε υπερβολικά πολλές νομοθετικές διατάξεις οι οποίες παραδόξως δεν μεταφράσθηκαν ως μεγαλύτερη εναρμόνιση. Δεν μπορούμε, λοιπόν, παρά να είμαστε ικανοποιημένοι με την πρωτοβουλία αυτή, η οποία εντάσσεται σε ένα ευρύτερο πλαίσιο προσπαθειών για την εγγύηση της ασφάλειας των τροφίμων.

<SPEAKER ID=72 LANGUAGE="ES" NAME="Valverde Lσpez">
Κύριε Πρόεδρε, η Πράσινη Βίβλος της Επιτροπής, ενώ θα έπρεπε να είχε χρησιμοποιηθεί για την παρουσίαση μιας διεξοδικής κριτικής ανάλυσης της κατάστασης, έκανε μια απλή περιγραφή των προβλημάτων. Όλα τα προβλήματα έχουν μείνει λίγο συγκεχυμένα και κανένα δεν αξιολογήθηκε εις βάθος. Αυτό έρχεται σε πλήρη αντίθεση με την πραγματικότητα που ζούμε καθημερινά.
<P>
Η κοινή γνώμη συνεχίζει να μην έχει εμπιστοσύνη στον έλεγχο που μπορεί να ασκήσει η Επιτροπή. Το Ευρωπαϊκό Κοινοβούλιο δεν έχει λάβει αξιόπιστες απαντήσεις στις πολλαπλές κριτικές των τελευταίων μηνών, και, ακόμα και διεθνείς οργανισμοί, όπως η Παγκόσμια Οργάνωση Υγείας, εξέφρασαν μεγάλη ανησυχία και αναστάτωση μπροστά στον κίνδυνο εξάπλωσης της επιζωοτίας στην Ευρωπαϊκή Ένωση λόγω της έλλειψης ενός αποτελεσματικού συστήματος συντονισμού σε τοπικό, περιφερειακό, εθνικό και κοινοτικό επίπεδο.
<P>
Μπροστά σε αυτή την αναστάτωση των πολιτών, η Ευρωπαϊκή Επιτροπή δεν παρέχει κάποια εγγύηση ασφάλειας των τροφίμων, ενώ αφαίρεσε ακόμα και την πρότασή της για τη σύσταση μιας υπηρεσίας ασφάλειας των τροφίμων - γεγονός που μας εξέπληξε όλους. Ωστόσο, περιορίσθηκε σε μια διοικητική αναδιάρθρωση - η οποία δεν οδηγεί πουθενά - και αύξησε τις επιστημονικές επιτροπές οι οποίες, χωρίς διάρθρωση συντονισμού, ενίσχυσης και διαιτησίας, δεν θα είναι καθόλου αποτελεσματικές.
<P>
Συνεχίζουμε να είμαστε της γνώμης ότι είναι απαραίτητη η σύσταση της Ευρωπαϊκής Υπηρεσίας για την Ασφάλεια των Τροφίμων, ότι είναι απαραίτητο να συντονισθεί και να προωθηθεί το μεγάλο δυναμικό που διαθέτουν τα κράτη μέλη - όσον αφορά την επιστημονική δυνατότητα και, σαφώς, την επιθεώρηση (δεν μπορούμε να ξεχνάμε ότι περισσότεροι από 45.000 επιθεωρητές σε όλη την επικράτεια υπερέχουν σαφώς της μιας χούφτας των νέων επιθεωρητών που μπορούν να δημιουργηθούν, και θα είναι αποτελεσματικότεροι). Αυτό, δε, που πρέπει να αναπτυχθεί είναι η επιθεώρηση υψηλού επιπέδου και η ενίσχυση των δυνατοτήτων των κρατών μελών γιατί, κατ'αυτόν τον τρόπο, θα εμπνεύσουμε την εμπιστοσύνη των καταναλωτών.

<SPEAKER ID=73 LANGUAGE="SV" NAME="Olsson">
Κύριε Πρόεδρε, ο Ευρωπαίος καταναλωτής χρειάζεται μια αυξημένη εμπιστοσύνη προς τα τρόφιμα, πέραν των άλλων έπειτα από την κρίση της ΣΕΒ. Σε συνάρτηση μ' αυτό θέλω να συγχαρώ την κ. Graenitz για μια καλή έκθεση, στην οποία θίγονται πάρα πολλά πράγματα, ίσως ακόμη και υπερβολικά πολλά καμιά φορά.
<P>
Ωστόσο λείπει ένα πράγμα. Παραπέμπω στην πρόταση τροπολογίας υπ. αριθμ. 28. Θα έχουμε μια παραγωγή τροφίμων η οποία συνεπάγεται ότι δεν υπάρχουν κάποια κατάλοιπα π.χ. χημικών και φαρμάκων στο φαγητό μας. Πρέπει ωστόσο να έχουμε μια παραγωγή και ένα σύστημα παραγωγής που θα έχει ως αποτέλεσμα να μην επεξεργαζόμαστε τα τρόφιμα με λάθος τρόπο κατά την διαδικασία της παραγωγής. Όσον αφορά αυτό κάνουμε ένα λάθος, συγκεκριμένα όσον αφορά την χρήση αντιβιοτικών ως τονωτικό ανάπτυξης στα τρόφιμά μας, όχι διότι υπάρχει κάποιο πρόβλημα με το φαγητό, αλλά διότι αυτό συνεπάγεται ότι γένη βακτηριδίων, που έχουν αναπτύξει αντοχή στα αντιβιωτικά, θα είναι ένα πρόβλημα ακόμη και για την ανθρώπινη υγεία. Γι' αυτό θα έπρεπε να προστεθεί αυτό στο κείμενο.

<SPEAKER ID=74 LANGUAGE="FI" NAME="Seppδnen">
Αξιότιμε κύριε Πρόεδρε, θα ήθελα να θέσω μια ρητορική ερώτηση: πώς εξηγείται το γεγονός ότι στην επικράτεια της Ευρωπαϊκής Ένωσης πωλούνται ορμόνες για ζώα αξίας 1, 5 Ecu ετησίως, ενώ η χρήση τους απαγορεύεται; Και απαντώ, κατά το ίδιο ρητορικό σχήμα, ότι πίσω από αυτό υπάρχει μιά νοσηρή κερδοσκοπική επιδίωξη.
<P>
Στο παρελθόν ήταν δυνατόν, μέσω συνοριακών ελέγχων, να καταπολεμούμε στις χώρες μας τις ζωικές και τις φυτικές ασθένειες, καθώς και να εμποδίζουμε την είσοδο ανεπιθύμητων βλαβερών εντόμων. Στην κοινή αγορά είμαστε στο έλεος των άλλων, και ως εκ τούτου, οι περισσότερες παρατηρήσεις της κυρίας Graenitz είναι δικαιολογημένες. Μου προκαλεί κάπως εντύπωση η θέση της Ομάδας του Ευρωπαϊκού Λαϊκού Κόμματος (ΕΛΚ), η οποία προσπαθεί με τις τροπολογίες της να αποδυναμώσει την εν λόγω έκθεση. Η Ολλανδία, και άλλες χώρες, εκμεταλλεύονται τη φύση σε περιοχές αυτόχθονων πληθυσμών, προκειμένου να παράγουν ζωοτροφές για κοτόπουλα και χοίρους. Ενδεχομένως υπάρχει ανάγκη για αντιβιοτικά, προκειμένου να προλαμβάνεται η σαλμονέλα και άλλες ασθένειες.
<P>
Αναρωτιέμαι επίσης πώς εξηγείται το γεγονός ότι είναι δυνατόν να χρησιμοποιείται γενετικά τροποποιημένος αραβόσιτος, σόγια και άλλες πρώτες ύλες γιά την παρασκευή τροφίμων, χωρίς να προειδοποιείται ο καταναλωτής. Το ίδιο ισχύει για τα τρόφιμα που έχουν εκτεθεί σε ακτινοβολία. Ελευθερία επιλογής έχουμε όταν είμαστε σε θέση να κάνουμε συνειδητές επιλογές. Η Πράσινη Βίβλος δεν επαρκεί. Πρέπει να τολμήσουμε να αντιμετωπίσουμε την πραγματικότητα.

<SPEAKER ID=75 LANGUAGE="SV" NAME="Gahrton">
Κύριε Πρόεδρε, ένα μεγάλο πρόβλημα με την νομοθεσία για τα τρόφιμα της ΕΕ είναι βέβαια ότι στην πραγματικότητα δεν αποσκοπεί εξ' αρχής στην δημιουργία καλύτερων τροφίμων, αλλά στο να εγγυηθεί την ελεύθερη διακίνηση για τα προϊόντα των τροφίμων. Η κ. Graenitz έχει μια εντελώς διαφορετική άποψη, η οποία είναι απολύτως θαυμάσια, μια φιλική προς τον καταναλωτή άποψη, αλλά δεν έχει θέσει πέρα για πέρα το ζήτημα κατά πόσον η εναρμόνιση, στοχεύοντας στην διασφάλιση της ενιαίας αγοράς, ίσως δεν είναι πάντοτε μια τόσο καλή μέθοδος για την επίτευξη των υψηλότερων δυνατών προτύπων στα τρόφιμα.
<P>
Ως αυστριακή γνωρίζει βέβαια ότι αυτό έχει δημιουργήσει προβλήματα για τα νεότερα κράτη μέλη. Η Σουηδία επί παραδείγματι, εξαιτίας των κοινοτικών κανόνων έχει ήδη αναγκαστεί να επιτρέψει απαγορευμένα πρόσθετα στις ζωοτροφές, να αποδυναμώσει τους ελέγχους κατά της σαλμονέλας και να επιδεινώσει τις προδιαγραφές σήμανσης, ιδιαίτερα όσον αφορά τους κινδύνους αλλεργιών, και τώρα διακινδυνεύουμε να αναγκαστούμε να επιτρέψουμε την έκθεση τροφίμων σε ακτινοβολία και την χρήση αντιβιοτικών.
<P>
Αν χρησιμοποιούνταν αντίθετα ελάχιστα πρότυπα , με απόλυτη ελευθερία για τα κράτη μέλη να προηγηθούν, τότε θα μπορούσε η εξέλιξη με περισσότερη σαφήνεια να αποσκοπεί στο να ευνοήσει μια καλή ποιότητα στο φαγητό. Γι' αυτό θέλω να θέσω την εξής ερώτηση στην Επίτροπο κ. Bonino: δεν θα ήταν καλό αν η Επιτροπή έριχνε αντίθετα περισσότερο βάρος στα ελάχιστα πρότυπα που υποχρεώνουν στην άνοδο του επιπέδου παντού, αλλά που δεν εμποδίζουν κάποιες χώρες να προηγηθούν; Δεν θα ήταν καλύτερα από μια συνολική εναρμόνιση, η οποία κατά βάση βέβαια είναι ένας εμπορικός κανόνας που αποσκοπεί στο να ευνοήσει το εμπόριο και όχι την ποιότητα των τροφίμων;

<SPEAKER ID=76 LANGUAGE="DE" NAME="Schnellhardt">
Κύριε Πρόεδρε, κυρίες και κύριοι, θα ήθελα κατ'αρχάς να συγχαρώ την κυρία Graenitz. Επεξεργάσθηκε άριστα έναν ευρύτατο τομέα. Γιατί είναι σαφές ότι έχει αυξηθεί η σημασία της νομοθεσίας της Ευρωπαϊκής Ένωσης στον τομέα των τροφίμων λόγω της υλοποίησης της ενιαίας αγοράς της ΕΕ και της άσκησης μιας ενεργού πολιτικής για την προστασία των καταναλωτών. Λαμβάνοντας υπόψη την πληθώρα των κανονισμών και των τροποποιημένων συνθηκών (π.χ. και λόγω της ΣΕΒ), καθώς και τις προσδοκίες που έχουν αλλάξει, δεν μπορούμε παρά να σκεφθούμε την απλούστευση και τον εξορθολογισμό της νομοθεσίας στον τομέα των τροφίμων και να προχωρήσουμε σε μια αναθεώρηση των κανονισμών που ισχύουν.
<P>
Κατά την άποψή μου, πρέπει ως αφετηρία της συζήτησής μας να έχουμε μερικούς βασικούς στόχους. Πρέπει να διασφαλίζεται ότι όλα τα τρόφιμα είναι ασφαλή και ακίνδυνα για την υγεία. Οι καταναλωτές πρέπει να έχουν απόλυτη εμπιστοσύνη στα θέματα αυτά και τούτο πρέπει να επιτευχθεί με ταυτόχρονη διατήρηση της ποικιλίας και της ποιότητας των τροφίμων στις ευρωπαϊκές περιοχές. Για την επίτευξη αυτού του στόχου χρειαζόμαστε μια υγιή και ανταγωνιστική γεωργική οικονομία και βιομηχανία προϊόντων διατροφής.
<P>
Και τώρα μερικές παρατηρήσεις σχετικά με τις έννοιες της απλούστευσης και του εξορθολογισμού. Θα έπρεπε να αποτελεί αυτονόητο στόχο της ευρωπαϊκής πολιτικής - και αγωνιζόμαστε ήδη αρκετόν καιρό γι'αυτόν τον σκοπό - να γίνει σαφέστερη και ευκρινέστερη η ευρωπαϊκή νομοθεσία. Οι αντιφάσεις πρέπει να απαλειφθούν και ιδιαίτερα τα κείμενα της νομοθεσίας πρέπει να γίνουν περισσότερο κατανοητά, προ πάντων προς το συμφέρον των καταναλωτών.
<P>
Εδώ τίθεται και θέμα μεγαλύτερης διαφάνειας για τον πολίτη. Δεν πρόκειται βέβαια για κάτι καινούριο, αλλά στον τομέα της νομοθεσίας για τα τρόφιμα, το θέμα είναι να εμπνεύσουμε εμπιστοσύνη στον πολίτη. Πρέπει να καταλαβαίνει τι διαβάζει. Για τον λόγο αυτόν, είναι αναγκαία μια οδηγία-πλαίσιο που θα περιλαμβάνει σε ένα κείμενο-πλαίσιο τον ενιαίο ορισμό των βασικών εννοιών, καθώς και τη ρύθμιση των γενικών αρχών της νομοθεσίας περί τροφίμων.
<P>
Επιτρέψτε μου να σας δώσω άλλο ένα παράδειγμα. Η οδηγία για την υγειονομική σήμανση τροφίμων υφίσταται από το 1979 και έχει τροποποιηθεί από τότε έξι φορές. Εκτός αυτού, υπάρχουν πολυάριθμες διατάξεις που αναφέρονται στη σήμανση μεμονωμένων τροφίμων, όπως ο οίνος, τα νωπά φρούτα και η σοκολάτα. Ο οίνος αναφέρθηκε ήδη σήμερα και οφείλω να σας πω, κύριε Επίτροπε, ότι εδώ ο στόχος μας διαφέρει από εκείνον της κυρίας Flemming, η οποία, όμως, δεν είναι πλέον παρούσα. Δεν θεωρώ σωστό ένας ευρωβουλευτής να μην κάνει χρήση του κατοχυρωμένου δικαιώματός του να συναποφασίζει στο θέμα αυτό. Νομίζω ότι θα πρέπει να υπάρξει συνεννόηση, ώστε η διαδικασία συναπόφασης που ισχύει για τη σοκολάτα και τα νωπά φρούτα να επεκταθεί και στον οίνο. Μόνο κατ'αυτόν τον τρόπο θα προχωρήσουμε.

<SPEAKER ID=77 NAME="Bangemann">
Κύριε Πρόεδρε, θα ήθελα κατ'αρχάς να ευχαριστήσω την εισηγήτρια, αλλά και όλους όσους έλαβαν μέρος στη συζήτηση, γιατί, από όσα γενικά ακούσθηκαν, μπορεί κανείς να καταλήξει σαφώς στο συμπέρασμα ότι οι σκέψεις του Κοινοβουλίου έχουν τον ίδιο προσανατολισμό με εκείνες της Επιτροπής.
<P>
Έχουμε μέχρι σήμερα 150 γνωμοδοτήσεις για την Πράσινη Βίβλο. Θα συνοψίσουμε τη δική μας άποψη σε μία ανακοίνωση που θα ολοκληρωθεί πριν από το καλοκαίρι. Αυτά ως προς το θέμα του χρονοδιαγράμματος. Συμφωνούμε με το Κοινοβούλιο ότι θα πρέπει να υποβάλουμε μια οδηγία-πλαίσιο, δεν είμαι ωστόσο σε θέση να πω ακριβώς πότε. Ακούγεται μεν ωραία ότι μια τέτοια οδηγία-πλαίσιο πρέπει να περιέχει έναν γενικό ορισμό των διαφόρων εννοιών κ.λπ., αλλά ακριβώς σε αυτό το σημείο έγκειται η δυσκολία. Όταν βαδίζουμε προς αυτήν την κατεύθυνση, θα πρέπει να πορευόμαστε με μεγάλη προσοχή. Θα πρέπει να προσέχουμε ώστε να καθίσταται ταυτόχρονα σαφές σε ποια σημεία οφείλουν να γίνονται οι εκάστοτε τροποποιήσεις. Αυτό σημαίνει, όμως, ότι δεν είμαι ακόμα σε θέση να πω πότε θα πραγματοποιηθεί το εν λόγω έργο. Πάντως θα γίνει το ταχύτερο δυνατόν.
<P>
Οπωσδήποτε, θέλουμε να επιβάλουμε μια σαφή συνολική αντίληψη στη νομοθεσία περί τροφίμων, προσπάθεια στην οποία εντάσσεται και η οδηγία-πλαίσιο. Είναι απόλυτα σαφές για εμάς ότι θα πρέπει να μπει μια τάξη στη σύγχυση που έχει δημιουργηθεί και ότι θα πρέπει να ληφθούν υπόψη με μεγαλύτερη προσοχή απ'ό, τι στο παρελθόν οι νέες αντιλήψεις για την προστασία των καταναλωτών και της υγείας.
<P>
Ωστόσο, δεν προτιθέμεθα να εγκαταλείψουμε τις επιτυχείς οριζόντιες νομοθετικές ρυθμίσεις μας, επειδή είναι κατάλληλες για καινοτομίες και προωθούν την ποικιλία των επιλογών που προσφέρονται στον καταναλωτή. Ωστόσο, τούτο δεν βρίσκεται σε αντίθεση με τις απαιτήσεις της ποιότητας. Στο σημείο αυτό έγκειται, ελπίζω, και το κοινό συμφέρον των καταναλωτών και των παραγωγών, ιδιαίτερα των παραγωγών γεωργικών προϊόντων. Με διάφορες ευκαιρίες έχουμε αποσαφηνίσει τη θέση μας ότι η ευρωπαϊκή βιομηχανία είναι ουσιαστικά ανταγωνιστική λόγω της ποιότητας των προϊόντων της και ότι και η γεωργική οικονομία πρέπει να την ακολουθήσει σε αυτό. Δεν χρειάζεται να υπάρχουν περιττές αντιφάσεις. Το ποιος θα είναι τελικά εκείνος που θα θέσει τις νομοθετικές ρυθμίσεις είναι ένα θέμα που θα συζητήσουμε σίγουρα στο μέλλον. Είναι επίσης πραγματικά αστείο να παρατηρεί κανείς επανειλημμένα πώς κάποιος ιδρύει γρήγορα, προκειμένου να υποστηρίξει το μικρό του μεμονωμένο συμφέρον, μία επιτροπή που κανείς δεν μπορεί να δει τί κάνει. Δεν θα έπρεπε, ασφαλώς, να γίνεται κάτι τέτοιο.
<P>
Η απλούστευση είναι ένας πολύ σημαντικός στόχος στον οποίο αποσκοπούμε εδώ, το ίδιο και η διαφάνεια. Ενδεχομένως θα μπορέσουμε, με τη βοήθεια μιας σειράς σύγχρονων δυνατοτήτων πληροφόρησης, να βρούμε τη λύση στο δίλημμα που υπάρχει μέχρι σήμερα. Όσο διαφανέστερη και περιεκτικότερη επιθυμείτε να γίνει η ενημέρωση κυρίως των καταναλωτών, τόσο περισσότερο απομακρύνεται η υγειονομική σήμανση από τους απλούς, κατανοητούς κανόνες που ενδιαφέρουν τον καταναλωτή. Αυτό είναι, ας πούμε, και το δίλημμα που αντιμετωπίζουμε.
<P>
Μια και σήμερα, στην εποχή της κοινωνίας των πληροφοριών, διαθέτουμε πολλές δυνατότητες για την πολύ απλή πρόσβαση στις πληροφορίες, θα μπορούσε κανείς να υποθέσει ότι η σήμανση θα περιέχει τις σημαντικότερες πληροφορίες και ότι θα μπορεί επίσης να είναι ακόμα λεπτομερέστερη, στην περίπτωση που πρέπει να ληφθούν υπόψη ειδικά συμφέροντα των καταναλωτών, ενώ ο μεγάλος όγκος των πληροφοριών θα πρέπει να προσφέρεται με άλλον τρόπο, γιατί διαφορετικά υπάρχει κίνδυνος η σήμανση να μην λαμβάνεται πλέον καθόλου υπόψη.
<P>
Ήδη πρίν από αρκετούς μήνες, στη συζήτηση για τους γενετικά τροποποιημένους οργανισμούς, είχα επισημάνει ότι εάν το επεκτείνουμε τόσο πολύ, όσο έχει κατά νου και ένα τμήμα του Κοινοβουλίου, τότε θα πρέπει στην πράξη ένα 90 % όλων των τροφίμων να φέρει την αντίστοιχη ένδειξη. Πρόσφατα άκουσα έκπληκτος κάτι που ταυτόχρονα με διασκέδασε: ένας Γερμανός του Κόμματος των Πρασίνων, εάν δεν κάνω λάθος, είχε ακριβώς την ίδια άποψη με εμένα και απορούσε τί νόημα θα έχει για τον καταναλωτή η ειδική σήμανση, εάν υπάρχει σε 90 % όλων των τροφίμων.
<P>
Τούτο το έχω επαναλάβει σαφέστατα και στις διασκέψεις που είχαμε, κι ελπίζω ότι μπορούμε να συμφωνήσουμε σε κάτι που είναι πραγματικά προς όφελος του καταναλωτή και δεν αποτελεί απλή μεταφορά μερικών οιονεί θρησκευτικών πεποιθήσεων. Σε σχέση με τον έλεγχο των τροφίμων, θέλω να επισημάνω ότι θα συσταθεί δική μας ομάδα επιθεωρητών και ότι πρόκειται να αρχίσει η εκπαίδευση των επιθεωρητών της ΕΕ για τον κτηνιατρικό έλεγχο και τον έλεγχο τροφίμων. Στην εκπαίδευση αυτή μπορούν φυσικά να λάβουν μέρος και επιθεωρητές από τα κράτη μέλη.
<P>
Πιστεύω ότι αυτά είναι και τα ουσιαστικότερα σημεία. Αλλά, πολύ σύντομα, θα ήθελα να πω μόνο δύο λόγια για την πτυχή του εξωτερικού εμπορίου. Όπως και το Κοινοβούλιο, είμαστε κι εμείς της γνώμης ότι στο σημείο αυτό πρέπει να προσέξουμε πολύ, και τούτο για δύο λόγους. Κατά πρώτον, θα πρέπει οι προτάσεις για τη νομοθεσία να λαμβάνουν ασφαλώς υπόψη τις δεσμεύσεις μας στη διεθνή αγορά. Δεν γίνεται αλλιώς. Εφόσον είμαστε μέλος μιας διεθνούς κοινωνίας δικαίου, θα πρέπει να τηρούμε τις υποχρεώσεις μας. Δεν μπορούμε να παραιτούμαστε από αυτές όποτε μας αρέσει.
<P>
Κατά δεύτερον, θα πρέπει να επιβάλουμε σε διεθνή κλίμακα αυτό που θεωρούμε σωστό, να συμβάλουμε στη διαμόρφωση των προγραμμάτων εργασίας του Codex Alimentarius και του ΠΟΕ και να μην αντιδρούμε απλώς αμυντικά. Με αυτό το πνεύμα, ενεργήσαμε αποφασιστικά για να συμπεριληφθούν κατά την εκπόνηση των προδιαγραφών για τα τρόφιμα στο πλαίσιο του Codex, εκ παραλλήλου με τα επιστημονικά συμπεράσματα, και άλλοι θεμιτοί παράγοντες, καθώς, σύμφωνα με τις πικρές διαπιστώσεις μας, τα επιστημονικά συμπεράσματα συνοψίζουν το επίπεδο γνώσης μιας ορισμένης στιγμής και κάποτε ξεπερνώνται. Αυτό σημαίνει ότι μπορεί κανείς, υπό την έννοια της πρόληψης, να κάνει κι εδώ περισσότερα πράγματα για τον καταναλωτή. Και θέλουμε να το κάνουμε!

<SPEAKER ID=78 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00 το μεσημέρι.

<CHAPTER ID=8>
Αποκεντρωμένοι κοινοτικοί οργανισμοί
<SPEAKER ID=79 NAME="Πρόεδρος">
Η ημερήσια διάταξη προβλέπει τη συζήτηση της έκθεσης (Α4-0035/98) του κ.Kellett -Bowman, εξ ονόματος της Επιτροπής Ελέγχου του Προϋπολογισμού, σχετικά με τις προτάσεις κανονισμών του Συμβουλίου που τροποποιούν: Ι. τον Κανονισμό (ΕΚ) 40/94 για το κοινοτικό σήμα (COM(97)0489 - C4-0601/97-97/0253(CNS)) II. τον Κανονισμό (ΕΚ) 2100/94 για τη θέσπιση κοινοτικών δικαιωμάτων επί των φυσικών ποικιλιών ( COM(97)0489 - C4-0602/97-97/0254(CNS)) III. τον Κανονισμό (ΕΕΚ) 2309/93 για τη θέσπιση κοινοτικών διαδικασιών έγκρισης και εποπτείας των φαρμακευτικών προϊόντων για ανθρώπινη και κτηνιατρική χρήση και για τη σύσταση Ευρωπαϊκού Οργανισμού για την Αξιολόγηση των Φαρμακευτικών Προϊόντων (COM(97) 0489 - C4-0603/97-97/0255(CNS)) IV. τον Κανονισμό (ΕΕΚ) 1210/90 για την ίδρυση του Ευρωπαϊκόυ Οργανισμού Περιβάλλοντος και του Ευρωπαϊκού Δικτύου Πληροφοριών και Παρατηρήσεων σχετικά με το Περιβάλλον (COM(97)0489 - C4-0604/97-97/0256(CNS)) V. τον Κανονισμό (ΕΚ) 2062/94 για την ίδρυση Ευρωπαϊκού Οργανισμού για την Ασφάλεια και την Υγεία στην Εργασία (COM(97)0489 - C4-0605/97-97/0258 (CNS)) VI. τον Κανονισμό (ΕΕΚ) 302/93 για την ίδρυση Ευρωπαϊκού Κέντρου Παρακολούθησης Ναρκωτικών και Τοξικομανίας (COM(97)0489 - C4-0606/97-97/0259(CNS)) VII. τον Κανονισμό (ΕΕΚ) 1360/90 για τη σύσταση Ευρωπαϊκού Ιδρύματος Επαγγελματικής Εκπαίδευσης (COM(97)0489 - C4-0607/97-97/0260(CNS)) VIII. τον Κανονισμό (ΕΚ) 965/94 για τη δημιουργία Μεταφραστικού Κέντρου των Οργάνων της Ευρωπαϊκής Ένωσης COM(97)0489 - C4-0608/97-97/0261(CNS)) IX. τον Κανονισμό (ΕΚ) 1035/97 για την ίδρυση Ευρωπαϊκού Παρατηρητηρίου των Φαινομένων Ρατσισμού και Ξενοφοβίας (COM(97)0489 - C4-0609/97-97/0262 (CNS))

<SPEAKER ID=80 NAME="Kellett-Bowman">
Κύριε Πρόεδρε, η έκθεση αυτή προτείνει αναθεωρημένους δημοσιονομικούς κανόνες στο καταστατικό των εννέα αποκεντρωμένων οργανισμών. Είναι περίπλοκη γιατί αντιμετωπίζει τον καθένα χωριστά, και είναι απαραίτητο να υποβληθούν τροπολογίες σε εννέα ομάδες. Εγκρίθηκε από τον έλεγχο του προϋπολογισμού με μια ψήφο κατά. Αυτό εξηγείται στην άποψη της μειοψηφίας όπου υποδηλώνεται ότι το Κοινοβούλιο σε τρεις από τους οργανισμούς δεν ασκεί όση εξουσία θα έπρεπε.
<P>
Οι τροπολογίες των προϋπολογισμών περιέχονται στην εξαιρετική γνωμοδότηση του κ. Tappin η οποία υποστηρίχθηκε ομόφωνα στην επιτροπή, και όλες οι τροπολογίες ελήφθησαν υπόψη στον δημοσιονομικό έλεγχο. Υπήρχε τόσο μεγάλη συμφωνία, κύριε Πρόεδρε, ώστε εκφράσθηκαν και κάποιες επικρίσεις.
<P>
Ίσως θα ήταν χρήσιμο να εξηγήσω τι δεν είναι η έκθεση αυτή: δεν είναι προσπάθεια μέσω προϋπολογισμών και ελέγχου προϋπολογισμού να αντικατασταθεί το έργο των αρμόδιων επιτροπών δαπανών. Δεν πραγματοποιείται χωρίς διαβούλευση με τους ίδιους τους οργανισμούς. Δεν πρόκειται για προσπάθεια να μετατραπούν οι οργανισμοί σε πόρους τροφοδότησης του προϋπολογισμού της ΕΚ.
<P>
Οι οργανισμοί δεύτερης γενιάς συστήθηκαν από την Επιτροπή με καταστατικά που δεν περιείχαν τις δημοσιονομικές διασφαλίσεις οι οποίες υπάρχουν για τους δύο οργανισμούς πρώτης γενιάς. Για ποιές διασφαλίσεις επιμένουμε; Πρώτον, τα ευρωπαϊκά ταμεία θα πρέπει να επεκτείνονται μόνο με την έγκριση του δημοσιονομικού ελεγκτή της Επιτροπής. Με τη βοήθεια του δημοσιονομικού τους ελεγκτή θα θεσπίζονται πλέον οι κατάλληλες ρυθμίσεις.
<P>
Δεύτερον, δεν υπήρχε καμία πρόβλεψη για χορήγηση απαλλαγής από το Ευρωπαϊκό Κοινοβούλιο. Με τη συνεργασία του γενικού διευθυντή για τον προϋπολογισμό της ΕΚ το Ευρωπαϊκό Κοινοβούλιο χορηγεί απαλλαγή σε έξι από τους εν λόγω οργανισμούς. Τρεις, όμως, από αυτούς, όσοι εισπράττουν τέλη, θα έχουν το δικαίωμα να απαλλάσσονται αφ'εαυτού βάσει σύστασης του Κοινοβουλίου.
<P>
Τρίτον, οι τρεις αυτοί οργανισμοί, οι οποίοι μπορούν να χρηματοδοτούνται μέσω τελών, θα ελέγχονται με κανόνες σύμφωνα τους οποίους το εισόδημα θα θεωρείται ίδιος πόρος της Κοινότητας. Ο κ. Tappin θα εξηγήσει πώς προτείνεται να αντιμετωπισθούν πιθανά προβλήματα στον τομέα αυτό. Αντιμετωπίζοντας ένα ενιαίο μέτωπο επιτροπών προϋπολογισμού και ελέγχου του προϋπολογισμού, η Επιτροπή βοήθησε πολύ το Κοινοβούλιο να ανακτήσει τον έλεγχο επί των οργανισμών. Το Ευρωπαϊκό Κοινοβούλιο συνομώτησε άθελά του για να βοηθήσει την Επιτροπή στις αρχικές της προτάσεις. Τα ιδρυτικά έγγραφα μεταβιβάστηκαν στις επιτροπές δαπανών, αλλά δεν ζητήθηκε η γνώμη των επιτροπών προϋπολογισμού και ελέγχου του προϋπολογισμού. Θα είχε αποφευχθεί πολύς επιπλέον κόπος, εάν οι υπάλληλοι του Ευρωπαϊκού Κοινοβουλίου δεν είχαν κλείσει τα μάτια στις δημοσιονομικές πτυχές των προτάσεων της Επιτροπής. Κύριε Πρόεδρε, πρέπει να αντιμετωπίζεται με μεγαλύτερη φροντίδα η ανάθεση των εκθέσεων στις επιτροπές, διαφορετικά αποδυναμώνεται σαφώς η θέση του Κοινοβουλίου.
<P>
Όλοι οι οργανισμοί, εκτός από έναν, φαίνονται ικανοποιημένοι με τις προτάσεις μας, και η αντίθεση τους βασίζεται κυρίως στη γνωμοδότηση του κυρίου Tappin. Σε γενικές γραμμές, όμως, ο οργανισμός αυτός απορρίπτει ως άδικο το γεγονός ότι το Κοινοβούλιο θεωρεί ότι φέρει την ευθύνη - μαζί με το Συμβούλιο - για τη χρηματοδότηση. Η δική του ευθύνη σχετικά με τη χορήγηση απαλλαγής είναι ένα ζήτημα το οποίο έγινε αντικείμενο μεγάλου όγκου αλληλογραφίας, συχνά με κακή ενημέρωση, και, κάθε φορά που έπρεπε να αντιμετωπίσω τους αποστολείς των επιστολών, η πρώτη ερώτηση που τους έκανα ήταν εάν διάβασαν την έκθεση. Και, φυσικά, δεν την είχαν διαβάσει. Αυτό είναι το πρόβλημα: δεν μπορείς να σχολιάζεις κάτι που δεν έχεις διαβάσει.
<P>
Κύριε Πρόεδρε, καλώ το Σώμα να υποστηρίξει την έκθεση αυτή.

<SPEAKER ID=81 NAME="Tappin">
Κύριε Πρόεδρε, με την ευκαιρία αυτή θα ήθελα να ευχαριστήσω τον φίλο μου κ. Kellett-Bowman, τον εισηγητή της Επιτροπής Ελέγχου του Προϋπολογισμού για την εξαίρετη έκθεσή του και για την υποστήριξη που μου παρείχε ως συντάκτη της γνωμοδότησης της Επιτροπής Προϋπολογισμών, καθώς και τον κ. Mingasson και την ομάδα του για την πολύ θετική τους στάση στο θέμα αυτό.
<P>
Το ιστορικό της έκθεσης αυτής αρχίζει πριν από αρκετά χρόνια, όταν και η Επιτροπή Προϋπολογισμών και η Επιτροπή Ελέγχου του Προϋπολογισμού ανησυχούσαν για την έλλειψη σαφήνειας στις ιδρυτικές διατάξεις των εννέα δορυφορικών οργανισμών όσον αφορά τους ιδίους πόρους, τον δημοσιονομικό έλεγχο και την απαλλαγή. Η έκθεση που έχετε ανά χείρας είναι το αποκορύφωμα δύο ή τριών χρόνων δουλειάς στα παρασκήνια από τον κ.Kellett-Bowman, εμένα και την Επιτροπή, για την παρουσίαση ενός εγγράφου που θα εναρμονίσει τους κανονισμούς των δορυφορικών οργανισμών.
<P>
Είχαμε μια σειρά από διαφωνίες επί του θέματος αλλά στο τέλος της ημέρας, ενώ θα ευχόμουν να υπήρχε μεγαλύτερη αυστηρότητα στις προτάσεις σε ορισμένες περιπτώσεις, αισθάνομαι γενικά ότι επιτύχαμε έναν λογικό εφικτό συμβιβασμό. Το έργο των οργανισμών της Ευρωπαϊκής Ένωσης που απασχολούν σήμερα περισσότερα από 1.000 άτομα είναι μεγάλης σημασίας. Ιδρύθηκαν από την Ευρωπαϊκή Ένωση για συγκεκριμένους σκοπούς. Πράγματι, είναι σαφές ότι, αν και αυτοί οι οργανισμοί έχουν χαρακτήρα νομικών προσώπων, δεν θα είχαν συσταθεί, εάν δεν υπήρχε ανάγκη να εξυπηρετηθούν η ΕΕ και οι πολίτες της.
<P>
Είναι, συνεπώς, απαραίτητο να μπορούν να επιτελούν αποτελεσματικά τα καθήκοντα τους και με όλη την ανεξαρτησία δράσης που απαιτείται για τη λήψη των επιχειρησιακών αποφάσεων που είναι απαραίτητες για την ολοκλήρωση του προγράμματος εργασιών που τους έχει ανατεθεί. Ομοίως, επειδή δεν είναι ανεξάρτητοι εμπορικοί οργανισμοί, αλλά τμήμα ενός δημόσιου οργανισμού, πρέπει να είναι υπόλογοι και υπεύθυνοι απέναντι στο κοινό μέσω δημοκρατικών και διαφανών διαδικασιών. Για τον λόγο αυτό εκπονήθηκε και η παρούσα έκθεση. Στόχος είναι να υπάρχει μεγαλύτερη διαφάνεια, περισσότερες πληροφορίες επί της δραστηριότητας και αύξηση της αποτελεσματικότητας των αποκεντρωμένων δορυφορικών οργανισμών.
<P>
Δεν είναι αποτελεσματικό να υπάρχει ένα συνονθύλευμα διαφορετικών οργανισμών, και δεν παρέχονται πληροφορίες επί της δραστηριότητας μέσω της ύπαρξης μισής ντουζίνας διαφορετικών τύπων λογιστικής, διαφορετικών συστημάτων αναφορών και διαφορετικών διαδικασιών απαλλαγής. Θελήσαμε επίσης να βελτιώσουμε τις εταιρικές σχέσεις ανάμεσα στους αποκεντρωμένους οργανισμούς της ΕΕ και τους κεντρικούς φορείς της. Η έρευνα μας απέδειξε ότι οι οργανισμοί αυτοί δεν χρειάζονται περισσότερους ελέγχους. Χρειάζονται μάλιστα λιγότερους αλλά αποτελεσματικότερους. Θα επικεντρωθώ στο τμήμα της έκθεσης που αφορά τους ιδίους πόρους, αφού οι πτυχές της απαλλαγής και του δημοσιονομικού ελέγχου καλύφθηκαν με εξαίρετο τρόπο από τον κ.Kellett-Bowman τόσο στην ομιλία του όσο και στην Επιτροπή Ελέγχου του Προϋπολογισμού.
<P>
Παρά τις ιστορίες εκφοβισμού που προκλήθηκαν από έναν οργανισμό, η πρότασή μας συνίσταται στην επιστροφή στον προϋπολογισμό της Ευρωπαϊκής Ένωσης των πόρων αυτοχρηματοδότησης - το τμήμα των ιδίων πόρων - το οποίο αποτελεί πλεόνασμα στις απαιτήσεις του προϋπολογισμού του τρέχοντος έτους, αφού ληφθούν υπόψη οι ανάγκες του αποθεματικού για την κάλυψη των υποχρεώσεων του επόμενου έτους, και με πλήρη σεβασμό του γεγονότος ότι ορθώς θα υπάρξει στην πορεία επαναδιαπραγμάτευση των τελών. Αυτό θα πρέπει να πραγματοποιείται σύμφωνα με τους δημοσιονομικούς κανονισμούς που εφαρμόζονται για όλους τους άλλους πόρους. Δεν υπάρχει ένδειξη ότι το Ευρωπαϊκό Κοινοβούλιο προτίθεται να μετατρέψει π.χ. το Γραφείο Σημάτων, ή οποιονδήποτε άλλον οργανισμό, σε πηγή τροφοδότησης της Ευρωπαϊκής Ένωσης, όπως ανέφερε ο κ.Kellett-Bowman. Ούτε σκοπεύουμε να καταπιαστούμε με το έργο όσων επιθυμούν ένα κοινοτικό σήμα να επιδοτεί από μόνο του την Κοινή Γεωργική Πολιτική ή τη διεύρυνση της Ένωσης. Τέτοιες ιστορίες είναι ανεύθυνες.
<P>
Είναι όμως εξίσου ανεύθυνη η δέσμευση ενός οργανισμού στο Alicante να αγοράσει ένα κτήριο αξίας 24 εκατομμυρίων Ecu χωρίς να ενημερώσει δεόντως ούτε την αρμόδια επί του προϋπολογισμού αρχή, ούτε την Επιτροπή, φορείς που είναι υπεύθυνοι επί του θέματος, και χωρίς να γίνει αναφορά στο έργο αυτό στους προϋπολογισμούς που κατατέθησαν στην Επιτροπή και το Κοινοβούλιο. Εάν ετίθετο ποτέ θέμα υποχρεωτικής διαφάνειας και παροχής πληροφοριών επί της δραστηριότητας, πρέπει να πω ότι ο διευθυντής και το διοικητικό συμβούλιο, συμπεριλαμβανομένων των εκπροσώπων της Επιτροπής, του Οργανισμού Αlicante αποτελούν αξιοθαύμαστο παράδειγμα.
<P>
Αν αυτός ή οποιοσδήποτε άλλος οργανισμός της ΕΕ σταματήσει να είναι σε θέση να αυτοχρηματοδοτείται, δεν υπάρχει αμφιβολία ότι, σύμφωνα με τους ισχύοντες κανονισμούς, η ΕΕ πρέπει να είναι υπεύθυνη για τους οργανισμούς που ιδρύουμε, όπως είναι υπεύθυνη και για τα θεσμικά όργανα της Ένωσης.
<P>
Δεν ιδρύουμε μονοπωλιακές επιχειρήσεις και τις αφήνουμε να σταθούν ή να πέσουν. Η έκθεση αυτή αφορά τη διασφάλιση αυτών των ευθυνών και προτρέπω το Σώμα να την στηρίξει.

<SPEAKER ID=82 LANGUAGE="DE" NAME="Tillich">
Κύριε Πρόεδρε, o θεσμός των αποκεντρωμένων οργανισμών αποτελεί θέμα μόνο για μυημένους. Για τον λόγο αυτό θέλω να συγχαρώ τους κυρίους Kellett-Bowman και Tappin για την έκθεσή τους, καθώς οι αποκεντρωμένοι οργανισμοί, ειδικά από τη σκοπιά του προϋπολογισμού, είναι πράγματι θέμα για ειδικούς. Ως εισηγητής της συνολικής έκθεσης για τον προϋπολογισμό του 1998, είχα την ευχαρίστηση να αποκτήσω μια πρώτη επαφή με τη δραστηριότητα των αποκεντρωμένων οργανισμών.
<P>
Θα ήθελα να σας εκθέσω την κατάσταση για άλλη μια φορά: συναντηθήκαμε με τους διευθυντές των αποκεντρωμένων οργανισμών τον Μάρτιο του περασμένου έτους. Συζητήσαμε τα προβλήματα που ήδη αναφέρθηκαν εδώ και καταλήξαμε σε συμφωνίες για τις ανάγκες των οργανισμών αυτών στο πλαίσιο της διαδικασίας εκτέλεσης του προϋπολογισμού για το 1997 και το 1998. Συμφωνήσαμε να συνεργασθούμε και να επιτύχουμε τη μεγαλύτερη δυνατή διαφάνεια, ώστε να υπάρξει εμπιστοσύνη μεταξύ των οργανισμών και του τμήματος εκείνου του Κοινοβουλίου, το οποίο αποτελεί την υπεύθυνη για τον προϋπολογισμό αρχή.
<P>
Σήμερα, διαπιστώνω ότι οι περισσότεροι τήρησαν τις συμφωνίες μας, μερικοί όμως όχι. Για παράδειγμα, το Μεταφραστικό Κέντρο των Οργάνων της Ευρωπαϊκής Ένωσης αποφάσισε να αυξήσει το προσωπικό του, από 68 σε 115 θέσεις, το Alicante να αγοράσει ένα κτίριο - ο κύριος Tappin μας μίλησε μόλις προ ολίγου γι΄αυτό - και το Λονδίνο ξόδεψε στα γρήγορα πριν το τέλος του οικονομικού έτους 300.000 Ecu από τα πλεονάσματικά έσοδά του, ώστε, ουσιαστικά, να μην χρειασθεί να τα δικαιολογήσει στην υπεύθυνη για τον προϋπολογισμό αρχή.
<P>
Όλα αυτά είναι πράξεις που πιθανόν να μπορούν να δικαιολογηθούν. Όμως, το να προβαίνει κανείς σε τέτοιου είδους πράξεις, χωρίς προηγουμένως να ενημερώσει την υπεύθυνη για τον προϋπολογισμό αρχή, αποτελεί την καλύτερη αφετηρία για τη δημιουργία κλίματος δυσπιστίας.Στην έκθεση Kellett-Bowman, θεωρώ την τροπολογία αριθ. 1 το κλειδί για τις υποθέσεις που αφορούν τους Οργανισμούς του Λονδίνου, του Alicante και το Κοινοτικό Γραφείο Φυτικής Ποικιλίας. Στο σημείο αυτό θα πρέπει η Επιτροπή, αλλά και το Συμβούλιο, να πάρουν πολύ σοβαρά την τοποθέτηση του Ευρωπαϊκού Κοινοβουλίου.
<P>
Εδώ και τρία χρόνια είχαμε αποφασίσει κατά τη διαδικασία του προϋπολογισμού να μην αυξηθεί καθόλου το προσωπικό, όχι μόνο στην Επιτροπή, αλλά και στα άλλα ευρωπαϊκά θεσμικά όργανα. Οι αποκεντρωμένοι οργανισμοί αύξησαν το προσωπικό τους κατά ετήσιο μέσο όρο της τάξης του 17 %. Αναρωτιέμαι, λοιπόν, εάν πρόκειται για ένα ειλικρινές ή ανειλικρινές παιχνίδι που παίζει η Επιτροπή και οι αρμόδιοι Επίτροποι, ή εάν οι αποκεντρωμένοι οργανισμοί έχουν ήδη στο σημείο αυτό ξεφύγει από κάθε έλεγχο, μια και διαφορετικά δεν είναι δυνατόν να συμβαίνουν τέτοια περιστατικά κακής διαχείρισης.
<P>
Η Ομάδα του Ευρωπαϊκού Λαϊκού Κόμματος (ΕΛΚ) δεν θα ανεχθεί την απώλεια των δικαιωμάτων του Ευρωπαϊκού Κοινοβουλίου που προκύπτει από τη δημιουργία των αποκεντρωμένων οργανισμών, ούτε όσα αυτή συνεπάγεται. Εδώ το θέμα δεν είναι η εργασία των οργανισμών, αλλά η τήρηση των δημοσιονομικών κανονισμών και ο σεβασμός της υπεύθυνης για τον προϋπολογισμό αρχής. Δεν είναι δυνατόν, από τη μία πλευρά, εμείς να αγωνιζόμαστε για τον πλήρη δημοκρατικό έλεγχο όλων των εξόδων του Προϋπολογισμού της Ευρωπαϊκής Ένωσης και από την άλλη οι αποκεντρωμένοι οργανισμοί να θέτουν τον εαυτό τους εκτός των δημοσιονομικών κανόνων της Ευρωπαϊκής Ένωσης.

<SPEAKER ID=83 LANGUAGE="FR" NAME="Giansily">
Κύριε Πρόεδρε, αγαπητοί συνάδελφοι, ο δημοσιονομικός έλεγχος στις δραστηριότητες των αποκεντρωμένων κοινοτικών οργανισμών ήταν απλός, αφού οι οργανισμοί αυτοί ήταν λίγοι και είχαν δραστηριότητες περιορισμένης εμβέλειας με αμελητέες πιστώσεις. Η κατάσταση είναι εντελώς διαφορετική σήμερα. Οι αποκεντρωμένοι οργανισμοί πολλαπλασιάσθηκαν και ανταποκρίνονται σε όλο και μεγαλύτερες ανάγκες. Η δυσκολία ως προς τον δημοσιονομικό έλεγχο έγκειται στην οργάνωση της ποικιλίας αυτής, ώστε ο έλεγχος να είναι απλός αποτελεσματικός και ενιαίος.
<P>
O κ.Kellett-Bowman προτείνει να συμπεριληφθούν σε μια και μοναδική έκθεση οι έντεκα διαδικασίες απαλλαγής που αφορούν τους τρεις οργανισμούς που δεν χρηματοδοτούνται από τον προϋπολογισμό της Ευρωπαϊκής Ένωσης, παρά από χρηματοδοτικούς πόρους που προέρχονται από τις ίδιες τους τις δραστηριότητες, και ταυτόχρονα τους οκτώ άλλους οργανισμούς που δεν αυτοχρηματοδοτούνται. Είναι πράγματι ευκταίο να εφαρμοσθούν σε όλους τους κοινοτικούς οργανισμούς κοινά πρότυπα ως προς τον δημοσιονομικό έλεγχο και να υπάρξουν ανάλογες εγγυήσεις ως προς τη νομική και διοικητική διαχείριση των πιστώσεων.
<P>
Η πρόταση της Ευρωπαϊκής Επιτροπής ανταποκρίνεται σε αυτό το μέλημα. Ωστόσο, ο εισηγητής προτείνει μια προσέγγιση περισσότερο πραγματιστική και αποτελεσματική, για να αποφευχθούν οι καθυστερήσεις στην αποδέσμευση των πιστώσεων αναλήψεως υποχρεώσεων και των πιστώσεων πληρωμών λόγω αναμονής της έγκρισης από τη ΓΔ ΧΧ των Βρυξελλών. Η λύση του εισηγητή παρουσιάζει το πλεονέκτημα και το προσόν ότι αποφεύγεται ταυτόχρονα το εμπόδιο μιας πάρα πολύ συγκεντρωτικής διαχείρισης που θα οδηγούσε σε εμπλοκή, αν όχι σε παρεμπόδιση, των δραστηριοτήτων των κοινοτικών οργανισμών και του τεμαχισμού, με το πρόσχημα της αυτονομίας, του δημοσιονομικού ελέγχου, με κίνδυνο ολίσθησης στη χρήση των δημοσίων κεφαλαίων.
<P>
Η νομοθεσία θα πρέπει να προσαρμοσθεί στην πραγματικότητα και πρέπει επίσης να προσφέρει στους οργανισμούς οι οποίοι βρίσκονται σε πλήρη ανάπτυξη τα μέσα για να αναπτυχθούν. Θα παραθέσω ένα μόνο παράδειγμα, αυτό του Γραφείου Εναρμόνισης στο πλαίσιο της εσωτερικής αγoράς στο Alicante, που έχει μεγάλη επιτυχία και του οποίου τα επιτεύγματα έχουν ξεπεράσει κατά πολύ τις προβλέψεις. Οι ειδικοί ανέμεναν ετήσιο όγκο 15.000 καταθέσεων σημάτων το 1996 και αντ'αυτού κατατέθησαν 40.000. Σήμερα η υπηρεσάι εκδίδει 1.000 εμπορικά σήματα την εβδομάδα, δηλαδή το διπλάσιο από τις προβλέψεις. Όπως και σε άλλους οργανισμούς, η πρόοδος αυτή πρέπει να ενθαρρυνθεί και ο έλεγχος των δημοσιονομικών δραστηριοτήτων δεν θα πρέπει να εμποδίσει την ανάπτυξη τους. Στο πνεύμα αυτό η ομάδα μου κι εγώ αποδεχόμαστε με ικανοποίηση τις προτάσεις του κ.Kellett-Bowman, υπέρ των οποίων και θα ψηφίσουμε.

<SPEAKER ID=84 LANGUAGE="SV" NAME="Holm">
Κύριε Πρόεδρε, εμείς της Ομάδας των Πρασίνων πολεμήσαμε και στηρίξαμε, σε πολλές και διαφορετικές περιστάσεις, πολλούς από αυτούς τους αποκεντρωμένους κοινοτικούς οργανισμούς τους οποίους αφορά η έκθεση, π.χ. το Γραφείο Περιβάλλοντος στην Κοπεγχάγη και το Παρατηρητήριο των Φαινομένων του Ρατσισμού και της Ξενοφοβίας στη Βιέννη.
<P>
Καθώς αυτοί οι οργανισμοί χρηματοδοτούνται εν μέρει από τον προϋπολογισμό της ΕΕ, είναι τόσο λογικό όσο και επιθυμητό να εμπλακεί ενεργά το Ευρωπαϊκό Κοινοβούλιο στην έγκριση απαλλαγής εκ της ευθύνης, μέσω του ρόλου μας ως ενός ελεγκτικού οργάνου. Είναι επίσης απαραίτητο και λογικό να αναφέρονται τα ενδεχόμενα έσοδα αυτών των οργανισμών στον προϋπολογσμό της ΕΕ, ώστε να έχουμε μια συνολική εικόνα της οικονομικής κατάστασης. Αυτές οι προτάσεις για τροποποιήσεις είναι ένα βήμα προς τη σωστή κατεύθυνση, διότι αυξάνει την επίβλεψη και την διαφάνεια περί των οργανισμών της ΕΕ. Είναι ένας στόχος για όλα τα θεσμικά όργανα και τους άλλους οργανισμούς εντός της ΕΕ να έχουν μια αυξημένη δημοσιότητα, για να παρεμποδιστούν, πέραν των άλλων, οι παρατυπίες. Διότι το καλύτερο σύστημα ελέγχου είναι ακριβώς η διαφάνεια και η δημοσιότητα. Ως εκ τούτου η Ομάδα των Πρασίνων θα στηρίξει ολόψυχα την έκθεση Kellet - Bowman.

<SPEAKER ID=85 NAME="Σαρλής">
Κύριε Πρόεδρε, θα πρέπει να πω ότι η έκθεση η οποία υποβάλλεται υπό την κρίση της Ολομελείας είναι μία έκθεση που πρέπει να στηρίξουμε διότι είναι αποτέλεσμα ενδελεχούς μελέτης και συζητήσεων στην Επιτροπή Ελέγχου του Προϋπολογισμού και, υποθέτω, και στην Επιτροπή Προϋπολογισμών. Πρέπει να πω ότι, ως γενική αρχή, θα πρέπει -και το προτείνει και η Επιτροπή- να προβλέπεται η διαδικασία της απαλλαγής για τους αυτόνομους οργανισμούς οι οποίοι χρηματοδοτούνται αποκλειστικώς από πόρους της Επιτροπής, όπως προβλέπεται για τους δύο παλαιούς αυτόνομους οργανισμούς, ένας εκ των οποίων είναι το γνωστό CEDEFOP.
<P>
Το πρόβλημα υπάρχει για εκείνους τους αυτόνομους οργανισμούς οι οποίοι έχουν έσοδα και οι οποίοι εν μέρει χρηματοδοτούνται από πόρους του κοινοτικού προϋπολογισμού. Εκεί η επιτροπή απλώς ζητά με την πρότασή της να υπάρχει μία σύσταση από πλευράς του Ευρωπαϊκού Κοινοβουλίου. Θα πρέπει να πω ότι σ'αυτήν την περίπτωση μία άποψη μειοψηφίας, η οποία περιέχεται στο αιτιολογικό μέρος της εκθέσεως, έχει βάση. Η βάση αυτή της μειοψηφίας είναι σωστή, αλλά δεν πρέπει να μας οδηγήσει σε διαφορετικές λύσεις απ'αυτές που προτείνει ο εισηγητής κ. Kellett-Bowman.
<P>
Πάντως πρέπει να το γνωρίζουμε και πρέπει το θέμα αυτό να μας απασχολήσει. Δεν αποτελεί, θα έλεγα, συγχωροχάρτι το γεγονός ότι ένας αυτόνομος οργανισμός μπορεί και έχει έσοδα από τη δραστηριότητά του για να είναι ανεξέλεγκτος όσον αφορά τις δαπάνες του, τη στιγμή κατά την οποία λαμβάνει και μέρος των χρημάτων από την Επιτροπή και, κυρίως, αποσκοπεί να εξυπηρετήσει κοινοτικό έργο, σκοπούς της Ευρωπαϊκής 'Ενωσης.
<P>
Θα κλείσω με μία παράκληση και με μία υπόμνηση την οποία επαναλαμβάνω πάντοτε: δεν πρέπει το Ευρωπαϊκό Κοινοβούλιο, το Προεδρείο, οι πολιτικές ομάδες να μην σκέπτονται και να μην αντιμετωπίζουν το πρόβλημα της αναδιοργάνωσης της Επιτροπής Ελέγχου Προϋπολογισμού. Εξελίσσεται αυτή η επιτροπή εις μείζον όργανο του Κοινοβουλίου και δεν μπορεί να λειτουργήσει με τη σημερινή της σύνθεση.

<SPEAKER ID=86 LANGUAGE="EN" NAME="Elles">
Κύριε Πρόεδρε, θα ήθελα να συγχαρώ τον εισηγητή για την εξαίρετη έκθεσή του. Συγκεντρώνοντας όλα τα στοιχεία ανταποκρίθηκε στην πρόταση της Επιτροπής, την οποία επίσης καλωσορίζω θερμά. Ήμουν στο Σώμα όταν πριν από περίπου δύο χρόνια ο Επίτροπος υποσχέθηκε - αν ενθυμούμαι καλώς - να προωθήσει το θέμα γιατί ήταν κάτι το οποίο είχε λησμονηθεί κατά τη διαμόρφωση της λειτουργίας των οργανισμών αυτών στο πρώτο στάδιο.
<P>
Ο εισηγητής μας έχει απόλυτο δίκιο ότι υπάρχει ανάγκη δημοσιονομικών διασφαλίσεων για τους οργανισμούς δεύτερης γενιάς, αλλά δεν είναι πεπεισμένος ότι θα είχαμε φθάσει σε αυτό το σημείο, εάν ως Κοινοβούλιο δεν είχαμε χρησιμοποιήσει στις επαφές μας με αυτούς τους οργανισμούς την εξουσία μας για κατάθεση χρημάτων στο αποθεματικό, ώστε να υποχρεωθούν ουσιαστικά οι οργανισμοί να πράξουν αυτό που θέλαμε αναφορικά προς τις κοινοβουλευτικές ευθύνες.
<P>
Εξετάζοντας λοιπόν την ουσία, ο εισηγητής έχει δίκιο ως προς τις προτάσεις περί απαλλαγής. Δεν είναι μόνο επιθυμία, θεωρώ ότι πρέπει να αποτελεί προϋπόθεση, όπως προτείνει. Δεύτερον, ως προς τον δημοσιονομικό έλεγχο, θα πρέπει να εξασφαλίσουμε, ει δυνατόν, να μην χρειασθεί ένας δημοσιονομικός ελεγκτής για κάθε οργανισμό. Ας ελπίσουμε, λοιπόν, οι προτάσεις της Επιτροπής να είναι επαρκείς για να εξασφαλίσουν ότι το έργο αυτό θα υλοποιηθεί αποτελεσματικά.
<P>
Το τελευταίο σημείο στο οποίο θέλω να αναφερθώ είναι η ξεχωριστή περίπτωση του οργανισμού του Alicante, που διατείνεται ότι πρέπει να τυγχάνει διαφορετικής αντιμετώπισης γιατί δεν είναι όπως ακριβώς οι άλλοι οργανισμοί. Όταν υπάρχει οργανισμός που ελέγχεται από το ευρωπαϊκό δίκαιο, όταν το προσωπικό ανήκει στα ευρωπαϊκά θεσμικά όργανα, δεν μπορεί να ισχυρίζεται κανείς ότι πρόκειται για εξαίρεση. Πρέπει να υπάρχει η ίδια αντιμετώπιση όπως και για τους άλλους οργανισμούς.
<P>
Καταλήγω στο συμπέρασμα ότι ο εισηγητής μας έδειξε το δρόμο, αλλά ότι εμείς ως Κοινοβούλιο πρέπει να επαγρυπνούμε ως προς τον τρόπο με τον οποία οι οργανισμοί αυτοί θα λειτουργούν. Είναι ένας εντελώς νέος τομέας δραστηριοτήτων και γι'αυτό θα έχουμε τα μάτια μας ανοικτά στο μέλλον.

<SPEAKER ID=87 LANGUAGE="DE" NAME="Bangemann">
Θα ήθελα να ευχαριστήσω τον κ. Elles που μου υπενθύμισε ότι πριν από δύο χρόνια με απασχολούσε ήδη η πρόταση. Μάλιστα, κατά τύχη βρίσκομαι εδώ σήμερα για να απαντήσω στις ανησυχίες σας για την έκθεση του κ.Kellett-Bowman.
<P>
Εν μέρει, αυτό μου θυμίζει την προηγούμενή μου δραστηριότητα στην Επιτροπή Προϋπολογισμών και στην Επιτροπή Ελέγχου του Προϋπολογισμού. Δεν έχουμε κανενός είδους αντιρρήσεις στις προτάσεις που γίνονται για την απαλλαγή και τον δημοσιονομικό έλεγχο. Πιστεύω ότι αυτό αποτελεί ήδη ένα πολύ σημαντικό κοινό σημείο. Tο μοναδικό σημείο που δεν συμφωνούμε είναι οι προτάσεις για τροπολογίες που αφορούν την ένταξη όλων των εσόδων των αποκεντρωμένων οργανισμών στο σχέδιο του προϋπολογισμού και, συνεπώς, και το δικαίωμα ελέγχου του ύψους των τελών που καταβάλλονται στους οργανισμούς αυτούς. Ο καθένας μας γνωρίζει γιατί είναι έτσι τα πράγματα. Η Επιτροπή είναι της γνώμης ότι μια τέτοια ένταξη θα έβλαπτε την διαχειριστική αυτονομία των αποκεντρωμένων οργανισμών, στον βαθμό που πρόκειται για δικά τους, πρωτογενή δικαιώματα και, φυσικά, στον βαθμό που οι οργανισμοί ελέγχονται από αντίστοιχα διοικητικά όργανα - μια και δεν εργάζονται, βέβαια, χωρίς κανέναν έλεγχο. Για τον λόγο αυτόν, και παρά το γεγονός ότι αναγνωρίζουμε την αναγκαιότητα υψίστου βαθμού διαφάνειας και δημοσίων ελέγχων, επιθυμούμε να αναγνωρίσουμε στους αποκεντρωμένους οργανισμούς τη δική τους νομική προσωπικότητα. Επίσης, δεν βλέπουμε κανένα λόγο να θίξουμε τη ρύθμιση που αφορά τα τέλη και τις εισφορές που καταβάλλουν οι επιχειρήσεις για τις παρεχόμενες σε αυτές υπηρεσίες, ούτε τη ρύθμισηπου αφορά την αλλαγή του κανονισμού περί τελών. Συμφωνούμε με το Κοινοβούλιο σχετικά με τη βελτίωση των ελέγχων των πλεονασματικών εσόδων που ενδεχομένως να εισπράττονται από τους αυτοχρηματοδοτούμενους οργανισμούς. Και τούτο για να αποφευχθεί η πιθανότητα μερικοί οργανισμοί να θεωρήσουν τον εαυτό τους ως καθαρά οικονομική επιχείρηση, πράγμα που δεν είναι. Όταν λοιπόν προκύπτουν τέτοια πλεονάσματικά έσοδα, θα πρέπει φυσικά να έχει διασφαλιστεί και ο αντίστοιχος έλεγχός τους.
<P>
Θα μου επιτρέψετε να σας εκφράσω για μια ακόμα φορά τη λύπη του συναδέλφου Liikanen για το ζήτημα που αναφέρθηκε εδώ και το οποίο αφορά τη διαδικασία μέσω της οποίας αγοράσθηκε το κτίριο για τη στέγαση του οργανισμού στο Alicante. Λυπούμαστε πολύ γι'αυτό και θέλουμε να τονίσουμε για άλλη μια φορά την πρόθεσή μας να ενημερώνουμε το Κοινοβούλιο για όλες τις σημαντικές αποφάσεις των οργανισμών που έχουν οικονομικές επιπτώσεις.

<SPEAKER ID=88 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12.00 το μεσημέρι.

<CHAPTER ID=9>
Λήξη της περιόδου συνόδων
<SPEAKER ID=89 NAME="Πρόεδρος">
Κηρύσσω λήξασα την περίοδο συνόδων 1997-1998 του Ευρωπαϊκού Κοινοβουλίου και σας ανακοινώνω ότι, σύμφωνα με τις διατάξεις της Συνθήκης, το Κοινοβούλιο θα συνεδριάσει αύριο, Τρίτη 10 Μαρτίου 1998, στις 9.00.
<P>
(Η συνεδρίαση λήγει στις 20.10)

